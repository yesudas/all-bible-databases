<html><head>
<meta http-equiv="Content-Type" content="text/html;charset=utf-8" />
<title>1Cor 10 &ndash; كُورِنْثُوسْ الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 10);">
<div id="navbar"><a href="../index.html">العهد الجديد بالعربية التونسية</a> &ndash; <b>كُورِنْثُوسْ الأَوِلْ</b> &ndash; <a href="1Cor_1.html">1</a> ... <a href="1Cor_8.html">8</a> <a href="1Cor_9.html">9</a> <b>10</b> <a href="1Cor_11.html">11</a> <a href="1Cor_12.html">12</a> ... <a href="1Cor_16.html">16</a> </div><hr>
<h1>1Cor 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>عْبَادِةْ الصْنَبْ</h2><span class="vn">1</span> <span class="br-p"><br><br></span><sup class="fnm"><a name="fnm1" href="#fn1">1</a></sup>يَا إِخْوْتِي مَا نْحِبّْكُمْشْ تَنْسُوا الِّي جْدُودْنَا الكُلْهُمْ كَانُوا مِحْمِينْ بِالسْحَابَة، وِالكُلْهُمْ شَقُّوا البْحَرْ،</div>
<div class="v" id="v2"><span class="vn">2</span> وِالكُلْهُمْ تْعَمّْدُوا مْعَ مُوسَى تَحْتْ السْحَابَة وْفِي البْحَرْ،</div>
<div class="v" id="v3"><span class="vn">3</span> <sup class="fnm"><a name="fnm2" href="#fn2">2</a></sup>وِالكُلْهُمْ كْلاَوْ نَفْسْ المَاكْلَة الرُّوحِيَّة،</div>
<div class="v" id="v4"><span class="vn">4</span> وِالكُلْهُمْ شَرْبُوا مَاء رُوحِي وَاحِدْ، وْشَرْبُوا مِنْ حَجْرَة رُوحِيَّة تِمْشِي مْعَاهُمْ، وِالحَجْرَة هَاذِي كَانِتْ المَسِيحْ.</div>
<div class="v" id="v5"><span class="vn">5</span> <sup class="fnm"><a name="fnm3" href="#fn3">3</a></sup>وِبْرَغْمْ هَاذَا اللهْ مَا رْضَاشْ عْلَى أَكْثِرْهُمْ هَاذَاكَا عْلاَشْ مَاتُوا فِي الصَّحْرَاء.</div>
<div class="v" id="v6"><span class="vn">6</span> <sup class="fnm"><a name="fnm4" href="#fn4">4</a></sup>الشَّيْء هَاذَا الكُلُّو بَاشْ يْكُونْ مِثَالْ لِينَا، بَاشْ مَا نِشْتْهَاوْشْ الشَّرْ كِيفْ مَا هُومَا شْتْهَاوْ،</div>
<div class="v" id="v7"><span class="vn">7</span> <sup class="fnm"><a name="fnm5" href="#fn5">5</a></sup>وْمَا تِعْبْدُوشْ الصْنَبْ كِيفْ مَا عَبْدُوهَا نَاسْ مِنْهُمْ، وْكِيفْ مَا يْقُولْ الكْتَابْ المُقَدَّسْ: «الشَّعْبْ قْعَدْ يَاكُلْ وْيُشْرُبْ، وِمْبَاعِدْ قَامُوا يَلْعْبُوا.»</div>
<div class="v" id="v8"><span class="vn">8</span> <sup class="fnm"><a name="fnm6" href="#fn6">6</a></sup>وْمَا نَزْنَاوْشْ كِيفْ مَا زْنَاوْ نَاسْ مِنْهُمْ، يَاخِي مَاتُوا مِنْهُمْ ثْلاَثَة وْعِشْرِينْ أَلْفْ فِي نْهَارْ وَاحِدْ.</div>
<div class="v" id="v9"><span class="vn">9</span> <sup class="fnm"><a name="fnm7" href="#fn7">7</a></sup>وْمَا نْجَرّْبُوشْ المَسِيحْ كِيمَا جَرّْبُوهْ نَاسْ مِنْهُمْ، وْقَتْلِتْهُمْ اللْفَاعِي.</div>
<div class="v" id="v10"><span class="vn">10</span> <sup class="fnm"><a name="fnm8" href="#fn8">8</a></sup>وْمَا تِتْشَكَّاوْشْ كِيفْ مَا تْشَكَّاوْ نَاسْ مِنْهُمْ، وْمَلاَكْ المُوتْ قْتَلْهُمْ.</div>
<div class="v" id="v11"><span class="vn">11</span> وِالحَاجَاتْ هَاذِي الكُلْهَا جْرِتِّلْهُمْ بَاشْ تْكُونْ مِثَالْ لِينَا، وِتْكِتْبِتْ بَاشْ تْنَبِّهْنَا أَحْنَا الِّي قْرُبْنَا لْإِخْرْ الزْمَانْ.</div>
<div class="v" id="v12"><span class="vn">12</span> هَاذَاكَا عْلاَشْ الِّي مَاشِي فِي بَالُو الِّي هُوَ وَاقِفْ يْرُدْ بَالُو بَاشْ مَا يْطِيحِشْ.</div>
<div class="v" id="v13"><span class="vn">13</span> كُلْ امْتِحَانْ طُحْتُوا فِيهْ رَاهُو مُوشْ فُوقْ طَاقِتْكُمْ، آمَا اللهْ رَاهُو أَمِينْ وْمَا يْخَلِّيكُمْشْ اطِّيحُوا فِي امْتِحَانَاتْ أَكْثِرْ مِنْ طَاقِتْكُمْ، آمَا وَقْتِلِّي اطِّيحُوا فِي امْتِحَانْ يَعْطِيكُمْ القُوَّة بَاشْ تْنَجّْمُوا تِتْحَمّْلُوا.</div>
<div class="v" id="v14"><h2>مَا تِعْبْدُوشْ الصْنَبْ</h2><span class="vn">14</span> <span class="br-p"><br><br></span>هَاذَاكَا عْلاَشْ، يَا حْبَابِي، أُهْرْبُوا مِنْ عْبَادِةْ الصْنَبْ.</div>
<div class="v" id="v15"><span class="vn">15</span> آنَا نْكَلِّمْ فِيكُمْ كِيفْ نَاسْ فَاهْمِينْ، إِمَّالاَ احْكْمُوا وَحَّدْكُمْ عْلَى الشَّيْء الِّي نْقُولْ فِيهْ:</div>
<div class="v" id="v16"><span class="vn">16</span> كِنُشْكْرُوا اللهْ عْلَى كَاسْ البَرْكَة وَقْتِلِّي نُشْرْبُوهْ يَاخِي مَا يْخَلِّينَاشْ مِتْشَارْكِينْ فِي دَمْ المَسِيحْ؟ الخُبْزْ الِّي نِقْسْمُوهْ وَقْتِلِّي نَاكْلُوهْ، يَاخِي مَا يْخَلِّينَاشْ مِتْشَارْكِينْ فِي بْدَنْ المَسِيحْ؟</div>
<div class="v" id="v17"><span class="vn">17</span> وْإِحْنَا الكُلْنَا بْدَنْ وَاحِدْ، عْلَى خَاطِرْ ثَمَّة خُبْزْ وَاحِدْ، وْإِحْنَا الكُلْنَا نِتْشَارْكُوا فِي الخُبْزْ هَاذَا.</div>
<div class="v" id="v18"><span class="vn">18</span> شُوفُوا بَنِي إِسْرَائِيلْ فِي الكْتَابْ المُقَدَّسْ: يَاخِي الِّي يَاكْلُوا الذْبَايِحْ الِّي فِي المَذْبَحْ مُوشْ مِتْشَارْكِينْ فِي المَذْبَحْ؟</div>
<div class="v" id="v19"><span class="vn">19</span> إِمَّالاَ شْنُوَّة بَاشْ نْقُولْ؟ يَاخِي الصَّنْبَة عِنْدْهَا قِيمَة، وِلاَّ الشَّيْء الِّي تِذْبَحْ لِلصَّنْبَة عَنْدُو قِيمَة؟</div>
<div class="v" id="v20"><span class="vn">20</span> لاَ آمَا رَاهِي الذْبَايِحْ مْتَاعْ النَّاسْ الِّي مُوشْ يْهُودْ مَذْبُوحَة لِلشْوَاطِنْ، مُوشْ للهْ. وْآنَا مَا نْحِبّْكُمْشْ تْكُونُوا مِتْشَارْكِينْ مْعَ الشْوَاطِنْ.</div>
<div class="v" id="v21"><span class="vn">21</span> مَا تْنَجّْمُوشْ تُشْرْبُوا مِالكَاسْ مْتَاعْ الرَّبْ وْمِنْ كَاسْ الشْوَاطِنْ. مَا تْنَجّْمُوشْ تَاكْلُوا مِالطَّاوْلَة مْتَاعْ الرَّبْ وِالطَّاوْلَة مْتَاعْ الشْوَاطِنْ.</div>
<div class="v" id="v22"><span class="vn">22</span> وِلاَّ بَاشْ نْخَلِّيوْ الرَّبْ يْغِيرْ؟ يَاخِي أَحْنَا أَقْوَى مِنُّو؟</div>
<div class="v" id="v23"><h2>أَعْمْلُوا كُلْ شَيْء لْمَجْدْ اللهْ</h2><span class="vn">23</span> <span class="br-p"><br><br></span>«كُلْ شَيْء حْلاَلْ»، آمَا مُوشْ كُلْ شَيْء يِنْفَعْ. «كُلْ شَيْء حْلاَلْ»، آمَا مُوشْ كُلْ شَيْء يْعَاوِنْ.</div>
<div class="v" id="v24"><span class="vn">24</span> الوَاحِدْ مَا يْلَوِّجْشْ عْلَى مَصْلَحْتُو، آمَا عْلَى مَصْلَحْةْ الأُخْرِينْ.</div>
<div class="v" id="v25"><span class="vn">25</span> كُولُوا مِاللْحَمْ الكُلْ الِّي يِتْبَاعْ فِي السُّوقْ مِنْ غِيرْ مَا تِسْأْلُوا عْلَى حَتَّى شَيْء بَاشْ تْرَضِّيوْ ضَمِيرْكُمْ.</div>
<div class="v" id="v26"><span class="vn">26</span> <sup class="fnm"><a name="fnm9" href="#fn9">9</a></sup>وِالكْتَابْ المُقَدَّسْ يْقُولْ: «الأَرْضْ وْكُلْ مَا فِيهَا مِلْكْ لِلرَّبْ.»</div>
<div class="v" id="v27"><span class="vn">27</span> وْإِذَا سْتَدْعَاكُمْ وَاحِدْ مُوشْ مُؤْمِنْ وِمْشِيتُوا بِحْذَاهْ، كُولُوا أَيْ حَاجَة يْحُطّْهَالْكُمْ مِنْ غِيرْ مَا تِسْأْلُوا بَاشْ تْرَضِّيوْ ضَمِيرْكُمْ.</div>
<div class="v" id="v28"><span class="vn">28</span> آمَا إِذَا كَانْ قَالِلْكُمْ وَاحِدْ: «الذْبِيحَة هَاذِي رَاهِي لِلصْنَبْ»، مَا تَاكْلُوشْ مِنْهَا، عْلَى خَاطِرْ الِّي قَالِلْكُمْ وِعْلَى خَاطِرْ ضَمِيرْكُمْ.</div>
<div class="v" id="v29"><span class="vn">29</span> وْمَا نُقْصُدْشْ ضَمِيرْكُمْ انْتُمْ، آمَا ضَمِيرْ غِيرْكُمْ. عْلاَشْ حُرِّيتِي يِتْحَكِّمْ فِيهَا ضَمِيرْ غِيرِي؟</div>
<div class="v" id="v30"><span class="vn">30</span> وْإِذَا كْلِيتْ مَاكْلَة وِشْكَرْتْ رَبِّي عْلِيهَا، عْلاَشْ يِتْبَلُّوا عْلِيَّ بِسْبَبْ المَاكْلَة الِّي شْكَرْتْ اللهْ عْلِيهَا؟</div>
<div class="v" id="v31"><span class="vn">31</span> إِذَا تَاكْلُوا وِلاَّ تُشْرْبُوا، وِلاَّ تَعْمْلُوا أَيْ حَاجَة، أَعْمْلُوا كُلْ شَيْء لْمَجْدْ اللهْ.</div>
<div class="v" id="v32"><span class="vn">32</span> مَا تْكُونُوشْ عَثْرَة لِليْهُودْ وِلاَّ اليُونَانِيِّينْ وِلاَّ لْكَنِيسِةْ اللهْ،</div>
<div class="v" id="v33"><span class="vn">33</span> كُونُوا كِيفِي، آنَا نْحَاوِلْ بَاشْ نْرَضِّي النَّاسْ الكُلْ فِي أَيْ حَاجَة نَعْمِلْهَا، وْمَا نْلَوِّجْشْ عْلَى مَصْلِحْتِي، آمَا نْلَوِّجْ عْلَى الخِيرْ لْبَرْشَة نَاسْ بَاشْ يُخْلْصُوا.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->خر ١٣‏:٢١، ١٤‏:٢٢‏، ٢٩<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->خر ١٦‏:٤‏، ٣٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->عد ١٤‏:٢٩‏-٣٠<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->عد ١١‏:٤‏، ٣٤<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->خر ٣٢‏:٤‏، ٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn6" href="#fnm6">6</a></sup> <!--raw 1 bo --><span class='RTL'><!--endraw 1-->عد ٢٥‏:١‏-١٨<!--raw 1 bo --></span><!--endraw 1--></div>
<div class="fn"><sup class="fnt"><a name="fn7" href="#fnm7">7</a></sup> <!--raw 1 bo --><span class='RTL'><!--endraw 1-->عد ٢١‏:٥‏-٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn8" href="#fnm8">8</a></sup> <!--raw 1 bo --><span class='RTL'><!--endraw 1-->عد ١٦‏:٤١‏، ١٦‏:٤٩<!--raw 1 bo --></span><!--endraw 1--></div>
<div class="fn"><sup class="fnt"><a name="fn9" href="#fnm9">9</a></sup> <!--raw 1 bo --><span class='RTL'><!--endraw 1-->مز ٢٤‏:١، ٥٠‏:١٢<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>