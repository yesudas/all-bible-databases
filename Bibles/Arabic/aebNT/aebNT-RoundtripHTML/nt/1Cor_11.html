<html><head>
<meta http-equiv="Content-Type" content="text/html;charset=utf-8" />
<title>1Cor 11 &ndash; كُورِنْثُوسْ الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 11);">
<div id="navbar"><a href="../index.html">العهد الجديد بالعربية التونسية</a> &ndash; <b>كُورِنْثُوسْ الأَوِلْ</b> &ndash; <a href="1Cor_1.html">1</a> ... <a href="1Cor_9.html">9</a> <a href="1Cor_10.html">10</a> <b>11</b> <a href="1Cor_12.html">12</a> <a href="1Cor_13.html">13</a> ... <a href="1Cor_16.html">16</a> </div><hr>
<h1>1Cor 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>تَبّْعُونِي كِيفْ مَا آنَا نْتَبِّعْ فِي المَسِيحْ.</div>
<div class="v" id="v2"><h2>النْسَاء فِي إِجْتِمَاعَاتْ الكَنَايِسْ</h2><span class="vn">2</span> <span class="br-p"><br><br></span>نَحْكِي عْلِيكُمْ بِالبَاهِي عْلَى خَاطِرْكُمْ دِيمَا تِتْذَكّْرُونِي فِي كُلْ شَيْء وِتْحَافْظُوا عْلَى التَّقَالِيدْ كِيفْ مَا عْطِيتْهَالْكُمْ.</div>
<div class="v" id="v3"><span class="vn">3</span> آمَا نْحِبّْكُمْ تَعْرْفُوا الِّي المَسِيحْ رَاسْ الرَّاجِلْ، وِالرَّاجِلْ رَاسْ المْرَا، وِالله رَاسْ المَسِيحْ.</div>
<div class="v" id="v4"><span class="vn">4</span> كُلْ رَاجِلْ يْصَلِّي وِلاَّ يِتْنَبَّأْ وْرَاسُو مْغُطِّي، يْهِينْ رَاسُو،</div>
<div class="v" id="v5"><span class="vn">5</span> وْكُلْ مْرَا تْصَلِّي وِلاَّ تِتْنَبَّأْ وْرَاسْهَا مُوشْ مْغُطِّي تْهِينْ رَاسْهَا، كَإِنّْهَا شْعَرْهَا مْحَجِّمْ.</div>
<div class="v" id="v6"><span class="vn">6</span> وْإِذَا كَانْ المْرَا مَا تْغَطِّيشْ رَاسْهَا، خِيرِلْهَا تْقُصْ شْعَرْهَا، آمَا إِذَا كَانْ عِيبْ عْلَى المْرَا بَاشْ تْقُصْ شْعَرْهَا وِلاَّ تْحَجّْمُو، إِمَّالاَ تْغَطِّي رَاسْهَا خِيرْ.</div>
<div class="v" id="v7"><span class="vn">7</span> وِالرَّاجِلْ مَا يِلْزْمُوشْ يْغَطِّي رَاسُو عْلَى خَاطْرُوا صُورِةْ اللهْ وْمَجْدُو، آمَا المْرَا رَاهِي المَجْدْ مْتَاعْ الرَّاجِلْ،</div>
<div class="v" id="v8"><span class="vn">8</span> مُوشْ الرَّاجِلْ هُوَ الِّي جَا مِالمْرَا، آمَا المْرَا هِيَ الِّي جَاتْ مِالرَّاجِلْ،</div>
<div class="v" id="v9"><span class="vn">9</span> وْمُوشْ الرَّاجِلْ الِّي تِخْلَقْ مِ المْرَا، آمَا المْرَا هِيَ الِّي تْخَلْقِتْ مِ الرَّاجِلْ.</div>
<div class="v" id="v10"><span class="vn">10</span> هَاذَاكَا عْلاَشْ المْرَا يِلْزِمْهَا تْكُونْ عِنْدْهَا عَلاَمَة مْتَاعْ سُلْطَة عْلَى رَاسْهَا، عْلَى خَاطِرْ المْلاَيْكَة.</div>
<div class="v" id="v11"><span class="vn">11</span> وْبِالنِّسْبَة لِلرَّبْ المْرَا مَا تْنَجِّمْشْ تْكُونْ مِنْ غِيرْ الرَّاجِلْ، وِالرَّاجِلْ مَا يْنَجِّمْشْ يْكُونْ مِنْ غِيرْ المْرَا.</div>
<div class="v" id="v12"><span class="vn">12</span> كِيفْ مَا المْرَا جَاتْ مِالرَّاجِلْ، الرَّاجِلْ زَادَا مَوْجُودْ بالمْرَا، وْكُلْ شَيْء جَا مِنْ عِنْدْ اللهْ.</div>
<div class="v" id="v13"><span class="vn">13</span> احْكْمُوا بِينْكُمْ وْبِينْ رْوَاحْكُمْ: يَاخِي يْلِيقْ بِالمْرَا بَاشْ تْصَلِّي للهْ وْرَاسْهَا مُوشْ مْغُطِّي؟</div>
<div class="v" id="v14"><span class="vn">14</span> وِلاَّ مُوشْ العَادَة بِيدْهَا تْعَلِّمْكُمْ الِّي عِيبْ عْلَى الرَّاجِلْ بَاشْ يْطَوِّلْ شَعْرُو،</div>
<div class="v" id="v15"><span class="vn">15</span> آمَا مُوشْ فُخْرَة لِلمْرَا وَقْتِلِّي اطَّوِّلْ شْعَرْهَا؟ عْلَى خَاطِرْ اللهْ عْطَاهَا الشْعَرْ بَاشْ يُسْتُرْهَا.</div>
<div class="v" id="v16"><span class="vn">16</span> آمَا إِذَا كَانْ وَاحِدْ يْحِبْ المَشَاكِلْ، رَاهُو الشَّيْء هَاذَا مُوشْ فِي عْوَايِدْنَا وْلاَ فِي عْوَايِدْ كَنَايِسْ اللهْ.</div>
<div class="v" id="v17"><h2>العْشَاء مْتَاعْ الرَّبْ</h2><span class="vn">17</span> <span class="br-p"><br><br></span>وِلِّي بَاشْ نْقُولْهُولْكُمْ تَوَّا رَاهُو مُوشْ بَاشْ نُفْخُرْكُمْ، عْلَى خَاطِرْ إِجْتِمَاعَاتْكُمْ تْضُرْ أَكْثِرْ مِلِّي تِنْفَعْ.</div>
<div class="v" id="v18"><span class="vn">18</span> قْبَلْ كُلْ شَيْء، سْمَعْتْ الِّي وَقْتِلِّي تِجْتَمْعُوا فِي الكَنِيسَة تِتْقِسْمُوا كُلْ جْمَاعَة وَحَّدْهُمْ. وْآنَا بْدِيتْ نْصَدِّقْ فِي الشَّيْء هَاذَا،</div>
<div class="v" id="v19"><span class="vn">19</span> بِالرَّسْمِي لاَزِمْ تَاقَعْ الإِنْقِسَامَاتْ مَا بِينَاتْكُمْ بَاشْ يُظْهْرُوا المُؤْمْنِينْ بِالحَقْ.</div>
<div class="v" id="v20"><span class="vn">20</span> وْإِنْتُومَا تِجْتَمْعُوا مُوشْ بَاشْ تَاكْلُوا عْشَاء الرَّبْ</div>
<div class="v" id="v21"><span class="vn">21</span> عْلَى خَاطِرْ وَقْتِلِّي تَاكْلُوا كُلْ وَاحِدْ مِنْكُمْ يَاخُذْ فِي الأُوِّلْ العْشَاء مْتَاعُو، وْهَكَّا وَاحِدْ يْجُوعْ وِالآخَرْ يِسْكِرْ.</div>
<div class="v" id="v22"><span class="vn">22</span> يَاخِي مَا عِنْدْكُمْشْ دْيَارْ تَاكْلُوا فِيهَا وْتُشْرْبُوا؟ وِلاَّ تِتْمَسْخْرُوا عْلَى كَنِيسِةْ اللهْ وِتْحَشّْمُوا فِي النَّاسْ الِّي مَا عِنْدْهُمْشْ؟ شْنُوَّة نْقُولِلْكُمْ؟ يَاخِي نَحْكِي عْلِيكُمْ بِالبَاهِي؟ آنَا مَا نَحْكِيشْ عْلِيكُمْ بِالبَاهِي فِي الحَاجَة هَاذِي.</div>
<div class="v" id="v23"><span class="vn">23</span> <span class="br-p"><br><br></span>رَانِي خْذِيتْ مِنْ عِنْدْ الرَّبْ الشَّيْء الِّي عْطِيتْهُولْكُمْ، الِّي الرَّبْ يَسُوعْ فِي اللِّيلَة الِّي سَلْمُوهْ فِيهَا خْذَا خُبْزَة</div>
<div class="v" id="v24"><span class="vn">24</span> وْشْكَرْ وِقْسِمْ وْقَالْ: «هَاذَا جَسدِي الِّي تِعْطَى عْلَى خَاطِرْكُمْ. أَعْمْلُوا الشَّيْء هَاذَا بَاشْ تِتْذَكّْرُونِي.»</div>
<div class="v" id="v25"><span class="vn">25</span> وِخْذَا الكَاسْ بَعْدْ العْشَاء وْقَالْ: «الكَاسْ هَاذَا هُوَ العَهْدْ الجْدِيدْ بْدَمِّي. أَعْمْلُوا الشَّيْء هَاذَا كُلْ مَا تُشْرْبُوا بَاشْ تِتْذَكّْرُونِي.»</div>
<div class="v" id="v26"><span class="vn">26</span> رَاكُمْ كُلْ مَا تَاكْلُوا الخُبْزْ وْتُشْرْبُوا الكَاسْ تْخَبّْرُوا عْلَى مُوتْ الرَّبْ حَتَّى لِينْ يْجِي.</div>
<div class="v" id="v27"><span class="vn">27</span> إِمَّالاَ أَيْ وَاحِدْ يَاكُلْ الخُبْزْ وْيُشْرُبْ الكَاسْ مْتَاعْ الرَّبْ وْهُوَ مَا يِسْتْحَقّْهُمْشْ رَاهُو بَاشْ يُغْلُطْ فِي حَقْ الْجَسَدْ وِالدَّمْ مْتَاعْ الرَّبْ.</div>
<div class="v" id="v28"><span class="vn">28</span> <span class="br-p"><br><br></span>إِمَّالاَ كُلْ وَاحِدْ يْتْأَكِّدْ مِنْ رُوحُو قْبَلْ وِمْبَاعِدْ خَلِّي يَاكُلْ مِالخُبْزْ وْيُشْرُبْ مِالكَاسْ،</div>
<div class="v" id="v29"><span class="vn">29</span> عْلَى خَاطِرْ الِّي يَاكُلْ وْيُشْرُبْ وْهُوَ مَا يْرَاعِيشْ جَسَدْ الرَّبْ رَاهُو اللهْ بَاشْ يُحْكُمْ عْلِيهْ وَقْتِلِّي يَاكُلْ وْيُشْرُبْ.</div>
<div class="v" id="v30"><span class="vn">30</span> هَاذَاكَا عْلاَشْ فِيكُمْ بَرْشَة نَاسْ مُرْضَى وِضْعَافْ وْثَمَّة شْكُونْ مِنْكُمْ مَاتْ.</div>
<div class="v" id="v31"><span class="vn">31</span> كَانْ حْكَمْنَا عْلَى رْوَاحْنَا بِالصْحِيحْ تَالِي رَاهُو مَا تِحْكَمْشْ عْلِينَا.</div>
<div class="v" id="v32"><span class="vn">32</span> آمَا رَاهُو الرَّبْ يُحْكُمْ عْلِينَا وِيْأَدِّبْ فِينَا بَاشْ مَا يِتْحْكَمْشْ عْلِينَا مْعَ العَالَمْ.</div>
<div class="v" id="v33"><span class="vn">33</span> إِمَّالاَ يَا خْوَاتِي وَقْتِلِّي تِجْتَمْعُوا بَاشْ تَاكْلُوا، اسْتَنَّاوْ بْعَضْكُمْ.</div>
<div class="v" id="v34"><span class="vn">34</span> إِذَا كَانْ وَاحِدْ جِيعَانْ خَلِّيهْ يَاكُلْ فِي دَارُو، بَاشْ اللهْ مَا يُحْكُمْشْ عْلِيكُمْ وْإِنْتُومَا مُجْتَمْعِينْ. آمَا فِي مَا يْخُصْ الحَاجَاتْ الأُخْرَى تَوْ كِيفْ نْجِي نْقُلْكُمْ آشْ تَعْمْلُوا.</div>
</div>
<!-- PARSED ABOVE; EDITING MAY BREAK PARSER -->
</body></html>