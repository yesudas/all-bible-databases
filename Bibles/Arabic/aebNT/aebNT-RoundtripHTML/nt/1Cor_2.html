<html><head>
<meta http-equiv="Content-Type" content="text/html;charset=utf-8" />
<title>1Cor 2 &ndash; كُورِنْثُوسْ الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 2);">
<div id="navbar"><a href="../index.html">العهد الجديد بالعربية التونسية</a> &ndash; <b>كُورِنْثُوسْ الأَوِلْ</b> &ndash; <a href="1Cor_1.html">1</a> <b>2</b> <a href="1Cor_3.html">3</a> <a href="1Cor_4.html">4</a> ... <a href="1Cor_16.html">16</a> </div><hr>
<h1>1Cor 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>وْآنَا، وَقْتِلِّي جِيتْكُمْ يَا إِخْوَة، مَا جِيتْكُمْشْ بْقُوَّة الكْلاَمْ وِالحِكْمَة بَاشْ نْبَشِّرْكُمْ بْسِرْ اللهْ الغَامِضْ،</div>
<div class="v" id="v2"><span class="vn">2</span> وْقَرِّرْتْ بَاشْ مَا نَعْرِفْ حَتَّى شَيْء وْآنَا مْعَاكُمْ كَانْ يَسُوعْ المَسِيحْ، نُقْصُدْ يَسُوعْ المَسِيحْ المَصْلُوبْ.</div>
<div class="v" id="v3"><span class="vn">3</span> وْآنَا فِي وُسْطْكُمْ كُنْتْ ضْعِيفْ وْخَايِفْ وْنِتْرْعِدْ بَرْشَة،</div>
<div class="v" id="v4"><span class="vn">4</span> وِالكْلاَمْ وِالتَّبْشِيرْ مْتَاعِي مَا كَانِشْ بْقُوِّةْ الكْلاَمْ وِالحِكْمَة مْتَاعْ البَشَرْ، آمَا بِالدَّلِيلْ مْتَاعْ رُوحْ اللهْ وْقُوتُو،</div>
<div class="v" id="v5"><span class="vn">5</span> بَاشْ إِيمَانْكُمْ مَا يِتْبْنَاشْ عْلَى حِكْمِةْ البَشَرْ، آمَا بْقُوِّةْ اللهْ.</div>
<div class="v" id="v6"><h2>حِكْمِةْ اللهْ</h2><span class="vn">6</span> <span class="br-p"><br><br></span>آمَا رَاهِي ثَمَّة حِكْمَة بِينْ النَّاسْ النَّاضْجِينْ فِي الرُّوحْ، وْهِيَ مَاهِيشْ كِيفْ حِكْمِةْ العَالَمْ هَاذَا وِلاَّ الرُّؤَسَاءْ مْتَاعْ العَالَمْ هَاذَا، الِّي يَفْنَاوْ،</div>
<div class="v" id="v7"><span class="vn">7</span> آمَا أَحْنَا رَانَا نِتْكَلّْمُوا بْحِكْمِةْ اللهْ المْخُبّْيَة وِالغَامْضَة الِّي اللهْ حَضِّرْهَا مِنْ قْبَلْ مَا تِبْدَا الدِّنْيَا لِلمَجْدْ مْتَاعْنَا،</div>
<div class="v" id="v8"><span class="vn">8</span> وِالحِكْمَة هَاذِي حَتَّى وَاحِدْ مِالرُّؤَسَاءْ مْتَاعْ العَالَمْ هَاذَا مَا عْرَفْهَا، وْكَانْ عَرْفُوهَا رَاهُمْ مَا صُلْبُوشْ رَبْ المَجْدْ.</div>
<div class="v" id="v9"><span class="vn">9</span> <sup class="fnm"><a name="fnm1" href="#fn1">1</a></sup>آمَا كِيفْ مَا قَالْ الكْتَابْ المُقَدَّسْ: <span class="br-p"><br><br></span><span class="br-ind"><br><span class="indent">&nbsp;</span></span>الِّي مَا شَافِتُّو عِينْ<br> <span class="br-ind"><br><span class="indent">&nbsp;</span></span>وْلاَ سَمْعِتُّو وْذِنْ<br> <span class="br-ind"><br><span class="indent">&nbsp;</span></span>وْلاَ جَا عْلَى بَالْ إِنْسَانْ<br> <span class="br-ind"><br><span class="indent">&nbsp;</span></span>حَضّْرُو اللهْ لِلِّي يْحِبُّوهْ.<br></div>
<div class="v" id="v10"><span class="vn">10</span> <span class="br-p"><br><br></span>آمَا اللهْ وَرَّاهُولْنَا بِالرُّوحْ، عْلَى خَاطِرْ الرُّوحْ يَعْرِفْ كُلْ شَيْء حَتَّى أَعْمَاقْ اللهْ.</div>
<div class="v" id="v11"><span class="vn">11</span> شْكُونْ يَعْرِفْ الِّي فِي الإِنْسَانْ غِيرْ الرُّوحْ الِّي فِي الإِنْسَانْ؟ وْزَادَا حَتَّى وَاحِدْ مَا يَعْرِفْ الِّي فِي اللهْ غِيرْ رُوحْ اللهْ.</div>
<div class="v" id="v12"><span class="vn">12</span> وْإِحْنَا مَا خْذِينَاش رُوحْ العَالَمْ، آمَا خْذِينَا الرُّوحْ الِّي بَعْثُو اللهْ بَاشْ نَعْرْفُوا بِيهْ الحَاجَاتْ الِّي نْعِمْ عْلِينَا بِيهُمْ.</div>
<div class="v" id="v13"><span class="vn">13</span> وْإِحْنَا مَا نَحْكِيوْشْ عْلِيهْ بِكْلاَمْ تْعَلّْمُو الحِكْمَة مْتَاعْ البَشَرْ، آمَا بِكْلاَمْ يْعَلّْمُو الرُّوحْ القُدُسْ، وْهَكَّا نْفَسّْرُوا الحَاجَاتْ مْتَاعْ الرُّوحْ بِكْلاَمْ رُوحَانِي.</div>
<div class="v" id="v14"><span class="vn">14</span> آمَا البَشَرْ العَادِي مَا يِقْبِلْشْ الحَاجَاتْ مْتَاعْ رُوحْ اللهْ وْيِعْتَبِرْهَا جَهْلْ، وْمَا يْنَجِّمْشْ يِفْهِمْهُمْ عْلَى خَاطِرْ فَهْمَانْهُمْ مَا يْكُونْ كَانْ بِالرُّوحْ.</div>
<div class="v" id="v15"><span class="vn">15</span> آمَا الإِنْسَانْ الرُّوحَانِي، رَاهُو يِفْهِمْ كُلْ شَيْء، وْحَتَّى حَدْ مَا يْنَجِّمْ يُحْكُمْ عْلِيهْ.</div>
<div class="v" id="v16"><span class="vn">16</span> <sup class="fnm"><a name="fnm2" href="#fn2">2</a></sup>وِالكْتَابْ يْقُولْ: <span class="br-p"><br><br></span><span class="br-ind"><br><span class="indent">&nbsp;</span></span>شْكُونُو الِّي يَعْرِفْ فِكْرْ الرَّبْ،<br> <span class="br-ind"><br><span class="indent">&nbsp;</span></span>بَاشْ يْوَرِّيهْ شْنُوَّة يَعْمِلْ؟<br> <span class="br-p"><br><br></span>آمَا أَحْنَا رَانَا عِنْدْنَا فِكْرْ المَسِيحْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->إش ٦٤‏:٤، ٦٥‏:١٧<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->إش ٤٠‏:١٣ ؛ رو ١١‏:٣٤<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>