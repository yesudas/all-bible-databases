<html><head>
<meta http-equiv="Content-Type" content="text/html;charset=utf-8" />
<title>1Cor 4 &ndash; كُورِنْثُوسْ الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 4);">
<div id="navbar"><a href="../index.html">العهد الجديد بالعربية التونسية</a> &ndash; <b>كُورِنْثُوسْ الأَوِلْ</b> &ndash; <a href="1Cor_1.html">1</a> <a href="1Cor_2.html">2</a> <a href="1Cor_3.html">3</a> <b>4</b> <a href="1Cor_5.html">5</a> <a href="1Cor_6.html">6</a> ... <a href="1Cor_16.html">16</a> </div><hr>
<h1>1Cor 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>رُسُلْ المَسِيحْ</h2><span class="vn">1</span> <span class="br-p"><br><br></span>خَلِّي النَّاسْ يِحْسْبُونَا خُدَّامْ المَسِيحْ وِالله وَكِّلْنَا عْلَى أَسْرَارُو.</div>
<div class="v" id="v2"><span class="vn">2</span> وِالشَّيْء المَطْلُوبْ مِلِّي وَكِّلْهُمْ اللهْ إِنُّو كُلْ وَاحِدْ فِيهُمْ يْكُونْ ثِيقَة.</div>
<div class="v" id="v3"><span class="vn">3</span> آمَا آنَا رَانِي مَا يْهِمّْنِيشْ بَرْشَة كِتُحْكْمُوا عْلِيَّ إِنْتُومَا وِلاَّ أَيْ بَشَرْ، وْحَتَّى آنَا مَا نُحْكُمْشْ عْلَى رُوحِي.</div>
<div class="v" id="v4"><span class="vn">4</span> وْضَمِيرِي مَا يْأَنِّبْنِيشْ عْلَى حَتَّى شَيْء، وِالشَّيْء هَاذَا مَا يْبَرِّرْنِيشْ، آمَا الِّي يُحْكُمْ عْلِيَّ هُوَ اللهْ.</div>
<div class="v" id="v5"><span class="vn">5</span> إِمَّالاَ مَا تُحْكْمُوشْ عْلَى حَتَّى شَيْء قْبَلْ الوَقْتْ، حَتَّى لِينْ يْجِي الرَّبْ الِّي بَاشْ يْظَهِّرْ الِّي مْخُبِّي فِي الظْلاَمْ وْيِكْشِفْ نِيَّاتْ القْلُوبْ، وْكُلْ وَاحِدْ يَاخُذْ مِنْ عِنْدْ اللهْ الأَجْرْ الِّي يِسْتْحَقُّو.</div>
<div class="v" id="v6"><span class="vn">6</span> <span class="br-p"><br><br></span>يَا خْوَاتِي، آنَا حْكِيتِلْكُمْ قْبَلْ عْلَى رُوحِي وِعْلَى أَبُلُّوسْ كِيفْ مِثَالْ تِتْعَلّْمُوا مِنَّا «إِنّْكُمْ مَا تُخْرْجُوشْ عَلِّي مَكْتُوبْ فِي الكْتَابْ المُقَدَّسْ.» بَاشْ مَا تِتْفُوخْرُوشْ عْلَى بْعَضْكُمْ.</div>
<div class="v" id="v7"><span class="vn">7</span> شْكُونُو الِّي رَدِّكْ خِيرْ مِنْ غِيرِكْ؟ وِشْنُوَّة الشَّيْء الِّي تِمْلْكُو وْمَا خْذِيتُوشْ مِنْ عِنْدْ اللهْ؟ وْإِذَا كَانْ خْذِيتُو، عْلاَشْ تِتْفُوخِرْ كَإِنِّكْ مَا خْذِيتُوشْ؟</div>
<div class="v" id="v8"><span class="vn">8</span> رَاكُمْ شْبَعْتُوا وْتِغْنِيتُوا! وَلِّيتُوا مُلُوكْ بْلاَشْ بِينَا! وْيَا لِيتْكُمْ كُنْتُوا بِالحَقْ مُلُوكْ عْلَى الأَقَلْ نْشَارْكُوا مْعَاكُمْ فِي المُلْكْ!</div>
<div class="v" id="v9"><span class="vn">9</span> وْآنَا نْشُوفْ الِّي اللهْ حَطّْنَا أَحْنَا الرُّسُلْ فِي الإِخِّرْ كَإِنُّو مَحْكُومْ عْلِينَا بِالمُوتْ، عْلَى خَاطِرْنَا وَلِّينَا فُرْجَة لِلعَالَمْ، لِلمْلاَيْكَة وِالنَّاسْ.</div>
<div class="v" id="v10"><span class="vn">10</span> أَحْنَا جُهَّالْ عْلَى خَاطِرْ المَسِيحْ وْإِنْتُومَا حُكَمَاءْ فِي المَسِيحْ. أَحْنَا ضْعَافْ وْإِنْتُومَا قْوِيِّينْ. إِنْتُومَا بِقْدَرْكُمْ وْإِحْنَا مَحْقُورِينْ.</div>
<div class="v" id="v11"><span class="vn">11</span> وْإِحْنَا مَازِلْنَا لْتَوَّا نْجُوعُوا وْنَعْطْشُوا وْمَا عِنْدْنَاشْ لِبْسَة وْنِتْضَرْبُوا وْمَا عِنْدْنَاشْ وِينْ نُسْكْنُوا،</div>
<div class="v" id="v12"><span class="vn">12</span> وْنِتْعْبُوا فِي خِدْمِةْ يْدِينَا. نْبَارْكُوا النَّاسْ الِّي يْسِبُّونَا، وْنِتْحَمّْلُوا وَقْتِلِّي يِضْطَهْدُونَا،</div>
<div class="v" id="v13"><span class="vn">13</span> وْنَعْمْلُوا البَاهِي وَقْتِلِّي يِتْبَلُّوا عْلِينَا. وَلِّينَا كِيفْ الفَضْلَة وِالوْسَخْ مْتَاعْ العَالَمْ.</div>
<div class="v" id="v14"><span class="vn">14</span> <span class="br-p"><br><br></span>آنَا مَا نِيشْ نِكْتْبِلْكُمْ فِي الشَّيْء هَاذَا بَاشْ نْحَشِّمْكُمْ، لَكِنْ بَاشْ نَنْصَحْكُمْ كِوْلاَدِي الِّي نْحِبّْهُمْ.</div>
<div class="v" id="v15"><span class="vn">15</span> يْنَجِّمْ يْكُونْ عِنْدْكُمْ آلاَفْ مْتَاعْ مُعَلّْمِينْ فِي المَسِيحْ، آمَا مَا عِنْدْكُمْشْ بَرْشَة أُبَّيَّانْ، عْلَى خَاطِرْنِي آنَا وْلِدْتْكُمْ فِي المَسِيحْ يَسُوعْ بِالإِنْجِيلْ الِّي بَشِّرْتْكُمْ بِيهْ.</div>
<div class="v" id="v16"><span class="vn">16</span> إِمَّالاَ نُطْلُبْ مِنْكُمْ بَاشْ تَعْمْلُوا كِيفِي.</div>
<div class="v" id="v17"><span class="vn">17</span> وْبِسْبَبْ الشَّيْء هَاذَا بِيدُو بْعَثْتِلْكُمْ تِيمُوثَاوُسْ، وِلْدِي حْبِيبِي الأَمِينْ فِي الرَّبْ، وْهُوَ بَاشْ يْذَكِّرْكُمْ بْسِيرْتِي فِي المَسِيحْ يَسُوعْ، كِيفْ مَا آنَا نْعَلِّمْ فِيهَا فِي كُلْ بْلاَصَة لِلكَنَايِسْ الكُلْ.</div>
<div class="v" id="v18"><span class="vn">18</span> ثَمَّة شْكُونْ مِنْكُمْ مْشَى فِي بَالْهُمْ الِّي آنَا مَا نِيشْ بَاشْ نْجِيكُمْ وْوَلاَّوْ مِتْكَبّْرِينْ،</div>
<div class="v" id="v19"><span class="vn">19</span> آمَا رَانِي إِنْ شَاءْ اللهْ بَاشْ نْجِيكُمْ عْلَى قْرِيبْ، بَاشْ نَعْرِفْ النَّاسْ المِتْكَبّْرِينْ هَاذُومَا آشْ يْنَجّْمُوا يَعْمْلُوا، مُوشْ كْلاَمْهُمْ آكَاهُو.</div>
<div class="v" id="v20"><span class="vn">20</span> وْمَلَكُوتْ اللهْ مُوشْ بِالكْلاَمْ آكَاهُو، رَاهُو بِالفِعْلْ.</div>
<div class="v" id="v21"><span class="vn">21</span> شْنُوَّة تِخْتَارُوا؟ نْجِيكُمْ بِالعْصَا وِلاَّ بِالمْحَبَّة وِالقَلْبْ الحْنِينْ.</div>
</div>
<!-- PARSED ABOVE; EDITING MAY BREAK PARSER -->
</body></html>