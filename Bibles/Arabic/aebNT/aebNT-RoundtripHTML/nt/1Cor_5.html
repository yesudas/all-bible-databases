<html><head>
<meta http-equiv="Content-Type" content="text/html;charset=utf-8" />
<title>1Cor 5 &ndash; كُورِنْثُوسْ الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 5);">
<div id="navbar"><a href="../index.html">العهد الجديد بالعربية التونسية</a> &ndash; <b>كُورِنْثُوسْ الأَوِلْ</b> &ndash; <a href="1Cor_1.html">1</a> ... <a href="1Cor_3.html">3</a> <a href="1Cor_4.html">4</a> <b>5</b> <a href="1Cor_6.html">6</a> <a href="1Cor_7.html">7</a> ... <a href="1Cor_16.html">16</a> </div><hr>
<h1>1Cor 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>مَوْقِفْ الكَنِيسَة مِنْ الخُو الِّي يَزْنَى</h2><span class="vn">1</span> <span class="br-p"><br><br></span>فِي كُلْ بْلاَصَة يْقُولُوا الِّي عِنْدْكُمْ زْنَى فِي الكَنِيسَة! مُوشْ مُوجُودْ كِيفُو حَتَّى عِنْدْ النَّاسْ الِّي مَا هُمْشْ مُؤْمْنِينْ: رَاجِلْ يَزْنَى مْعَ مَرْةْ بُوهْ.</div>
<div class="v" id="v2"><span class="vn">2</span> وْإِنْتُومَا بَاقِي مِتْكَبّْرِينْ! فِي عُوضْ تِبْكِيوْ وِتْنَوّْحُوا حَتَّى لِينْ يِتْنَحَّى الِّي قَاعِدْ يَعْمِلْ فِي الشَّيْء هَاذَا مِنْ بِينَاتْكُمْ.</div>
<div class="v" id="v3"><span class="vn">3</span> آنَا رَانِي غَايِبْ عْلِيكُمْ بِالبْدَنْ آمَا حَاضِرْ مَا بِينَاتْكُمْ بِالرُّوحْ، وِحْكُمْتْ عْلَى مُولَى العْمَايِلْ هَاذِي كَإِنِّي حَاضِرْ.</div>
<div class="v" id="v4"><span class="vn">4</span> بْإِسْمْ رَبّْنَا يَسُوعْ المَسِيحْ وْقُدْرْتُو، وَقْتِلِّي تِجْتَمْعُوا مْعَ بْعَضْكُمْ، وْآنَا مْعَاكُمْ بِالرُّوحْ،</div>
<div class="v" id="v5"><span class="vn">5</span> سَيّْبُوا الرَّاجِلْ هَاذَا لِلشِّيطَانْ، بَاشْ يِهْلِكْ بَدْنُو وْرُوحُو تُخْلُصْ فِي يُومْ الرَّبْ.</div>
<div class="v" id="v6"><span class="vn">6</span> مَا حَقّْكُمْشْ تِتْكَبّْرُوا! يَاخِي مَا تَعْرْفُوشْ الِّي شْوَيَّة خْمِيرَة يْخَمّْرُوا العْجِينْ الكُلُّو؟</div>
<div class="v" id="v7"><span class="vn">7</span> نِحُّوا الخْمِيرَةْ القْدِيمَة مِنْ وُسْطْكُمْ بَاشْ تْوَلِّيوْا عْجِينْ جْدِيدْ عْلَى خَاطِرْكُمْ فْطِيرْ مَا فِيهِشْ خْمِيرَة، رَاهُو الخَرُوفْ مْتَاعْ الفِصْحْ مْتَاعْنَا الِّي هُوَ المَسِيحْ تِذْبَحْ عْلَى خَاطِرْنَا.</div>
<div class="v" id="v8"><span class="vn">8</span> إِمَّالاَ خَلِّينَا نْعَيّْدُوا، مُوشْ بِالخْمِيرَة القْدِيمَة وِلاَّ بِالخْمِيرَة مْتَاعْ الشَّرْ وِالفْسَادْ، آمَا بِالفْطِيرْ مْتَاعْ الطْهَارَة وِالحَقْ.</div>
<div class="v" id="v9"><span class="vn">9</span> <span class="br-p"><br><br></span>كْتِبْتِلْكُمْ فِي جْوَابِي الآخَرْ بَاشْ مَا تْخَالْطُوشْ الزُّنَاةْ.</div>
<div class="v" id="v10"><span class="vn">10</span> وْمَا نُقْصُدْشْ الزُّنَاةْ فِي العَالَمْ وِلاَّ الطَّمَّاعِينْ وِلاَّ السُّرَّاقْ وِلاَّ الِّي يِعْبْدُوا فِي الصْنَبْ، مَا كَانِشْ يِلْزِمْكُمْ تُخْرْجُوا مِالعَالَمْ!</div>
<div class="v" id="v11"><span class="vn">11</span> آمَا تَوَّا رَانِي كْتِبْتِلْكُمْ بَاشْ مَا تْخَالْطُوشْ الِّي يِتْسَمَّى خُو وْهُوَ زَانِي وِلاَّ طَمَّاعْ وِلاَّ يِعْبِدْ فِي الصْنَبْ وِلاَّ يْسِبْ فِي النَّاسْ وِلاَّ يِسْكِرْ وِلاَّ سَارِقْ. حَتَّى المَاكْلَة مَا تَاكْلُوهَاشْ مْعَاهْ.</div>
<div class="v" id="v12"><span class="vn">12</span> عْلاَشْ آنَا نُحْكُمْ عْلَى النَّاسْ الِّي مَا هُمْشْ مِالكَنِيسَة. يَاخِي مُوشْ يِلْزِمْكُمْ إِنْتُومَا تُحْكْمُوا عْلَى النَّاسْ الِّي فِي الكَنِيسَة؟</div>
<div class="v" id="v13"><span class="vn">13</span> رَاهُو اللهْ هُوَ الِّي يُحْكُمْ عْلَى النَّاسْ الِّي البَرَّة مِالكَنِيسَة. «خَرّْجُوا الفَاسِدْ مِنْ بِينَاتْكُمْ.»</div>
</div>
<!-- PARSED ABOVE; EDITING MAY BREAK PARSER -->
</body></html>