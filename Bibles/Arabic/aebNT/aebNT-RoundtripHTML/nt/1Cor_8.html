<html><head>
<meta http-equiv="Content-Type" content="text/html;charset=utf-8" />
<title>1Cor 8 &ndash; كُورِنْثُوسْ الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 8);">
<div id="navbar"><a href="../index.html">العهد الجديد بالعربية التونسية</a> &ndash; <b>كُورِنْثُوسْ الأَوِلْ</b> &ndash; <a href="1Cor_1.html">1</a> ... <a href="1Cor_6.html">6</a> <a href="1Cor_7.html">7</a> <b>8</b> <a href="1Cor_9.html">9</a> <a href="1Cor_10.html">10</a> ... <a href="1Cor_16.html">16</a> </div><hr>
<h1>1Cor 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الذْبَايِحْ مْتَاعْ الصْنَبْ</h2><span class="vn">1</span> <span class="br-p"><br><br></span>آمَا فِي مَا يْخُصْ الذْبَايِحْ مْتَاعْ الصْنَبْ، رَانَا نَعْرْفُوا الِّي الكُلْنَا عِنْدْنَا عِلْمْ بِيهَا آمَا رَاهِي المَعْرْفَة تْخَلِّي مُولاَهَا يِتْكَبِّرْ، وِالمْحَبَّة هِيَ الِّي تِبْنِي.</div>
<div class="v" id="v2"><span class="vn">2</span> إِذَا كَانْ وَاحِدْ مَاشِي فِي بَالُو الِّي هُوَ يَعْرِفْ حَاجَة، رَاهُو مَازَالْ مَا يَعْرِفْشْ كِيفَاشْ يِلْزْمُو يَعْرِفْ.</div>
<div class="v" id="v3"><span class="vn">3</span> آمَا إِذَا كَانْ وَاحِدْ يْحِبْ اللهْ، رَاهُو اللهْ بَاشْ يَعْرْفُو.</div>
<div class="v" id="v4"><span class="vn">4</span> وْآمَا فِيمَا يْخُصْ مَاكِلْةْ الذْبَايِحْ مْتَاعْ الصْنَبْ، رَانَا نَعْرْفُوا الِّي الصْنَبْ مَا هِيشْ مُوجُودَة بِالحَقْ فِي العَالَمْ، وْإِنُّو لاَ إِلاَهْ إِلاَّ اللهْ وَحْدُو.</div>
<div class="v" id="v5"><span class="vn">5</span> حَتَّى كَانْ ثَمَّة آلْهَة فِي السْمَاءْ وِلاَّ فِي الأَرْضْ الِّي النَّاسْ يِتْصَوّْرُوا الِّي هُومَا مُوجُودِينْ وْرَغْمِلِّي ثَمَّة بَرْشَة آلْهَة وْأَرْبَابْ،</div>
<div class="v" id="v6"><span class="vn">6</span> آمَا أَحْنَا عِنْدْنَا إِلاَهْ وَاحِدْ الآبْ الِّي جَا مِنُّو كُلْ شَيْء وْإِحْنَا نَرْجْعُولُو، وْرَبْ وَاحِدْ يَسُوعْ المَسِيحْ بِيهْ تُوجِدْ كُلْ شَيْء وْإِحْنَا نِتْوِجْدُوا بِيهْ.</div>
<div class="v" id="v7"><span class="vn">7</span> <span class="br-p"><br><br></span>آمَا مُوشْ النَّاسْ الكُلْ يَعْرْفُوا الحْقِيقَة هَاذِي، ثَمَّة شْكُونْ مِنْهُمْ تْعَوّْدُوا عْلَى الصْنَبْ، لِليُومْ مَازَالُوا يْفَكّْرُوا الِّي الذْبَايِحْ الِّي يَاكْلُوا فِيهَا مَذْبُوحَة لِلصْنَبْ، وِيْحِسُّوا الِّي ضَمَايِرْهُمْ الضْعِيفَة تْنَجّْسِتْ،</div>
<div class="v" id="v8"><span class="vn">8</span> آمَا رَاهِي المَاكْلَة مَا تْقَرِّبْنَاشْ للهْ، كَانْ نَاكْلُوا مَا نِرْبْحُوا حَتَّى شَيْء وْكَانْ مَا نَاكْلُوشْ مَا نِخْسْرُوا حَتَّى شَيْء.</div>
<div class="v" id="v9"><span class="vn">9</span> آمَا رُدُّوا بَالْكُمْ بَاشْ الحُرِّيَّة مْتَاعْكُمْ فِي المَاكْلَة هَاذِي مَا تْوَلِّيشْ سْبَبْ عَثْرَة لِلضْعَافْ.</div>
<div class="v" id="v10"><span class="vn">10</span> إِذَا كَانْ يْشُوفِكْ وَاحِدْ، يَلِّي حَاسِبْ رُوحِكْ تَعْرِفْ، تَاكُلْ فِي هَيْكِلْ مْتَاعْ صَنْبَة، يَاخِي مُوشْ يِتْشَجَّعْ وْيَاكُلْ مِالذْبَايِحْ مْتَاعْ الصْنَبْ؟</div>
<div class="v" id="v11"><span class="vn">11</span> وِالعِلْمْ مْتَاعِكْ يْكُونْ سْبَبْ فِي هْلاَكْ خُوكْ الضْعِيفْ الِّي المَسِيحْ مَاتْ عْلَى خَاطْرُو.</div>
<div class="v" id="v12"><span class="vn">12</span> وْهَكَّا تُغْلْطُوا فِي حَقْ المَسِيحْ وَقْتِلِّي تُغْلْطُوا فِي حَقْ خْوَاتْكُمْ وْتَجْرْحُوا ضَمِيرْهُمْ الضْعِيفْ.</div>
<div class="v" id="v13"><span class="vn">13</span> إِذَا كَانِتْ ثَمَّة مَاكْلَة تْخَلِّي خُويَا يِتْعَثِّرْ، إِمَّالاَ مَا نِيشْ بَاشْ نَاكُلْ اللْحَمْ بِالكُلْ بَاشْ مَا نْخَلِّيشْ خُويَا يِتْعَثِّرْ.</div>
</div>
<!-- PARSED ABOVE; EDITING MAY BREAK PARSER -->
</body></html>