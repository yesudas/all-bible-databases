<html><head>
<meta http-equiv="Content-Type" content="text/html;charset=utf-8" />
<title>1Cor 9 &ndash; كُورِنْثُوسْ الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 9);">
<div id="navbar"><a href="../index.html">العهد الجديد بالعربية التونسية</a> &ndash; <b>كُورِنْثُوسْ الأَوِلْ</b> &ndash; <a href="1Cor_1.html">1</a> ... <a href="1Cor_7.html">7</a> <a href="1Cor_8.html">8</a> <b>9</b> <a href="1Cor_10.html">10</a> <a href="1Cor_11.html">11</a> ... <a href="1Cor_16.html">16</a> </div><hr>
<h1>1Cor 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>حْقُوقْ الرَّسُولْ</h2><span class="vn">1</span> <span class="br-p"><br><br></span>يَاخِي آنَا مُوشْ حُرْ؟ يَاخِي آنَا مُوشْ رَسُولْ؟ يَاخِي مُوشْ شُفْتْ رَبّْنَا يَسُوعْ المَسِيحْ؟ يَاخِي مُوشْ انْتُومَا خِدْمْتِي فِي الرَّبْ؟</div>
<div class="v" id="v2"><span class="vn">2</span> إِذَا مَا كُنْتِشْ رَسُولْ عِنْدْ نَاسْ أُخْرِينْ، رَانِي رَسُولْ عِنْدْكُمْ عْلَى خَاطِرْكُمْ انْتُمْ الطَّابَعْ الِّي يْوَرِّي الِّي آنَا رَسُولْ.</div>
<div class="v" id="v3"><span class="vn">3</span> <span class="br-p"><br><br></span>وْهَاذَا هُوَ الشَّيْء الِّي نْجَاوِبْ بِيهْ النَّاسْ الِّي ضِدِّي:</div>
<div class="v" id="v4"><span class="vn">4</span> يَاخِي مَا عِنْدْنَاشْ الحَقْ بَاشْ نَاكْلُوا وْنُشْرْبُوا؟</div>
<div class="v" id="v5"><span class="vn">5</span> يَاخِي مَا عِنْدْنَاشْ الحَقْ بَاشْ نَاخْذُوا نْساء كِيفْ مَا عَمْلُوا الرُّسُلْ الأُخْرِينْ وِالإِخْوَة مْتَاعْ الرَّبْ وْبُطْرُسْ؟</div>
<div class="v" id="v6"><span class="vn">6</span> وِلاَّ آنَا وْبَرْنَابَا بَرْكْ مَا عِنْدْنَاشْ الحَقْ بَاشْ مَا نِخْدْمُوشْ؟</div>
<div class="v" id="v7"><span class="vn">7</span> شْكُونُو الجُنْدِي الِّي يِمْشِي يْحَارِبْ وْيُصْرُفْ عْلَى رُوحُو؟ شْكُونْ الِّي يَزْرَعْ سَانْيَة مْتَاعْ عْنِبْ وْمَا يَاكُلْشْ مِالغَلَّة مْتَاعْهَا؟ وِلاَّ شْكُونُو الرَّاعِي الِّي يَرْعَى غْنَمْ وْمَا يُشْرُبْشْ مِنْ حْلِيبْهَا؟</div>
<div class="v" id="v8"><span class="vn">8</span> يَاخِي الكْلاَمْ الِّي نْقُولْ فِيهْ هُوَ كْلاَمْ بَشَرْ؟ يَاخِي مُوشْ الشَّرِيعَة بِيدْهَا تْقُولْ الشَّيْء هَاذَا؟</div>
<div class="v" id="v9"><span class="vn">9</span> <sup class="fnm"><a name="fnm1" href="#fn1">1</a></sup>وْمَكْتُوبْ فِي شَرِيعِةْ مُوسَى: «مَا تْحُطُّشْ كْمَامَة عْلَى فُمْ الثُّورْ وَقْتِلِّي يِدْرِسْ.» زَعْمَة رَبِّي يْهِمُّو فِي الثِّيرَانْ؟</div>
<div class="v" id="v10"><span class="vn">10</span> يَاخِي مُوشْ يَحْكِي عْلِينَا أَحْنَا بِالذَّاتْ؟ رَاهُو عْلَى خَاطِرْنَا أَحْنَا تِكْتِبْ. الِّي يَحْرِثْ وِلِّي يِدْرِسْ لاَزِمْ يْكُونْ عِنْدْهُمْ أَمَلْ الِّي هُومَا بَاشْ يَاخْذُوا بَايْهُمْ مِالصَّابَة.</div>
<div class="v" id="v11"><span class="vn">11</span> إِذَا زْرَعْنَا فِي وُسْطْكُمْ الحَاجَاتْ الرُّوحِيَّة، يَاخِي خْسَارَة فِينَا بَاشْ نَحْصْدُوا مِالحَاجَاتْ مْتَاعْ الدِّنْيَا الِّي عِنْدْكُمْ؟</div>
<div class="v" id="v12"><span class="vn">12</span> وْإِذَا كَانْ نَاسْ أُخْرِينْ عِنْدْهُمْ حَقْ فِي الحَاجَاتْ هَاذِي زَعْمَة مُوشْ أَحْنَا أَوْلَى بِيهَا؟ <span class="br-p"><br><br></span>آمَا أَحْنَا مَا خْذِينَاشْ الحَقْ هَاذَا، وْبِالعَكْسْ تْحَمِّلْنَا كُلْ شَيْء بَاشْ مَا نْحُطُّوشْ حَتَّى حَاجَة تْعَطِّلْ إِنْجِيلْ المَسِيحْ.</div>
<div class="v" id="v13"><span class="vn">13</span> يَاخِي مَا تَعْرْفُوشْ إِنُّو الِّي يِخْدْمُوا فِي الهَيْكِلْ يَاكْلُوا مِالقَرَابِينْ مْتَاعْ الهَيْكِلْ، وْإِنُّو الِّي يْقَدّْمُوا الذْبَايِحْ عْلَى المَذْبِحْ يَاخْذُوا بَايْهُمْ مِنْهَا.</div>
<div class="v" id="v14"><span class="vn">14</span> هَكَّا زَادَا أْمَرْ الرَّبْ: إِنُّو الِّي يْبَشّْرُوا بِالإِنْجِيلْ، يْعِيشُوا مِالإِنْجِيلْ.</div>
<div class="v" id="v15"><span class="vn">15</span> آمَا آنَا رَانِي مَا خْذِيتِشْ حَتَّى حَقْ مِالحْقُوقْ هَاذِي، وْمَا كْتِبْتِشْ الشَّيْء هَاذَا بَاشْ تِتْعْطَالِي. آنَا نْخَيِّرْ نْمُوتْ عْلَى إِنُّو وَاحِدْ يِحْرِمْنِي مِالفُخْرَة هَاذِي.</div>
<div class="v" id="v16"><span class="vn">16</span> آنَا مَا نِتْفُوخِرْشْ وَقْتِلِّي نْبَشِّرْ، عْلَى خَاطِرْ التَّبْشِيرْ وَاجِبْ عْلِيَّ، وْيَا وِيلِي إِذَا كَانْ مَا نْبَشِّرْشْ.</div>
<div class="v" id="v17"><span class="vn">17</span> إِذَا كَانْ اخْتَرْتْ بَاشْ نَعْمِلْ الشَّيْء هَاذَا رَاهُو عِنْدِي أَجْرْ، آمَا إِذَا كَانْ تِجْبَرْتْ رَانِي تِمِّنْتْ عْلَى وْصِيَّة تْفُرْضِتْ عْلِيَّ،</div>
<div class="v" id="v18"><span class="vn">18</span> شْنُوَّة هُوَ أَجْرِي؟ أَجْرِي هُوَ انِّي نْبَشِّرْ مِنْ غِيرْ مَا نَاخُذْ حَتَّى شَيْء وْمَا نُطْلُبْشْ حَقِّي فِي التَّبْشِيرْ بِالإِنْجِيلْ.</div>
<div class="v" id="v19"><span class="vn">19</span> <span class="br-p"><br><br></span>آنَا حُرْ مِنْ النَّاسْ الكُلْ، آمَا رَدِّيتْ رُوحِي عَبْدْ لِلنَّاسْ الكُلْ بَاشْ نِرْبِحْ أَكْثِرْ مَا يُمْكِنْ مِنْهُمْ.</div>
<div class="v" id="v20"><span class="vn">20</span> وَلِّيتْ يْهُودِي لِليْهُودْ بَاشْ نِرْبَحْهُمْ، وْوَلِّيتْ مِنْ أَهْلْ الشَّرِيعَة لأَهْلْ الشَّرِيعَة - رَغْمِلِّي آنَا مَا نِيشْ تَحْتْ الشَّرِيعَة - بَاشْ نِرْبِحْ النَّاسْ الِّي تَحْتْ الشَّرِيعَة،</div>
<div class="v" id="v21"><span class="vn">21</span> وْوَلِّيتْ مَا عِنْدِيشْ شَرِيعَةْ لِلنَّاسْ الِّي مَا عِنْدْهُمْشْ شَرِيعَةْ - وْهَاذَا مَا يِعْنِيشْ الِّي آنَا مَا نْطِيعِشْ شَرِيعِةْ اللهْ عْلَى خَاطِرْنِي تَحْتْ شَرِيعِةْ المَسِيحْ - بَاشْ نِرْبِحْ الِّي مَا عِنْدْهُمْشْ شَرِيعَةْ،</div>
<div class="v" id="v22"><span class="vn">22</span> وَلِّيتْ ضْعِيفْ لِلضْعَافْ بَاشْ نِرْبَحْهُمْ، وَلِّيتْ كُلْ شَيْء لِلنَّاسْ الكُلْ بَاشْ نْمَنَّعْ شْوَيَّة مِنْهُمْ بِالطُّرُقْ الكُلْ.</div>
<div class="v" id="v23"><span class="vn">23</span> نَعْمِلْ الشَّيْء هَاذَا الكُلُّو عْلَى خَاطِرْ البْشَارَة بِالإِنْجِيلْ بَاشْ نْشَارِكْ فِي الخِيرَاتْ مْتَاعُو.</div>
<div class="v" id="v24"><span class="vn">24</span> <span class="br-p"><br><br></span>يَاخِي مَا تَعْرْفُوشْ إِنُّو الِّي يِتْسَابْقُوا فِي المَلْعَبْ الكُلْهُمْ يِجْرِيوْ، آمَا وَاحِدْ بَرْكْ يَاخُذْ الجَايْزَة؟ إِنْتُومَا زَادَا إِجْرِيوْ كِيفُو بَاشْ تِرْبْحُوا.</div>
<div class="v" id="v25"><span class="vn">25</span> المِتْسَابْقِينْ الكُلْهُمْ يْدَرّْبُوا رْوَاحْهُمْ تَدْرِيبْ صْعِيبْ بَاشْ يَاخْذُوا تَاجْ يِفْنَى، آمَا أَحْنَا رَانَا نِجْرِيوْ بَاشْ نِرْبْحُوا تَاجْ مَا يَفْنَاشْ بِالكُلْ.</div>
<div class="v" id="v26"><span class="vn">26</span> هَاذَاكَا عْلاَشْ آنَا نِجْرِي وْعِنْدِي هَدَفْ. نَضْرِبْ وْعَارِفْ شْنُوَّة الحَاجَة الِّي قَاعِدْ نَضْرِبْ فِيهَا،</div>
<div class="v" id="v27"><span class="vn">27</span> آمَا نِتْحَكِّمْ فِي بَدْنِي وِنْرُدُّو كِيفْ العَبْدْ بَاشْ مَا نَطْلِعْشْ خَاسِرْ بَعْدْ مَا بَشِّرْتْ غِيرِي.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->تث ٢٥‏:٤ ؛ I تم ٥‏:١٨<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>