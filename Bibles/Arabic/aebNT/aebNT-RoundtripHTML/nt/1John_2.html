<html><head>
<meta http-equiv="Content-Type" content="text/html;charset=utf-8" />
<title>1John 2 &ndash; يُوحَنَّا الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1John', 2);">
<div id="navbar"><a href="../index.html">العهد الجديد بالعربية التونسية</a> &ndash; <b>يُوحَنَّا الأَوِلْ</b> &ndash; <a href="1John_1.html">1</a> <b>2</b> <a href="1John_3.html">3</a> <a href="1John_4.html">4</a> <a href="1John_5.html">5</a> </div><hr>
<h1>1John 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>المَسِيحْ يِشْفَعْ فِينَا</h2><span class="vn">1</span> <span class="br-p"><br><br></span>يَا وْلاَدِي رَانِي نِكْتْبِلْكُمْ فِي الحَاجَاتْ هَاذِي الكُلْ بَاشْ مَا تُغْلْطُوشْ. آمَا إِذَا كَانْ وَاحِدْ غْلُطْ رَاهُو يَسُوعْ المَسِيحْ البَارْ يِشْفَعْ فِينَا قُدَّامْ الآبْ.</div>
<div class="v" id="v2"><span class="vn">2</span> وْهُوَ الضْحِيَّة وِالكَفَّارَة عْلَى ذْنُوبْنَا وْمُوشْ ذْنُوبْنَا أَحْنَا آكَاهُو آمَا ذْنُوبْ النَّاسْ الكُلْ.</div>
<div class="v" id="v3"><span class="vn">3</span> وْهَكَّا نِتْأَكّْدُوا الِّي أَحْنَا عْرَفْنَاهْ إِذَا نْطِيعُوا الوْصَايَا مْتَاعُو.</div>
<div class="v" id="v4"><span class="vn">4</span> وِلِّي يْقُولْ الِّي هُوَ يَعْرْفُو وْمَا يْطِيعِشْ الوْصَايَا مْتَاعُو رَاهُو يِكْذِبْ وِالحَقْ مَا يْكُونِشْ فِيهْ.</div>
<div class="v" id="v5"><span class="vn">5</span> آمَا الِّي يْطِيعْ كِلْمْتُو، مْحَبِّةْ اللهْ بَاشْ تْكُونْ بِالحَقْ كَامْلَة فِيهْ. وْهَكَّا نَعْرْفُوا الِّي أَحْنَا فِيهْ.</div>
<div class="v" id="v6"><span class="vn">6</span> أَيْ وَاحِدْ يْقُولْ إِنُّو ثَابِتْ فِي اللهْ يِلْزْمُو يْعِيشْ كِيمَا عَاشْ المَسِيحْ.</div>
<div class="v" id="v7"><h2>المْحَبَّة الحَقِيقِيَّة</h2><span class="vn">7</span> <span class="br-p"><br><br></span>يَا حْبَابِي مَانِيشْ نِكْتْبِلْكُمْ فِي وْصِيَّة جْدِيدَة آمَا رَاهِي وْصِيَّة قْدِيمَة كَانِتْ عِنْدْكُمْ مِاللُّوِّلْ وِلِّي هِيَ الكِلْمَة الِّي سْمَعْتُوهَا مِاللُّوِّلْ بِالكُلْ.</div>
<div class="v" id="v8"><span class="vn">8</span> آمَا رَانِي نِكْتْبِلْكُمْ فِي وْصِيَّة جْدِيدَة وْهِيَ الحَقْ الِّي يُظْهُرْ فِي المَسِيحْ وْيُظْهُرْ فِيكُمْ عْلَى خَاطِرْ الظْلاَمْ قَاعِدْ يِتْنَحَّى وِالنُّورْ الحَقَّانِي ضْوَى.</div>
<div class="v" id="v9"><span class="vn">9</span> الِّي يْقُولْ إِنُّو يْعِيشْ فِي النُّورْ وْهُوَ يَكْرَهْ خُوهْ رَاهُو مَازَالْ لْتَوَّا يْعِيشْ فِي الظْلاَمْ.</div>
<div class="v" id="v10"><span class="vn">10</span> وِلِّي يْحِبْ خُوهْ هُوَ الِّي يْعِيشْ فِي النُّورْ وْحَتَّى شَيْء مَا يْعَثّْرُو.</div>
<div class="v" id="v11"><span class="vn">11</span> وِلِّي يَكْرَهْ خُوهْ رَاهُو فِي الظْلاَمْ وْيِمْشِي فِي الظْلاَمْ وْمَا يَعْرِفْشْ وِينْ مَاشِي عْلَى خَاطِرْ الظْلاَمْ عْمَالُو عِينِيهْ.</div>
<div class="v" id="v12"><span class="vn">12</span> <span class="br-p"><br><br></span><span class="br-ind"><br><span class="indent">&nbsp;</span></span>يَا وْلاَدِي نِكْتْبِلْكُمْ الشَّيْء هَاذَا،<br> <span class="br-ind"><br><span class="indent">&nbsp;</span></span>عْلَى خَاطِرْ فِي اسْمْ المَسِيحْ<br> <span class="br-ind"><br><span class="indent">&nbsp;</span></span>رَبِّي غْفِرِّلْنَا ذْنُوبْنَا.<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>نِكْتِبْ لْكُلْ بُو فِيكُمْ،<br> <span class="br-ind"><br><span class="indent">&nbsp;</span></span>عْلَى خَاطِرْكُمْ تَعْرْفُوا المَسِيحْ المُوجُودْ مِاللُّوِّلْ.<br> <span class="br-ind"><br><span class="indent">&nbsp;</span></span>نِكْتْبِلْكُمْ يَا شَبَابْ،<br> <span class="br-ind"><br><span class="indent">&nbsp;</span></span>عْلَى خَاطِرْكُمْ غْلِبْتُوا الشِّرِّيرْ.<br> <span class="br-ind"><br><span class="indent">&nbsp;</span></span>نِكْتْبِلْكُمْ يَا وْلاَدِي،<br> <span class="br-ind"><br><span class="indent">&nbsp;</span></span>عْلَى خَاطِرْكُمْ عْرَفْتُوا الآبْ.<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>كْتِبْتْ لْكُلْ بُو فِيكُمْ،<br> <span class="br-ind"><br><span class="indent">&nbsp;</span></span>عْلَى خَاطِرْكُمْ عْرَفْتُوا المَسِيحْ المُوجُودْ مِاللُّوِّلْ.<br> <span class="br-ind"><br><span class="indent">&nbsp;</span></span>كْتِبْتِلْكُمْ يَا شَبَابْ،<br> <span class="br-ind"><br><span class="indent">&nbsp;</span></span>عْلَى خَاطِرْكُمْ قْوِيِّينْ<br> <span class="br-ind"><br><span class="indent">&nbsp;</span></span>وْكِلْمِةْ اللهْ ثَابْتَة فِي قْلُوبْكُمْ وِغْلِبْتُوا الشِّرِّيرْ.<br></div>
<div class="v" id="v15"><span class="vn">15</span> <span class="br-p"><br><br></span>مَا تْحِبُّوشْ الدِّنْيَا وِالحَاجَاتْ الِّي فِي الدِّنْيَا. الِّي يْحِبْ الدِّنْيَا مَا تْكُونِشْ مْحَبِّةْ الآبْ فِي قَلْبُو.</div>
<div class="v" id="v16"><span class="vn">16</span> الحَاجَاتْ الكُلْ الِّي فِي الدِّنْيَا هُومَا شَهْوِةْ البْدَنْ وْشَهْوِةْ العِينْ وِالفُخْرَة وِالتَّكَبُّرْ وْهُومَا مَا هُمْشْ مِالآبْ آمَا رَاهُمْ مِنْ الدِّنْيَا.</div>
<div class="v" id="v17"><span class="vn">17</span> وِالدِّنْيَا بَاشْ تَفْنَى هِيَ وِالشْهَاوِي الِّي فِيهَا، آمَا الِّي يَعْمِلْ الحَاجَاتْ الِّي تْرَضِّي رَبِّي بَاشْ يَحْيَي لِلأَبَدْ.</div>
<div class="v" id="v18"><h2>المَسِيحْ الدَّجَّالْ</h2><span class="vn">18</span> <span class="br-p"><br><br></span>يَا وْلاَدِي نْحِبّْكُمْ تَعْرْفُوا الِّي الدِّنْيَا قْرِيبْ تُوفَى. سْمَعْتُوا إِنُّو المَسِيحْ الدَّجَّالْ بَاشْ يْجِي. رَاهُمْ تَوَّا مُوجُودِينْ بَرْشَة دَجَّالِينْ. وْهَكَّا نِتْأَكّْدُوا إِنُّو الدِّنْيَا بَاشْ تُوفَى.</div>
<div class="v" id="v19"><span class="vn">19</span> الدَّجَّالِينْ هَاذُومَا خَرْجُوا مِنْ وُسْطْنَا آمَا هُومَا فِي الحْقِيقَة مَا كَانُوشْ مِنَّا وْلَوْ كَانُو مِنَّا رَاهُمْ بْقَاوْ مْعَانَا يَعْنِي خْرُوجْهُمْ مِنْ بِينَاتْنَا هُوَ دَلِيلْ إِنّْهُمْ الكُلْهُمْ مَا هُمْشْ مِنَّا.</div>
<div class="v" id="v20"><span class="vn">20</span> آمَا إِنْتُومَا رَاكُمْ مَمْسُوحِينْ بْرُوحْ اللهْ القُدُّوسْ هَاذَاكَا عْلاَشْ إِنْتُومَا الكُلْكُمْ تَعْرْفُوا الحَقْ.</div>
<div class="v" id="v21"><span class="vn">21</span> نِكْتْبِلْكُمْ الشَّيْء هَاذَا مُوشْ عْلَى خَاطِرْكُمْ مَا تَعْرْفُوشْ الحَقْ آمَا عْلَى خَاطِرْكُمْ تَعْرْفُوا وْمِتْأَكّْدِينْ الِّي عُمْرُو الكِذْبْ مَا يْجِي مِالحَقْ.</div>
<div class="v" id="v22"><span class="vn">22</span> شْكُونُو الكَذَّابْ؟ الكَذَّابْ هُوَ الِّي يُنْكُرْ الِّي يَسُوعْ هُوَ المَسِيحْ. وْهَاذَاكَا هُوَ المَسِيحْ الدَّجَّالْ الِّي يُنْكُرْ وِيْعَارِضْ الآبْ وِالإِبْنْ مْعَ بْعَضْهُمْ.</div>
<div class="v" id="v23"><span class="vn">23</span> الِّي مَا يِقْبِلْشْ الإِبْنْ مَا عِنْدُوشْ عَلاَقَة مْعَ الآبْ وِلِّي يِقْبِلْ الإِبْنْ يِقْبِلْ الآبْ زَادَا.</div>
<div class="v" id="v24"><span class="vn">24</span> آمَا إِنْتُومَا خَلِّيوْ الكْلاَمْ الِّي سْمَعْتُوهْ مِاللُّوِّلْ يِثْبِتْ فِيكُمْ، رَاهُو وَقْتِلِّي يِثْبِتْ فِيكُمْ الكْلاَمْ هَاذَا تْكُونُوا مِتَّحْدِينْ مْعَ الإِبْنْ وِمْعَ الآبْ.</div>
<div class="v" id="v25"><span class="vn">25</span> وِالشَّيْء الِّي وْعِدْنَا بِيهْ المَسِيحْ هُوَ الحَيَاةْ الأَبَدِيَّة.</div>
<div class="v" id="v26"><span class="vn">26</span> <span class="br-p"><br><br></span>وكْتِبْتِلْكُمْ الحَاجَاتْ هَاذِي بَاشْ نَحْكِيلْكُمْ عْلَى النَّاسْ الِّي يْحِبُّوا يِخْدْعُوكُمْ.</div>
<div class="v" id="v27"><span class="vn">27</span> آمَا إِنْتُومَا مَسْحَةْ الرُّوحْ القُدُسْ الِّي خْذِيتُوهاَ مِنْ عِنْدْ اللهْ ثَابْتَة فِيكُمْ هَاذَاكَا عْلاَشْ مَا حَاجِتْكُمْشْ بِشْكُونْ يْعَلِّمْكُمْ، رَاهُو رُوحْ اللهْ نَفْسُو يْعَلِّمْكُمْ كُلْ شَيْء وْرُوحْ اللهْ هُوَ حَقْ وْمُوشْ بَاطِلْ. إِمَّالاَ شِدُّوا صْحِيحْ فِي المَسِيحْ كِيفْ مَا عَلِّمْكُمْ الرُّوحْ.</div>
<div class="v" id="v28"><span class="vn">28</span> <span class="br-p"><br><br></span>يَا وْلاَدِي شِدُّوا صْحِيحْ فِي المَسِيحْ بَاشْ تْكُونْ رُوسْنَا مَرْفُوعَة قُدَّامُو وْمَا نَحْشْمُوشْ مِنُّو وَقْتِلِّي يَرْجَعْ.</div>
<div class="v" id="v29"><span class="vn">29</span> وْمَا دَامْكُمْ تَعْرْفُوا الِّي المَسِيحْ بَارْ أَعْرْفُوا زَادَا الِّي كُلْ مِنْ يَعْمِلْ الخِيرْ يْوَرِّي الِّي هُوَ مُولُودْ مِنْ اللهْ.</div>
</div>
<!-- PARSED ABOVE; EDITING MAY BREAK PARSER -->
</body></html>