<html><head>
<meta http-equiv="Content-Type" content="text/html;charset=utf-8" />
<title>1John 5 &ndash; يُوحَنَّا الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1John', 5);">
<div id="navbar"><a href="../index.html">العهد الجديد بالعربية التونسية</a> &ndash; <b>يُوحَنَّا الأَوِلْ</b> &ndash; <a href="1John_1.html">1</a> ... <a href="1John_3.html">3</a> <a href="1John_4.html">4</a> <b>5</b> </div><hr>
<h1>1John 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الإِنْتِصَارْ عْلَى الدِّنْيَا</h2><span class="vn">1</span> <span class="br-p"><br><br></span>أَيْ وَاحِدْ يِمِّنْ إِنُّو يَسُوعْ هُوَ المَسِيحْ رَاهُو مُولُودْ مِنْ اللهْ وِلِّي يْحِبْ البُو لاَزْمُو يْحِبْ وْلاَدُو زَادَا.</div>
<div class="v" id="v2"><span class="vn">2</span> وْهَكَّا نَعْرْفُوا الِّي أَحْنَا وْلاَدْ اللهْ إِذَا كُنَّا نْحِبُّوا اللهْ وْنَعْمْلُوا بِالوْصَايَا مْتَاعُو.</div>
<div class="v" id="v3"><span class="vn">3</span> أَحْنَا نْظَهّْرُوا مْحَبِّتْنَا لْرَبِّي وَقْتِلِّي نَعْمْلُوا الوْصَايَا مْتَاعُو. وِوْصَايَاهْ مَا هِيشْ صْعِيبَة.</div>
<div class="v" id="v4"><span class="vn">4</span> المُولُودْ مِنْ اللهْ يِغْلِبْ العَالَمْ. وْإِيمَانَّا هُوَ الِّي يْخَلِّينَا نِغْلْبُوا العَالَمْ.</div>
<div class="v" id="v5"><span class="vn">5</span> وِشْكُونُو الِّي يْنَجِّمْ يِغْلِبْ الْعَالِمْ؟ كَانْ الِّي يِمِّنْ إِنُّو يَسُوعْ هُوَ إِبْنْ اللهْ.</div>
<div class="v" id="v6"><h2>الشّْهَادَة لْيَسُوعْ المَسِيحْ</h2><span class="vn">6</span> <span class="br-p"><br><br></span>وْيَسُوعْ المَسِيحْ هُوَ الِّي جَا بِالمَاء وِالدَّمْ، مُوشْ بِالمَاء آكَاهُو آمَا بِالمَاء وِالدَّمْ، وِالرُّوحْ هُوَ الِّي يِشْهِدْ عْلَى خَاطِرْ الرُّوحْ هُوَ الحَقْ.</div>
<div class="v" id="v7"><span class="vn">7</span> الِّي يِشْهْدُوا هُومَا ثْلاَثَة،</div>
<div class="v" id="v8"><span class="vn">8</span> الرُّوحْ وِالمَاء وِالدَّمْ، وِالثْلاَثَة هَاذُومَا مِتَّفْقِينْ.</div>
<div class="v" id="v9"><span class="vn">9</span> إِذَا كَانْ نِقْبْلُوا شْهَادِةْ النَّاسْ، رَاهِي شْهَادِةْ اللهْ أَعْظِمْ ابَّرْشَة عْلَى خَاطِرْهَا شْهَادِةْ اللهْ لْإِبْنُو.</div>
<div class="v" id="v10"><span class="vn">10</span> الِّي يِمِّنْ بِإِبْنْ اللهْ عَنْدُو الشّْهَادَة هَاذِي فِي قَلْبُو وِلِّي مَا يْصَدِّقْشْ اللهْ يْكَذّْبُو عْلَى خَاطْرُو مَا صَدِّقْشْ الشّْهَادَة الِّي شْهِدْ بِيهَا اللهْ لإِبْنُو.</div>
<div class="v" id="v11"><span class="vn">11</span> وْهَاذِي هِيَ شْهَادِةْ اللهْ، إِنُّو اللهْ عْطَانَا حَيَاةْ أَبَدِيَّة وِالحَيَاةْ هَاذِي عْطَاهَالْنَا فِي ابْنُو.</div>
<div class="v" id="v12"><span class="vn">12</span> الِّي عَنْدُو إِبْنْ اللهْ عَنْدُو الحَيَاةْ وِلِّي مَا عِنْدُوشْ إِبْنْ اللهْ مَا عِنْدُوشْ الحَيَاةْ.</div>
<div class="v" id="v13"><h2>الحَيَاةْ الأَبَدِيَّة</h2><span class="vn">13</span> <span class="br-p"><br><br></span>كْتِبْتْ الحَاجَاتْ هَاذِي لِيكُمْ إِنْتُومَا الِّي تِمّْنُوا بْإِسْمْ إِبْنْ اللهْ بَاشْ تَعْرْفُوا الِّي عِنْدْكُمْ الحَيَاةْ الأَبَدِيَّة.</div>
<div class="v" id="v14"><span class="vn">14</span> وْعَنْدْنَا الثِّقَة فِي اللهْ إِنُّو إِذَا نُطْلْبُوا مِنُّو الحَاجَة الِّي تِرْضِيهْ يَعْطِيهَالْنَا.</div>
<div class="v" id="v15"><span class="vn">15</span> وْمَادَامْنَا مِتْأَكّْدِينْ إِنُّو يِسْمَعْنَا فِي أَيْ حَاجَة نُطْلْبُوهَا مِنُّو نَعْرْفُوا الِّي أَحْنَا نَاخْذُوا الحَاجَاتْ الِّي نُطْلْبُوهَا مِنُّو.</div>
<div class="v" id="v16"><span class="vn">16</span> <span class="br-p"><br><br></span>إِذَا وَاحِدْ مِنْكُمْ شَافْ خُوهْ يَعْمِلْ فِي ذَنْبْ مَا يْهِزُّوشْ لِلمُوتْ يِلْزْمُو يْصَلِّي مِنْ أَجْلُو للهْ بَاشْ يْخَلِّيهْ حَيْ، هَاذَا إِذَا كَانْ الذَّنْبْ الِّي يَعْمِلْ فِيهْ مَا يْهِزُّوشْ لِلمُوتْ. آمَا رَاهُو ثَمَّة ذَنْبْ يْهِزْ لِلمُوتْ وْآنَا لِهْنَا مَا نُقْصُدْشْ الذَّنْبْ هَاذَا.</div>
<div class="v" id="v17"><span class="vn">17</span> كُلْ مَعْصْيَة هِيَ ذَنْبْ آمَا مُوشْ كُلْ ذَنْبْ يْهِزْ لِلمُوتْ.</div>
<div class="v" id="v18"><span class="vn">18</span> <span class="br-p"><br><br></span>أَحْنَا نَعْرْفُوا إِنُّو المُولُودْ مِالله مَا يْعِيشِشْ فِي الذْنُوبْ، رَاهُو إِبْنْ اللهْ يِحْمِيهْ وِالشِّرِّيرْ مَا يْنَجِّمْ يَعْمِلُّو حَتَّى شَيْء.</div>
<div class="v" id="v19"><span class="vn">19</span> نَعْرْفُوا الِّي أَحْنَا وْلاَدْ اللهْ آمَا العَالَمْ الكُلُّو مْسَيْطِرْ عْلِيهْ الشِّرِّيرْ.</div>
<div class="v" id="v20"><span class="vn">20</span> وْإِحْنَا نَعْرْفُوا الِّي إِبْنْ اللهْ جَا وِعْطَانَا إِنَّا نِفْهْمُوا وْنَعْرْفُوا الحَقْ وْإِحْنَا تَوَّا ثَابْتِينْ فِي اللهْ الِّي هُوَ الحَقْ عْلَى خَاطِرْنَا ثَابْتِينْ فِي ابْنُو يَسُوعْ المَسِيحْ الِّي هُوَ الإِلاَهْ الحَقْ وْهُوَ الحَيَاةْ الأَبَدِيَّة.</div>
<div class="v" id="v21"><span class="vn">21</span> يَا وْلاَدِي رُدُّوا بَالْكُمْ عْلَى رْوَاحْكُمْ مِالصْنَبْ.</div>
</div>
<!-- PARSED ABOVE; EDITING MAY BREAK PARSER -->
</body></html>