<html><head>
<meta http-equiv="Content-Type" content="text/html;charset=utf-8" />
<title>1Pet 4 &ndash; بُطْرُسْ الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Pet', 4);">
<div id="navbar"><a href="../index.html">العهد الجديد بالعربية التونسية</a> &ndash; <b>بُطْرُسْ الأَوِلْ</b> &ndash; <a href="1Pet_1.html">1</a> <a href="1Pet_2.html">2</a> <a href="1Pet_3.html">3</a> <b>4</b> <a href="1Pet_5.html">5</a> </div><hr>
<h1>1Pet 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>وُكَلاَءْ صَالْحِينْ عْلَى نِعْمِةْ اللهْ</h2><span class="vn">1</span> <span class="br-p"><br><br></span>مَا دَامُو المَسِيحْ تْعَذِّبْ فِي الْجَسَدْ، سَلّْحُوا رْوَاحْكُمْ بِالفِكْرَة هَاذِي بِيدْهَا، رَاهُو الِّي يِتْعَذِّبْ فِي جَسَدُو يْبَطِّلْ الذْنُوبْ،</div>
<div class="v" id="v2"><span class="vn">2</span> بَاشْ يْعِيشْ بْقِيِّةْ العْمُرْ فِي الْجَسَدْ مُوشْ بِالشْهَاوِي مْتَاعْ البَشَرْ، آمَا بْإِرَادِةْ اللهْ.</div>
<div class="v" id="v3"><span class="vn">3</span> يِزِّيكُمْ الِّي عَدِّيتُوهْ مِنْ عْمُرْكُمْ تَعْمْلُوا فِي الحَاجَاتْ الِّي يْحِبُّوا يَعْمْلُوهَا الشْعُوبْ الِّي مَا يِمّْنُوشْ بْرَبِّي، عَايْشِينْ فِي النْجَاسَة وِالشْهَاوِي وِالسُّكْرْ وِالخْلاَعَة وْقَعْدَاتْ الشْرَابْ وِعْبَادِةْ الصْنَبْ الِّي هِيَ حْرَامْ.</div>
<div class="v" id="v4"><span class="vn">4</span> وْهُومَا تَوَّا مِسْتَغْرْبِينْ فِيكُمْ الِّي إِنْتُومَا مَا تِجْرِيوْشْ مْعَاهُمْ وْرَاء الخْلاَعَة المْسَيّْبَة وْهُومَا يْهِينُوا فِيكُمْ،</div>
<div class="v" id="v5"><span class="vn">5</span> آمَا رَاهُمْ بَاشْ يِتْحَاسْبُوا قُدَّامْ الِّي هُوَ حَاضِرْ بَاشْ يُحْكُمْ عْلَى الحَيِّينْ وِالمُوتَى.</div>
<div class="v" id="v6"><span class="vn">6</span> رَاهُو هَاذَاكَا عْلاَشْ حَتَّى المُوتَى زَادَا تْبَشّْرُوا بِالإِنْجِيلْ، بَاشْ حَتَّى إِذَا كَانْ تِحْكَمْ عْلِيهُمْ فِي الْجَسَدْ كِيفْ البَشَرْ يْعِيشُوا فِي الرُّوحْ كِيفْ اللهْ.</div>
<div class="v" id="v7"><span class="vn">7</span> <span class="br-p"><br><br></span>نْهَايِةْ كُلْ شَيْء قُرْبِتْ، هَاذَاكَا عْلاَشْ اتْحَكّْمُوا فِي رْوَاحْكُمْ وْفِيقُوا بَاشْ تْصَلِّيوْ</div>
<div class="v" id="v8"><span class="vn">8</span> قْبَلْ كُلْ شَيْء خَلِّيوْ مْحَبِّتْكُمْ لِبْعَضْكُمْ تْكُونْ قْوِيَّة، رَاهِي المْحَبَّة تُسْتُرْ بَرْشَة ذْنُوبْ.</div>
<div class="v" id="v9"><span class="vn">9</span> ضَيّْفُوا بْعَضْكُمْ مِنْ غِيرْ مَا تِتْشَكَّاوْ،</div>
<div class="v" id="v10"><span class="vn">10</span> خَلِّي كُلْ وَاحِدْ يِسْتَعْمِلْ المَوْهْبَة الِّي خْذَاهَا بَاشْ يِخْدِمْ الأُخْرِينْ، كِيفْ وُكَلاَءْ صَالْحِينْ عْلَى نِعْمِةْ اللهْ المِتْنَوّْعَة.</div>
<div class="v" id="v11"><span class="vn">11</span> أَيْ وَاحِدْ يِتْكَلِّمْ خَلِّيهْ يِتْكَلِّمْ بِكْلاَمْ اللهْ، وْأَيْ وَاحِدْ يَعْمِلْ خِدْمَة خَلِّيهْ يِخْدِمْهَا بِالقُوَّة الِّي يَعْطِيهَا اللهْ، بَاشْ اللهْ يِتْمَجِّدْ فِي كُلْ شَيْء بْيَسُوعْ المَسِيحْ، المَجْدْ وِالسُّلْطَة لِيهْ لِلأَبَدْ. آمِينْ.</div>
<div class="v" id="v12"><h2>اتْحَمّْلُوا العْذَابْ</h2><span class="vn">12</span> <span class="br-p"><br><br></span>يَا حْبَابِي، مَا تِسْتَغْرْبُوشْ فِي المْصِيبَة الِّي تَحْرِقْ الِّي جَايِتْكُمْ، بَاشْ تْجَرِّبْكُمْ، كَإِنّْهَا حَاجَة غْرِيبَة قَاعْدَة تَاقْعِلْكُمْ،</div>
<div class="v" id="v13"><span class="vn">13</span> آمَا أَفْرْحُوا بْقَدْرْ مَا تْشَارْكُوا فِي العْذَابْ مْتَاعْ المَسِيحْ، بَاشْ زَادَا تَفْرْحُوا وْتِتْهَنُّوا وَقْتِلِّي يْظَهِّرْ المَجْدْ مْتَاعُو.</div>
<div class="v" id="v14"><span class="vn">14</span> صَحَّة لِيكُمْ إِذَا كَانْ تْعَايِرْتُوا بِسْبَبْ إِسْمْ المَسِيحْ عْلَى خَاطِرْ رُوحْ اللهْ وِالمَجْدْ بَاشْ يَهْبِطْ عْلِيكُمْ.</div>
<div class="v" id="v15"><span class="vn">15</span> آمَا مَا تْخَلِّيوْشْ حَتَّى وَاحِدْ فِيكُمْ يِتْعَذِّبْ كِيفْ قَاتِلْ، وِلاَّ سَارِقْ، وِلاَّ يَعْمِلْ فِي الشَّرْ وِلاَّ يِدَّخِّلْ فِي أُمُورْ غِيرُو،</div>
<div class="v" id="v16"><span class="vn">16</span> آمَا إِذَا كَانْ وَاحِدْ يِتْعَذِّبْ عْلَى خَاطْرُو مَسِيحِي، خَلِّيهْ مَا يِحْشِمْشْ آمَا يْمَجِّدْ اللهْ عْلَى خَاطْرُو مِتْسَمِّى بِالإِسْمْ هَاذَا.</div>
<div class="v" id="v17"><span class="vn">17</span> رَاهُو جَا الوَقْتْ الِّي بَاشْ يِبْدَى فِيهْ الحُكْمْ بْشَعْبْ اللهْ. وْإِذَا كَانْ يِبْدَى بِينَا، كِيفَاشْ بَاشْ تْكُونْ نْهَايِةْ الِّي مَا يْطِيعُوشْ إِنْجِيلْ اللهْ؟</div>
<div class="v" id="v18"><span class="vn">18</span> إِذَا كَانْ الإِنْسَانْ البَارْ يُخْلُصْ بِصْعُوبَة، شْنُوَّة بَاشْ يَعْمِلْ الفَاسِدْ وِالمِذْنِبْ؟</div>
<div class="v" id="v19"><span class="vn">19</span> إِمَّالاَ الِّي قَاعْدِينْ يِتْعَذّْبُوا كِيفْ مَا تْحِبْ إِرَادِةْ اللهْ خَلِّيهُمْ يَعْمْلُوا الخِيرْ وِيْحُطُّوا رْوَاحْهُمْ بِينْ يْدِينْ الخَالِقْ الأَمِينْ.</div>
</div>
<!-- PARSED ABOVE; EDITING MAY BREAK PARSER -->
</body></html>