<html><head>
<meta http-equiv="Content-Type" content="text/html;charset=utf-8" />
<title>1Thess 2 &ndash; تْسَالُونِيكِي الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Thess', 2);">
<div id="navbar"><a href="../index.html">العهد الجديد بالعربية التونسية</a> &ndash; <b>تْسَالُونِيكِي الأَوِلْ</b> &ndash; <a href="1Thess_1.html">1</a> <b>2</b> <a href="1Thess_3.html">3</a> <a href="1Thess_4.html">4</a> <a href="1Thess_5.html">5</a> </div><hr>
<h1>1Thess 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>بُولُسْ فِي تْسَالُونِيكِي</h2><span class="vn">1</span> <span class="br-p"><br><br></span>وْتَعْرْفُوا، يَا الإِخْوَة، الِّي جَيَّانَّا لِيكُمْ مَا كَانِشْ زَايِدْ،</div>
<div class="v" id="v2"><span class="vn">2</span> رَغْمِلِّي تْعَذِّبْنَا وِتْهِنَّا فِي فِيلِبِّي كِيفْ مَا تَعْرْفُوا، إِلاَهْنَا عْطَانَا الشَّجَاعَة بَاشْ نَحْكِيوْلْكُمْ جْهَارْ عْلَى الإِنْجِيلْ مْتَاعْ اللهْ وِالنَّاسْ عَارْضُونَا بَرْشَة.</div>
<div class="v" id="v3"><span class="vn">3</span> كِدْعِينَاكُمْ لِلخَلاَصْ مَانَاشْ غَالْطِينْ وِلاَّ نِيِّتْنَا خَايْبَة وِلاَّ نَخْدْعُوا فِيكُمْ،</div>
<div class="v" id="v4"><span class="vn">4</span> آمَا نِتْكَلّْمُوا أَحْنَا الِّي اللهْ استثيقنا وِامِّنَّا عْلَى الإِنْجِيلْ، وِعْلَى خَاطِرْ الشَّيْء هاذا احْنَا نِتْكَلّْمُوا جْهَارْ مُوشْ بَاشْ نْرَضِّيوْ النَّاسْ، آمَا بَاشْ نْرَضِّيوْ اللهْ الِّي يَعْرِفْ قْلُوبْنَا.</div>
<div class="v" id="v5"><span class="vn">5</span> مَا نَافِقْنَاكُمْشْ بْحَتَّى كِلْمَة، كِيفْ مَا تَعْرْفُوا، وْمَا نَاشْ طَمَّاعِينْ، رَبِّي يِشْهِدْ،</div>
<div class="v" id="v6"><span class="vn">6</span> وْمَا طْلَبْنَاشْ المَجْدْ مِالنَّاسْ، لاَ مِنْكُمْ وْلاَ مِنْ غِيرْكُمْ،</div>
<div class="v" id="v7"><span class="vn">7</span> رَغْمِلِّي أَحْنَا انَّجّْمُوا يْكُونْ عِنْدْنَا قْدَرْ مَا دَامْنَا رُسُلْ المَسِيحْ. آمَا أَحْنَا وَلِّينَا قْلُوبْنَا حْنِينَة كِيفْ الوْلاَدْ الصْغَارْ مَا بِينَاتْكُمْ كِيفْ مَا الأُمْ تِتْلْهَى بِوْلاَدْهَا،</div>
<div class="v" id="v8"><span class="vn">8</span> رَانَا حَبِّينَاكُمْ حَتَّى لِينْ تْمَنِّينَا كَانْ نْشَارْكُوكُمْ مُوشْ فِي الإِنْجِيلْ مْتَاعْ اللهْ آكَاهُو آمَا زَادَا فِي حْيَاتْنَا، عْلَى خَاطِرْكُمْ وَلِّيتُوا حْبَابْنَا.</div>
<div class="v" id="v9"><span class="vn">9</span> إِنْتُومَا تِتْذَكّْرُوا، يَا الإِخْوَة، الشْقَى وِالتْعَبْ مْتَاعْنَا، كُنَّا نْبَشّْرُوا فِيكُمْ بِالإِنْجِيلْ مْتَاعْ اللهْ وْإِحْنَا نِخْدْمُوا فِي اللِّيلْ وِالنْهَارْ بَاشْ مَا نْثَقّْلُوشْ عْلَى حَتَّى وَاحِدْ فِيكُمْ.</div>
<div class="v" id="v10"><span class="vn">10</span> وْإِنْتُومَا شْهُودْ وِالله زَادَا شَاهِدْ كِيفَاشْ تْصَرِّفْنَا مْعَاكُمْ، إِنْتُومَا المُؤْمْنِينْ، بِطْهَارَة وْعَدْلْ وْكُنَّا مَا عْلِينَاشْ لُومْ.</div>
<div class="v" id="v11"><span class="vn">11</span> كُنَّا لْكُلْ وَاحِدْ فِيكُمْ كِيفْ البُو لْوِلْدُو،</div>
<div class="v" id="v12"><span class="vn">12</span> وِنْصَحْنَاكُمْ وْشَجَّعْنَاكُمْ وْأَكِّدْنَا عْلِيكُمْ إِنّْكُمْ تْعِيشُوا عِيشَة تْلِيقْ بِالله الِّي نَادَاكُمْ لْمَمْلِكْتُو وْمَجْدُو.</div>
<div class="v" id="v13"><span class="vn">13</span> <span class="br-p"><br><br></span>زَادَا أَحْنَا نِحْمْدُوا اللهْ عْلَى خَاطِرْكُمْ دِيمَا. وَقْتِلِّي جَاكُمْ كْلاَمْ اللهْ الِّي سْمَعْتُوهْ مِنْ عِنْدْنَا، قْبِلْتُوهْ مُوشْ عْلَى إِنُّو كْلاَمْ بَشَرْ، آمَا قْبِلْتُوهْ عْلَى إِنُّو بِالحَقْ كْلاَمْ اللهْ الِّي يْأَثِّرْ فِيكُمْ إِنْتُومَا المُؤْمْنِينْ.</div>
<div class="v" id="v14"><span class="vn">14</span> وَلِّيتُوا، يَا الإِخْوَة، تَعْمْلُوا كِيفْ كَنَايِسْ اللهْ فِي المَسِيحْ يَسُوعْ، الِّي فِي مَنْطِقْةْ اليَهُودِيَّة، عْلَى خَاطِرْ وْلاَدْ بْلاَدْكُمْ عَذّْبُوكُمْ كِيفْ مَا هُومَا عَذّْبُوهُمْ اليْهُودْ</div>
<div class="v" id="v15"><span class="vn">15</span> الِّي قَتْلُوا الرَّبْ يَسُوعْ وِالأَنْبِيَاءْ وْعَذّْبُونَا أَحْنَا، وِلِّي هُومَا عْمُرْهُمْ مَا يْرَضِّيوْ اللهْ وِيْعَادُوا فِي النَّاسْ الكُلْهُمْ!</div>
<div class="v" id="v16"><span class="vn">16</span> وْمَا يْخَلُّونَاشْ نْبَشّْرُوا الشْعُوبْ الأُخْرِينْ الكُلْهُمْ بَاشْ يْنَجّْمُوا يُخْلْصُوا، بَاشْ يِتْمْلاَوْ أَكْثِرْ بِالذْنُوبْ، وْفِي الإِخِّرْ نْزِلْ عْلِيهُمْ الغَضَبْ الكُلُّو مْتَاعْ اللهْ.</div>
<div class="v" id="v17"><h2>بُولُسْ يْحِبْ يْزُورْهُمْ مَرَّة أُخْرَى</h2><span class="vn">17</span> <span class="br-p"><br><br></span>آمَا أَحْنَا، يَا الإِخْوَة، رَانَا كِبْعِدْنَا عْلِيكُمْ سَاعَة مِالزْمَانْ، بِبْدُونَاتْنَا مُوشْ بِقْلُوبْنَا، رَانَا زِدْنَا سْتَاحِجْنَاكُمْ أَكْثِرْ وِنْحِبُّوا نْشُوفُوكُمْ.</div>
<div class="v" id="v18"><span class="vn">18</span> هَاذَاكَا عْلاَشْ حَبِّينَا نْجِيوْكُمْ، وْبِالأَخَصْ آنَا بُولُسْ، مَرَّة وْمَرّْتِينْ آمَا الشِّيطَانْ عَطِّلْنَا.</div>
<div class="v" id="v19"><span class="vn">19</span> شْكُونْ بَاشْ يْكُونْ الرّجَاءْ وِالفَرْحَة مْتَاعْنَا وِالتَّاجْ الِّي نِتْفُوخْرُوا بِيهْ قُدَّامْ رَبّْنَا يَسُوعْ المَسِيحْ نْهَارِتْ الِّي يْجِي؟ يَاخِي مُوشْ إِنْتُومَا؟</div>
<div class="v" id="v20"><span class="vn">20</span> إِي نْعَمْ، إِنْتُومَا مَجْدْنَا وْفَرْحِتْنَا.</div>
</div>
<!-- PARSED ABOVE; EDITING MAY BREAK PARSER -->
</body></html>