<html><head>
<meta http-equiv="Content-Type" content="text/html;charset=utf-8" />
<title>1Tim 1 &ndash; تِيمُوثَاوُسْ الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Tim', 1);">
<div id="navbar"><a href="../index.html">العهد الجديد بالعربية التونسية</a> &ndash; <b>تِيمُوثَاوُسْ الأَوِلْ</b> &ndash; <b>1</b> <a href="1Tim_2.html">2</a> <a href="1Tim_3.html">3</a> ... <a href="1Tim_6.html">6</a> </div><hr>
<h1>1Tim 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>تَحِيَّاتْ</h2><span class="vn">1</span> <span class="br-p"><br><br></span>مِنْ بُولُسْ رَسُولْ المَسِيحْ يَسُوعْ كِيفْ مَا أْمَرْ اللهْ الِّي خَلِّصْنَا وِالمَسِيحْ يَسُوعْ الِّي هُوَ الرَّجَاءْ مْتَاعْنَا،</div>
<div class="v" id="v2"><span class="vn">2</span> لْتِيمُوثَاوُسْ وِلْدِي الحَقَّانِي فِي الإِيمَانْ. النِّعْمَة وِالرَّحْمَة وِالسَّلاَمْ مِنْ اللهْ الآبْ وْمِنْ المَسِيحْ يَسُوعْ رَبّْنَا.</div>
<div class="v" id="v3"><h2>الخْطَرْ مْتَاعْ التَّعَالِيمْ البَاطْلَة</h2><span class="vn">3</span> <span class="br-p"><br><br></span>طْلَبْتْ مِنِّكْ، وْآنَا مَاشِي لْمَقْدُونِيَّة، انِّكْ تَبْقَى فِي أَفَسُسْ بَاشْ تْوَصِّي جْمَاعَة مِالنَّاسْ إِنّْهُمْ مَا يَعَلّْمُوشْ تَعْلِيمْ يْخَالِفْ التَّعْلِيمْ مْتَاعْنَا،</div>
<div class="v" id="v4"><span class="vn">4</span> وْمَا يِسْمْعُوشْ الخْرَافَاتْ وِحْكَايَاتْ الأَنْسَابْ الِّي مَا تُوفَاشْ، رَاهِي الحَاجَاتْ هَاذِي تْجِيبْ النِّقَاشَاتْ الفَارْغَة وْمَا تَعْمِلْشْ الشَّيْء الِّي يْحِبْ عْلِيهْ اللهْ وِلِّي هُوَ مِبْنِي عْلَى الإِيمَانْ.</div>
<div class="v" id="v5"><span class="vn">5</span> وِالوْصِيَّة هَاذِي تْقَالِتْ عْلَى خَاطِرْ المْحَبَّة الِّي جَايَة مِنْ قَلْبْ طَاهِرْ وْضَمِيرْ صَالِحْ وْإِيمَانْ صَادِقْ،</div>
<div class="v" id="v6"><span class="vn">6</span> ثَمَّة شْكُونْ بَعْدُوا عْلِيهَا وْتَبّْعُوا الكْلاَمْ الفَارِغْ،</div>
<div class="v" id="v7"><span class="vn">7</span> حَاسْبِينْ رْوَاحْهُمْ الِّي هُومَا مِالمُعَلّْمِينْ مْتَاعْ الشَّرِيعَة وْهُومَا مَا هُمْشْ فَاهْمِينْ الشَّيْء الِّي قَاعْدِينْ يْقُولُوا فِيهْ وْشَادِّينْ فِيهْ صْحِيحْ.</div>
<div class="v" id="v8"><span class="vn">8</span> <span class="br-p"><br><br></span>وْإِحْنَا نَعْرْفُوا الِّي الشَّرِيعَة صَالْحَة مَا دَامْنَا نِسْتَعْمْلُوا فِيهَا بِالقْدَا،</div>
<div class="v" id="v9"><span class="vn">9</span> وْنِفْهْمُوا الِّي الشَّرِيعَة مَا هِيشْ لِلنَّاسْ الأَبْرَارْ، آمَا هِيَ لِلعَاصِينْ وِالأَشْرَارْ، لِلِّي مَا يْخَافُوشْ رَبِّي وِالمِذْنْبِينْ، لِلْمَنْزُوسِينْ وِالفَاسْدِينْ، لِلِّي يُقْتْلُوا فِي أُبَّيَّاتْهُمْ وِامَّاتْهُمْ، لِلِّي يُقْتْلُوا فِي الأَرْوَاحْ،</div>
<div class="v" id="v10"><span class="vn">10</span> لِلِّي يَزْنَاوْا وِلِّي يُرْقْدُوا مْعَ الرْجَالْ، لِلِّي يْتَاجْرُوا فِي العَبِيدْ وِالكَذَّابِينْ وِلِّي يِحْلْفُوا بِالبَاطِلْ، وِلْكُلْ مِنْ يْخَالِفْ التَّعْلِيمْ الصْحِيحْ</div>
<div class="v" id="v11"><span class="vn">11</span> الِّي مُوجُودْ فِي الإِنْجِيلْ الِّي تْحَطْ أَمَانَة فِي يْدَيَّا، الإِنْجِيلْ المَجِيدْ مْتَاعْ اللهْ المُبَارَكْ.</div>
<div class="v" id="v12"><h2>الحَمْدْ للهْ عْلَى رَحْمْتُو</h2><span class="vn">12</span> <span class="br-p"><br><br></span>نِحْمِدْ المَسِيحْ يَسُوعْ رَبّْنَا الِّي قَوَّانِي وِحْسِبْنِي نِسْتْحَقْ الثِّيقَة، وِدْعَانِي بَاشْ نِخْدْمُو،</div>
<div class="v" id="v13"><span class="vn">13</span> آنَا الِّي كْفَرْتْ بِيهْ وْعَذِّبْتُو وْسَبِّيتُو قْبَلْ، آمَا اللهْ رْحَمْنِي عْلَى خَاطِرْنِي مَا كُنْتِشْ مُؤْمِنْ وْمَا نَعْرِفْشْ شْنُوَّة الشَّيْء الِّي كُنْتْ نَعْمِلْ فِيهْ،</div>
<div class="v" id="v14"><span class="vn">14</span> يَاخِي فَاضِتْ عْلِيَّ النِّعْمَة مْتَاعْ رَبّْنَا وِالإِيمَانْ وِالمْحَبَّة الِّي هُومَا فِي المَسِيحْ يَسُوعْ.</div>
<div class="v" id="v15"><span class="vn">15</span> الكْلاَمْ هَاذَا صَادِقْ وْيِسْتْحَقْ بَاشْ يِتْقْبِلْ الكُلُّو، وْهُوَ إِنُّو المَسِيحْ يَسُوعْ جَا لِلعَالَمْ بَاشْ يْخَلِّصْ المِذْنْبِينْ، وْآنَا أَوِّلْ المِذْنْبِينْ.</div>
<div class="v" id="v16"><span class="vn">16</span> آمَا رَانِي مَا تِرْحَمْتْ كَانْ بَاشْ يْظَهِّرْ المَسِيحْ يَسُوعْ صَبْرُو فِيَّ آنَا فِي الأُوِّلْ وِيْرُدّْنِي مِثَالْ لِلنَّاسْ الِّي يِمّْنُوا بِيهْ بَاشْ يَاخْذُوا الحَيَاةْ الأَبَدِيَّة.</div>
<div class="v" id="v17"><span class="vn">17</span> الكَرَامَة وِالمَجْدْ لِلأَبَدْ لِلمَلِكْ مْتَاعْ الدْهُورْ، الإِلاَهْ الوَاحِدْ الدَّايِمْ وِلِّي مَا تْشُوفُوشْ العِينْ. آمِينْ.</div>
<div class="v" id="v18"><h2>وْصِيَّة لْتِيمُوثَاوُسْ</h2><span class="vn">18</span> <span class="br-p"><br><br></span>نْخَلِّيلِكْ، يَا وِلْدِي تِيمُوثَاوُسْ، الوْصِيَّة هَاذِي كِيفْ مَا قَالِتْ عْلِيكْ النُّبُوءَاتْ مِنْ قْبَلْ، وْتَحْفِظْهَا بَاشْ تْجَاهِدْ أَكْثِرْ مَا يُمْكِنْ</div>
<div class="v" id="v19"><span class="vn">19</span> بِالإِيمَانْ وِالضَّمِيرْ الصَّالِحْ الِّي ثَمَّة نَاسْ رَفْضُوهُمْ، يَاخِي تْكَسّْرِتْ بِيهُمْ سْفِينِةْ الإِيمَانْ.</div>
<div class="v" id="v20"><span class="vn">20</span> وْمِنْ بِينْهُمْ هِيمِينَايُسْ وِاسْكَنْدَرْ الِّي سَلِّمْتْهُمْ لِلشِّيطَانْ بَاشْ يِتْعَلّْمُوا إِنّْهُمْ مَا يَكْفْرُوشْ.</div>
</div>
<!-- PARSED ABOVE; EDITING MAY BREAK PARSER -->
</body></html>