<html><head>
<meta http-equiv="Content-Type" content="text/html;charset=utf-8" />
<title>1Tim 4 &ndash; تِيمُوثَاوُسْ الأَوِلْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Tim', 4);">
<div id="navbar"><a href="../index.html">العهد الجديد بالعربية التونسية</a> &ndash; <b>تِيمُوثَاوُسْ الأَوِلْ</b> &ndash; <a href="1Tim_1.html">1</a> <a href="1Tim_2.html">2</a> <a href="1Tim_3.html">3</a> <b>4</b> <a href="1Tim_5.html">5</a> <a href="1Tim_6.html">6</a> </div><hr>
<h1>1Tim 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>المُعَلّْمِينْ الكَذَّابِينْ</h2><span class="vn">1</span> <span class="br-p"><br><br></span>وِالرُّوحْ تْكَلِّمْ بْصَرَاحَة وَقْتِلِّي قَالْ الِّي ثَمَّة نَاسْ بَاشْ يَرْجْعُوا عْلَى الإِيمَانْ فِي آخِرْ الزْمَانْ، وِيْتَبّْعُوا أَرْوَاحْ تْضَلِلْ فِي العْبَادْ وْتَعَالِيمْ مِنْ عِنْدْ الشِّيطَانْ</div>
<div class="v" id="v2"><span class="vn">2</span> مْتَاعْ نَاسْ مُنَافْقِينْ كَذَّابِينْ ضَمَايِرْهُمْ فِسْدِتْ وْمَاتِتْ،</div>
<div class="v" id="v3"><span class="vn">3</span> يِنْهِيوْ عْلَى الزْوَاجْ وِعْلَى أَنْوَاعْ مْتَاعْ مَاكْلَة خْلَقْها اللهْ بَاشْ يَاكْلُوهَا الِّي امّْنُوا وْعَرْفُوا الحَقْ وْيِحْمْدُوهْ عْلِيهَا.</div>
<div class="v" id="v4"><span class="vn">4</span> كُلْ شَيْء خَلْقُو اللهْ بَاهِي، مَا ثَمَّاشْ حَتَّى حَاجَة يِلْزِمْ تِتْرْفَضْ، آمَا يِلْزِمْ كُلْ شَيْء يِتْقْبِلْ بِالشُّكْرْ،</div>
<div class="v" id="v5"><span class="vn">5</span> عْلَى خَاطِرْ كْلاَمْ اللهْ وِالصَّلاَةْ يْقَدّْسُوهْ.</div>
<div class="v" id="v6"><span class="vn">6</span> <span class="br-p"><br><br></span>وْإِنْتِ إِذَا وَرِّيتْ الوْصَايَا هَاذِي لِلإِخْوَة تْكُونْ خَادِمْ بَاهِي لِلمَسِيحْ يَسُوعْ، مِتْغَذِّي بِكْلاَمْ الإِيمَانْ وْبِالتَّعْلِيمْ الصْحِيحْ الِّي اتَّبَّعْ فِيهْ.</div>
<div class="v" id="v7"><span class="vn">7</span> إِبْعِدْ عْلَى الخْرَافَاتْ الزَّايْدَة وِحْكَايَاتْ العْزَايِزْ وْدَرِّبْ رُوحِكْ عْلَى التَّقْوَى.</div>
<div class="v" id="v8"><span class="vn">8</span> «إِذَا كَانْ تَدْرِيبْ البْدَنْ فِيهْ شْوَيَّة فَايْدَة، رَاهِي التَّقْوَى فِيهَا كُلْ خِيرْ عْلَى خَاطِرْهَا فِيهَا الوَعْدْ بِالحَيَاةْ مْتَاعْ تَوَّا وِمْتَاعْ المُسْتَقْبِلْ.»</div>
<div class="v" id="v9"><span class="vn">9</span> وِالكْلاَمْ هَاذَا صَادِقْ وْيِسْتْحَقْ بَاشْ يِتْقْبِلْ الكُلُّو.</div>
<div class="v" id="v10"><span class="vn">10</span> إِذَا كُنَّا نْجَاهْدُوا وْنِتْعْبُوا، رَاهُو عْلَى خَاطِرْنَا عِنْدْنَا رَجَاءْ فِي اللهْ الحَيْ الِّي هُوَ المُخَلِّصْ مْتَاعْ النَّاسْ الكُلْهُمْ، وْبِالأَخَصْ الِّي يِمّْنُوا.</div>
<div class="v" id="v11"><span class="vn">11</span> <span class="br-p"><br><br></span>يِلْزْمِكْ تْوَصِّي بِالشَّيْء هَاذَا وِتْعَلّْمُو.</div>
<div class="v" id="v12"><span class="vn">12</span> مَا تْخَلِّيشْ حَتَّى حَدْ يَحْقْرِكْ عْلَى خَاطْرِكْ صْغِيرْ، آمَا كُونْ مِثَالْ لِلمُؤْمْنِينْ فِي الكْلاَمْ وِالتَّصَرُّفْ وِالمْحَبَّة وِالإِيمَانْ وِالطْهَارَة.</div>
<div class="v" id="v13"><span class="vn">13</span> دَاوِمْ عْلَى القْرَايَة مِالكْتَابْ وِالوَعْظْ وِالتَّعْلِيمْ حَتَّى لِينْ نْجِي.</div>
<div class="v" id="v14"><span class="vn">14</span> مَا تْهَمِّلْشْ المَوْهْبَة الِّي عِنْدِكْ، رَاهِي مَوْهْبَة خْذِيتْهَا بِالنُّبُوَّة وَقْتِلِّي حَطُّوا عْلِيكْ الشْيُوخْ يْدِيهُمْ.</div>
<div class="v" id="v15"><span class="vn">15</span> فَكِّرْ فِي الأُمُورْ هَاذِي وْفَضِّي رُوحِكْ لِيهَا بَاشْ يْبَانْ لِلنَّاسْ الكُلْ الِّي إِنْتِ قَاعِدْ تِتْحَسِّنْ.</div>
<div class="v" id="v16"><span class="vn">16</span> رُدْ بَالِكْ عْلَى رُوحِكْ وِعْلَى التَّعْلِيمْ مْتَاعِكْ وْدَاوِمْ عْلَى الشَّيْء هَاذَاكَا، إِذَا كَانْ تَعْمِلْ الشَّيْء هَاذَاكَا رَاكْ تْخَلِّصْ رُوحِكْ وِتْخَلِّصْ الِّي يِسْمْعُوا فِيكْ.</div>
</div>
<!-- PARSED ABOVE; EDITING MAY BREAK PARSER -->
</body></html>