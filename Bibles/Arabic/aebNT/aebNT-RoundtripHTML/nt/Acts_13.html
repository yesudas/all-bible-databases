<html><head>
<meta http-equiv="Content-Type" content="text/html;charset=utf-8" />
<title>Acts 13 &ndash; أَعْمَالْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 13);">
<div id="navbar"><a href="../index.html">العهد الجديد بالعربية التونسية</a> &ndash; <b>أَعْمَالْ</b> &ndash; <a href="Acts_1.html">1</a> ... <a href="Acts_11.html">11</a> <a href="Acts_12.html">12</a> <b>13</b> <a href="Acts_14.html">14</a> <a href="Acts_15.html">15</a> ... <a href="Acts_28.html">28</a> </div><hr>
<h1>Acts 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>بَرْنَابَا وْبُولُسْ يِخْتَارُوهُمْ بَاشْ يْبَشّْرُوا</h2><span class="vn">1</span> <span class="br-p"><br><br></span>وْكَانُوا ثَمَّة جْمَاعَة مِالأَنْبِيَاءْ وِالمُعَلّْمِينْ فِي كَنِيسِةْ أَنْطَاكْيَة، وْمِنْهُمْ بَرْنَابَا وْسِمْعَانْ الِّي مْسَمِّينُو نِيجَر، وْلُوكْيُوسْ الْقِيرِينِي، وْمَنَايَنْ الِّي تْرَبَّى مْعَ المَلِكْ هِيرُودُسْ وَقْتِلِّي كَانْ صْغِيرْ، وْشَاوُلْ.</div>
<div class="v" id="v2"><span class="vn">2</span> وْفِي نْهَارْ مِنْ النْهَارَاتْ وَقْتِلِّي هُومَا يِعْبْدُوا فِي رَبِّي وْصَايْمِينْ. قَالِلْهُمْ الرُّوحْ القُدُسْ: «خَلِّيوْلِي بَرْنَابَا وْشَاوُلْ لِلخِدْمَة الِّي خْتَرْتْهُمْ لِيهَا.»</div>
<div class="v" id="v3"><span class="vn">3</span> بَعْدْ مَا صَامُوا وْصَلاَّوْ مِنْ أَجْلْهُمْ حَطُّوا عْلِيهُمْ يْدِيهُمْ، وْبَعْثُوهُمْ.</div>
<div class="v" id="v4"><h2>فِي قُبْرُصْ</h2><span class="vn">4</span> <span class="br-p"><br><br></span>وْكِبْعَثْ الرُّوحْ القُدُسْ بَرْنَابَا وْشَاوُلْ، مْشَاوْ لْبُرْطْ سَلُوكِيَة، وْسَافْرُوا عْلَى البْحَرْ لْقُبْرُصْ.</div>
<div class="v" id="v5"><span class="vn">5</span> وَقْتِلِّي كَانُوا فِي مْدِينِةْ سَلاَمِيسْ بْدَاوْا يْبَشّْرُوا بْكِلْمِةْ اللهْ فِي المَجَامِعْ مْتَاعْ اليْهُودْ وْيُوحَنَّا كَانْ يْعَاوِنْ فِيهُمْ.</div>
<div class="v" id="v6"><span class="vn">6</span> وِتْعَدَّاوْ عْلَى الجَزِيرَة الكُلْهَا حَتَّى لِينْ وُصْلُوا لْبَافُوسْ. وِالغَادِي قَابْلُوا سَحَّارْ يْهُودِي نَبِي كَذَّابْ إِسْمُو بَرْيَشُوعْ.</div>
<div class="v" id="v7"><span class="vn">7</span> وِقْريبْ مِنْ سَرْجِيُوسْ بُولُسْ الِّي يُحْكُمْ فِي قُبْرُصْ، وْكَانْ وَالِي ذْكِي، اسْتَدْعَى بَرْنَابَا وْشَاوُلْ وِطْلَبْ مِنْهُمْ بَاشْ يَحْكِيوْلُو عْلَى كِلْمِةْ اللهْ.</div>
<div class="v" id="v8"><span class="vn">8</span> يَاخِي السَّحَّارْ الِّي إِسْمُو مَعْنَاهْ «عَلِيمْ» جَا ضِدّْهُمْ، وْحَاوِلْ بَاشْ مَا يْخَلِّيشْ الوَالِي يِمِّنْ.</div>
<div class="v" id="v9"><span class="vn">9</span> آمَا شَاوُلْ الِّي وَلَّى إِسْمُو بُولُسْ تِمْلَى بِالرُّوحْ القُدُسْ وِخْزَرْ لِلسَّحَّارْ.</div>
<div class="v" id="v10"><span class="vn">10</span> وْقَالْ: «يَا غَشَّاشْ وْيَا خْبِيثْ، يَا وِلْدْ بْلِيسْ، يَا عْدُو الحَقْ، مَاكِشْ بَاشْ تْبَطِّلْ مِنْ تَعْويجْ الثْنَايَا الْمِسْتْوِيَّة مْتَاعْ رَبِّي؟</div>
<div class="v" id="v11"><span class="vn">11</span> تَوْ بَاشْ تِتْمَدْ عْلِيكْ يِدْ رَبِّي وِتْوَلِّي أَعْمَى وْمَا عَادِشْ تْشُوفْ الضَّوْ لْمُدَّة مِالزْمَانْ.» وْبِالوَقْتْ طَاحْ عْلَى عِينِيهْ ضْبَابْ وِظْلاَمْ وِبْدَا يْدُورْ وِيْلَوِّجْ عْلَى شْكُونْ يْدِلُّو عْلَى الطْرِيقْ.</div>
<div class="v" id="v12"><span class="vn">12</span> وَقْتِلِّي شَافْ الوَالِي شْنُوَّة الِّي صَارْ، إِمِّنْ وْهُوَ بَاهِتْ فِي تَعْلِيمْ الرَّبْ.</div>
<div class="v" id="v13"><h2>فِي أَنْطَاكْيَة بِسِيدِيَّة</h2><span class="vn">13</span> <span class="br-p"><br><br></span>وْسَافِرْ بُولُسْ وِلِّي مْعَاهْ فِي البْحَرْ مِنْ بَافُوسْ لْبُقْعَة اسْمْهَا بَرْجَة فِي بَمْفِيلِيَّة، وِالغَادِي رْجَعْ يُوحَنَّا لْأُورْشَلِيمْ وْخَلَّى بُولُسْ وِلِّي مْعَاهْ وَحَّدْهُمْ.</div>
<div class="v" id="v14"><span class="vn">14</span> آمَا هُومَا سَافْرُوا مِنْ بَرْجَة لْأَنْطَاكْيَة التَّابْعَة لِبْلاَدْ بِيسِيدِيَّة، وْدَخْلُوا لِلمَجْمَعْ مْتَاعْ اليْهُودْ فِي نْهَارْ السِّبْتْ وْقَعْدُوا.</div>
<div class="v" id="v15"><span class="vn">15</span> وْبَعْدْ مَا تِقْرَى مِنْ كْتَابْ الشَّرِيعَة مْتَاعْ مُوسَى وِالكْتُبْ المُقَدّْسَة، بَعْثُولْهُمْ رُؤَسَاءْ المَجْمَعْ وْقَالُوا: «يَا خْوَاتْنَا إِذَا كَانْ عِنْدْكُمْ كْلاَمْ تْشَجّْعُوا بِيهْ النَّاسْ المُوجُودِينْ اتْفَضّْلُوا.»</div>
<div class="v" id="v16"><span class="vn">16</span> <span class="br-p"><br><br></span>وْقُفْ بُولُسْ وْشَارْ بِيدُو وْقَالْ: «يَا إِخْوَة الِّي مِنْ إِسْرَائِيلْ وْيَا رْجَالْ الِّي تْخَافُوا اللهْ إِسْمْعُوا.</div>
<div class="v" id="v17"><span class="vn">17</span> إِلاَهْ أُمِّةْ إِسْرَائِيلْ، خْتَارْ جْدُودْنَا وْعَلَّى مِنْ قِيمِة شَعْبْنَا فِي غُرْبِتْهُمْ فِي أَرْضْ مَصْرْ وْمِنْ بَعْدْ خَرِّجْهُمْ مِنْهَا بْقُدْرْتُو العْظِيمَة.</div>
<div class="v" id="v18"><span class="vn">18</span> وِتْحَمِّلْهُمْ فِي الصَّحْرَاء لْمُدِّةْ أَرْبْعِينْ سْنَة.</div>
<div class="v" id="v19"><span class="vn">19</span> وْبَعْدْ مَا فْنَى سَبْعَة شْعُوبْ فِي أَرْضْ كَنْعَانْ، عْطَاهُمْ الأَرْضْ بَاشْ يُورْثُوهَا</div>
<div class="v" id="v20"><span class="vn">20</span> أَرْبْعَة مْيَة وْخَمْسِينْ سْنَة مِالوَقْتْ هَاذَاكَا وْبَعْدْ عْمَلِّلْهُمْ قُضَاةْ وْكَانْ آخِرْ وَاحِدْ فِيهُمْ النَّبِي صَمُوئِيلْ.</div>
<div class="v" id="v21"><span class="vn">21</span> وِمْبَاعِدْ طَلْبُوا مِنُّو بَنِي إِسْرَائِيلْ بَاشْ يْحُطِّلْهُمْ مَلِكْ. يَاخِي حَطْ اللهْ شَاوُلْ وِلْدْ قَيْسْ مِنْ عَرْشْ بِنْيَامِينْ مَلِكْ عْلِيهُمْ لْمُدِّةْ أَرْبْعِينْ سْنَة.</div>
<div class="v" id="v22"><span class="vn">22</span> <sup class="fnm"><a name="fnm1" href="#fn1">1</a></sup>وْمِنْ بَعْدْ نَحَّاهْ وْحَطْ فِي بُقْعْتُو دَاوُدْ مَلِكْ عْلِيهُمْ وِاللهْ شْهِدْلُو وْقَالْ: "آنَا لْقِيتْ دَاوُدْ وِلْدْ يَسَّى رَاجِلْ يْفَرَّحْ قَلْبِي وْبِشْ يَعْمِلْ الِّي نْحِبْ عْلِيهْ."</div>
<div class="v" id="v23"><span class="vn">23</span> وْمِنْ ذُرِّيِّةْ الرَّاجِلْ هَاذَا بْعَثْ اللهْ مُخَلِّصْ لْشَعْبْ إِسْرَائِيلْ كِيفْ مَا وْعِدْهُمْ وِلِّي هُوَ يَسُوعْ.</div>
<div class="v" id="v24"><span class="vn">24</span> وْجَا يُوحَنَّا قْبَلْ يَسُوعْ وِدْعَى أُمِّةْ إِسْرَائِيلْ الكُلْهَا لِلمَعْمُودِيَّة مْتَاعْ التَّوْبَة.</div>
<div class="v" id="v25"><span class="vn">25</span> وَقْتِلِّي يُوحَنَّا قْرِيبْ يْكَمِّلْ المُهِمَّة مْتَاعُو قَالْ: "حَسْبْ رَايْكُمْ آنَا شْكُونْ؟ مَا نِيشْ آنَا المُخَلِّصْ آمَا رَاهُو جَايْ بَعْدِي وْمَا نِسْتْحَقِّشْ بَاشْ نْحِلْلُو خْيُوطْ صَنْدَالُو."</div>
<div class="v" id="v26"><span class="vn">26</span> <span class="br-p"><br><br></span>يَا خْوَاتِي، يَا ذُرِّيِّةْ إِبْرَاهِيمْ وْيَا كُلْ الِّي يْخَافُوا رَبِّي مِالنَّاسْ الحَاضْرِينْ رَاهُو لِينَا أَحْنَا تْبَعْثِتْ كِلْمِةْ الخَلاَصْ.</div>
<div class="v" id="v27"><span class="vn">27</span> وْآهُومَا أَهْلْ أُورْشَلِيمْ وِالرُّؤَسَاءْ مْتَاعْهُمْ مَا عُرْفُوهِشْ وْمَا عَرْفُوشْ كْلاَمْ الأَنْبِيَاءْ الِّي يَقْرَاوْ فِيهْ نْهَارْ السِّبْتْ وْتَمَمُوهُمْ كِحُكْمُوا عْلِيهْ بِالمُوتْ.</div>
<div class="v" id="v28"><span class="vn">28</span> وْطَلْبُوا مِنْ بِيلاَطُسْ بَاشْ يُقْتْلُو رَغْمِلِّي مَا لْقَاوْ عْلِيهْ حَتَّى سْبَبْ يِسْتَاهِلْ عْلِيهْ المُوتْ.</div>
<div class="v" id="v29"><span class="vn">29</span> وْبَعْدْ مَا عَمْلُوا فِيهْ الحَاجَاتْ الِّي تْكِتْبِتْ عْلِيهْ الكُلْهَا، هَبّْطُوهْ مِنْ فُوقْ الصَّلِيبْ وْدِفْنُوهْ فِي قْبَرْ.</div>
<div class="v" id="v30"><span class="vn">30</span> آمَا اللهْ قَوّْمُو مِنْ بِينْ المُوتَى.</div>
<div class="v" id="v31"><span class="vn">31</span> وِظْهُرْ بَرْشَة نْهَارَاتْ لِلنَّاسْ الِّي مْشَاوْ مْعَاهْ مِنْ الجَلِيلْ حَتَّى لْأُورْشَلِيمْ، وْهُومَا تَوَّا الشْهُودْ مْتَاعُو قُدَّامْ الشَّعْبْ.</div>
<div class="v" id="v32"><span class="vn">32</span> <span class="br-p"><br><br></span>وْإِحْنَا تَوَّا نْبَشّْرُوا فِيكُمْ بِالشَّيْء الِّي اللهْ وْعِدْ بِيهْ جْدُودْنَا.</div>
<div class="v" id="v33"><span class="vn">33</span> <sup class="fnm"><a name="fnm2" href="#fn2">2</a></sup>وْتَمَمُو لِوْلاَدْهُمْ الِّي هُومَا أَحْنَا. وَقْتِلِّي قَوِّمْ يَسُوعْ مِالمُوتْ كِيفْ مَا هُو مَكْتُوبْ فِي المَزْمُورْ الثَّانِي: <span class="br-p"><br><br></span><span class="br-ind"><br><span class="indent">&nbsp;</span></span>إِنْتِ ابْنِي<br> <span class="br-ind"><br><span class="indent">&nbsp;</span></span>وْآنَا اليُومْ جِبْتِكْ.<br></div>
<div class="v" id="v34"><span class="vn">34</span> <span class="br-p"><br><br></span><sup class="fnm"><a name="fnm3" href="#fn3">3</a></sup>وْمَا دَامُو اللهْ قَوِّمْ يَسُوعْ مِنْ بِينْ المُوتَى. وْمَا خَلاَّشْ بَدْنُو يِفْسِدْ، قَالْ فِي كْلاَمُو: <span class="br-p"><br><br></span><span class="br-ind"><br><span class="indent">&nbsp;</span></span>بَاشْ نَعْطِيكُمْ البَرَكَاتْ المُقَدّْسَة وِالصَّادْقَة الِّي وْعِدْتْ بِيهَا دَاوُدْ.<br></div>
<div class="v" id="v35"><span class="vn">35</span> <span class="br-p"><br><br></span><sup class="fnm"><a name="fnm4" href="#fn4">4</a></sup>وِيْقُولْ دَاوُدْ فِي مَزْمُورْ آخَرْ: <span class="br-p"><br><br></span><span class="br-ind"><br><span class="indent">&nbsp;</span></span>وْمَاكِشْ بَاشْ تْخَلِّي القُدُّوسْ مْتَاعِكْ يَاكْلُوا الدُّودْ.<br></div>
<div class="v" id="v36"><span class="vn">36</span> <span class="br-p"><br><br></span>وْدَاوُدْ مَاتْ فِي الوَقْتْ هَاذَاكَا بَعْدْ مَا خْدِمْ الشَّعْبْ كِيفْ مَا حَبْ رَبِّي وْتِدْفِنْ مْعَ جْدُودُو وْبَدْنُو فْسِدْ فِي القْبَرْ.</div>
<div class="v" id="v37"><span class="vn">37</span> آمَا الِّي قَوّْمُو اللهْ، بَدْنُو مَا فْسِدْشْ فِي القْبَرْ بِالكُلْ.</div>
<div class="v" id="v38"><span class="vn">38</span> <span class="br-p"><br><br></span>يِلْزِمْكُمْ تَعْرْفُوا يَا خْوَاتِي الِّي بْفَضْلْ يَسُوعْ أَحْنَا نْبَشّْرُوا فِيكُمْ بْغُفْرَانْ الذْنُوبْ.</div>
<div class="v" id="v39"><span class="vn">39</span> وِلِّي يِمِّنْ بِيهْ يْوَلِّي بَرِيءْ مِالذْنُوبْ، الِّي شَرِيعِةْ مُوسَى مَا قَدْرِتْشْ بَاشْ تْرُدُّو بَرِيءْ مِالذْنُوبْ هَاذِي</div>
<div class="v" id="v40"><span class="vn">40</span> رُدُّوا بَالْكُمْ لَيْصِيِرلْكُمْ الِّي تْقَالْ فِي كْتُبْ الأَنْبِيَاءْ:</div>
<div class="v" id="v41"><span class="vn">41</span> <span class="br-p"><br><br></span><span class="br-ind"><br><span class="indent">&nbsp;</span></span><sup class="fnm"><a name="fnm5" href="#fn5">5</a></sup>أُخْزْرُوا،<br> <span class="br-ind"><br><span class="indent">&nbsp;</span></span>يَلِّي إِنْتُومَا عْلَى رَبِّي تِتْمَسْخْرُوا!<br> <span class="br-ind"><br><span class="indent">&nbsp;</span></span>اتْعَجْبُوا وِاتْهِلْكُوا.<br> <span class="br-ind"><br><span class="indent">&nbsp;</span></span>رَاهُو الِّي فِي أَيَّامْكُمْ بَاشْ نَعْمْلُو<br> <span class="br-ind"><br><span class="indent">&nbsp;</span></span>اللّي لُوكَانْ وَاحِدْ حْكَالْكُمْ عْلِيهْ مَا كُنْتُوشْ بَاشْ تْصَدّْقُوا.»<br></div>
<div class="v" id="v42"><span class="vn">42</span> <span class="br-p"><br><br></span>وَقْتِلِّي بُولُسْ وْبَرْنَابَا خَارْجِينْ مِالمَجْمَعْ طَلْبُوا مِنْهُمْ النَّاسْ بَاشْ يَرْجْعُوا نْهَارْ السِّبْتْ الجَّايْ وِيْكَلّْمُوهُمْ عْلَى الشَّيْء هَاذَاكَا بِيدُو.</div>
<div class="v" id="v43"><span class="vn">43</span> وْبَعْدْ مَا وْفَى الإِجْتِمَاعْ بَرْشَة نَاسْ أَصْلْهُمْ يْهُودْ وْنَاسْ أُخْرِينْ وَلاَّوْ يْهُودْ وْمِتْدَيّْنِينْ تَبّْعُوا بُولُسْ وْبَرْنَابَا وِبْدَاوْا يْكَلّْمُوا فِيهُمْ وِيْشَجّْعُوا فِيهُمْ بَاشْ يِثْبْتُوا فِي نِعْمِةْ اللهْ.</div>
<div class="v" id="v44"><span class="vn">44</span> <span class="br-p"><br><br></span>وْفِي السِّبْتْ الِّي مْبَعْدُو تَقْرِيبْ امَّالِي البْلاَدْ الكُلْهُمْ تْلَمُّوا بَاشْ يِسْمْعُوا كِلْمِةْ الرَّبْ.</div>
<div class="v" id="v45"><span class="vn">45</span> وَقْتِلِّي اليْهُودْ شَافُوا النَّاسْ مَلْمُومِينْ تِمْلاَتْ قْلُوبْهُمْ بِالغِيرَة وِبْدَاوْا يْعَارْضُوا فِي بُولُسْ وِيْسِبُّوا فِيهْ.</div>
<div class="v" id="v46"><span class="vn">46</span> يَاخِي كَلِّمْهُمْ بُولُسْ وْبَرْنَابَا جْهَارْ وْقَالُوا: «كَانْ وَاجِبْ عْلِينَا نكَلّْمُوكُمْ إِنْتُومَا لُولاَنِينْ عْلَى كِلْمِةْ اللهْ آمَا إِنْتُومَا رْفَضْتُوهَا وْوَرِّيتُوا الِّي إِنْتُومَا مَا تِسْتْحَقُّوشْ الحَيَاةْ الأَبَدِيَّة، وْهَانَا تَوَّا بَاشْ نْكَلّْمُوا النَّاسْ الِّي مَاهُمْشْ يْهُودْ.</div>
<div class="v" id="v47"><span class="vn">47</span> <sup class="fnm"><a name="fnm6" href="#fn6">6</a></sup>الرَّبْ وَصَّانَا وْقَالْ: <span class="br-p"><br><br></span><span class="br-ind"><br><span class="indent">&nbsp;</span></span>حَطِّيتِكْ نُورْ لِلأُمَمْ<br> <span class="br-ind"><br><span class="indent">&nbsp;</span></span>بَاشْ تْوَصِّلْ خَلاَصِي لْإِخْرْ الأَرْضْ.»<br></div>
<div class="v" id="v48"><span class="vn">48</span> <span class="br-p"><br><br></span>وَقْتِلِّي النَّاسْ الِّي مَا هُمْشْ يْهُودْ سَمْعُوا الكْلاَمْ هَاذَا، فَرْحُوا بَرْشَة وْمَجّْدُوا كِلْمِةْ اللهْ وِالنَّاسْ الِّي حَضِّرْهُمْ رَبِّي لِلحَيَاةْ الأَبَدِيَّة امّْنُوا.</div>
<div class="v" id="v49"><span class="vn">49</span> <span class="br-p"><br><br></span>وْهَكَّا تْنُشْرُتْ كِلْمِةْ اللهْ فِي المَنْطْقَة الكُلْهَا.</div>
<div class="v" id="v50"><span class="vn">50</span> آمَا اليْهُودْ حَرّْشُوا النْسَاء المِتْدَيْنَاتْ، وِالنَّاسْ الِّي يُحْكْمُوا فِي المْدِينَة بَاشْ يِضْطَهْدُوا بُولُسْ وْبَرْنَابَا حَتَّى لِينْ طَرّْدُوهُمْ مِنْ بْلاَدْهُمْ.</div>
<div class="v" id="v51"><span class="vn">51</span> آمَا هُومَا نُفْضُوا التْرَابْ مِنْ سَاقِيهُمْ، وِمْشَاوْ لِمْدِينِةْ إِيقُونْيَة.</div>
<div class="v" id="v52"><span class="vn">52</span> وْكَانُوا التْلاَمْذَة مِلْيَانِينْ بِالفَرْحَة وْبِالرُّوحْ القُدُسْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->مز ٨٩‏:٢٠ ؛ I صم ١٣‏:١٤ ؛ إش ٤٤‏:٢٨<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->مز ٢‏:٧<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->إش ٥٥‏:٣<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->مز ١٦‏:١٠<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->حب ١‏:٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn6" href="#fnm6">6</a></sup> <!--raw 1 bo --><span class='RTL'><!--endraw 1-->إش ٤٩‏:٦<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>