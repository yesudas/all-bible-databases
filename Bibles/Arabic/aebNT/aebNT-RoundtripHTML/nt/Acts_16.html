<html><head>
<meta http-equiv="Content-Type" content="text/html;charset=utf-8" />
<title>Acts 16 &ndash; أَعْمَالْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 16);">
<div id="navbar"><a href="../index.html">العهد الجديد بالعربية التونسية</a> &ndash; <b>أَعْمَالْ</b> &ndash; <a href="Acts_1.html">1</a> ... <a href="Acts_14.html">14</a> <a href="Acts_15.html">15</a> <b>16</b> <a href="Acts_17.html">17</a> <a href="Acts_18.html">18</a> ... <a href="Acts_28.html">28</a> </div><hr>
<h1>Acts 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>تِيمُوثَاوُسْ يِمْشِي مْعَ بُولُسْ وْسِيلاَ</h2><span class="vn">1</span> <span class="br-p"><br><br></span>وْصُلْ بُولُسْ لِمْدِينِةْ دَرْبَة، وْمِنْ بَعْدْ لِمْدِينِةْ لِسْتْرَة، وْكَانْ فِيهَا تِلْمِيذْ إِسْمُو تِيمُوثَاوُسْ، أُمُّو يْهُودِيَّة امّْنِتْ بِالمَسِيحْ وْبُوهْ يُونَانِي.</div>
<div class="v" id="v2"><span class="vn">2</span> وِالإِخْوَة فِي مُدُنْ إِيقُونْيَة وْلِسْتْرَة كَانُوا يَحْكِيوْ عْلِيهْ فِي حَاجَاتْ بَاهْيَة.</div>
<div class="v" id="v3"><span class="vn">3</span> وْحَبْ بُولُسْ بَاشْ يْهِزُّو مْعَاهْ وْهَزُّو وْطَهّْرُو عْلَى خَاطِرْ اليْهُودْ الِّي سَاكْنِينْ فِي المَنْطْقَة هَاذِيكَا يَعْرْفُوا الِّي بُوهْ يُونَانِي.</div>
<div class="v" id="v4"><span class="vn">4</span> وِمْشَى بُولُسْ وِصْحَابُو مِنْ بْلاَدْ لِبْلاَدْ يْبَلّْغُوا لِلمُؤْمْنِينْ فِي القَرَارَاتْ الِّي خْذَاوْهَا الرُّسُلْ وِالشْيُوخْ فِي أُورْشَلِيمْ بَاشْ يْطَبّْقُوهَا.</div>
<div class="v" id="v5"><span class="vn">5</span> وِالكَنَايِسْ كَانِتْ تِتْقَوَّى فِي الإِيمَانْ وِعْدَدْهَا مَاشِي وْيِكْبِرْ نْهَارْ بَعْدْ نْهَارْ.</div>
<div class="v" id="v6"><h2>الرُّؤْيَا الِّي شَافْهَا بُولُسْ فِي تَرُوَاسْ</h2><span class="vn">6</span> <span class="br-p"><br><br></span>وِمْنَعْهُمْ الرُّوحْ القُدُسْ بَاشْ يْبَشّْرُوا فِي جِيهِةْ أَسِيَّة، يَاخِي سَافْرُوا لْجِيهِةْ فَرِيجِيَّة وْغَلاَطْيَة.</div>
<div class="v" id="v7"><span class="vn">7</span> وَقْتِلِّي وُصْلُوا لِلحَدْ مْتَاعْ جِيهِةْ مِيسِيَّة، حَاوْلُوا بَاشْ يُدْخْلُوا لْجِيهِةْ بِثِينِيَّة، آمَا الرّوح القُدسْ مَا سْمَحِّلْهُمْشْ بَاشْ يُدْخْلُولْهَا.</div>
<div class="v" id="v8"><span class="vn">8</span> وَلّاوْ مْشَاوْ لِمْدِينِةْ تَرُوَاسْ وِتْعَدَّاوْ عْلَى مْدِينِةْ مِيسِيَّة.</div>
<div class="v" id="v9"><span class="vn">9</span> وْفِي اللِّيلَة هَاذِيكَا بِيدْهَا شَافْ بُولُسْ فِي رُؤْيَا، رَاجِلْ مِنْ مَقْدُونِيَّة يِتْشَحِّتْ فِيهْ وِيْقُولْ: «تْعَدَّى لْمَقْدُونِيَّة وْعَاوِنَّا.»</div>
<div class="v" id="v10"><span class="vn">10</span> وَقْتِلِّي بُولُسْ شَافْ الرُّؤْيَا بِالوَقْتْ حَاوِلْنَا بَاشْ نِمْشِيوْا لْمَقْدُونِيَّة عْلَى خَاطِرْنَا تْأَكِّدْنَا الِّي اللهْ يْحِبّْنَا نْبَشّْرُوا بِالإِنْجِيلْ الغَادِي.</div>
<div class="v" id="v11"><h2>فِي فِيلِبِّي</h2><span class="vn">11</span> <span class="br-p"><br><br></span>وْسَافِرْنَا مِنْ بُرْطْ تَرُوَاسْ لْجَزِيرِةْ سَامُوثْرَاكِي. وْفِي النْهَارْ الثَّانِي كَمِّلْنَا السْفَرْ لْبُرْطْ مْدِينِةْ نِيَابُولِيسْ.</div>
<div class="v" id="v12"><span class="vn">12</span> وْمِنْ وِلاَيِةْ مَقْدُونِيَّة تْعَدِّينَا لِمْدِينِةْ فِيلِبِّي الِّي هِيَ مِنْ أَكْبِرْ المُدُنْ الِّي مِسْتَعْمْرِينْهَا الرُّومَانْ وِبْقِينَا الغَادِي أَيَّامَاتْ.</div>
<div class="v" id="v13"><span class="vn">13</span> وْفِي نْهَارْ السِّبْتْ مْشِينَا بِحْذَا الوَادْ الِّي قْرِيبْ مِالمْدِينَة وِالبْلاَصَة هَاذِيكَا تْعَوّْدُوا اليْهُودْ بَاشْ يْصَلِّيوْ فِيهَا. وِقْعَدْنَا نْكَلّْمُوا فِي النْسَاء المُوجُودِينْ غَادِي.</div>
<div class="v" id="v14"><span class="vn">14</span> وْمِنْ بِينْهُمْ مْرَا تِعْبِدْ فِي رَبِّي اسْمْهَا لِيدِيَّة مِنْ مْدِينِةْ ثِيَاتِيرَا كَانِتْ تْبِيعْ فِي القْمَاشْ الغَالِي وْرَبِّي نَوّْرِلْهَا قَلْبْهَا بَاشْ تِسْمَعْ كْلاَمْ بُولُسْ بِالقْدَا.</div>
<div class="v" id="v15"><span class="vn">15</span> وَقْتِلِّي تْعَمّْدِتْ هِيَ وعَايْلِتْهَا سْتَدْعَاتْنَا وْقَالْتِلْنَا: «إِذَا كَانْكُمْ حَاسْبِينِّي مُؤْمْنَة بِالرَّبْ لاَزِمْكُمْ تْجِيوْ لْدَارِي.» وْقَنْعِتْنَا بَاشْ نِمْشِيوْا ضْيَافْ عِنْدْهَا.</div>
<div class="v" id="v16"><h2>فِي حَبْسْ فِيلِبِّي</h2><span class="vn">16</span> <span class="br-p"><br><br></span>وْفِي نْهَارْ مِنْ النْهَارَاتْ وَقْتِلِّي كُنَّا مَاشِينْ لِلصْلاَة، عَرْضِتْنَا خْدِيمَة سَاكِنْهَا رُوحْ عَرَّافْ. وْكَانِتْ تْرَبِّحْ فِي سْيَادْهَا الِّي مَالْكِينْهَا فِي بَرْشَة فْلُوسْ مَالتْقَازَة مْتَاعْهَا.</div>
<div class="v" id="v17"><span class="vn">17</span> يَاخِي بْدَاتْ اتَّبَّعْ فِي بُولُسْ وِاتَّبَّعْ فِينَا الكُلْنَا وِتْصِيحْ: «النَّاسْ هَاذُمْ هُومَا عَبِيدْ اللهْ العَالِي وِيْخَبّْرُوا فِيكُمْ عْلَى طْرِيقْ الخَلاَصْ.»</div>
<div class="v" id="v18"><span class="vn">18</span> وْقَعْدِتْ عْلَى الحَالَة هَاذِي أَيَّامَاتْ حَتَّى لِينْ قْلَقْ مِنْهَا بُولُسْ وِتْلَفِّتْ وْقَالْ لِلرُّوحْ الِّي فِيهَا: «بْإِسْمْ يَسُوعْ المَسِيحْ نُأْمْرِكْ بَاشْ تُخْرُجْ مِنْهَا.» وْبِالوَقْتْ خْرَجْ مِنْهَا.</div>
<div class="v" id="v19"><span class="vn">19</span> وَقْتِلِّي أَسْيَادْ الخْدِيمَة مَا عَادِشْ عِنْدْهُمْ أَمَلْ الِّي هِيَ بَاشْ تْجِيبِلْهُمْ فْلُوسْ، شَدُّوا بُولُسْ وْسِيلاَ وْهَزُّوهُمْ لِلحُكَّامْ فِي السَّاحَة مْتَاعْ المْدِينَة بَاشْ يُحْكْمُوا عْلِيهُمْ.</div>
<div class="v" id="v20"><span class="vn">20</span> وَقّْفُوهُمْ قُدَّامْ الحُكَّامْ وْقَالُوا: «الزُّوزْ رْجَالْ هَاذُومَا يْهُودْ وْيَعْمْلُوا فِي المَشَاكِلْ فِي المْدِينَة.</div>
<div class="v" id="v21"><span class="vn">21</span> وِيْعَلّْمُوا فِي النَّاسْ فِي عْوَايِدْ الِّي أَحْنَا الرُّومَانْ مَا انَّجّْمُوشْ نِقْبْلُوهَا وْمَا انَّجّْمُوشْ نَعْمْلُوا بِيهَا.»</div>
<div class="v" id="v22"><span class="vn">22</span> يَاخِي ثَارُوا عْلِيهُمْ النَّاسْ، وْقَطّْعُولْهُمْ الحُكَّامْ حْوَايِجْهُمْ وْأَمْرُوا بَاشْ يَضْرْبُوهُمْ بِالسُّوطْ.</div>
<div class="v" id="v23"><span class="vn">23</span> وْضَرْبُوهُمْ بِالسُّوطْ بَرْشَة وْحَطُّوهُمْ فِي الحَبْسْ وْأَمْرُوا الحَارِسْ بَاشْ يْعِسْ عْلِيهُمْ بِالقْدَا.</div>
<div class="v" id="v24"><span class="vn">24</span> عْمَلْ كِيفْ مَا أَمْرُوهْ وْحَطّْهُمْ فِي الحَبْسْ الدَّخْلاَنِي وْحَطِّلْهُمْ سَاقِيهُمْ فِي لُوحَة.</div>
<div class="v" id="v25"><span class="vn">25</span> <span class="br-p"><br><br></span>وِمْعَ نُصْفْ اللِّيلْ كَانُوا بُولُسْ وْسِيلاَ يْصَلِّيوْ وِيْسَبّْحُوا فِي اللهْ وِالمَرْبُوطِينْ مْعَاهُمْ فِي الحَبْسْ يِسْمْعُوا فِيهُمْ.</div>
<div class="v" id="v26"><span class="vn">26</span> وْإِذَا بِيهْ زِلْزَالْ قْوِي حَرِّكْ سِيسَانْ الحَبْسْ، وْفِي نَفْسْ الوَقْتْ تْحَلِّتْ البِيبَانْ الكُلْهَا وِالمْرَابِيطْ الكُلْهُمْ سْلاَسِلْهُمْ تْحَلِّتْ.</div>
<div class="v" id="v27"><span class="vn">27</span> وِالزِّلْزَالْ فَيِّقْ الحَارِسْ وْكِشَافْ البِيبَانْ مَحْلُولَة، مْشَى فِي بَالُو الِّي المْرَابِيطْ هَرْبُوا يَاخِي جْبِدْ سِيفُو بَاشْ يُقْتُلْ رُوحُو.</div>
<div class="v" id="v28"><span class="vn">28</span> آمَا بُولُسْ عَيِّطْلُو عْلَى طُولْ صُوتُو: «مَا تْضُرُّشْ رُوحِكْ! أَحْنَا الكُلْنَا هْنَا.»</div>
<div class="v" id="v29"><span class="vn">29</span> أْمَرْ بَاشْ يْجِيبُولُو ضَوْ، وِدْخَلْ يِجْرِي لْدَاخِلْ وْتِرْمَي قُدَّامْ بُولُسْ وْسِيلاَ وْهُوَ يِتْرْعِدْ.</div>
<div class="v" id="v30"><span class="vn">30</span> مِنْ بَعْدْ خَرِّجْهُمْ لْبَرَّة وِسْإِلْهُمْ: «يَا سْيَادِي آشْ يِلْزِمْنِي نَعْمِلْ بَاشْ نُخْلُصْ؟»</div>
<div class="v" id="v31"><span class="vn">31</span> جَاوْبُوهْ: «إِمِّنْ بِالرَّبْ يَسُوعْ، تَوْ تُخْلُصْ إِنْتِ وْعَايِلْتِكْ.»</div>
<div class="v" id="v32"><span class="vn">32</span> مِنْ بَعْدْ بَشّْرُوهْ هُوَ وْعَايِلْتُو الكُلْهُمْ بْكِلْمِةْ اللهْ.</div>
<div class="v" id="v33"><span class="vn">33</span> وْفِي اللِّيلَة هَاذِيكَا بِيدْهَا هَزّْهُمْ فِي الوَقْتْ هَاذَاكَا وْنَظّْفِلْهُمْ جْرُوحْهُمْ وِتْعَمِّدْ هُوَ وْعَايِلْتُو الكُلْهَا.</div>
<div class="v" id="v34"><span class="vn">34</span> وْهَزّْهُمْ لْدَارُو وْحَطِّلْهُمْ المَاكْلَة وِفْرَحْ مْعَ عَايِلْتُو الكُلْهَا عْلَى خَاطْرُو إِمِّنْ بِالله.</div>
<div class="v" id="v35"><span class="vn">35</span> <span class="br-p"><br><br></span>وَقْتِلِّي طْلَعْ النْهَارْ بَعْثُوا الحُكَّامْ مَسْؤُولِينْ فِي الشُّرْطَة بَاشْ يْقُولُوا لِلحَارِسْ: «سَيِّبْ الزُّوزْ رْجَالْ.»</div>
<div class="v" id="v36"><span class="vn">36</span> وْقَالْ الحَارِسْ لْبُولُسْ: «الحُكَّامْ بَعْثُوا وآمْرُونِي بَاشْ نْسَيِّبْكُمْ، إِمْشِيوْ تَوَّا بِالسْلاَمَة.»</div>
<div class="v" id="v37"><span class="vn">37</span> آمَا بُولُسْ رْفَضْ وْقَالْ: «ضَرْبُونَا بِالسُّوطْ قُدَّامْ النَّاسْ مِنْ غِيرْ مَا يُحْكْمُوا عْلِينَا رَغْمِلِّي أَحْنَا عِنْدْنَا الجِنْسِيَّة الرُّومَانِيَّة، وْزَادُوا حَطُّونَا فِي الحَبْسْ، كِيفَاشْ تَوَّا يْحِبُّوا يْسَيّْبُونَا مِنْ غِيرْ مَا حَدْ يِعْلِمْ. لاَ، لاَزِمْ يْجُوا هُومَا وِيْسَيّْبُونَا!»</div>
<div class="v" id="v38"><span class="vn">38</span> وْخَبّْرُوا المَسْؤُولِينْ مْتَاعْ الشُّرْطَة الحُكَّامْ بِالشَّيْء هَاذَا، يَاخِي خَافُوا وَقْتِلِّي سَمْعُوا بِيهُمْ الِّي هُومَا رُومَانْ.</div>
<div class="v" id="v39"><span class="vn">39</span> وْجَاوْ وْطَلْبُوا مِنْهُمْ السْمَاحْ وْسَيّْبُوهُمْ وْطَلْبُوا مِنْهُمْ بَاشْ يُخْرْجُوا مِالمْدِينَة.</div>
<div class="v" id="v40"><span class="vn">40</span> خْرَجْ بُولُسْ وْسِيلاَ مِالحَبْسْ وِمْشَاوْ لْدَارْ لِيدِيَّة وِالغَادِي قَابْلُوا الإِخْوَة وْشَجّْعُوهُمْ وْمِنْ بَعْدْ خَرْجُوا مِالمْدِينَة.</div>
</div>
<!-- PARSED ABOVE; EDITING MAY BREAK PARSER -->
</body></html>