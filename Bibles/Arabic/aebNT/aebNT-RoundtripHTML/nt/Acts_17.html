<html><head>
<meta http-equiv="Content-Type" content="text/html;charset=utf-8" />
<title>Acts 17 &ndash; أَعْمَالْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 17);">
<div id="navbar"><a href="../index.html">العهد الجديد بالعربية التونسية</a> &ndash; <b>أَعْمَالْ</b> &ndash; <a href="Acts_1.html">1</a> ... <a href="Acts_15.html">15</a> <a href="Acts_16.html">16</a> <b>17</b> <a href="Acts_18.html">18</a> <a href="Acts_19.html">19</a> ... <a href="Acts_28.html">28</a> </div><hr>
<h1>Acts 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>فِي تْسَالُونِيكِي</h2><span class="vn">1</span> <span class="br-p"><br><br></span>وْصُلْ بُولُسْ وْسِيلاَ لِمْدِينِةْ تْسَالُونِيكِي بَعْدْ مَا تْعَدَّاوْ عْلَى مْدِينِةْ أَمْفِيبُولِيسْ وِمْدِينِةْ أَبُولُونِيَّة. وْكَانْ ثَمَّة مَجْمَعْ مْتَاعْ يْهُودْ فِي مْدِينِةْ تْسَالُونِيكِي.</div>
<div class="v" id="v2"><span class="vn">2</span> مْشَالْهُمْ بُولُسْ كِيفْ العَادَة وِقْعَدْ يْكَلِّمْ فِيهُمْ مِالكْتَابْ المُقَدَّسْ لْمُدِّةْ ثْلاَثَة سْبَاتْ.</div>
<div class="v" id="v3"><span class="vn">3</span> وْفَسّْرِلْهُمْ وْوَرَّاهُمْ الِّي المَسِيحْ كَانْ لاَزْمُو يِتْعَذِّبْ وِيْقُومْ مِنْ بِينْ المُوتَي، وْقَالِلْهُمْ: «المَسِيحْ الِّي تِسْتَنَّاوْ فِيهْ هُوَ يَسُوعْ الِّي آنَا تَوْ قَاعِدْ نْبَشِّرْ فِيكُمْ بِيهْ.»</div>
<div class="v" id="v4"><span class="vn">4</span> يَاخِي ثَمَّة شْكُونْ مِالحَاضْرِينْ اقْتَنْعُوا وْوَلاَّوْ مْعَ بُولُسْ وْسِيلاَ، وْكَانُوا مَا بِينَاتْهُمْ بَرْشَة يُونَانِيِّينْ يِعْبْدُوا فِي رَبِّي وْبَرْشَة نْسَاء رْجَالْهُمْ مَعْرُوْفِينْ فِي المْدِينَة.</div>
<div class="v" id="v5"><span class="vn">5</span> آمَا اليْهُودْ الِّي مَا امّْنُوشْ ثَارُوا عْلَى خَاطِرْهُمْ غَارُوا مِنْهُمْ وْلَمُّوا نَاسْ مِتْشَرّْدِينْ وْأَشْرَارْ وْعَمْلُوا مَشَاكِلْ فِي البْلاَدْ وْمِنْ بَعْدْ هِجْمُوا عْلَى دَارْ يَاسُونْ، وْطَلْبُوا مِنُّو بَاشْ يْخَرّْجِلْهُمْ بُولُسْ وْسِيلاَ بَاشْ يْسَلْمُوهُمْ لِلمَحْكْمَة.</div>
<div class="v" id="v6"><span class="vn">6</span> وْكِمَا لْقَاوْهُمْشْ جَابُوا يَاسُونْ وِجْمَاعَة مِالإِخْوَة وْهَزُّوهُمْ لْحُكَّامْ المْدِينَة، وِشْكَاوْ بِيهُمْ وْهُومَا يْصِيحُوا: «النَّاسْ هَاذُمْ قِلْبُوا الدِّنْيَا، وْتَوْ جَاوْ لِلمْدِينَة مْتَاعْنَا.</div>
<div class="v" id="v7"><span class="vn">7</span> يَاسُونْ ضَيِّفْهُمْ فِي دَارُو وْهُومَا الكُلْهُمْ يْخَالْفُوا فِي الأَوَامِرْ مْتَاعْ القَيْصَرْ وِيْقُولُوا الِّي ثَمَّة مَلِكْ آخَرْ إِسْمُو يَسُوعْ.»</div>
<div class="v" id="v8"><span class="vn">8</span> وِالكْلاَمْ هَاذَا قَلِّقْ النَّاسْ وِالحُكَّامْ.</div>
<div class="v" id="v9"><span class="vn">9</span> وْمَا سَيّْبُوا يَاسُونْ وِبْقِيِّةْ الإِخْوَة كَانْ بَعْدْ مَا خْذَاوْ كَفَالَة مِنْ عِنْدْ يَاسُونْ.</div>
<div class="v" id="v10"><h2>فِي بِيرِيَّة</h2><span class="vn">10</span> <span class="br-p"><br><br></span>وْفِي اللِّيلْ بَعْثُوا الإِخْوَة بُولُسْ وْسِيلاَ لِمْدِينِةْ بِيرِيَّة، وَقْتِلِّي وُصْلُوا مْشَاوْ لِلمَجْمَعْ مْتَاعْ اليْهُودْ الِّي فِيهَا.</div>
<div class="v" id="v11"><span class="vn">11</span> وِاليْهُودْ مْتَاعْ بِيرِيَّة كَانُوا خِيرْ مِاليْهُودْ الِّي فِي تْسَالُونِيكِي وْقِبْلُوا كِلْمِةْ الرَّبْ وْحَبُّوهَا بَرْشَة وِبْدَاوْا يَقْرَاوْ فِي الكْتَابْ كُلْ يُومْ بَاشْ يِتْأَكّْدُوا الِّي التَّعْلِيمْ الِّي يِسْمْعُوا فِيهْ صْحِيحْ وِلاَّ لاَ.</div>
<div class="v" id="v12"><span class="vn">12</span> وْبَرْشَة مِنْهُمْ إِمّْنُوا وْزَادَا ثَمَّة نْسَاء يُونَانِيَّاتْ مَعْرُوفِينْ إِمّْنُوا وْبَرْشَة رْجَالْ يُونَانِيِّينْ زَادَا.</div>
<div class="v" id="v13"><span class="vn">13</span> وْعَرْفُوا اليْهُودْ الِّي فِي تْسَالُونِيكِي الِّي بُولُسْ يْبَشِّرْ بْكِلْمِةْ اللهْ فِي مْدِينِةْ بِيرِيَّة. خَلْطُوا عْلِيهْ وِبْدَاوْا يْهَيّْجُوا عْلِيهْ فِي النَّاسْ.</div>
<div class="v" id="v14"><span class="vn">14</span> وْفِي الوَقْتْ هَاذَاكَا ثَمَّة جْمَاعَة مِالمُؤْمْنِينْ هَزُّوا بُولُسْ لِلبْحَرْ بَاشْ يْسَافِرْ، وِقْعَدْ سِيلاَ وْتِيمُوثَاوُسْ الغَادِي.</div>
<div class="v" id="v15"><span class="vn">15</span> وِمْشَاوْ المُؤْمْنِينْ مْعَ بُولُسْ وْوَصّْلُوهْ لْأَثِينَا. وْمِنْ بَعْدْ رَجْعُوا بَعْدْ مَا وَصَّاهُمْ بُولُسْ بَاشْ يَبْعْثُولُو سِيلاَ وْتِيمُوثَاوُسْ فِي أَقْرِبْ وَقْتْ مُمْكِنْ.</div>
<div class="v" id="v16"><h2>فِي أَثِينَا</h2><span class="vn">16</span> <span class="br-p"><br><br></span>وَقْتِلِّي بُولُسْ كَانْ يِسْتَنَّى فِيهُمْ فِي أَثِينَا، شَافْ المْدِينَة مِلْيَانَة بِالصْنَبْ. تْحَرّكِتْ رُوحُو.</div>
<div class="v" id="v17"><span class="vn">17</span> وِبْدَا يْكَلِّمْ فِي اليْهُودْ، وِالنَّاسْ الِّي دِيمَا يُقْعْدُوا فِي المَجْمَعْ بَاشْ يِعْبْدُوا رَبِّي وِالنَّاسْ الِّي يَلْقَاهُمْ كُلْ يُومْ فِي السُّوقْ.</div>
<div class="v" id="v18"><span class="vn">18</span> وِتْنَاقِشْ مْعَ الفَلاَسْفَة الأَبِيقُورِيِّينْ وِالرِّوَاقِيِّينْ، وَقْتِلِّي لْقَاوْهْ يْبَشِّرْ بْيَسُوعْ وِالقْيَامَة مِالمُوتْ قَالُوا: «آشْ يُقْصُدْ بِكْلاَمُو الرَّاجِلْ هَاذَا الِّي يْخَرِّفْ؟» وْنَاسْ أُخْرِينْ قَالُوا: «ظَاهِرْ الِّي هُوَ يِدْعِي فِي النَّاسْ بَاشْ يِعْبْدُوا آلْهَة أُخْرَى.»</div>
<div class="v" id="v19"><span class="vn">19</span> مِنْ بَعْدْ هَزُّوهْ لْمَجْلِسْ المْدِينَة الِّي يِتْسَمَّى الأَرْيُوبَاغُوسْ وْسِأْلُوهْ: «انَّجّْمُوشْ نَعْرْفُوا التَّعْلِيمْ الجْدِيدْ الِّي تْنَادِي بِيهْ؟</div>
<div class="v" id="v20"><span class="vn">20</span> أَحْنَا قَاعْدِينْ نِسْمْعُوا فِي كْلاَمْ غْرِيبْ وِنْحِبُّوا نَعْرْفُوا آشْ مَعْنَاهْ.»</div>
<div class="v" id="v21"><span class="vn">21</span> (وْكَانُوا أَهْلْ أَثِينَا وِالبْرَايْنِيَّة الِّي السَّاكْنِينْ فِيهَا يْعَدِّيوْ أَوْقَاتْ فَرَاغْهُمْ يِتْنَاقْشُوا فِي الأَفْكَارْ الجْدِيدَة.)</div>
<div class="v" id="v22"><span class="vn">22</span> <span class="br-p"><br><br></span>وْقُفْ بُولُسْ فِي وُسْطْ المَجْلِسْ وْقَالْ: «يَا أَهْلْ أَثِينَا، آنَا قَاعِدْ نْشُوفْ الِّي إِنْتُومَا الكُلْكُمْ مِدَّيْنِينْ بَرْشَة.</div>
<div class="v" id="v23"><span class="vn">23</span> وَقْتِلِّي كُنْتْ نْدُورْ فِي مْدِينِتْكُمْ وْنُخْزُرْ لِلمَعَابِدْ مْتَاعْكُمْ لْقِيتْ مَذْبَحْ مَكْتُوبْ عْلِيهْ: لْإِلاَهْ مَجْهُولْ. آنَا رَانِي قَاعِدْ نْبَشِّرْ فِيكُمْ بِالإِلاَهْ المَجْهُولْ هَاذَا الِّي إِنْتُومَا تِعْبْدُوا فِيهْ وْمَا تَعْرْفُوهِشْ.</div>
<div class="v" id="v24"><span class="vn">24</span> اللهْ الِّي خْلَقْ العَالَمْ وْكُلْ مَا فِيهْ، الِّي مَا يُسْكُنْشْ فِي مَعَابِدْ بْنَاتْهَا يْدِينْ البَشَرْ عْلَى خَاطْرُو هُوَ الِّي يِمْلِكْ السْمَاءْ وِالأَرْضْ.</div>
<div class="v" id="v25"><span class="vn">25</span> وْمَا يِحْتَاجِشْ لِيْدِينْ النَّاسْ بَاشْ تِخْدْمُو، عْلَى خَاطْرُو هُوَ بِيدُو يَعْطِي لِلنَّاسْ الكُلْ الحَيَاةْ وِالنْفَسْ وْكُلْ شَيْء.</div>
<div class="v" id="v26"><span class="vn">26</span> وِخْلَقْ النَّاسْ الكُلْهُمْ مِنْ إِنْسَانْ وَاحِدْ وْسَكِّنْهُمْ فِي الأَرْضْ الكُلْهَا وْحَطِّلْهُمْ الوَقْتْ الِّي بَاشْ يْعِيشُوا فِيهْ وِالحْدُودْ مْتَاعْ البْلاَدْ الِّي بَاشْ يُسْكْنُوا فِيهَا.</div>
<div class="v" id="v27"><span class="vn">27</span> بَاشْ يْلَوّْجُوا عْلَى رَبِّي، بَالِكْشِي يَلْقَاوْهْ وْيِقْبْلُوهْ، وْهُوَ، مُوشْ بْعِيدْ عْلَى كُلْ وَاحِدْ فِينَا.</div>
<div class="v" id="v28"><span class="vn">28</span> رَانَا نَحْيَاوْ وْنِتْحَرّْكُوا وْنِتْوِجْدُوا بِيهْ هُوَ. وْكِيمَا قَالْ وَاحِدْ مِنْ الشُّعَرَاءْ مْتَاعْكُمْ: "أَحْنَا زَادَا ذُرِّيتُو."</div>
<div class="v" id="v29"><span class="vn">29</span> وْمَا دَامْنَا أَحْنَا ذُرِّيِّةْ اللهْ إِمَّالاَ مَا يِلْزِمْنَاشْ نْفَكّْرُوا الِّي اللهْ كِيفْ صَنْبَة مِالذّْهَبْ وِلاَّ مِالفِضَّة وِلاَّ حَجْرَة يُنْقُشْهَا الإِنْسَانْ كِيفْ مَا يْحِبْ.</div>
<div class="v" id="v30"><span class="vn">30</span> اللهْ قْبَلْ نْسَى أَيَّامَاتْ الجَهْلْ الِّي فَاتِتْ وْتَوْ يُأْمُرْ فِي النَّاسْ الكُلْ الِّي فِي الدِّنْيَا بَاشْ يْتُوبُوا.</div>
<div class="v" id="v31"><span class="vn">31</span> وِعْلَى خَاطْرُو حَطْ نْهَارْ بَاشْ يْحَاسِبْ فِيهْ العَالَمْ بِالعَدْلْ عْلَى طْرِيقْ رَاجِلْ خْتَارُو لِلشَّيْء هَاذَا وِعْطَى لِلنَّاسْ الكُلْ الدَّلِيلْ الِّي هُوَ بَاشْ يَعْمِلْ الشَّيْء هَاذَا وَقْتِلِّي قَوّْمُو مِنْ بِينْ المُوتَى.»</div>
<div class="v" id="v32"><span class="vn">32</span> <span class="br-p"><br><br></span>وْكِي سَمْعُوهْ يَحْكِي عْلَى قْيَامِةْ المُوتَى ثَمَّة شْكُونْ مِنْهُمْ بْدَاوْا يَضْحْكُوا. آمَا نَاسْ أُخْرِينْ قَالُوا لْبُولُسْ: «مَاذَا بِينَا تْزِيدْ تَحْكِيلْنَا عْلَى الأُمُورْ هَاذِي مَرَّة أُخْرَى.»</div>
<div class="v" id="v33"><span class="vn">33</span> وْهَكَّا خْرَجْ بُولُسْ مِنْ بِحْذَاهُمْ.</div>
<div class="v" id="v34"><span class="vn">34</span> آمَا ثَمَّة جْمَاعَة مِنْهُمْ وَلاَّوْ مْعَ بُولُسْ وِامّْنُوا، وْمِنْهُمْ دْيُونِيسْيُوسْ الِّي كَانْ عُضْوْ فِي المَجْلِسْ مْتَاعْهُمْ وِمْرَا اسْمْهَا دَامَارِيسْ، وْنَاسْ أُخْرِينْ.</div>
</div>
<!-- PARSED ABOVE; EDITING MAY BREAK PARSER -->
</body></html>