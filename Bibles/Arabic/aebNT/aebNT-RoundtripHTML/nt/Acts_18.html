<html><head>
<meta http-equiv="Content-Type" content="text/html;charset=utf-8" />
<title>Acts 18 &ndash; أَعْمَالْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 18);">
<div id="navbar"><a href="../index.html">العهد الجديد بالعربية التونسية</a> &ndash; <b>أَعْمَالْ</b> &ndash; <a href="Acts_1.html">1</a> ... <a href="Acts_16.html">16</a> <a href="Acts_17.html">17</a> <b>18</b> <a href="Acts_19.html">19</a> <a href="Acts_20.html">20</a> ... <a href="Acts_28.html">28</a> </div><hr>
<h1>Acts 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>فِي كُورِنْثُوسْ</h2><span class="vn">1</span> <span class="br-p"><br><br></span>وْبَعْدْ هَاذَا سَافِرْ بُولُسْ مِنْ أَثِينَا لِمْدِينِةْ كُورِنْثُوسْ.</div>
<div class="v" id="v2"><span class="vn">2</span> وِتْلاَقَى مْعَ يْهُودِي إِسْمُو أَكِيلاَ مُولُودْ فِي مْدِينِةْ بُنْطُسْ. مَازَالْ كِجَا مْعَ مَرْتُو بْرِيسْكِلَّة مِنْ إِيطَالْيَا عْلَى خَاطِرْ القَيْصِرْ كْلُودْيُوسْ أْمَرْ بَاشْ يْطَرِّدْ اليْهُودْ الِّي فِي رُومَا الكُلْهُمْ، يَاخِي مْشَالْهُمْ بُولُسْ.</div>
<div class="v" id="v3"><span class="vn">3</span> قْعَدْ عِنْدْهُمْ وِخْدِمْ مْعَاهُمْ عْلَى خَاطِرْهُمْ كَانُوا يَصْنْعُوا فِي الخْيَامْ كِيفُو</div>
<div class="v" id="v4"><span class="vn">4</span> وْكَانْ فِي كُلْ سِبْتْ يِتْنَاقِشْ مْعَ النَّاسْ الِّي يْجِيوْ لِلمَجْمَعْ، وْيَقْنِعْ فِي اليْهُودْ وِاليُونَانِيِّينْ.</div>
<div class="v" id="v5"><span class="vn">5</span> <span class="br-p"><br><br></span>وَقْتِلِّي وُصْلُوا سِيلاَ وْتِيمُوثَاوُسْ مِنْ جِيهِةْ مَقْدُونِيَّة عْطَى بُولُسْ وَقْتُو الكُلْ لِلتَّبْشِيرْ وِبْقَى يِشْهِدْ لِليْهُودْ الِّي يَسُوعْ هُوَ المَسِيحْ.</div>
<div class="v" id="v6"><span class="vn">6</span> آمَا هُومَا عَارْضُوهْ وِبْدَاوْا يَكْفْرُوا بِيهْ، يَاخِي نْفَضْ حْوَايْجُو وْقَالِلْهُمْ: «دَمّْكُمْ عْلَى رُوسْكُمْ، آنَا بَرِيءْ مِنْ ذْنُوبْكُمْ. وْمِنْ تَوَّا آنَا بَاشْ نِمْشِي وِنْبَشِّرْ النَّاسْ الِّي مَا هُمْشْ يْهُودْ.»</div>
<div class="v" id="v7"><span class="vn">7</span> وْمِنْ بَعْدْ خْرَجْ بُولُسْ مِنْ المَجْمَعْ وِمْشَى ضِيفْ لْدَارْ رَاجِلْ يِعْبِدْ فِي رَبِّي إِسْمُو تِيطُسْ يُوسْتُسْ، ودَارُو كَانِتْ لاَصْقَة فِي المَجْمَعْ.</div>
<div class="v" id="v8"><span class="vn">8</span> وْإِمِّنْ كْرِيسْبُسْ رَئِيسْ المَجْمَعْ بِالرَّبْ هُوَ وْعَايِلْتُو الكُلْ، وْبَرْشَة مِنْ أَهْلْ كُورِنْثُوسْ سَمْعُوا بِالتَّبْشِيرْ مْتَاعْ بُولُسْ وِامّْنُوا وِتْعَمّْدُوا.</div>
<div class="v" id="v9"><span class="vn">9</span> وْفِي لِيلَة ظْهُرْ الرَّبْ لْبُولُسْ فِي رُؤْيَا وْقَالُّو: «مَا تْخَافِشْ، آمَا تْكَلِّمْ وْمَا تُسْكُتْشْ.</div>
<div class="v" id="v10"><span class="vn">10</span> آنَا مْعَاكْ وْحَتَّى حَدْ مَا يِقْدِرْ يَعْمِلِّكْ حَتَّى حَاجَة خَايْبَة عْلَى خَاطِرْ عِنْدِي بَرْشَة نَاسْ فِي المْدِينَة هَاذِي.»</div>
<div class="v" id="v11"><span class="vn">11</span> وِقْعَدْ بُولُسْ فِي كُورِنْثُوسْ عَامْ وْسِتَّة شْهُورْ يْعَلِّمْ فِي النَّاسْ فِي كْلاَمْ اللهْ.</div>
<div class="v" id="v12"><span class="vn">12</span> <span class="br-p"><br><br></span>وَقْتِلِّي كَانْ غَالْيُونْ وَالِي عْلَى مَنْطِقْةْ أَخَائِيَة جَاوْ اليْهُودْ كِلْمَة وَحْدَة عْلَى بُولُسْ وْهَزُّوهْ لِلمَحْكْمَة.</div>
<div class="v" id="v13"><span class="vn">13</span> وِشْكَاوْ بِيهْ وْقَالُوا: «الرَّاجِلْ هَاذَا يْحَاوِلْ يَقْنِعْ النَّاسْ بَاشْ يِعْبْدُوا اللهْ بْطَرِيقَة تْخَالِفْ الشَّرِيعَة مْتَاعْنَا.»</div>
<div class="v" id="v14"><span class="vn">14</span> وَقْتِلِّي بُولُسْ حَبْ يْدَافِعْ عْلَى رُوحُو، تْكَلِّمْ الوَالِي غَالْيُونْ وْقَالْ لِليْهُودْ: «كَانْ جَاتْ القَضِيَّة هَاذِي فِيهَا جْرِيمَة وِلاَّ تُهْمَة تَالِي رَانِي سْمَعْتْ كْلاَمْكُمْ.</div>
<div class="v" id="v15"><span class="vn">15</span> آمَا مَا دَامِتْ القَضِيَّة هَاذِي السْبَبْ مْتَاعْهَا كْلاَمْ وْأَسَامِي وْحَاجَاتْ تْخُصْ الشَّرِيعَة مْتَاعْكُمْ مَا عْلِيكُمْ كَانْ تْحِلُّوهَا مَا بِينَاتْكُمْ، آنَا مَا نْحِبِّشْ نُحْكُمْ فِي القَضَايَا هَاذُمْ.»</div>
<div class="v" id="v16"><span class="vn">16</span> وْمِنْ بَعْدْ طَرِّدْهُمْ مِالمَحْكْمَة.</div>
<div class="v" id="v17"><span class="vn">17</span> يَاخِي هَزُّوا سُوسْتَانِيسْ رَئِيسْ المَجْمَعْ وْضَرْبُوهْ قُدَّامْ المَحْكْمَة آمَا غَالْيُونْ مَا ادَّخِّلْشْ.</div>
<div class="v" id="v18"><h2>بُولُسْ يَرْجَعْ لأَنْطَاكْيَا</h2><span class="vn">18</span> <span class="br-p"><br><br></span>قْعَدْ بُولُسْ فِي كُورِنْثُوسْ مُدَّة طْوِيلَة، مِنْ بَعْدْ وَدِّعْ الإِخْوَة وْسَافِرْ عْلَى البْحَرْ وِمْشَى لْسُورْيَة وِمْعَاهْ بْرِيسْكِلَّة وْأَكِيلاَ بَعْدْ مَا حَجِّمْ شَعْرُو فِي مْدِينِةْ كَنْخَرِيَّة عْلَى خَاطْرُو كَانْ وَاعِدْ وِعْدَة لْرَبِّي.</div>
<div class="v" id="v19"><span class="vn">19</span> وَقْتِلِّي وُصْلُوا لْأَفَسُسْ خَلاَّهُمْ بُولُسْ الغَادِي وِدْخَلْ لِلمَجْمَعْ مْتَاعْ اليْهُودْ وِتْنَاقِشْ مْعَاهُمْ.</div>
<div class="v" id="v20"><span class="vn">20</span> وْطَلْبُوا مِنُّو بَاشْ يَبْقَى مْعَاهُمْ مُدَّة أَطْوِلْ، آمَا هُوَ مَا قْبِلْشْ.</div>
<div class="v" id="v21"><span class="vn">21</span> وَدِّعْهُمْ وْقَالْ: «إِنْ شَاءْ اللهْ نَرْجْعِلْكُمْ.» مِنْ بَعْدْ سَافِرْ عْلَى البْحَرْ مِنْ أَفَسُسْ.</div>
<div class="v" id="v22"><span class="vn">22</span> وِهْبَطْ فِي قَيْصَرِيَّة وِطْلَعْ وْسَلِّمْ عْلَى الكَنِيسَة، مِنْ بَعْدْ هْبَطْ لِمْدِينِةْ أَنْطَاكْيَة.</div>
<div class="v" id="v23"><span class="vn">23</span> وْعَدَّى فِيهَا مُدَّة، وْبَعْدْ بْدَا يِتْنَقِّلْ فِي جِيهِةْ غَلاَطْيَة وْفَرِيجِيَّة مِنْ بْلاَصَة لِبْلاَصَة وْهُوَ يْشَجَّعْ فِي التْلاَمْذَة الكُلْهُمْ.</div>
<div class="v" id="v24"><h2>أَبُلُّوسْ فِي أَفَسُسْ وْأَخَائِيَّة</h2><span class="vn">24</span> <span class="br-p"><br><br></span>وْجَا لْأَفَسُسْ يْهُودِي إِسْمُو أَبُلُّوسْ، أَصْلُو مِنْ الإِسْكَنْدَرِيَّة وْهُوَ رَاجِلْ يِتْكَلِّمْ بِالقْدَا وْيَعْرِفْ الكْتَابْ المُقَدَّسْ.</div>
<div class="v" id="v25"><span class="vn">25</span> وْيِتْعَلِّمْ فِي طْرِيقْ الرَّبْ، وِبْدَا يُخْطُبْ بْقُوَّة كْبِيرَة وِيْعَلِّمْ فِي النَّاسْ بِالضَّبْطْ فِي الحَاجَاتْ الِّي تْخُصْ يَسُوعْ تَعْلِيمْ صْحِيحْ رَغْمِلِّي هُوَ مَا كَانْ يَعْرِفْ كَانْ مَعْمُودِيِّةْ يُوحَنَّا.</div>
<div class="v" id="v26"><span class="vn">26</span> وِبْدَا يِتْكَلِّمْ جْهَارْ فِي المَجْمَعْ، يَاخِي سَمْعُوهْ أَكِيلاَ وِبْريسْكِلَّة وْهَزُّوهْ مْعَاهُمْ وْزَادُوا وَضّْحُولُو طْرِيقْ اللهْ.</div>
<div class="v" id="v27"><span class="vn">27</span> وْحَبْ أَبُلُّوسْ بَاشْ يْسَافِرْ لِبْلاَدْ أَخَائِيَة وْشَجّْعُوهْ الإِخْوَة عْلَى الشَّيْء هَاذَا وْكِتْبُوا جْوَابْ لِلتْلاَمْذَة الِّي غَادِي بَاشْ يْرَحّْبُوا بِيهْ، وَقْتِلِّي وْصُلْ عَاوِنْ المُؤْمْنِينْ بَرْشَة بِالنِّعْمَة الِّي عْطَاهَالُو رَبِّي.</div>
<div class="v" id="v28"><span class="vn">28</span> وْكَانْ يْنَاقِشْ فِي اليْهُودْ بْقُوَّة وِجْهَارْ وْيَقْنِعْ فِيهُمْ بْأَدِلَّة مِالكْتَابْ المُقَدَّسْ الِّي يَسُوعْ هُوَ المَسِيحْ.</div>
</div>
<!-- PARSED ABOVE; EDITING MAY BREAK PARSER -->
</body></html>