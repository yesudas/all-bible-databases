<html><head>
<meta http-equiv="Content-Type" content="text/html;charset=utf-8" />
<title>Acts 19 &ndash; أَعْمَالْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 19);">
<div id="navbar"><a href="../index.html">العهد الجديد بالعربية التونسية</a> &ndash; <b>أَعْمَالْ</b> &ndash; <a href="Acts_1.html">1</a> ... <a href="Acts_17.html">17</a> <a href="Acts_18.html">18</a> <b>19</b> <a href="Acts_20.html">20</a> <a href="Acts_21.html">21</a> ... <a href="Acts_28.html">28</a> </div><hr>
<h1>Acts 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>بُولُسْ فِي أَفَسُسْ</h2><span class="vn">1</span> <span class="br-p"><br><br></span>وْكِيفْ أَبُلُّوسْ كَانْ فِي كُورِنْثُوسْ، وْصُلْ بُولُسْ لْأَفَسُسْ، بَعْدْ مَا تْعَدَّى عْلَى الجِيهَاتْ الِّي بْعِيدَة عْلَى البْحَرْ لْقَى فِيهَا مَجْمُوعَة مِالتْلاَمْذَة.</div>
<div class="v" id="v2"><span class="vn">2</span> سْإِلْهُمْ: «وَقْتِلِّي إِمِّنْتُوا خْذِيتُوا الرُّوحْ القُدُسْ وِلاَّ لاَ؟» جَاوْبُوهْ: «لاَ، أَحْنَا مَا سْمَعْنَاشْ حَتَّى بِلِّي الرُّوحْ القُدُسْ مُوجُودْ.»</div>
<div class="v" id="v3"><span class="vn">3</span> عَاوِدْ سْإِلْهُمْ: «إِمَّالاَ آنَا هِي المَعْمُودِيَّة الِّي تْعَمِّدْتُوا بِيهَا؟» جَاوْبُوا: «مَعْمُودِيِّةْ يُوحَنَّا.»</div>
<div class="v" id="v4"><span class="vn">4</span> قَالْ بُولُسْ: «يُوحَنَّا كَانْ يْعَمِّدْ بِالمَعْمُودِيَّة مْتَاعْ التَّوْبَة وْيِدْعِي فِي الشَّعْبْ بَاشْ يِمّْنُوا بِلِّي بَاشْ يْجِي بَعْدُو، الِّي هُوَ يَسُوعْ.»</div>
<div class="v" id="v5"><span class="vn">5</span> وْكِي سَمْعُوا الشَّيْء هَاذَا، تْعَمّْدُوا بْإِسْمْ الرَّبْ يَسُوعْ.</div>
<div class="v" id="v6"><span class="vn">6</span> وَقْتِلِّي حَطْ بُولُسْ يْدِيهْ عْلِيهُمْ، نْزِلْ عْلِيهُمْ الرُّوحْ القُدُسْ. وِبْدَاوْا يِتْكَلّْمُوا بْلُغَاتْ مُوشْ مَفْهُومَة وْيِتْنَبّْأُوا.</div>
<div class="v" id="v7"><span class="vn">7</span> وْكَانْ عْدَدْهُمْ تَقْرِيبْ اثْنَاشِنْ رَاجِلْ.</div>
<div class="v" id="v8"><span class="vn">8</span> <span class="br-p"><br><br></span>وِمْشَى لِلمَجْمَعْ مْتَاعْ اليْهُودْ وِبْقَى لْمُدِّةْ ثْلاَثَة شْهُرْ يِتْكَلِّمْ جْهَارْ وِيْنَاقِشْ فِي الحَاضْرِينْ وِيْحَاوِلْ بَاشْ يَقْنِعْهُمْ بْمَمْلِكْةْ اللهْ.</div>
<div class="v" id="v9"><span class="vn">9</span> آمَا ثَمَّة شْكُونْ مِنْهُمْ الِّي عَارْضُوهْ وْمَا اقْتَنْعُوشْ وِبْدَاوْا يْسِبُّوا فِي التَّعْلِيمْ هَاذَا قُدَّامْ بَرْشَة نَاسْ، بْعِدْ عْلِيهُمْ بُولُسْ وْهَزْ مْعَاهْ التْلاَمْذَة، وْكَانْ كُلْ يُومْ يْنَاقِشْ فِي النَّاسْ فِي مَدْرْسَة مْتَاعْ وَاحِدْ إِسْمُو تِيرَانُّوسْ.</div>
<div class="v" id="v10"><span class="vn">10</span> وْدَاوِمْ عْلَى الشَّيْء هَاذَا لْمُدِّةْ عَامِينْ، وْهَكَّا وُصْلِتْ كِلْمِةْ الرَّبْ لِلنَّاسْ الِّي يُسْكْنُوا فِي جِيهِةْ أَسِيَّة الكُلْهُمْ يْهُودْ وْيُونَانِيِّينْ.</div>
<div class="v" id="v11"><h2>وْلاَدْ سَكَاوَا</h2><span class="vn">11</span> <span class="br-p"><br><br></span>وِالله كَانْ يَعْمِلْ فِي مُعْجْزَاتْ كْبِيرَة عْلَى طْرِيقْ بُولُسْ.</div>
<div class="v" id="v12"><span class="vn">12</span> حَتَّى لِينْ النَّاسْ وَلاَّوْ يْهِزُّوا فِي المْنَادِلْ وِالبْشَاكِرْ الِّي سْتَعْمِلْهَا بُولُسْ وِيْحُطُّوهَا عْلَى المُرْضَى وْيَبْرَاوْ وِلاَّ تُخْرُجْ مِنْهُمْ الأَرْوَاحْ الشِّرِّيرَة.</div>
<div class="v" id="v13"><span class="vn">13</span> وْثَمَّة يْهُودْ دِيمَا يْدُورُوا فِي البْلاَدْ وْخِدْمِتْهُمْ هِيَ تَخْرِيجْ الأَرْوَاحْ الشِّرِّيرَة حَاوْلُوا بَاشْ يِسْتَعْمْلُوا اسْمْ الرَّبْ يَسُوعْ وِيْقُولُوا: «نْطَرّْدُوكُمْ بْإِسْمْ يَسُوعْ الِّي يْبَشِّرْ بِيهْ بُولُسْ.»</div>
<div class="v" id="v14"><span class="vn">14</span> وْثَمَّة كَاهِنْ يْهُودِي إِسْمُو سَكَاوَا وْهُوَ أَعْلَى وَاحِدْ فِي رُؤَسَاءْ الكُهَّانْ وْعِنْدُو سَبْعَة وْلاَدْ يَعْمْلُوا فِي نَفْسْ الشَّيْء.</div>
<div class="v" id="v15"><span class="vn">15</span> يَاخِي جَاوِبْهُمْ الرُّوحْ الشِّرِّيرْ: «يَسُوعْ آنَا نَعْرْفُو وْبُولُسْ زَادَا نَعْرْفُو، آمَا إِنْتُومَا شْكُونْ؟»</div>
<div class="v" id="v16"><span class="vn">16</span> هْجِمْ عْلِيهُمْ الرَّاجِلْ الِّي فِيهْ الرُّوحْ الشِّرِّيرْ وِقْدِرْ عْلِيهُمْ وِغْلِبْهُمْ، وْهَرْبُوا مِالدَّارْ عِرْيَانِينْ وْمَجْرُوحِينْ</div>
<div class="v" id="v17"><span class="vn">17</span> وِالشَّيْء هَاذَا وَلَّى مَعْرُوفْ بِينْ اليْهُودْ وِاليُونَانِيِّينْ الِّي سَاكْنِينْ فِي مْدِينِةْ أَفَسُسْ، وْخَافُوا بَرْشَة وْإِسْمْ الرَّبْ يَسُوعْ تْمَجِّدْ</div>
<div class="v" id="v18"><span class="vn">18</span> وْبَرْشَة مِالنَّاسْ مِلِّي امّْنُوا جَاوْ وْإِعْتَرْفُوا وْخَبّْرُوا عْلَى الحَاجَاتْ الخَايْبَة الِّي عَمْلُوهَا.</div>
<div class="v" id="v19"><span class="vn">19</span> وْبَرْشَة مِلِّي يَعْمْلُوا فِي السِّحْرْ جَابُوا مْعَاهُمْ كْتُبِّةْ السِّحْرْ مْتَاعْهُمْ، لَمُّوهَا وْحَرْقُوهَا قُدَّامْ النَّاسْ الكُلْ. وْكِي حِسْبُوا سُومْهَا لْقُوهَا تَسْوَى خَمْسِينْ أَلْفْ قَطْعَة مِالفِضَّة.</div>
<div class="v" id="v20"><span class="vn">20</span> وْهَكَّا كَانِتْ كِلْمِةْ اللهْ تِكْبِرْ وْتِتِنْشَرْ بْقُوَّة.</div>
<div class="v" id="v21"><h2>الخُوضَة الِّي فِي أَفَسُسْ</h2><span class="vn">21</span> <span class="br-p"><br><br></span>وْبَعْدْ مَا جْرَاتْ الحَاجَاتْ هَاذِي الكُلْهَا قَرِّرْ بُولُسْ بَاشْ يْسَافِرْ لْأُورْشَلِيمْ وْيِتْعَدَّى عْلَى جِيهِةْ مَقْدُونِيَّة وْأَخَائِيَة وْقَالْ: «لاَزِمْ بَعْدْ مَا نُقْعُدْ فِيهَا نْزُورْ رُومَا زَادَا.»</div>
<div class="v" id="v22"><span class="vn">22</span> وِبْعَثْ لْمَقْدُونِيَّة زُوزْ مِلِّي يْعَاوْنُوا فِيهْ وْهُومَا تِيمُوثَاوُسْ وْأَرَسْطُوسْ وِقْعَدْ مُدَّة فِي جِيهِةْ أَسِيَّة.</div>
<div class="v" id="v23"><span class="vn">23</span> <span class="br-p"><br><br></span>وْفِي المُدَّة هَاذِيكَا وُقْعِتْ مُشْكْلَة كْبِيرَة فِي أَفَسُسْ بِسْبَبْ التَّعْلِيمْ هَاذَا.</div>
<div class="v" id="v24"><span class="vn">24</span> ثَمَّة صَايْغِي إِسْمُو دِيمِتْرِيُوسْ كَانْ يَصْنَعْ فِي بَرْشَة تْمَاثِيلْ صْغِيرَة مِالفِضَّة لِلمَعَابِدْ مْتَاعْ الإِلاَهَة أَرْطَامِيسْ، وْهُوَ وِالصُّنَّاعْ مْتَاعُو كَانُوا يِرْبْحُوا فِي بَرْشَة فْلُوسْ.</div>
<div class="v" id="v25"><span class="vn">25</span> الصَّايْغِي لَمْ الصُّنَّاعْ مْتَاعُو وِالنَّاسْ الأُخْرِينْ الِّي يِخْدْمُوا فِي الخِدْمَة هَاذِي وْقَالِلْهُمْ: «يَا رْجَالْ إِنْتُومَا تَعْرْفُوا الِّي أَحْنَا عَايْشِينْ بِالقْدَا مِالخِدْمَة هَاذِي.</div>
<div class="v" id="v26"><span class="vn">26</span> وْإِنْتُومَا شُفْتُوا وِسْمَعْتُوا الِّي بُولُسْ خَلَّى بَرْشَة نَاسْ يْبَدّْلُوا رَايْهُمْ مُوشْ فِي أَفَسُسْ بَرْكْ، آمَا تَقْرِيبْ فِي جِيهِةْ أَسِيَّة الكُلْهَا وِقْنَعْ النَّاسْ الِّي الآلْهَة الِّي تِتْصْنَعْ بِاليِدْ مَاهِيشْ آلْهَة.</div>
<div class="v" id="v27"><span class="vn">27</span> وْهَاذَا مُوشْ بَاشْ يْخَلِّي خِدْمِتْنَا تِفْسِدْ بَرْكْ. آمَا زَادَا بَاشْ يْخَلِّي المَعْبِدْ مْتَاعْ الإِلاَهَة العْظِيمَة مْتَاعْنَا أَرْطَامِيسْ اطِّيحْ قِيمْتُو وْتِخْسِرْ المَجْدْ مْتَاعْهَا بَعْدْ مَا كَانُوا يِعْبْدُوا فِيهَا النَّاسْ الكُلْ فِي أَسِيَّة وْفِي الدِّنْيَا الكُلْهَا.»</div>
<div class="v" id="v28"><span class="vn">28</span> <span class="br-p"><br><br></span>وْكِسَمْعُوا الصُّنَّاعْ الكْلاَمْ هَاذَا، تْغَشَشُوا وِبْدَاوْا يْصِيحُوا: «تَحْيَى أَرْطَامِيسْ الآلْهَة مْتَاعْ أَفَسُسْ!»</div>
<div class="v" id="v29"><span class="vn">29</span> وْصَارِتْ خُوضَة كْبِيرَة فِي المْدِينَة الكُلْهَا، وْبَرْشَة نَاسْ هِجْمُوا عْلَى غَايُوسْ وْأَرِسْتَرْخُسْ الِّي مِنْ مَقْدُونِيَّة وِلِّي كَانُوا مْسَافْرِينْ مْعَ بُولُسْ وْهَزُّوهُمْ بِالقُوَّة لِلسَّاحَة مْتَاعْ المَلْعَبْ.</div>
<div class="v" id="v30"><span class="vn">30</span> وْحَبْ بُولُسْ بَاشْ يْوَاجِهْ النَّاسْ آمَا التْلاَمْذَة مَا خَلاَّوْهْشْ.</div>
<div class="v" id="v31"><span class="vn">31</span> وْثَمَّة جْمَاعَة مِالمَسْؤُولِينْ الِّي فِي أَسِيَّة صْحَابْ بُولُسْ وَصُّولُو وِتْشَحّْتُوهْ بَاشْ مَا يْعَرِّضْشْ رُوحُو لِلخْطَرْ بْمَشْيَانُو لِلمَلْعَبْ.</div>
<div class="v" id="v32"><span class="vn">32</span> <span class="br-p"><br><br></span>وِالنَّاسْ كَانُوا دَاخْلِينْ بْعَضْهُمْ، ثَمَّة نَاسْ يْصِيحُوا عْلَى حَاجَة وْنَاسْ أُخْرِينْ يْصِيحُوا عْلَى حَاجَة أُخْرَى، وْأَكْثِرْهُمْ مَا كَانُوشْ عَارْفِينْ عْلَى رْوَاحْهُمْ عْلاَشْ هُومَا مُوجُودِينْ فِي المَلْعَبْ.</div>
<div class="v" id="v33"><span class="vn">33</span> وْكَانْ مَا بِينَاتْهُمْ رَاجِلْ يْهُودِي إِسْمُو اسْكَنْدَرْ دَزُّوهْ اليْهُودْ القُدَّامْ وْطَلْبُوا مِنُّو بَاشْ يِتْكَلِّمْ، يَاخِي هَزْ ايدُو بَاشْ النَّاسْ يُسْكْتُوا عْلَى خَاطْرُو كَانْ يْحِبْ يِتْكَلِّمْ بَاشْ يْدَافِعْ عْلَى رُوحُو قُدَّامْ المَجْلِسْ</div>
<div class="v" id="v34"><span class="vn">34</span> آمَا النَّاسْ كِيفْ عَرْفُوا الِّي هُوَ يْهُودِي الكُلْهُمْ بْدَاوْا يْصِيحُوا بْصُوتْ وَاحِدْ وِلْمُدِّةْ سَاعْتِينْ: «تَحْيَى أَرْطَامِيسْ الإِلاَهَة مْتَاعْ أَفَسُسْ!»</div>
<div class="v" id="v35"><span class="vn">35</span> وْفِي الإِخِّرْ رَيِّضْهُمْ كَاتِبْ المْدِينَة وْقَالِلْهُمْ: «يَا أَهْلْ أَفَسُسْ، شْكُونْ مَا يَعْرِفْشْ الِّي أَفَسُسْ هِيَ المْدِينَة الِّي تُحْرُسْ فِي المَعْبِدْ مْتَاعْ أَرْطَامِيسْ، الإِلاَهَة القْوِيَّة وْتِمْثَالْ الحَجْرَة الِّي طَاحِتْ مِالسْمَاءْ؟</div>
<div class="v" id="v36"><span class="vn">36</span> وْمَا دَامْهُمْ النَّاسْ الكُلْ يَعْرْفُوا الشَّيْء هَاذَا إِمَّالاَ يِلْزِمْكُمْ تْرِيضُوا وْمَا تَعْمْلُوا حَتَّى شَيْء بْزَرْبَة.</div>
<div class="v" id="v37"><span class="vn">37</span> إِنْتُومَا جِبْتُوا الزُّوزْ رْجَالْ هَاذُمْ وْهُومَا لاَ سِرْقُوا المَعْبِدْ وْلاَ كُفْرُوا بِالإِلاَهَة مْتَاعْكُمْ.</div>
<div class="v" id="v38"><span class="vn">38</span> آمَا إِذَا كَانْ دِيمِتْرِيُوسْ وِلِّي يِخْدْمُوا مْعَاهْ يْحِبُّوا يِشْكِيوْ، رَاهُو عِنْدْنَا مْحَاكِمْ وْحُكَّامْ يْنَجّْمُوا يِشْكُولْهُمْ.</div>
<div class="v" id="v39"><span class="vn">39</span> وْإِذَا كَانْ عِنْدْكُمْ شْكَايَة أُخْرَى رَاهُو لاَزِمْنَا نُحْكْمُوا فِيهَا فِي جَلْسَة قَانُونِيَّة.</div>
<div class="v" id="v40"><span class="vn">40</span> آمَا تَوَّا أَحْنَا الكُلْنَا مُمْكِنْ يِتْحْكَمْ عْلِينَا وْيِتْهْمُونَا بْعَمْلاَنْ المَشَاكِلْ فِي البْلاَدْ بِسْبَبْ الِّي صَارْ اليُومْ. أَحْنَا مَا عِنْدْنَاشْ حَتَّى شَيْء نْفَسّْرُوا بِيهْ المَشَاكِلْ الِّي قَاعْدَة تَجْرَى تَوَّا.»</div>
<div class="v" id="v41"><span class="vn">41</span> وْبِكْلاَمُو هَاذَا النَّاسْ الكُلْ مْشَاوْ.</div>
</div>
<!-- PARSED ABOVE; EDITING MAY BREAK PARSER -->
</body></html>