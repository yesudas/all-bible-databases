<html><head>
<meta http-equiv="Content-Type" content="text/html;charset=utf-8" />
<title>Acts 20 &ndash; أَعْمَالْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 20);">
<div id="navbar"><a href="../index.html">العهد الجديد بالعربية التونسية</a> &ndash; <b>أَعْمَالْ</b> &ndash; <a href="Acts_1.html">1</a> ... <a href="Acts_18.html">18</a> <a href="Acts_19.html">19</a> <b>20</b> <a href="Acts_21.html">21</a> <a href="Acts_22.html">22</a> ... <a href="Acts_28.html">28</a> </div><hr>
<h1>Acts 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>فِي مَقْدُونِيَّة وِاليُونَانْ</h2><span class="vn">1</span> <span class="br-p"><br><br></span>بَعْدْ مَا وْفَاتْ الخُوضَة، عَيِّطْ بُولُسْ لِلتْلاَمْذَة وْشَجِّعْهُمْ وْمِنْ بَعْدْ وَدِّعْهُمْ وْسَافِرْ لْجِيهِةْ مَقْدُونِيَّة</div>
<div class="v" id="v2"><span class="vn">2</span> وِقْعَدْ يْدُورْ فِيهَا وِيْشَجَّعْ فِي التْلاَمْذَة فِي كُلْ بُقْعَة وْفِي الإِخِّرْ وْصُلْ لِليُونَانْ</div>
<div class="v" id="v3"><span class="vn">3</span> وْعَدَّى فِيهَا ثْلاَثَة شْهُرْ، وَقْتِلِّي جَا بَاشْ يْسَافِرْ لْسُورْيَة عْرَفْ الِّي اليْهُودْ قَاعْدِينْ يَعْمْلُوا فِي خُطَّة بَاشْ يُقْتْلُوهْ، يَاخِي قَرِّرْ بَاشْ يَرْجَعْ عْلَى طْرِيقْ مَقْدُونِيَّة.</div>
<div class="v" id="v4"><span class="vn">4</span> وْسَافِرْ مْعَاهْ سُوبَاتْرُسْ وِلْدْ بِرُّسْ مِنْ مْدِينِةْ بِيرِيَّة، وْأَرِسْتَرْخُسْ وْسَكُونْدُسْ مِنْ مْدِينِةْ تْسَالُونِيكِي، وْغَايُوسْ وْتِيمُوثَاوُسْ مِنْ مْدِينِةْ دَرْبَة وْتِيخِيكُسْ وْتُرُوفِيمُسْ مِنْ جِيهِةْ أَسِيَّة.</div>
<div class="v" id="v5"><span class="vn">5</span> هَاذُمْ سِبْقُونَا وْقَعْدُوا يِسْتَنَّاوْ فِينَا فِي مْدِينِةْ تَرُوَاسْ.</div>
<div class="v" id="v6"><span class="vn">6</span> وْبَعْدْ عِيدْ الفْطِيرْ مْتَاعْ اليْهُودْ سَافِرْنَا مِنْ مْدِينِةْ فِيلِبِّي عْلَى البْحَرْ وِوْصُلْنَا لِمْدِينِةْ تَرُوَاسْ بَعْدْ خَمْسَة أَيَّامْ وِخْلَطْنَا عْلِيهُمْ وِقْعَدْنَا الغَادِي سَبْعَة أَيَّامْ.</div>
<div class="v" id="v7"><h2>بُولُسْ يِمْشِي لْتَرُوَاسْ لْآخِرْ مَرَّة</h2><span class="vn">7</span> <span class="br-p"><br><br></span>وْفِي أَوِّلْ الجِّمْعَة وَقْتِلِّي تْلَمِّينَا بَاشْ نَاكْلُوا الخُبْزْ مْعَ بْعَضْنَا بْدَا بُولُسْ يُوعِظْ فِي النَّاسْ المُوجُودِينْ وْطَوِّلْ فِي الخُطْبَة حَتَّى لْنُصْفْ اللِّيلْ عْلَى خَاطْرُو كَانْ نَاوِي مِالغُدْوَة بَاشْ يْسَافِرْ.</div>
<div class="v" id="v8"><span class="vn">8</span> وِالبِيتْ الِّي تْلَمِّينَا فِيهَا كَانِتْ فِي العْلِي وْكَانُوا فِيهَا بَرْشَة فْنَارَاتْ.</div>
<div class="v" id="v9"><span class="vn">9</span> وْكَانْ ثَمَّة وْلِدْ إِسْمُو أَفْتِيخُوسْ قَاعِدْ عْلَى حَرْفْ الشِّبَّاكْ غَلْبُو النُّومْ، وْبُولُسْ مَازَالْ يِتْكَلِّمْ يَاخِي طَاحْ أَفْتِيخُوسْ مِالطَّاقْ الثَّالِثْ وْكِهَزُّوهْ لْقَاوْهْ مَاتْ.</div>
<div class="v" id="v10"><span class="vn">10</span> هْبَطْ بُولُسْ وْتِرْمَي عْلِيهْ وْهَزُّو بِينْ يْدِيهْ وْقَالْ: «مَا تْخَافُوشْ رَاهُو مَازَالْ حَيْ.»</div>
<div class="v" id="v11"><span class="vn">11</span> وِمْبَاعِدْ طْلَعْ بُولُسْ لِلعْلِي وِقْسِمْ الخُبْزْ وِكْلَى مْعَ المُؤْمْنِينْ وِبْقَى يَحْكِي حَتَّى لِينْ طْلَعْ النْهَارْ وْسَافِرْ.</div>
<div class="v" id="v12"><span class="vn">12</span> وْرَوّْحُوا بِالوْلِدْ حَيْ وِالنَّاسْ كَانُوا مِتْشَجّْعِينْ بَرْشَة.</div>
<div class="v" id="v13"><h2>مِنْ تَرُوَاسْ لْمِيلِيتُسْ</h2><span class="vn">13</span> <span class="br-p"><br><br></span>آمَا أَحْنَا سْبِقْنَا بُولُسْ لِلسْفِينَة وِمْشِينَا لْأَسُّوسْ عْلَى البْحَرْ وِسْتَنِّينَاهْ كِيفْ مَا قَالِلْنَا وْحَبْ يْجِينَا مَاشِي عْلَى رِجْلِيهْ.</div>
<div class="v" id="v14"><span class="vn">14</span> وَقْتِلِّي خْلَطْ عْلِينَا طَلِّعْنَاهْ مْعَانَا فِي السْفِينَة وِمْشِينَا لِمْدِينِةْ مِيتْلِينِي.</div>
<div class="v" id="v15"><span class="vn">15</span> وْكَمِّلْنَا السْفَرْ وْمِنْ غُدْوَة وْصُلْنَا قُدَّامْ جَزِيرِةْ خِيُوسْ. وْفِي النْهَارْ الثَّالِثْ تْعَدِّينَا قْرِيبْ مِنْ جَزِيرِةْ سَامُوسْ. وِوْصُلْنَا لِمْدِينِةْ مِيلِيتُسْ فِي النْهَارْ الرَّابِعْ.</div>
<div class="v" id="v16"><span class="vn">16</span> قَرِّرْ بُولُسْ بَاشْ مَا يَهْبِطْشْ فِي أَفَسُسْ عْلَى خَاطْرُو مَا حَبِّشْ يْضَيِّعْ الوَقْتْ فِي مَنْطِقْةْ أَسِيَّة، عْلَى خَاطْرُو حَبْ يُوصِلْ فِيسَعْ لْأُورْشَلِيمْ بَاشْ يَحْضِرْ فِي عِيدْ يُومْ الخَمْسِينْ.</div>
<div class="v" id="v17"><h2>بُولُسْ يْوَدِّعْ شْيُوخْ أَفَسُسْ</h2><span class="vn">17</span> <span class="br-p"><br><br></span>وْمِنْ مِيلِيتُسْ بْعَثْ بُولُسْ شْكُونْ يِسْتَدْعَى شْيُوخْ الكَنِيسَة لْأَفَسُسْ</div>
<div class="v" id="v18"><span class="vn">18</span> وَقْتِلِّي جُوهْ قَالِلْهُمْ: «إِنْتُومَا تَعْرْفُوا كِيفَاشْ كَانِتْ تَصَرُّفَاتِي مْعَاكُمْ طْوَالْ المُدَّة الِّي عَدِّيتْهَا بِينَاتْكُمْ مِالنْهَارْ الأُوِّلْ الِّي دْخَلْتْ فِيهْ لْجِيهِةْ أَسِيَّة.</div>
<div class="v" id="v19"><span class="vn">19</span> كُنْتْ نِخْدِمْ فِي الرَّبْ بْكُلْ تَوَاضُعْ وِابَّرْشَة دْمُوعْ. كُنْتْ نْعَانِي فِي بَرْشَة مَشَاكِلْ عَمْلُوهَالِي اليْهُودْ الِّي كَانُوا يِتْآمْرُوا عْلِيَّ.</div>
<div class="v" id="v20"><span class="vn">20</span> مَا قَصِّرْتِشْ فِي حَتَّى حَاجَة فِيهَا فَايْدَة لِيكُمْ. كُنْتْ نْخَبِّرْ فِيكُمْ وِنْعَلِّمْ فِيكُمْ فِي الحَاجَاتْ الِّي تْفِيدْكُمْ قُدَّامْ النَّاسْ وْزَادَا فِي دْيَارْكُمْ.</div>
<div class="v" id="v21"><span class="vn">21</span> كُنْتْ انَّبَّهْ فِي اليْهُودْ وِاليُونَانِيِّينْ بَاشْ يْتُوبُوا لْرَبِّي وْيِمّْنُوا بِالرَّبْ يَسُوعْ.</div>
<div class="v" id="v22"><span class="vn">22</span> وْآنَا تَوَّا بَاشْ نْطِيعْ الرُّوحْ القُدُسْ وْنِمْشِي لْأُورْشَلِيمْ وْمَا نَعْرِفْشْ شْنُوَّة الِّي يِسْتَنَّى فِيَّ.</div>
<div class="v" id="v23"><span class="vn">23</span> آمَا رَاهُو فِي كُلْ مْدِينَة نِمْشِيلْهَا الرُّوحْ القُدُسْ كَانْ يْقُلِّي الِّي الحَبْسْ وِالمَشَاكِلْ يِسْتَنَّاوْ فِيَّ.</div>
<div class="v" id="v24"><span class="vn">24</span> وْآنَا مَا نَعْطِيشْ قِيمَة لِحْيَاتِي مَادَامْنْي قَاعِدْ نَسْعَى بَاشْ نْتَمِّمْ المُهِمَّة مْتَاعِي وِنْكَمِّلْ الخِدْمَة الِّي كَلِّفْنِي بِيهَا الرَّبْ يَسُوعْ، وْنِشْهِدْ بِالإِنْجِيلْ مْتَاعْ نِعْمِةْ اللهْ.</div>
<div class="v" id="v25"><span class="vn">25</span> <span class="br-p"><br><br></span>وْآنَا نَعْرِفْ الِّي إِنْتُومَا مَا عَادِشْ بَاشْ تْشُوفُونِي. وْآنَا كُنْتْ مْعَاكُمْ الكُلْكُمْ وْبَشِّرْتْكُمْ بْمَمْلِكْةْ اللهْ.</div>
<div class="v" id="v26"><span class="vn">26</span> وِاليُومْ نِشْهْدِلْكُمْ بِلِّي آنَا بَرِيءْ مِنْ دَمّْكُمْ.</div>
<div class="v" id="v27"><span class="vn">27</span> عْلَى خَاطِرْنِي قُلْتِلْكُمْ عْلَى الشَّيْء الِّي يْحِبُّو رَبِّي الكُلُّو.</div>
<div class="v" id="v28"><span class="vn">28</span> رُدُّوا بَالْكُمْ عْلَى رْوَاحْكُمْ وِعْلَى النَّاسْ الِّي الرُّوحْ القُدُسْ حَطّْكُمْ مَسْؤُولِينْ عْلِيهُمْ بَاشْ تَرْعَاوْ كَنِيسِةْ اللهْ الِّي خْذَاهَا بْدَمْ ابْنُو.</div>
<div class="v" id="v29"><span class="vn">29</span> وْآنَا نَعْرِفْ الِّي بَعْدْ مَا نْسَافِرْ بَاشْ يُدْخْلُوا بِينَاتْكُمْ ذْيُوبَة مِتْوَحّْشِينْ وْمَا يَرْحْمُوشْ الغْنَمْ.</div>
<div class="v" id="v30"><span class="vn">30</span> وْزِيدْ عْلَى هَاذَا بَاشْ يُخْرْجُوا مِنْ بِينَاتْكُمْ إِنْتُومَا نَاسْ يْعَلّْمُوا فِي حَاجَاتْ مْعَوْجَة وْبِشْ يْخَلُّوا التْلاَمْذَة يْتَبّْعُوهُمْ</div>
<div class="v" id="v31"><span class="vn">31</span> هَاذَاكَا عْلاَشْ يِلْزِمْكُمْ تْرُدُّوا بَالْكُمْ، وِتْذَكّرُوا كِيفَاشْ قْعَدْتْ ثْلاَثَة سْنِينْ لِيلْ مْعَ نْهَارْ انَّبَّهْ فِيكُمْ بِالوَاحِدْ وْآنَا نِبْكِي بِالدْمُوعْ.</div>
<div class="v" id="v32"><span class="vn">32</span> وْآنَا تَوَّا نْسَلِّمْكُمْ للهْ وِلْكِلْمِةْ نِعْمْتُو الِّي هِيَ قَادْرَة بَاشْ تِبْنِيكُمْ وْتَعْطِيكُمْ مِيرَاثْ تِتْشَارْكُوا فِيهْ مْعَ القِدِّيسِينْ مْتَاعْ اللهْ الكُلْهُمْ.</div>
<div class="v" id="v33"><span class="vn">33</span> عُمْرِي مَا شْتْهِيتْ الفِضَّة وْلاَ الذْهَبْ وْلاَ اللِّبْسَة مْتَاعْ وَاحِدْ مِنْكُمْ.</div>
<div class="v" id="v34"><span class="vn">34</span> وْإِنْتُومَا تَعْرْفُوا الِّي آنَا خْدِمْتْ بِيْدَيَّ هَاذُمْ بَاشْ نُصْرُفْ عْلَى رُوحِي وِعْلَى النَّاسْ الِّي مْعَايَا.</div>
<div class="v" id="v35"><span class="vn">35</span> وْوَرِّيتْكُمْ كِيفَاشْ يِلْزِمْنَا نِتْعْبُوا بَاشْ نْعَاوْنُوا المِحْتَاجِينْ، ونِتْذَكّْرُوا كْلاَمْ الرَّبْ يَسُوعْ وَقْتِلِّي قَالْ: "الِّي يَعْطِي مُبَارَكْ أَكْثِرْ مِلِّي يَاخُذْ."»</div>
<div class="v" id="v36"><span class="vn">36</span> <span class="br-p"><br><br></span>وْبَعْدْ مَا قَالْ الكْلاَمْ هَاذَا هْبَطْ عْلَى رْكَايْبُو مْعَاهُمْ الكُلْ وْصَلَّى.</div>
<div class="v" id="v37"><span class="vn">37</span> وِبْكَاوْ النَّاسْ الكُلْهُمْ وْعَنّْقُوا بُولُسْ وْبَاسُوهْ.</div>
<div class="v" id="v38"><span class="vn">38</span> وْحِزْنُوا بَرْشَة عْلَى خَاطْرُو قَالِلْهُمْ: «مَا عَادِشْ بَاشْ تْشُوفُونِي مَرَّة أُخْرَى.» وْشَيّْعُوهْ لِلسْفِينَة وْوَدّْعُوهْ.</div>
</div>
<!-- PARSED ABOVE; EDITING MAY BREAK PARSER -->
</body></html>