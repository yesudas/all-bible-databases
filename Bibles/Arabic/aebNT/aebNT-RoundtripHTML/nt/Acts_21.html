<html><head>
<meta http-equiv="Content-Type" content="text/html;charset=utf-8" />
<title>Acts 21 &ndash; أَعْمَالْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 21);">
<div id="navbar"><a href="../index.html">العهد الجديد بالعربية التونسية</a> &ndash; <b>أَعْمَالْ</b> &ndash; <a href="Acts_1.html">1</a> ... <a href="Acts_19.html">19</a> <a href="Acts_20.html">20</a> <b>21</b> <a href="Acts_22.html">22</a> <a href="Acts_23.html">23</a> ... <a href="Acts_28.html">28</a> </div><hr>
<h1>Acts 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>فِي أُورْشَلِيمْ</h2><span class="vn">1</span> <span class="br-p"><br><br></span>وْبَعْدْ مَا تْفَارِقْنَا سَافِرْنَا، فِي البْحَرْ وِمْشِينَا لْجِيهِةْ كُوسْ، وْمِنْ غُدْوَة وْصُلْنَا لْجَزِيِرةْ رُودُسْ وْمِنْ غَادِي مْشِينَا لْبُرْطْ بَاتْرَا.</div>
<div class="v" id="v2"><span class="vn">2</span> وِلْقِينَا سْفِينَة مَاشْيَة لْفِينِيقْيَة، رْكِبْنَا فِيهَا وْسَافِرْنَا.</div>
<div class="v" id="v3"><span class="vn">3</span> وْظُهْرْتِلْنَا جَزِيرِةْ قُبْرُصْ، خَلِّينَاهَا عْلَى يْسَارْنَا وْكَمِّلْنَا السْفَرْ مَاشِينْ لْجِيهِةْ سُورْيَة. وْصُلْنَا لْبُرْطْ مْدِينِةْ صُورْ وِهْبَطْنَا فِيهْ بَاشْ السْفِينَة تْهَبِّطْ السِّلْعَة الِّي فِيهَا.</div>
<div class="v" id="v4"><span class="vn">4</span> لَوِّجْنَا عْلَى التْلاَمْذَة، وِقْعَدْنَا عِنْدْهُمْ سَبْعَة أَيَّامْ وِالرُّوحْ القُدُسْ خَلاَّهُمْ يْقُولُوا لْبُولُسْ الِّي مَا يِلْزْمُوشْ يِمْشِي لْأُورْشَلِيمْ.</div>
<div class="v" id="v5"><span class="vn">5</span> وَقْتِلِّي وْفَاتْ مُدِّةْ قْعَادْنَا عِنْدْهُمْ، خْرَجْنَا بَاشْ نْكَمّْلُوا السْفَرْ مْتَاعْنَا وِمْشَاوْ مْعَانَا هُومَا وِنْسَاهُمْ وِوْلاَدْهُمْ حَتَّى لِينْ خْرَجْنَا البَرَّة مِنْ المْدِينَة بَاشْ يْوَدّْعُونَا، وْكِقْرُبْنَا مِالشَّطْ هْبَطْنَا عْلَى رْكَايِبْنَا وِطْلَبْنَا رَبِّي.</div>
<div class="v" id="v6"><span class="vn">6</span> مِنْ بَعْدْ سَلِّمْنْا عْلِيهُمْ وِرْكِبْنَا فِي السْفِينَة، وْهُومَا رَجْعُوا لِدْيَارْهُمْ.</div>
<div class="v" id="v7"><span class="vn">7</span> <span class="br-p"><br><br></span>وْكَمِّلْنَا السْفَرْ عْلَى البْحَرْ مِنْ صُورْ لِبْتُولِمَايِسْ، سَلِّمْنَا عْلَى الإِخْوَة المُوجُودِينْ الغَادِي وْعَدِّينَا مْعَاهُمْ نْهَارْ وَاحِدْ.</div>
<div class="v" id="v8"><span class="vn">8</span> وْمِنْ غُدْوَة مْشِينَا لِمْدِينِةْ قَيْصَرِيَّة وِمْشِينَا ضْيُوفْ لْدَارْ وَاحِدْ مُبَشِّرْ إِسْمُو فِيلِبُّسْ وْهُوَ وَاحِدْ مِالسَّبْعَة رْجَالْ الِّي خْتَارُوهُمْ فِي أُورْشَلِيمْ.</div>
<div class="v" id="v9"><span class="vn">9</span> وْعِنْدُو أَرْبْعَة بْنَاتْ صْبَايَا كَانُوا يِتْنَبّْأُوا.</div>
<div class="v" id="v10"><span class="vn">10</span> وِقْعَدْنَا عَنْدُو أَيَّامَاتْ، وَقْتِلِّي أَحْنَا الغَادِي جَانَا نَبِي إِسْمُو أَغَابُوسْ مِنْ جِيهِةْ اليَهُودِيَّة.</div>
<div class="v" id="v11"><span class="vn">11</span> خْذَا حْزَامْ بُولُسْ وِرْبَطْ بِيهْ يْدِيهْ وْسَاقِيهْ وْقَالْ: «الرُّوحْ القُدُسْ يْقُولْ الِّي مُولَى الحْزَامْ هَاذَا بَاشْ يَرْبْطُوهْ اليْهُودْ كِيمَا هَكَّا فِي أُورْشَلِيمْ وِيْسَلّْمُوهْ لِلنَّاسْ الِّي مَا هُمْشْ يْهُودْ.»</div>
<div class="v" id="v12"><span class="vn">12</span> وَقْتِلِّي سْمَعْنَا الكْلاَمْ هَاذَا، أَحْنَا صْحَابْ بُولُسْ وِالنَّاسْ الِّي مِنْ غَادِي وَلِّينَا الكُلْنَا نِتْشَحّْتُوا فِي بُولُسْ بَاشْ مَا يِمْشِيشْ لْأُورْشَلِيمْ</div>
<div class="v" id="v13"><span class="vn">13</span> آمَا بُولُسْ قَلْنَا: «عْلاَشْ تِبْكِيوْ وِتْوَجّْعُولِي فِي قَلْبِي؟ آنَا مُوشْ مُسْتْعَدْ بَرْكْ بَاشْ يْكَتّْفُونِي فِي أُورْشَلِيمْ، رَانِي مُسْتْعَدْ حَتَّى بَاشْ نْمُوتْ عْلَى خَاطِرْ اسْمْ الرَّبْ يَسُوعْ.»</div>
<div class="v" id="v14"><span class="vn">14</span> وَقْتِلِّي مَا نَجِّمْنَاشْ نَقْنْعُوهْ سْكِتْنَا وْقُلْنَا: «خَلِّي مَشيئَة رَبّي هِي اللِّي تْتِمْ.»</div>
<div class="v" id="v15"><span class="vn">15</span> <span class="br-p"><br><br></span>وْبَعْدْ أَيَّامَاتْ حَضِّرْنَا رْوَاحْنَا لِلسْفَرْ وِمْشِينَا لْأُورْشَلِيمْ</div>
<div class="v" id="v16"><span class="vn">16</span> وِمْشَاوْ مْعَانَا تْلاَمْذَة مِنْ قَيْصَرِيَّة وْهَزُّونَا لْدَارْ وَاحِدْ مِنْ قُبْرُصْ إِسْمُو مَنَاسُونْ وِلِّي هُوَ تِلْمِيذْ قْدِيمْ بَاشْ نُقْعْدُوا عَنْدُو.</div>
<div class="v" id="v17"><h2>بُولُسْ يْزُورْ يَعْقُوبْ</h2><span class="vn">17</span> <span class="br-p"><br><br></span>وَقْتِلِّي وْصُلْنَا لْأُورْشَلِيمْ رَحّْبُوا بِينَا الإِخْوَة وْهُومَا فَرْحَانِينْ</div>
<div class="v" id="v18"><span class="vn">18</span> وْمِنْ غُدْوَة مْشَى مْعَانَا بُولُسْ لْدَارْ يَعْقُوبْ، وْكَانُوا شْيُوخْ الكَنِيسَة الكُلْهُمْ عَنْدُو فِي دَارُو.</div>
<div class="v" id="v19"><span class="vn">19</span> سَلِّمْ عْلِيهُمْ بُولُسْ وِبْدَا يَحْكِيلْهُمْ بِالتَّفْصِيلْ عْلَى الحَاجَاتْ الِّي رَبِّي عْمَلْهُمْ عْلَى طْرِيقْ خِدْمْتُو لِلنَّاسْ الِّي مَا هُمْشْ يْهُودْ.</div>
<div class="v" id="v20"><span class="vn">20</span> وَقْتِلِّي سَمْعُوا أَخْبَارُو حِمْدُوا رَبِّي وْقَالُوا: «إِنْتِ تَعْرِفْ يَا خُونَا بُولُسْ الِّي ثَمَّة آلاَفْ مِاليْهُودْ امّْنُوا بِالرَّبْ وْهُومَا تَوَّا مِتْحَمّْسِينْ بَرْشَة لِلشَّرِيعَة.</div>
<div class="v" id="v21"><span class="vn">21</span> وْسَمْعُوا الِّي إِنْتِ تْعَلِّمْ فِي اليْهُودْ الِّي يُسْكْنُوا مْعَ الأَجَانِبْ بَاشْ مَا عَادِشْ يْتَبّْعُوا مُوسَى وِتْوَصِّي فِيهُمْ بَاشْ مَا يْطَهّْرُوشْ وْلاَدْهُمْ وْمَا يْتَبّْعُوشْ عْوَايِدْهُمْ.</div>
<div class="v" id="v22"><span class="vn">22</span> شْنُوَّة بَاشْ نَعْمْلُوا تَوَّا؟ أَكِيدْ رَاهُمْ بَاشْ يِسْمْعُوا الِّي إِنْتِ جِيتْ.</div>
<div class="v" id="v23"><span class="vn">23</span> أَعْمِلْ الشَّيْء الِّي بَاشْ نْقُولُولِكْ عْلِيهْ. عِنْدْنَا أَرْبْعَة رْجَالْ وَاعْدِينْ وِعْدَة.</div>
<div class="v" id="v24"><span class="vn">24</span> هِزّْهُمْ لِلهَيْكِلْ وْأَعْمِلْ مْعَاهُمْ الحَاجَاتْ الِّي لاَزْمَة فِي العَادَة مْتَاعْ التَّطْهِيرْ وْأَعْطِيهُمْ فْلُوسْ بَاشْ يْحَجّْمُوا شْعُورَاتْهُمْ وْهَكَّا النَّاسْ الكُلْ بَاشْ يَعْرْفُوا الِّي الشَّيْء الِّي سَمْعُوهْ عْلِيكْ مُوشْ صْحِيحْ وِلِّي إِنْتِ قَاعِدْ تْحَافِظْ عْلَى الشَّرِيعَة كِيفْهُمْ</div>
<div class="v" id="v25"><span class="vn">25</span> وِالمُؤْمْنِينْ الِّي مَا هُمْشْ يْهُودْ بْعَثْنَالْهُمْ جْوَابْ وْوَصِّينَاهُمْ بَاشْ مَا يَاكْلُوشْ مِالضْحِيَّاتْ المَذْبُوحَة لِلصْنَبْ وِالدَّمْ وِلْحَمْ الحَيَوَانَاتْ المَخْنُوقَة وْيِبْعْدُوا عْلَى الزْنَى.»</div>
<div class="v" id="v26"><span class="vn">26</span> وْهَاذَا الِّي صَارْ، مِنْ غُدْوَة هَزْ بُولُسْ الأَرْبْعَة رْجَالْ وْبَعْدْ مَا عْمَلْ هُوَ زَادَا الحَاجَاتْ الِّي لاَزْمَة فِي العْوَايِدْ مْتَاعْ التَّطْهِيرْ، دْخَلْ لِلهَيْكِلْ بَاشْ يْقيِّدْ النْهَارْ الِّي يُوفَى فِيهْ الأُسْبُوعْ مْتَاعْ التَّطْهِيرْ وْكُلْ وَاحِدْ مِنْهُمْ يْقَدِّمْ القُرْبَانْ المَطْلُوبْ مِنُّو.</div>
<div class="v" id="v27"><h2>بُولُسْ يِتْشَدْ فِي الهَيْكِلْ.</h2><span class="vn">27</span> <span class="br-p"><br><br></span>وْكِقْرِيبْ تُوفَي السَّبْعَة أَيَّامْ ثَمَّة جْمَاعَة مِاليْهُودْ مِنْ جِيهِةْ أَسِيَّة شَافُوا بُولُسْ قَاعِدْ فِي الهَيْكِلْ. يَاخِي هَيّْجُوا عْلِيهْ النَّاسْ وْشَدُّوهْ.</div>
<div class="v" id="v28"><span class="vn">28</span> وْهُومَا يْصِيحُوا: «عَاوْنُونَا يَا بَنِي إِسْرَائِيلْ، هَاذَا هُوَ الرَّاجِلْ الِّي يِدْعِي فِي النَّاسْ فِي كُلْ بُقْعَة لْتَعْلِيمْ ضِدْ شَعْبْنَا وْشَرِيعِتْنَا وْضِدْ البْلاَصَة هَاذِي زَادَا، وْزَادْ دَخِّلْ اليُونَانِيِّينْ لِلهَيْكِلْ وْنَجِّسْ البْلاَصَة المُقَدّْسَة هَاذِي.»</div>
<div class="v" id="v29"><span class="vn">29</span> عْلَى خَاطِرْهُمْ شَافُوا تُرُوفِيمُسْ الِّي مِنْ أَفَسُسْ مْعَ بُولُسْ فِي المْدِينَة يَاخِي مْشَى فِي بَالْهُمْ الِّي هُوَ دَخّْلُو مْعَاهْ لِلهَيْكِلْ.</div>
<div class="v" id="v30"><span class="vn">30</span> وَقْتْهَا امَّالِي المْدِينَة الكُلْهُمْ هَاجُوا وْجَرُّوا بُولُسْ لْبَرَّة مِالهَيْكِلْ وْفِي الوَقْتْ هَاذَاكَا البِيبَانْ تْسَكّْرِتْ.</div>
<div class="v" id="v31"><span class="vn">31</span> وَقْتِلِّي حَاوْلُوا بَاشْ يُقْتْلُوهْ وْصُلْ الخْبَرْ لْقَايِدْ العَسْكِرْ الِّي أُورْشَلِيمْ الكُلْهَا خَايْضَة.</div>
<div class="v" id="v32"><span class="vn">32</span> وْبِالوَقْتْ هَزْ مْعَاهْ العَسْكِرْ وِالقَادَة مْتَاعْ المِئَاتْ وْجَا فِيسَعْ، وْكِي اليْهُودْ شَافُوا العَسْكِرْ وِالقَايِدْ مْتَاعْهُمْ جَايِينْ بَطّْلُوا مَا عَادِشْ يَضْرْبُوا فِي بُولُسْ.</div>
<div class="v" id="v33"><span class="vn">33</span> قْرُبْ القَايِدْ وْشَدْ بُولُسْ وِأْمَرْ العَسْكِرْ مْتَاعُو بَاشْ يَرْبْطُوهْ بْزُوزْ سْلاَسِلْ وِبْدَا يِسْإِلْ: شْكُونُو هَاذَا وْآشْ عْمَلْ؟</div>
<div class="v" id="v34"><span class="vn">34</span> يَاخِي بْدَاوْا جْمَاعَة مِنْهُمْ يْصِيحُوا وِيْقُولُوا فِي شَيْء وِجْمَاعَة أُخْرِينْ يْقُولُوا فِي شَيْء آخَرْ. وْكِمَا نَجِّمْشْ يَعْرِفْ شْنُوَّة الِّي وْقَعْ بِالضَّبْطْ بِسْبَبْ الهِيجَة مْتَاعْ النَّاسْ أْمَرْ بَاشْ يْهِزُّوا بُولُسْ لِلقَازَرْنَة.</div>
<div class="v" id="v35"><span class="vn">35</span> وَقْتِلِّي وُصْلُوا بِيهْ لِلدْرُوجْ مْتَاعْ القَازَرْنَة تْلَزُّوا العَسْكِرْ بَاشْ يْهِزُّوهْ الفُوقْ وِيْبَعّْدُوهْ عْلَى النَّاسْ بَاشْ مَا يَضْرْبُوهِشْ.</div>
<div class="v" id="v36"><span class="vn">36</span> عْلَى خَاطِرْهُمْ كَانُوا يْتَبّْعُوا فِيهْ وْكَانُوا يْصِيحُوا: «أُقْتْلُوهْ!»</div>
<div class="v" id="v37"><h2>بُولُسْ يْدَافِعْ عْلَى رُوحُو</h2><span class="vn">37</span> <span class="br-p"><br><br></span>وِقْبَلْ مَا يُدْخُلْ بُولُسْ لِلقَازَرْنَة قَالْ لِلقَايِدْ بِاللُّغَة اليُونَانِيَّة: «انَّجِّمْشِي نْقُلِّكْ حَاجَة؟» قَالْ القَايِدْ: «تِتْكَلِّمْ بِاليُونَانِيَّة؟</div>
<div class="v" id="v38"><span class="vn">38</span> إِمَّالاَ إِنْتِ مَاكِشْ هَاكَا المَصْرِي الِّي عْمَلْ ثَوْرَة فِي المْدِينَة المُدَّة الِّي فَاتِتْ وْخَرِّجْ مْعَاهْ أَرْبْعَة آلاَفْ مِنْ قَتَّالِينْ الأَرْوَاحْ لِلصَّحْرَاء وْحَطْ رُوحُو قَايِدْ عْلِيهُمْ؟»</div>
<div class="v" id="v39"><span class="vn">39</span> قَالْ بُولُسْ: «آنَا يْهُودِي مِنْ طَرْسُوسْ المْدِينَة المَشْهُورَة الِّي فِي جِيهِةْ كِيلِيكِيَّة وْنُطْلُبْ مِنِّكْ بَاشْ تْخَلِّينِي نْكَلِّمْ الشَّعْبْ.»</div>
<div class="v" id="v40"><span class="vn">40</span> آذِنْلُو القَايِدْ، ووْقُفْ بُولُسْ فُوقْ الدْرُوجْ وْشَارْ بِيدُو لِلشَّعْبْ، وْكِسِكْتُوا بْدَا يْكَلِّمْ فِيهُمْ بِاللُّغَة العِبْرِيَّة وْقَالْ:</div>
</div>
<!-- PARSED ABOVE; EDITING MAY BREAK PARSER -->
</body></html>