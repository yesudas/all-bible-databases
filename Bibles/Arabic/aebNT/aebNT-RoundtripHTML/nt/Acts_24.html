<html><head>
<meta http-equiv="Content-Type" content="text/html;charset=utf-8" />
<title>Acts 24 &ndash; أَعْمَالْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 24);">
<div id="navbar"><a href="../index.html">العهد الجديد بالعربية التونسية</a> &ndash; <b>أَعْمَالْ</b> &ndash; <a href="Acts_1.html">1</a> ... <a href="Acts_22.html">22</a> <a href="Acts_23.html">23</a> <b>24</b> <a href="Acts_25.html">25</a> <a href="Acts_26.html">26</a> ... <a href="Acts_28.html">28</a> </div><hr>
<h1>Acts 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>اليْهُودْ يِشْكُوا بْبُولُسْ</h2><span class="vn">1</span> <span class="br-p"><br><br></span>وْبَعْدْ خَمْسَة أَيَّامْ جَاوْ جْمَاعَة مِاليْهُودْ لْقَيْصَرِيَّة وْمَا بِينَاتْهُمْ كْبِيرْ الكُهَّانْ وِجْمَاعَة مِالشْيُوخْ، وحَنَانِيَّا وْمُحَامِي إِسْمُو تَرْتُلُّسْ بَاشْ يْقَدّْمُوا شْكَايِتْهُمْ لِلوَالِي ضِدْ بُولُسْ.</div>
<div class="v" id="v2"><span class="vn">2</span> جَابُوا بُولُسْ وِبْدَا تَرْتُلُّسْ يِتْهِمْ فِيهْ قُدَّامْ الوَالِي فِيلِكْسْ وْقَالْ: «الأَمَانْ الِّي عِنْدْنَا وِالبَرْشَة حَاجَاتْ الِّي تْزَادِتْ فِي بْلاَدْنَا وِلِّي إِسْتْفَادْ مِنْهَا الشَّعْبْ مْتَاعْنَا عْلَى خَاطْرِكْ مِتْوَلْهِي بِينَا.</div>
<div class="v" id="v3"><span class="vn">3</span> يَا حَضْرِةْ الوَالِي فِيلِكْسْ أَحْنَا نِعْتَرْفُولِكْ بِالخِيرْ هَاذَا الكُلُّو فِي كُلْ بُقْعَة وْنُشْكْرُوكْ عْلِيهْ بَرْشَة.</div>
<div class="v" id="v4"><span class="vn">4</span> وْمَا نْحِبِّشْ نْطَوِّلْ عْلِيكْ بِالكْلاَمْ، وْنُطْلُبْ مِنِّكْ مِنْ فَضْلِكْ بَاشْ تِتْكَرِّمْ عْلِينَا وْتِسْمَعْ شْوَيَّة بْقَلْبِكْ الكْبِيرْ.</div>
<div class="v" id="v5"><span class="vn">5</span> أَحْنَا لْقِينَا الِّي الرَّاجِلْ هَاذَا مُفْسِدْ وْيَعْمِلْ فِي المَشَاكِلْ بِينْ اليْهُودْ فِي البُلْدَانْ الكُلْهَا وْرَاهُو يْقُودْ فِي الحِزْبْ مْتَاعْ النْصَارَى.</div>
<div class="v" id="v6"><span class="vn">6</span> وْكِحَاوِلْ يْنَجِّسْ الهَيْكِلْ مْتَاعْنَا. شَدِّينَاهْ وْحَبِّينَا نُحْكْمُوا عْلِيهْ كِيفْ مَا تْقُولْ الشَّرِيعَة مْتَاعْنَا.</div>
<div class="v" id="v7"><span class="vn">7</span> آمَا القَايِدْ لِيسْيَاسْ فَكُّو بِالقُوَّة مِنْ عِنْدْنَا.</div>
<div class="v" id="v8"><span class="vn">8</span> وِأْمَرْ النَّاسْ الِّي شْكُوا بِيهْ بَاشْ يْجِيوْ وْيِتْكَلّْمُوا قُدَّامِكْ، وِتْنَجِّمْ تَوَّا تِتْأَكِّدْ الِّي الشَّيْء الِّي تَاهْمِينُو بِيهْ صْحِيحْ إِذَا حَبِّيتْ تِسْأْلُو عْلَى الحَاجَاتْ هَاذُومَا.»</div>
<div class="v" id="v9"><span class="vn">9</span> وِاليْهُودْ الكُلْهُمْ وَافْقُوهْ وْقَالُوا الِّي هَاذَا صْحِيحْ.</div>
<div class="v" id="v10"><h2>بُولُسْ يْدَافِعْ عْلَى رُوحُو</h2><span class="vn">10</span> <span class="br-p"><br><br></span>وِطْلَبْ الوَالِي مِنْ بُولُسْ بَاشْ يْدَافِعْ عْلَى رُوحُو وْجَاوْبُو بُولُسْ وْقَالْ: «آنَا نَعْرِفْ الِّي إِنْتِ عِنْدِكْ بَرْشَة أَعْوَامْ وْإِنْتِ تُحْكُمْ فِي القَضَايَا مْتَاعْ شَعْبْنَا وْهَاذَاكَا عْلاَشْ آنَا بَاشْ نْدَافِعْ عْلَى رُوحِي قُدَّامِكْ وْآنَا مُطْمَانْ.</div>
<div class="v" id="v11"><span class="vn">11</span> وِتْنَجِّمْ تِتْأَكِّدْ الِّي آنَا مَا عِنْدِيشْ ثْنَاشِنْ يُومْ مِلِّي وْصُلْتْ لْأُورْشَلِيمْ بَاشْ نِعْبِدْ رَبِّي.</div>
<div class="v" id="v12"><span class="vn">12</span> وْحَتَّى مَرَّة مَا شَافْنِي وَاحِدْ مِاليْهُودْ فِي الهَيْكِلْ وِلاَّ فِي المَجْمَعْ وِلاَّ فِي بْلاَصَة أُخْرَى فِي المْدِينَة انَّاقِشْ فِي وَاحِدْ وِلاَّ نْهَيِّجْ فِي الشَّعْبْ.</div>
<div class="v" id="v13"><span class="vn">13</span> وْهُومَا تَوَّا مَا هُمْشْ قَادْرِينْ بَاشْ يَعْطِيوْكْ الدَّلِيلْ الِّي الحَاجَاتْ الِّي قَاعْدِينْ يِتْهْمُوا فِيَّ بِيهَا صْحِيحَة.</div>
<div class="v" id="v14"><span class="vn">14</span> آمَا نِعْتَرِفْ قُدَّامِكْ الِّي آنَا نِعْبِدْ فِي إِلاَهْ جْدُودِي كِيفْ مَا يْقُولْ التَّعْلِيمْ الِّي هُومَا يْقُولُوا عْلِيهْ الِّي هُوَ بِدْعَة وْنِمِّنْ بْكُلْ الِّي تِكْتِبْ فِي الشَّرِيعَة وِكْتُبْ الأَنْبِيَاءْ.</div>
<div class="v" id="v15"><span class="vn">15</span> وْعِنْدِي رَجَاءْ فِي رَبِّي كِيفْهُمْ هُومَا الِّي النَّاسْ الِّي يَعْمْلُوا فِي الخِيرْ وِلِّي يَعْمْلُوا فِي الشَّرْ الكُلْهُمْ بَاشْ يْقُومُوا مِالمُوتْ.</div>
<div class="v" id="v16"><span class="vn">16</span> هَاذَاكَا عْلاَشْ آنَا نْدَرِّبْ فِي رُوحِي بَاشْ نَحْيَى دِيمَا بْضَمِيرْ طَاهِرْ قُدَّامْ اللهْ وْقُدَّامْ النَّاسْ.</div>
<div class="v" id="v17"><span class="vn">17</span> وْبَعْدْ مَا غِبْتْ سْنِينْ عْلَى أُورْشَلِيمْ، رْجَعْتِلْهَا وِمْعَايَا شْوَيَّة تَبَرُّعَاتْ لْشَعْبِي وْزَادَا بَاشْ نْقَدِّمْ ضْحِيَّاتْ.</div>
<div class="v" id="v18"><span class="vn">18</span> وْوَقْتِلِّي آنَا نَعْمِلْ فِي الشَّيْء هَاذَا ثَمَّة جْمَاعَة يْهُودْ مِنْ جِيهِةْ آسْيَا شَافُونِي فِي الهَيْكِلْ وْكُنْتْ طَاهِرْ وْفِي الوَقْتْ هَاذَاكَا مَا لَمِّيتِشْ النَّاسْ وْمَا عْمَلْتِشْ حَتَّى خُوضَة فِي المْدِينَة.</div>
<div class="v" id="v19"><span class="vn">19</span> وْلُو كَانْ عِنْدْهُمْ دَلِيلْ ضِدِّي رَاهُمْ جُوكُمْ وِشْكُوا بِيَّ حَسْبْ القَانُونْ.</div>
<div class="v" id="v20"><span class="vn">20</span> وْتَوَّا النَّاسْ المُوجُودِينْ لاَزِمْهُمْ يْقُولُوا عْلَى الذَّنْبْ الِّي شَدُّوهْ عْلِيَّ وَقْتِلِّي حُكْمُوا عْلِيَّ قُدَّامْ المَجْلِسْ مْتَاعْ اليْهُودْ.</div>
<div class="v" id="v21"><span class="vn">21</span> كَانْ حَاجَة وَحْدَة الِّي نَادِيتْ بِيهَا وْآنَا وَاقِفْ مَا بِينَاتْهُمْ: "آنَا قَاعِدْ يِتْحْكَمْ عْلِيَّ تَوَّا عْلَى خَاطِرْنِي نِمِّنْ بِقْيَامِةْ المُوتَى."»</div>
<div class="v" id="v22"><h2>بُولُسْ فِي الحَبْسْ مْتَاعْ قَيْصَرِيَّة</h2><span class="vn">22</span> <span class="br-p"><br><br></span>وْفِيلِكْسْ كَانْ يَعْرِفْ بَرْشَة حَاجَاتْ عْلَى الطْرِيقْ مْتَاعْ الرَّبْ. وْقَالْ: «بَاشْ نُحْكُمْ فِي القَضِيَّة مْتَاعِكْ وَقْتِلِّي يْجِي القَايِدْ لِيسْيَاسْ.»</div>
<div class="v" id="v23"><span class="vn">23</span> وْمِنْ بَعْدْ أْمَرْ القَايِدْ مْتَاعْ العَسْكِرْ بَاشْ يْحُطُّوا بُولُسْ تَحْتْ العَسَّة وِتْكُونْ عَنْدُو شْوَيَّة حُرِّيَّة وِيْخَلِّيوْ صْحَابُو يْزُورُوهْ وْيِخْدْمُوهْ.</div>
<div class="v" id="v24"><span class="vn">24</span> <span class="br-p"><br><br></span>وْبَعْدْ أَيَّامَاتْ جَا فِيلِكْسْ وِمْعَاهْ مَرْتُو دْرُوسِيلاَ، وْكَانِتْ يْهُودِيَّة، سْتَدْعَى بُولُسْ وِسْمَعْ كْلاَمُو عْلَى الإِيمَانْ بِالمَسِيحْ يَسُوعْ.</div>
<div class="v" id="v25"><span class="vn">25</span> وْكِتْكَلِّمْ بُولُسْ عْلَى البِرْ وِالتَّحَكُّمْ فِي النَّفْسْ وِالحْسَابْ فِي الآخْرَة خَافْ فِيلِكْسْ وْقَالْ لْبُولُسْ: «إِمْشِي تَوَّا وْكِيِبْدَا عِنْدِي وَقْتْ تَوْ انَّادِيِلِكْ مَرَّة أُخْرَى.»</div>
<div class="v" id="v26"><span class="vn">26</span> وْكَانْ فِيلِكْسْ يِسْتَنَّى فِيهْ بَاشْ يَعْطِيهْ فْلُوسْ وِيْسَيّْبُو. وْوَلَّى يِسْتَدْعَى فِي بُولُسْ بَرْشَة ويَحْكِي مْعَاهْ.</div>
<div class="v" id="v27"><span class="vn">27</span> وِتْعَدَّاوْ عَامِينْ وْبُولُسْ فِي الحَالَة هَاذِي. وْفِي الإِخِّرْ وَلَّى بُورْكِيُوسْ فَسْتُوسْ وَالِي فِي بُقْعِةْ فِيلِيكْسْ. وْكِحَبْ فِيلِكْسْ يْرَضِّي اليْهُودْ خَلَّى بُولُسْ فِي الحَبْسْ.</div>
</div>
<!-- PARSED ABOVE; EDITING MAY BREAK PARSER -->
</body></html>