<html><head>
<meta http-equiv="Content-Type" content="text/html;charset=utf-8" />
<title>Acts 3 &ndash; أَعْمَالْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 3);">
<div id="navbar"><a href="../index.html">العهد الجديد بالعربية التونسية</a> &ndash; <b>أَعْمَالْ</b> &ndash; <a href="Acts_1.html">1</a> <a href="Acts_2.html">2</a> <b>3</b> <a href="Acts_4.html">4</a> <a href="Acts_5.html">5</a> ... <a href="Acts_28.html">28</a> </div><hr>
<h1>Acts 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الرَّاجِلْ المَشْلُولْ يِتْشْفَى</h2><span class="vn">1</span> <span class="br-p"><br><br></span>فِي وَقْتْ صْلاَةْ الثْلاَثَة مْتَاعْ العْشِيَّة مْشَى بُطْرُسْ وْيُوحَنَّا لِلهَيْكِلْ.</div>
<div class="v" id="v2"><span class="vn">2</span> وْكَانْ بِحْذَا بَابْ الهَيْكِلْ الِّي يِتْسَمَّي بَابْ جْمِيلْ رَاجِلْ مَشْلُولْ مِلِّي تُولِدْ، يْجِيبُوهْ النَّاسْ كُلْ يُومْ وِيْحُطُّوهْ الغَادِي وْيُقْعُدْ يُطْلُبْ فِي الصُّدْقَة مِنْ عِنْدْ النَّاسْ الِّي يُدْخْلُوا لِلهَيْكِلْ.</div>
<div class="v" id="v3"><span class="vn">3</span> وَقْتِلِّي شَافْ بُطْرُسْ وْيُوحَنَّا دَاخْلِينْ لِلهَيْكِلْ، طْلَبْ مِنْهُمْ صُدْقَة.</div>
<div class="v" id="v4"><span class="vn">4</span> يَاخِي خْزَرْلُو بُطْرُسْ وْيُوحَنَّا بِلْقْدَا وْقَالُّو بُطْرُسْ: «أُخْزْرُلْنَا!»</div>
<div class="v" id="v5"><span class="vn">5</span> خْزَرِّلْهُمْ وِقْعَدْ يِسْتَنَّى بَاشْ يِتْصَدّْقُوا عْلِيهْ.</div>
<div class="v" id="v6"><span class="vn">6</span> قَالُّو بُطْرُسْ: «مَا عِنْدِيشْ لاَ فِضَّة وْلاَ ذْهَبْ، آمَا نَعْطِيكْ الِّي عِنْدِي: بْإِسْمْ يَسُوعْ المَسِيحْ النَّاصْرِي قُومْ وْإِمْشِي!»</div>
<div class="v" id="v7"><span class="vn">7</span> شَدُّو مِنْ يِدُّو اليْمِينْ وْقَوّْمُو. وْبِالوَقْتْ رَجْعِتْ القُوَّة فِي سَاقِيهْ وِقْدَامُو.</div>
<div class="v" id="v8"><span class="vn">8</span> وْنَقِّزْ وِوْقُفْ وِمْبَاعِدْ مْشَى وِدْخَلْ مْعَاهُمْ لِلهَيْكِلْ وْهُوَ طَايِرْ مِالفَرْحَة وْيِحْمِدْ فِي اللهْ.</div>
<div class="v" id="v9"><span class="vn">9</span> وْشَافُوهْ الحَاضْرِينْ الكُلْ يِمْشِي وْيِحْمِدْ فِي رَبِّي.</div>
<div class="v" id="v10"><span class="vn">10</span> وْكِعَرْفُوا الِّي هُوَ الرَّاجِلْ المَشْلُولْ الِّي يُطْلُبْ وِلِّي تْعَوِّدْ يُقْعُدْ قُدَّامْ «بَابْ جْمِيلْ» فِي الهَيْكِلْ تْعَجّْبُوا وِتْحَيّْرُوا مِالشَّيْء الِّي صَارْلُو.</div>
<div class="v" id="v11"><h2>خُطْبِةْ بُطْرُسْ فِي الهَيْكِلْ</h2><span class="vn">11</span> <span class="br-p"><br><br></span>الرَّاجِلْ المَشْلُولْ كَانْ مُوجُودْ فِي مْزَازْ الهَيْكِلْ المَعْرُوفْ بِمْزَازْ سُلَيْمَانْ شَادِدْ جْنَبْ بُطْرُسْ وْيُوحَنَّا. وْجَاوْ بَرْشَة نَاسْ وِتْلَمُّوا قُدَّامْهُمْ وْهُومَا بَاهْتِينْ.</div>
<div class="v" id="v12"><span class="vn">12</span> قَالِلْهُمْ بُطْرُسْ وَقْتِلِّي شَافْ الشَّيْء هَاذَا: «يَا بَنِي إِسْرَائِيلْ عْلاَشْ تِتْعَجّْبُوا مِالشَّيْء الِّي صَارْلُو وِعْلاَشْ تُخْزْرُولْنَا تْقُولِشْ عْلِينَا بْقُدْرِتْنَا وِلاَّ بِالتَّقْوَى مْتَاعْنَا رَدِّينَا الرَّاجِلْ هَاذَا يِمْشِي؟</div>
<div class="v" id="v13"><span class="vn">13</span> رَاهُو إِلاَهْ إِبْرَاهِيمْ وْإِسْحَاقْ وْيَعْقُوبْ، إِلاَهْ جْدُودْنَا هُوَ الِّي مَجِّدْ الخَادِمْ مْتَاعُو يَسُوعْ الِّي إِنْتُومَا سَلِّمْتُوهْ لِلمُوتْ وِنْكَرْتُوهْ قُدَّامْ بِيلاَطُسْ فِي وَقْتْ الِّي هُوَ قَرِرْ بَاشْ يْسَيّْبُو.</div>
<div class="v" id="v14"><span class="vn">14</span> آمَا إِنْتُومَا نْكَرْتُوا القُدُّوسْ وِالبَارْ وِطْلَبْتُوا مِنُّو بَاشْ يْسَامِحْ رَاجِلْ قَاتِلْ.</div>
<div class="v" id="v15"><span class="vn">15</span> قْتَلْتُوا الِّي يَعْطِي الحَيَاةْ، آمَا اللهْ قَوّْمُو مِنْ بِينْ المُوتَى وْإِحْنَا شْهُودْ عْلَى هَاذَا.</div>
<div class="v" id="v16"><span class="vn">16</span> وِالرَّاجِلْ هَاذَا الِّي تْشُوفُوا فِيهْ وِلِّي تَعْرْفُوهْ رَجْعِتْلُو قُوتُو عْلَى خَاطْرُو إِمِّنْ بْإِسْمُو. الإِيمَانْ بْيَسُوعْ هُوَ الِّي عْطَاهْ الصَّحَّة الكَامْلَة هَاذِي قُدَّامْكُمْ الكُلْ.</div>
<div class="v" id="v17"><span class="vn">17</span> <span class="br-p"><br><br></span>آنَا نَعْرِفْ يَا إِخْوَة الِّي إِنْتُومَا وِالشْيُوخْ مْتَاعْكُمْ مَا كُنْتُوشْ عَارْفِينْ الشَّيْء الِّي عْمَلْتُوهْ فِي المَسِيحْ.</div>
<div class="v" id="v18"><span class="vn">18</span> آمَا اللهْ عْمَلْ الشَّيْء الِّي وْحَى بِيهْ قْبَلْ لِلأَنْبِيَاءْ الكُلْهُمْ، الِّي المَسِيحْ بَاشْ يِتْعَذِّبْ.</div>
<div class="v" id="v19"><span class="vn">19</span> إِمَّالاَ تُوبُوا وْأَرْجْعُوا بَاشْ اللهْ يِغْفْرِلْكُمْ ذْنُوبْكُمْ.</div>
<div class="v" id="v20"><span class="vn">20</span> وَقْتِلِّي رَبِّي يَبْعْثِلْكُمْ مَرَّة ثَانْيَة يَسُوعْ المَسِيحْ الِّي اخْتَارُو لِيكُمْ مِنْ قْبَلْ وِتْجِيكُمْ أَيَّامَاتْ الفْرَجْ.</div>
<div class="v" id="v21"><span class="vn">21</span> وْهُوَ لاَزِمْ يَبْقَي فِي السْمَاءْ حَتَّى لِينْ يْجِي الوَقْتْ الِّي يِتْصَلِّحْ فِيهْ كُلْ شَيْء كِيمَا وْحَى اللهْ لِلأَنْبِيَاءْ القِدِّيسِينْ مْتَاعُو مِنْ قْدِيمْ الزْمَانْ.</div>
<div class="v" id="v22"><span class="vn">22</span> <sup class="fnm"><a name="fnm1" href="#fn1">1</a></sup>وْمُوسَى قَالْ: "رَبِّي الِّي هُوَ اللهْ بَاشْ يْقَيّْمِلْكُمْ نَبِي كِيفِي مِنْ بِينْ إِخْوِتْكُمْ وْتِسْمْعُوا الِّي يْقُلْكُمْ عْلِيهْ الكُلْ.</div>
<div class="v" id="v23"><span class="vn">23</span> آمَا الِّي مَا يِسْمَعْشْ كْلاَمُو رَاهُو بَاشْ يِفْنَى مِنْ بِينْ الشَّعْبْ."</div>
<div class="v" id="v24"><span class="vn">24</span> وْزَادَا الأَنْبِيَاءْ الكُلْهُمْ تْنَبّْأُوا بِالأَيَّامَاتْ هَاذِي، مِنْ صَمُوئِيلْ حَتَّى لِلأَنْبِيَاءْ الِّي جاوْ بَعْدُو.</div>
<div class="v" id="v25"><span class="vn">25</span> <sup class="fnm"><a name="fnm2" href="#fn2">2</a></sup>وْإِنْتُومَا وْلاَدْ الأَنْبِيَاءْ هَاذُمْ وِوْلاَدْ العَهْدْ الِّي عَمْلُو اللهْ مْعَ جْدُودْنَا، وَقْتِلِّي قَالْ لْإِبْرَاهِيمْ: "بْذُرِّيتِكْ تِتْبَارِكْ شْعُوبْ الأَرْضْ الكُلْهَا."</div>
<div class="v" id="v26"><span class="vn">26</span> وْبِالأَخَصْ عْلَى خَاطِرْكُمْ إِنْتُومَا، اخْتَارْ اللهْ الخَادِمْ مْتَاعُو وْبَعْثُو بَاشْ يْبَارِكْكُمْ. كِكُلْ وَاحِدْ فِيكُمْ يَرْجَعْ عْلَى عْمَايْلُو الخَايْبَة.»</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->تث ١٨‏:١٥‏-١٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->تك ٢٢‏:١٨<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>