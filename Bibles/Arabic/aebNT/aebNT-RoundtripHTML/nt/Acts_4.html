<html><head>
<meta http-equiv="Content-Type" content="text/html;charset=utf-8" />
<title>Acts 4 &ndash; أَعْمَالْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 4);">
<div id="navbar"><a href="../index.html">العهد الجديد بالعربية التونسية</a> &ndash; <b>أَعْمَالْ</b> &ndash; <a href="Acts_1.html">1</a> <a href="Acts_2.html">2</a> <a href="Acts_3.html">3</a> <b>4</b> <a href="Acts_5.html">5</a> <a href="Acts_6.html">6</a> ... <a href="Acts_28.html">28</a> </div><hr>
<h1>Acts 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>بُطْرُسْ وْيُوحَنَّا فِي المَجْلِسْ</h2><span class="vn">1</span> <span class="br-p"><br><br></span>وَقْتِلِّي كَانْ بُطْرُسْ وْيُوحَنَّا يِتْكَلّْمُوا مْعَ الحَاضْرِينْ، جَاوْهُمْ جْمَاعَة مِنْ الكُهَّانْ وْقَايِدْ حَرَسْ الهَيْكِلْ وِجْمَاعَة مِالصَّدُّوقِيِّينْ.</div>
<div class="v" id="v2"><span class="vn">2</span> وْهُومَا مِتْغَشَشِينْ عْلَى خَاطِرْ بُطْرُسْ وْيُوحَنَّا كَانُوا يْعَلّْمُوا فِي النَّاسْ وِيْقُولُوا الِّي قْيَامِةْ الأَمْوَاتْ صْحِيحَة وِالدَّلِيلْ هُوَ الِّي يَسُوعْ قَامْ مِالمُوتْ.</div>
<div class="v" id="v3"><span class="vn">3</span> يَاخِي شَدُّوهُمْ وْحَطُّوهُمْ فِي الحَبْسْ حَتَّى الغُدْوَة عْلَى خَاطِرْ الدِّنْيَا ظْلاَمِتْ.</div>
<div class="v" id="v4"><span class="vn">4</span> آمَا بَرْشَة مِالنَّاسْ الِّي كَانُوا يِسْمْعُوا فِي الكْلاَمْ هَاذَا امّْنُوا. وِالرْجَالْ الِّي امّْنُوا تَقْرِيبْ وَلاَّوْ خَمْسَة آلاَفْ.</div>
<div class="v" id="v5"><span class="vn">5</span> <span class="br-p"><br><br></span>وْمِنْ غُدْوَة فِي الصْبَاحْ تْلَمُّوا رُؤَسَاءْ اليْهُودْ وِالشْيُوخْ وِالكُتَّابْ مْتَاعْ اليْهُودْ فِي أُورْشَلِيمْ.</div>
<div class="v" id="v6"><span class="vn">6</span> وِمْعَاهُمْ حَنَّانْ كْبِيرْ الكُهَّانْ وْقِيَافَا وْيُوحَنَّا وِاسْكَنْدَرْ وِالنَّاسْ الِّي كَانُوا تَابْعِينْ لْرُؤَسَاءْ الكُهَّانْ.</div>
<div class="v" id="v7"><span class="vn">7</span> جَابُوا بُطْرُسْ وْيُوحَنَّا وْسِأْلُوهُمْ: «بْأَيْ قُوَّة وِبْإِسْمْ شْكُونْ عْمَلْتُوا الشَّيْء هَاذَا؟»</div>
<div class="v" id="v8"><span class="vn">8</span> يَاخِي تِمْلَى بُطْرُسْ بِالرُّوحْ القُدُسْ وْجَاوِبْهُمْ: «يَا رُؤَسَاءْ الشَّعْبْ وْيَا الشْيُوخْ.</div>
<div class="v" id="v9"><span class="vn">9</span> إِذَا كَانْكُمْ اليُومْ تَبْحْثُوا فِينَا كِعْمَلْنَا الخِيرْ مْعَ وَاحِدْ مْرِيضْ، وِتْحِبُّوا تَعْرْفُوا كِيفَاشْ بْرَى.</div>
<div class="v" id="v10"><span class="vn">10</span> إِمَّالاَ نِعْلِمْكُمْ وْخَلِّي شَعْبْ إِسْرَائِيلْ الكُلُّو يَعْرِفْ الِّي يَسُوعْ المَسِيحْ النَّاصْرِي الِّي إِنْتُومَا عَلِّقْتُوهْ عْلَى الصَّلِيبْ وِلِّي اللهْ قَوّْمُو مِنْ بِينْ المُوتَي بْإِسْمُو يَاقِفْ المَشْلُولْ هَاذَا وْيِتْشْفَى بْكُلُّو.</div>
<div class="v" id="v11"><span class="vn">11</span> <sup class="fnm"><a name="fnm1" href="#fn1">1</a></sup>يَسُوعْ هَاذَا، هُوَ <span class="br-p"><br><br></span><span class="br-ind"><br><span class="indent">&nbsp;</span></span>الحَجْرَة الِّي إِنْتُومَا البَنَّايَا رْفَضْتُوهَا،<br> <span class="br-ind"><br><span class="indent">&nbsp;</span></span>هُوَ بِيدُو وَلَّى حَجْرِةْ السَّاسْ.<br></div>
<div class="v" id="v12"><span class="vn">12</span> <span class="br-p"><br><br></span>وْمَا ثَمَّاشْ خَلاَصْ كَانْ عْلَى طْرِيقُو هُوَ عْلَى خَاطِرْ مَا ثَمَّاشْ إِسْمْ آخَرْ تِعْطَى لِلنَّاسْ انَّجّْمُوا نُخْلْصُوا بِيهْ.»</div>
<div class="v" id="v13"><span class="vn">13</span> يَاخِي تْعَجّْبُوا المِتْجَمّْعِينْ مِنْ الشَّجَاعَة مْتَاعْ بُطْرُسْ وْيُوحَنَّا وَقْتِلِّي شَافُوا الِّي هُومَا مَا هُمْشْ مِتْعَلْمينْ وِلِّي هُومَا نَاسْ عَادِيِّينْ، عَرْفُوا الِّي هُومَا كَانُوا مْعَ يَسُوعْ.</div>
<div class="v" id="v14"><span class="vn">14</span> آمَا وَقْتِلِّي شَافُوا المَشْلُولْ الِّي تِشْفَى وَاقِفْ مْعَاهُمْ مَا لْقَاوْ مَا يْقُولُوا</div>
<div class="v" id="v15"><span class="vn">15</span> يَاخِي أُمْرُوهُمْ بَاشْ يُخْرْجُوا مِنْ اجْتِمَاعْ المَجْلِسْ مْتَاعْ اليْهُودْ بَاشْ يِتْشَاوْرُوا مْعَ بْعَضْهُمْ.</div>
<div class="v" id="v16"><span class="vn">16</span> وْقَالُوا: «شْنُوَّة بَاشْ نَعْمْلُوا مْعَ الرْجَالْ هَاذُمْ، أَهْلْ أُورْشَلِيمْ يَعْرْفُوا الِّي ثَمَّة مُعْجْزَة كْبِيرَة صَارِتْ عْلَى يْدِيهُمْ وْإِحْنَا مَا انَّجّْمُوشْ نُنْكْرُوا هَاذَا.</div>
<div class="v" id="v17"><span class="vn">17</span> آمَا بَاشْ مَا يْزيدِشْ الشَّيْء هَاذَا يُكْثُرْ، نْهَدَدُوهُمْ بَاشْ مَاعَادُوشْ يَحْكِيوْ عْلَى الإِسْمْ هَاذَا لْحَتَّى وَاحِدْ آخَرْ.»</div>
<div class="v" id="v18"><span class="vn">18</span> مِنْ بَعْدْ جَابُوهُمْ وْأَمْرُوهُمْ بَاشْ مَا عَادِشْ يَنْطْقُوا بْإِسْمْ يَسُوعْ وِلاَّ يْعَلّْمُوهْ لِلنَّاسْ.</div>
<div class="v" id="v19"><span class="vn">19</span> آمَا بُطْرُسْ وْيُوحَنَّا جَاوْبُوا: «شْنُوَّة الصْحِيحْ عِنْدْ اللهْ، يَاخِي نْطِيعُوكُمْ إِنْتُومَا وْمَا نْطِيعُوشْ اللهْ؟ تْرَى احْكْمُوا إِنْتُومَا!</div>
<div class="v" id="v20"><span class="vn">20</span> مَا انَّجّْمُوشْ نْبَطّْلُوا الكْلاَمْ عْلَى الشَّيْء الِّي رِينَاهْ وِسْمَعْنَاهْ.»</div>
<div class="v" id="v21"><span class="vn">21</span> زَادُوا هَدَدُوهُمْ وْمَا لْقَاوْشْ كِيفَاشْ بَاشْ يْعَاقْبُوهُمْ، وَلُّوا سَيّْبُوهُمْ، عْلَى خَاطِرْهُمْ خَافُوا مِالشَّعْبْ الِّي الكُلْهُمْ كَانُوا يِحْمْدُوا فِي اللهْ عْلَى الشَّيْء هَاذَا.</div>
<div class="v" id="v22"><span class="vn">22</span> وِالرَّاجِلْ الِّي بْرَى بِالمُعْجْزَة عُمْرُو مَا فَاتِشْ الأَرْبْعِينْ سْنَة.</div>
<div class="v" id="v23"><h2>صْلاَةْ المُؤْمْنِينْ</h2><span class="vn">23</span> <span class="br-p"><br><br></span>وَقْتِلِّي سَيّْبُوهُمْ، رَجْعُوا بُطْرُسْ وْيُوحَنَّا لِصْحَابْهُمْ وِحْكَاولْهُمْ عْلَى كُلْ الِّي قَالُوهُولْهُمْ رُؤَسَاءْ الكُهَّانْ وِالشْيُوخْ.</div>
<div class="v" id="v24"><span class="vn">24</span> كِسَمْعُوا الشَّيْء هَاذَا بْدَاوْا يْعَلِّيُوا فِي صْوَاتْهُمْ وِيْصَلِّيوْ بْقَلْبْ وَاحِدْ: «يَا رَبِّي، يَا خَالِقْ الأَرْضْ وِالسْمَاءْ وِالبْحَرْ وْكُلْ مَا فِيهُمْ.</div>
<div class="v" id="v25"><span class="vn">25</span> <sup class="fnm"><a name="fnm2" href="#fn2">2</a></sup>يَلِّي قُلْتْ بِالرُّوحْ القُدُسْ عْلَى لْسَانْ عَبْدِكْ بُونَا دَاوُدْ: <span class="br-p"><br><br></span><span class="br-ind"><br><span class="indent">&nbsp;</span></span>عْلاَشْ النَّاسْ هَاجُوا؟<br> <span class="br-ind"><br><span class="indent">&nbsp;</span></span>وِالشْعُوبْ مِنْ غِيرْ فَايْدَة تْآمْرُوا؟<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>مُلُوكْ الأَرْضْ قَامُوا<br> <span class="br-ind"><br><span class="indent">&nbsp;</span></span>وْرُؤَسَاءْهَا تْلَمُّوا<br> <span class="br-ind"><br><span class="indent">&nbsp;</span></span>وِمْعَ بْعَضْهُمْ تْعَاوْنُوا<br> <span class="br-ind"><br><span class="indent">&nbsp;</span></span>بَاشْ يْقَاوْمُوا رَبِّي وْمَسِيحُو.<br></div>
<div class="v" id="v27"><span class="vn">27</span> <span class="br-p"><br><br></span><sup class="fnm"><a name="fnm3" href="#fn3">3</a></sup>وْبِالحَقْ الكْلاَمْ هَاذَا وْقَعْ اليُومْ. هِيرُودُسْ يِتْعَاوِنْ مْعَ بِيلاَطُسْ البُنْطِي وِالشْعُوبْ الأُخْرِينْ وْشَعْبْ إِسْرَائِيلْ الِّي جَاوْ مِنْ بَرْشَة بْلاَيِصْ بَاشْ يْقَاوْمُوا الخَادِمْ القُدُّوسْ يَسُوعْ الِّي إِنْتِ اخْتَرْتُو بَاشْ يْكُونْ هُوَ المَسِيحْ.</div>
<div class="v" id="v28"><span class="vn">28</span> وْعَمْلُوا فِيهْ الشَّيْء الِّي إِنْتِ قَدِّرْتْهُولُو الكُلْ بْقُدْرْتِكْ وْحِكْمْتِكْ.</div>
<div class="v" id="v29"><span class="vn">29</span> وْتَوْ يَا رَبْ أُخْزْرُلْهُمْ كِيفَاشْ يْهَدَدُوا فِينَا، وْأَعْطِينَا أَحْنَا خُدَّامِكْ بَاشْ نْقُولُوا كْلاَمِكْ جْهَارْ.</div>
<div class="v" id="v30"><span class="vn">30</span> وْمِدْ يِدِّكْ بَاشْ تِشْفِي، بَاشْ تْصِيرْ مُعْجْزَاتْ وِعْجَايِبْ بْإِسْمْ ابْنِكْ القُدُّوسْ يَسُوعْ.»</div>
<div class="v" id="v31"><span class="vn">31</span> وَقْتِلِّي كَانُوا يْصَلِّيوْ تْحَرّْكِتْ البُقْعَة الِّي مُوجُودِينْ فِيهَا وْتِمْلُوا الكُلْهُمْ بِالرُّوحْ القُدُسْ وِبْدَاوْا يْقُولُوا فِي كْلاَمْ اللهْ مِنْ غِيرْ مَا يْخَافُوا.</div>
<div class="v" id="v32"><h2>المُؤْمْنِينْ يِتْشَارْكُوا فِي كُلْ شَيْء</h2><span class="vn">32</span> <span class="br-p"><br><br></span>وِالمُؤْمْنِينْ كَانُوا عَايْشِينْ بْقَلْبْ وَاحِدْ وِبْنَفْسْ وَحْدَة، وِلِّي عَنْدُو حَاجَة مَا كَانِشْ يْقُولْ هَاذِي مْتَاعِي آمَا كَانُوا مِتْشَارْكِينْ فِي كُلْ شَيْء.</div>
<div class="v" id="v33"><span class="vn">33</span> وْكَانُوا الرُّسُلْ يِشْهْدُوا بِقْيَامِةْ الرَّبْ يَسُوعْ بْقُوَّة عْظِيمَة وِالله نْعِمْ عْلِيهُمْ الكُلْهُمْ.</div>
<div class="v" id="v34"><span class="vn">34</span> وْمَا كَانِشْ ثَمَّة حَتَّى وَاحِدْ مِحْتَاجْ عْلَى خَاطِرْ الِّي عِنْدْهُمْ دْيَارْ وِلاَّ أَرْضْ الكُلْهُمْ يْبِيعُوهُمْ وِيْجِيبُوا فْلُوسْهُمْ.</div>
<div class="v" id="v35"><span class="vn">35</span> وِيْحُطُّوهُمْ قُدَّامْ الرُّسُلْ. وْهُومَا يْوَزّْعُوا عْلَى كُلْ مِحْتَاجْ حَسْبْ حَاجْتُو.</div>
<div class="v" id="v36"><span class="vn">36</span> وْمِنْهُمْ يُوسُفْ الِّي الرُّسُلْ سَمَّاوْهْ بَرْنَابَا (مَعْنَاهَا إِبْنْ التَّشْجِيعْ) وْهُوَ مِنْ عَرْشْ لاَوِي وْمُولُودْ فِي قُبْرُصْ.</div>
<div class="v" id="v37"><span class="vn">37</span> كَانْ يِمْلِكْ سَانْيَة بَاعْهَا وْجَابْ سُومْهَا وْحَطُّو قُدَّامْ الرُّسُلْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->مز ١١٨‏:٢٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->مز ٢‏:١‏-٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->مز ٢‏:١‏-٢<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>