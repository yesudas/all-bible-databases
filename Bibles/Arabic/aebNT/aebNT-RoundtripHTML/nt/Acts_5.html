<html><head>
<meta http-equiv="Content-Type" content="text/html;charset=utf-8" />
<title>Acts 5 &ndash; أَعْمَالْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 5);">
<div id="navbar"><a href="../index.html">العهد الجديد بالعربية التونسية</a> &ndash; <b>أَعْمَالْ</b> &ndash; <a href="Acts_1.html">1</a> ... <a href="Acts_3.html">3</a> <a href="Acts_4.html">4</a> <b>5</b> <a href="Acts_6.html">6</a> <a href="Acts_7.html">7</a> ... <a href="Acts_28.html">28</a> </div><hr>
<h1>Acts 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>حَنَانِيَّا وْسَفِيرَة</h2><span class="vn">1</span> <span class="br-p"><br><br></span>آمَا ثَمَّة رَاجِلْ إِسْمُو حَنَانِيَّا تْفَاهِمْ مْعَ مَرْتُو سَفِيرَة وْبَاعْ سَانْيَة كَانْ يِمْلِكْهَا.</div>
<div class="v" id="v2"><span class="vn">2</span> وْخَلَّى عَنْدُو شْوَيَّة فْلُوسْ، وْكَانِتْ مَرْتُو فِي بَالْهَا. وْجَابْ الفْلُوسْ الِّي بْقَاوْ وْحَطّْهُمْ قُدَّامْ الرُّسُلْ.</div>
<div class="v" id="v3"><span class="vn">3</span> يَاخِي قَالُّو بُطْرُسْ: «يَا حَنَانِيَّا! عْلاَشْ خَلِّيتْ الشِّيطَانْ يِمْلَى قَلْبِكْ، وِكْذِبْتْ عْلَى الرُّوحْ القُدُسْ؟ وْخَلِّيتْ شْوَيَّة مِنْ سُومْ السَّانْيَة عِنْدِكْ.</div>
<div class="v" id="v4"><span class="vn">4</span> يَاخِي مَا كَانِتْشْ بَاشْ تَبْقَالِكْ الكُلْهَا لُوكَانْ مَا بِعْتْهَاشْ؟ عْلاَشْ فَكِّرْتْ بَاشْ تْغُشْ. إِنْتِ مَا كْذِبْتِشْ عْلَى النَّاسْ آمَا رَاكْ كْذِبْتْ عْلَى اللهْ.»</div>
<div class="v" id="v5"><span class="vn">5</span> دُوبْ مَا سْمَعْ حَنَانِيَّا الكْلاَمْ هَاذَا طَاحْ عْلَى الأَرْضْ وْمَاتْ، وِالنَّاسْ الِّي عَرْفُوا الشَّيْء هَاذَا خَافُوا بَرْشَة.</div>
<div class="v" id="v6"><span class="vn">6</span> يَاخِي ثَمَّة وْلاَدْ شَبَابْ قَامُوا وْكَفّْنُوا حَنَانِيَّا وْهَزُّوهْ وْدِفْنُوهْ.</div>
<div class="v" id="v7"><span class="vn">7</span> <span class="br-p"><br><br></span>وْبَعْدْ ثْلاَثَة سْوَايَعْ جَاتْ مَرْةْ حَنَانِيَّا وْهِيَ مَا تِعْلِمْشْ بِلِّي صَارْ.</div>
<div class="v" id="v8"><span class="vn">8</span> سْأَلْهَا بُطْرُسْ: «قُلِّي يَاخِي بِالفْلُوسْ هَاذِي بِعْتُوا السَّانْيَة؟» جَاوْبِتْ: «إِي نْعَمْ بِالفْلُوسْ هَاذِي.»</div>
<div class="v" id="v9"><span class="vn">9</span> قَالِلْهَا بُطْرُسْ: «عْلاَشْ تْفَاهِمْتْ مْعَ رَاجْلِكْ بَاشْ تْجَرّْبُوا رُوحْ رَبِّي؟ آهُومَا الشَّبَابْ الِّي دِفْنُوا رَاجْلِكْ وَاقْفِينْ فِي البَابْ بَاشْ يْهِزُّوكْ إِنْتِ زَادَا.»</div>
<div class="v" id="v10"><span class="vn">10</span> يَاخِي طَاحِتْ قُدَّامْ بُطْرُسْ وْمَاتِتْ بِالوَقْتْ. وَقْتِلِّي دَخْلُوا الشَّبَابْ وِلْقَاوْهَا مِيتَة، هَزُّوهَا وْدِفْنُوهَا بِحْذَا رَاجِلْهَا.</div>
<div class="v" id="v11"><span class="vn">11</span> يَاخِي النَّاسْ الِّي فِي الكَنِيسَة وِالنَّاسْ الِّي سَمْعُوا الخْبَرْ الكُلْهُمْ خَافُوا.</div>
<div class="v" id="v12"><h2>عْجَايِبْ وْمُعْجْزَاتْ</h2><span class="vn">12</span> <span class="br-p"><br><br></span>وْصَارِتْ عْلَى يْدِينْ الرُّسُلْ بَرْشَة مُعْجْزَاتْ وِعْجَايِبْ بِينْ الشَّعْبْ. وْكَانُوا الكُلْهُمْ يِجْتَمْعُوا بْقَلْبْ وَاحِدْ فِي مْزَازْ سُلَيْمَانْ الِّي فِي الهَيْكِلْ.</div>
<div class="v" id="v13"><span class="vn">13</span> وْحَتَّى وَاحِدْ مِالنَّاسْ الأُخْرِينْ مَا تْشَجَّعْ وِدْخَلْ بِحْذَاهُمْ. آمَا الشَّعْبْ كَانْ يْقَدِّرْهُمْ.</div>
<div class="v" id="v14"><span class="vn">14</span> وِعْدَدْ المُؤْمْنِينْ بِالرَّبْ كَانْ مَاشِي وِيْزِيدْ بَعْدْ مَا جَاوْ رْجَالْ وِنْسَاء أُخْرِينْ لِلمَجْمُوعَة.</div>
<div class="v" id="v15"><span class="vn">15</span> وِالنَّاسْ كَانُوا يْهِزُّوا فِي المُرْضَى عْلَى فْرُوشَاتْهُمْ لِلشَّارِعْ وَقْتِلِّي يِتْعَدَّى بُطْرُسْ بَاشْ عْلَى الأَقَلْ يْجِي الظُّلْ مْتَاعُو عْلَى جْمَاعَة مِنْهُمْ وْيَبْرَاوْ.</div>
<div class="v" id="v16"><span class="vn">16</span> وْزِيدْ عْلَى هَاذَا بَرْشَة نَاسْ كَانُوا يْجِيوْ مِالمُدُنْ وِالقُرَى لْأُورْشَلِيمْ هَازِّينْ المُرْضَى وِلِّي مْعَذّْبِتْهُمْ الأَرْوَاحْ المَنْزُوسَة وْكَانُوا الكُلْهُمْ يَبْرَاوْ.</div>
<div class="v" id="v17"><h2>إِضْطِهَادْ الرُّسُلْ</h2><span class="vn">17</span> <span class="br-p"><br><br></span>كْبِيرْ الكُهَّانْ وِجْمَاعْتُو الِّي يْتَبّْعُوا فِي الصَّدُّوقِيِّينْ كَانُوا يْغِيرُوا مِالرُّسُلْ.</div>
<div class="v" id="v18"><span class="vn">18</span> شَدُّوهُمْ وْحَطُّوهُمْ فِي الحَبْسْ.</div>
<div class="v" id="v19"><span class="vn">19</span> آمَا مَلاَكْ مِنْ عِنْدْ الرَّبْ حَلْ بِيبَانْ الحَبْسْ فِي اللِّيلْ وْسَيِّبْهُمْ وْقَالِلْهُمْ:</div>
<div class="v" id="v20"><span class="vn">20</span> «إِمْشِيوْ لِلهَيْكِلْ وْآقْفُوا وْإِحْكِيوْ لِلنَّاسْ عْلَى الحَيَاةْ الجْدِيدَة.»</div>
<div class="v" id="v21"><span class="vn">21</span> طَاعُوا كْلاَمُو وِمْشَاوْ بِكْرِي مْعَ الفَجْرْ لِلهَيْكِلْ وِبْدَاوْا يْعَلّْمُوا. وِطْلَبْ كْبِيرْ الكُهَّانْ وِجْمَاعْتُو بَاشْ يِتْعْمَلْ إِجْتِمَاعْ المَجْلِسْ مْتَاعْ اليْهُودْ وْيَحْضْرُوا فِيهْ شْيُوخْ إِسْرَائِيلْ الكُلْهُمْ وْأَمْرُوا بَاشْ يْجِيبُوا الرُّسُلْ مِالحَبْسْ.</div>
<div class="v" id="v22"><span class="vn">22</span> آمَا الحُرَّاسْ مْتَاعْ الهَيْكِلْ مَا لْقَاوْهُمْشْ، وَلَّاوْا رَجْعُوا وْخَبّْرُوا المَجْلِسْ.</div>
<div class="v" id="v23"><span class="vn">23</span> وْقَالُوا: «لْقِينَا بِيبَانْ الحَبْسْ مْسَكّْرَة، وِالعَسَّاسَة وَاقْفِينْ قُدَّامْ البَابْ آمَا وَقْتِلِّي حَلِّينَا البَابْ مَا لْقِينَا حَتَّى حَدْ لْدَاخِلْ.»</div>
<div class="v" id="v24"><span class="vn">24</span> <span class="br-p"><br><br></span>وَقْتِلِّي سْمَعْ قَايِدْ حَرَسْ الهَيْكِلْ، وْكْبِيرْ الكُهَّانْ الكْلاَمْ هَاذَا بِهْتُوا وِبْدَاوْا يِسْأْلُوا فِي بْعَضْهُمْ: زَعْمَة شْنُوَّة الِّي جْرَى؟</div>
<div class="v" id="v25"><span class="vn">25</span> مِنْ بَعْدْ جَا وَاحِدْ لِلمَجْلِسْ وْقَالْ: «الرْجَالْ الِّي إِنْتُومَا حَطِّيطُوهُمْ فِي الحَبْسْ هُومَا تَوْ وَاقْفِينْ يْعَلّْمُوا فِي النَّاسْ فِي الهَيْكِلْ.»</div>
<div class="v" id="v26"><span class="vn">26</span> وَلّى مْشَى قَايِدْ الحُرَّاسْ مْتَاعْ الهَيْكِلْ وِالجُنُودْ مْتَاعُو وْجَابُوا الرُّسُلْ مِنْ غِيرْ مَا سْتَعْمْلُوا القُوَّة، عْلَى خَاطِرْهُمْ خَافُوا مِالشَّعْبْ لَيُرْجُمْهُمْ.</div>
<div class="v" id="v27"><span class="vn">27</span> <span class="br-p"><br><br></span>وْكِجَابُوهُمْ وُقْفُوا قُدَّامْ المَجْلِسْ مْتَاعْ اليْهُودْ وِسْإِلْهُمْ كْبِيرْ الكُهَّانْ</div>
<div class="v" id="v28"><span class="vn">28</span> وْقَالْ: «نَبِّهْنَا عْلِيكُمْ بَاشْ مَا تْعَلّْمُوشْ بِالإِسْمْ هَاذَا، آمَا إِنْتُومَا مْلِيتُوا أُورْشَلِيمْ بِالتَّعْلِيمْ مْتَاعْكُمْ، وِتْحِبُّوا تْحَمّْلُونَا أَحْنَا المَسْؤُولِيَّة مْتَاعْ دَمْ الإِنْسَانْ هَاذَا!»</div>
<div class="v" id="v29"><span class="vn">29</span> يَاخِي جَاوِبْ بُطْرُسْ وِالرُّسُلْ وْقَالْ: «يِلْزِمْنَا نْطِيعُوا اللهْ مُوشْ النَّاسْ.</div>
<div class="v" id="v30"><span class="vn">30</span> <sup class="fnm"><a name="fnm1" href="#fn1">1</a></sup>إِلاَهْ جْدُودْنَا قَوِّمْ يَسُوعْ الِّي إِنْتُومَا قْتَلْتُوهْ وْعَلِّقْتُوهْ عْلَى لُوحَة.</div>
<div class="v" id="v31"><span class="vn">31</span> آمَا اللهْ رَفْعُو وْحَطُّو عْلَى يْمِينُو رَئِيسْ وْمُخَلِّصْ بَاشْ يَعْطِي لْبَنِي إِسْرَائِيلْ التَّوْبَة وْغُفْرَانْ الذْنُوبْ</div>
<div class="v" id="v32"><span class="vn">32</span> وْإِحْنَا شْهُودْ عْلَى الكْلاَمْ هَاذَا، وْزَادَا يِشْهِدْ الرُّوحْ القُدُسْ الِّي عْطَاهْ اللهْ لِلنَّاسْ الِّي يْطِيعُوهْ.»</div>
<div class="v" id="v33"><span class="vn">33</span> <span class="br-p"><br><br></span>وَقْتِلِّي النَّاسْ الِّي فِي المَجْلِسْ سَمْعُوا الكْلاَمْ هَاذَا تْغَشَشُوا بَرْشَة وْحَبُّوا بَاشْ يُقْتْلُوا الرُّسُلْ.</div>
<div class="v" id="v34"><span class="vn">34</span> آمَا ثَمَّة وَاحِدْ مِنْ أَعْضَاءْ المَجْلِسْ مْتَاعْ اليْهُودْ وْإِسْمُو غَمَالاَئِيلْ، وْهُوَ مُعَلِّمْ مْتَاعْ الشَّرِيعَة وْتَابِعْ لِلفَرِّيسِيِّينْ، وِالنَّاسْ الكُلْ يِحْتَرْمُوهْ، وْقُفْ وِطْلَبْ بَاشْ الرُّسُلْ يُخْرْجُوا شْوَيَّة البَرَّة.</div>
<div class="v" id="v35"><span class="vn">35</span> مِنْ بَعْدْ قَالْ لِلنَّاسْ المُجْتَمْعِينْ: «يَا بَنِي إِسْرَائِيلْ: رُدُّوا بَالْكُمْ تَعْمْلُوا الِّي نَاوِينْ بَاشْ تَعْمْلُوهْ فِي الرْجَالْ هَاذُمْ.</div>
<div class="v" id="v36"><span class="vn">36</span> رَاهُو قْبَلْ المُدَّة هَاذِي جَا وَاحِدْ إِسْمُو ثُودَاسْ وِادَّعَى الِّي هُوَ إِنْسَانْ عْظِيمْ يَاخِي تَبّْعُوهْ أَرْبْعَة مْيَاةْ رَاجِلْ، آمَا هُوَ تِقْتَلْ وِلِّي يْتَبّْعُوا فِيهْ الكُلْهُمْ تْفَرّْقُوا وِوْفَى كُلْ شَيْء.</div>
<div class="v" id="v37"><span class="vn">37</span> وْمِنْ بَعْدْ جَا يَهُوذَا الجَلِيلِي فِي وَقْتْ إِحْصَاءْ الشَّعْبْ وْجَابْ مْعَاهْ بَرْشَة نَاسْ بَاشْ يْتَبّْعُوهْ يَاخِي تِقْتَلْ وِالنَّاسْ الِّي يْتَبّْعُوا فِيهْ تْفَرّْقُوا.</div>
<div class="v" id="v38"><span class="vn">38</span> وْآنَا نَنْصَحْكُمْ تَوْ بَاشْ تِبْعْدُوا عْلَى الرْجَالْ هَاذُومَا وِتْخَلِّيوْهُمْ عْلَى رْوَاحْهُمْ. إِذَا كَانِتْ الخُطَّة هَاذِي وِلاَّ الخِدْمَة هَاذِي مِنْ عِنْدْ النَّاسْ رَاهِي مَا اتِّمِّشْ.</div>
<div class="v" id="v39"><span class="vn">39</span> آمَا إِذَا كَانْ الشَّيْء هَاذَا مِنْ عِنْدْ اللهْ، إِنْتُومَا مَا تْنَجّْمُوشْ تَاقْفُوا ضِدُّو وْرَاكُمْ تْوَلِّيوْا زَادَا أَعْدَاءْ اللهْ.»</div>
<div class="v" id="v40"><span class="vn">40</span> يَاخِي عَمْلُوا أَعْضَاءْ المَجْلِسْ بِالنْصِيحَة هَاذِي وِاسْتَدْعَاوْ الرُّسُلْ وْضَرْبُوهُمْ بِالسُّوطْ وْأَمْرُوهُمْ بَاشْ مَا يَعَلّْمُوشْ بْإِسْمْ يَسُوعْ، وْسَيّْبُوهُمْ.</div>
<div class="v" id="v41"><span class="vn">41</span> آمَا الرُّسُلْ خَرْجُوا مِالمَجْلِسْ مْتَاعْ اليْهُودْ فَرْحَانِينْ عْلَى خَاطِرْهُمْ تْحِسْبُوا الِّي هُومَا يِسْتْحَقُّوا بَاشْ يِتْهَانُوا مِنْ أَجْلْ اسْمْ يَسُوعْ.</div>
<div class="v" id="v42"><span class="vn">42</span> وْكَانُوا كُلْ يُومْ فِي الهَيْكِلْ وْيِمْشِيوْ مِنْ بِيتْ لْبِيتْ بَاشْ يْعَلّْمُوا وِيْبَشّْرُوا بْيَسُوعْ وِيْقُولُوا لِلنَّاسْ الِّي هُوَ المَسِيحْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->تث ٢١‏:٢٢‏-٢٣<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>