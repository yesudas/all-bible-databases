<html><head>
<meta http-equiv="Content-Type" content="text/html;charset=utf-8" />
<title>Col 1 &ndash; كُولُوسِي &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Col', 1);">
<div id="navbar"><a href="../index.html">العهد الجديد بالعربية التونسية</a> &ndash; <b>كُولُوسِي</b> &ndash; <b>1</b> <a href="Col_2.html">2</a> <a href="Col_3.html">3</a> <a href="Col_4.html">4</a> </div><hr>
<h1>Col 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>تَحِيَّة</h2><span class="vn">1</span> <span class="br-p"><br><br></span>مِنْ بُولُسْ رَسُولْ المَسِيحْ يَسُوعْ بْمَشِيئِةْ اللهْ وْمِنْ خُونَا تِيمُوثَاوُسْ</div>
<div class="v" id="v2"><span class="vn">2</span> لِلمُؤْمْنِينْ الِّي فِي كُولُوسِّي، الإِخْوَة الِّي ثَابْتِينْ فِي المَسِيحْ. النِّعْمَة وِالسَّلاَمْ عْلِيكُمْ مِنْ اللهْ بُونَا.</div>
<div class="v" id="v3"><h2>صْلاَةْ شُكْرْ</h2><span class="vn">3</span> <span class="br-p"><br><br></span>نِحْمِدْ اللهْ بُو رَبّْنَا يَسُوعْ المَسِيحْ، فِي كُلْ مَرَّة نْصَلِّيوْ فِيهَا عْلَى خَاطِرْكُمْ،</div>
<div class="v" id="v4"><span class="vn">4</span> عْلَى الشَّيْء الِّي بْلَغْنَا عْلَى إِيمَانْكُمْ بِالمَسِيحْ يَسُوعْ وِمْحَبِّتْكُمْ لِلمُؤْمْنِينْ الكُلْهُمْ</div>
<div class="v" id="v5"><span class="vn">5</span> وِالرَّجَاءْ الِّي حَضِّرْهُولْكُمْ اللهْ فِي السْمَاوَاتْ، وْهُوَ الرَّجَاءْ الِّي سْمَعْتُوا بِيهْ فِي كْلاَمْ الحَقْ، الِّي هُوَ الإِنْجِيلْ</div>
<div class="v" id="v6"><span class="vn">6</span> الِّي وْصِلْكُمْ كِيمَا وْصُلْ لِلعَالَمْ الكُلُّو، وِبْدَا يُثْمُرْ وْيتِنْشَرْ فِيهْ كِيفْ مَا ثْمُرْ وْتِنْشَرْ مَا بِينَاتْكُمْ مِلِّي سْمَعْتُوا بْنِعْمِةْ اللهْ وِعْرَفْتُوهَا بِالحَقْ.</div>
<div class="v" id="v7"><span class="vn">7</span> وْهَاذَا تْعَلِّمْتُوهْ مِنْ أَبَفْرَاسْ، رْفِيقْنَا الِّي نْحِبُّوهْ فِي الخِدْمَة مْتَاعْ اللهْ وِالخَادِمْ الأَمِينْ لِلمَسِيحْ عِنْدْكُمْ.</div>
<div class="v" id="v8"><span class="vn">8</span> وْهُوَ الِّي خَبِّرْنَا بِمْحَبِّتْكُمْ الِّي في الرُّوحْ.</div>
<div class="v" id="v9"><h2>المَسِيحْ الفَادِي</h2><span class="vn">9</span> <span class="br-p"><br><br></span>هَاذَاكَا عْلاَشْ نْصَلِّيلْكُمْ فِي كُلْ وَقْتْ، مِلِّي سْمَعْنَا عْلِيكُمْ الشَّيْء هَاذَاكَا، وْنُطْلُبْ مِنْ رَبِّي بَاشْ يِمْلاَكُمْ بِالمَعْرْفَة مْتَاعْ إِرَادْتُو وْبِالحِكْمَة وِالفَهْمْ مْتَاعْ الرُّوحْ،</div>
<div class="v" id="v10"><span class="vn">10</span> بَاشْ تِتْصَرّْفُوا فِي حْيَاتْكُمْ كِيمَا يْلِيقْ بِالرَّبْ وْيِرْضِيهْ بِالكَامِلْ وْتُثْمْرُوا فِي الأَعْمَالْ الصَّالْحَة وْتِكْبْرُوا فِي مَعْرِفْةْ اللهْ،</div>
<div class="v" id="v11"><span class="vn">11</span> وْتِتْقَوُّوا بِالقُوَّة الكُلْهَا الِّي فِي قُدْرْتُو المَجِيدَة بَاشْ تِتْحَمّْلُوا كُلْ شَيْء وْإِنْتُومَا فَرْحَانِينْ وْثَابْتِينْ بِالكَامِلْ وْصَابْرِينْ بِالبَاهِي،</div>
<div class="v" id="v12"><span class="vn">12</span> حَامْدِينْ الآبْ الِّي رَدّْكُمْ مِسْتْحَقِّينْ بَاشْ تْشَارْكُوا القِدِّيسِينْ فِي الوَرْثَة مْتَاعْهُمْ كِتُدْخْلُوا مْعَاهُمْ فِي النُّورْ.</div>
<div class="v" id="v13"><span class="vn">13</span> وْهُوَ الِّي نَجَّانَا مِالسُّلْطَة مْتَاعْ الظْلاَمْ وْهَزّْنَا لْمَمْلِكْةْ إِبْنُو الِّي يْحِبُّو،</div>
<div class="v" id="v14"><span class="vn">14</span> وْوَلِّينَا مِفْدِيِّينْ فِيهْ، مَعْنَاهَا ذْنُوبْنَا مَغْفُورَة.</div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>هُوَ صُورِةْ اللهْ الِّي مَا يِتْشَافِشْ<br> <span class="br-ind"><br><span class="indent">&nbsp;</span></span>وِالإِبْنْ الِّي أَعْلَى مِالمَخْلُوقَاتْ الكُلْهَا.<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>وْبِيهْ هُوَ اللهْ خْلَقْ الحَاجَاتْ الِّي تِتْشَافْ الكُلْهَا<br> <span class="br-ind"><br><span class="indent">&nbsp;</span></span>فِي السْمَاوَاتْ وْفِي الأَرْضْ<br> <span class="br-ind"><br><span class="indent">&nbsp;</span></span>وِلِّي مَا تِتْشَافِشْ:<br> <span class="br-ind"><br><span class="indent">&nbsp;</span></span>مُلُوكْ وِلاَّ أَسْيَادْ وِلاَّ رُؤَسَاءْ وِلاَّ سْلاَطِينْ.<br> <span class="br-ind"><br><span class="indent">&nbsp;</span></span>كُلْ شَيْء تِخْلَقْ بِيهْ هُوَ وْلِيهْ هُوَ.<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>كَانْ قْبَلْ كُلْ شَيْء<br> <span class="br-ind"><br><span class="indent">&nbsp;</span></span>وْفِيهْ يِتْكَوِّنْ كُلْ شَيْء.<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>هُوَ رَاسْ الْجَسَدْ، مَعْنَاهَا رَاسْ الكَنِيسَة،<br> <span class="br-ind"><br><span class="indent">&nbsp;</span></span>وْهُوَ البِدَايَة وِالبَدْرِي مْتَاعْ الِّي قَامُوا مِنْ بِينْ المُوتَى<br> <span class="br-ind"><br><span class="indent">&nbsp;</span></span>بَاشْ يْكُونْ هُوَ الأُوِّلْ فِي كُلْ شَيْء،<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>رَاهُو اللهْ رْضَى بَاشْ يْحُطْ فِيهْ صِفَاتُو الكُلْهَا.<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>وِالله يْصَالِحْ بِيهْ كُلْ شَيْء مْعَ رُوحُو،<br> <span class="br-ind"><br><span class="indent">&nbsp;</span></span>فِي الأَرْضْ كِيمَا فِي السْمَاوَاتْ،<br> <span class="br-ind"><br><span class="indent">&nbsp;</span></span>وِبْدَمُّو عْلَى الصَّلِيبْ وَلَّى ثَمَّة سَلاَمْ.<br></div>
<div class="v" id="v21"><span class="vn">21</span> <span class="br-p"><br><br></span>وِقْبَلْ كُنْتُوا بْرَايْنِيَّة عْلَى اللهْ وِالأَعْدَاءْ مْتَاعُو بْأَفْكَارْكُمْ وْأَعْمَالْكُمْ الخَايْبَة، آمَا تَوَّا رَاهُو صَالِحْكُمْ</div>
<div class="v" id="v22"><span class="vn">22</span> فِي الْجَسَدْ البَشَري مْتَاعْ المَسِيحْ، عْلَى طْرِيقْ المُوتْ بَاشْ تَبْقَاوْ فِي مَحْضِرْ اللهْ قِدِّيسِينْ مِنْ غِيرْ عِيبْ وْمَا عْلِيكُمْشْ لُومْ</div>
<div class="v" id="v23"><span class="vn">23</span> بْشَرْطْ إِنّْكُمْ تِثْبْتُوا فِي الإِيمَانْ مِبْنِينْ عْلَى سَاسْ صْحِيحْ وْمَا تِتْرَدَدُوشْ وْمَا تِبْعْدُوشْ عْلَى الرّجَاءْ مْتَاعْ الإِنْجِيلْ الِّي سْمَعْتُوا بِيهْ وِوْصُلْ لِلمَخْلُوقَاتْ الكُلْهَا الِّي فِي الأَرْضْ، وْآنَا بُولُسْ وَلِّيتْ الخَادِمْ مْتَاعُو.</div>
<div class="v" id="v24"><h2>الجِهَادْ مْتَاعْ بُولُسْ</h2><span class="vn">24</span> <span class="br-p"><br><br></span>وْآنَا تَوَّا نَفْرَحْ بِالعْذَابْ الِّي نْعَانِي فِيهْ عْلَى خَاطِرْكُمْ، وِنْشَارِكْ فِي الوْجَايِعْ مْتَاعْ المَسِيحْ هِيَ بِيدْهَا فِي بَدْنِي عْلَى خَاطِرْ الْجَسَدْ مْتَاعُو الِّي هُوَ الكَنِيسَة</div>
<div class="v" id="v25"><span class="vn">25</span> الِّي وَلِّيتْ نِخْدِمْ فِيهَا كِيفْ مَا رَبِّي خَطِّطْ عْلَى خَاطِرْكُمْ، بَاشْ كِلْمِةْ اللهْ اتِّمْ بِالكَامِلْ،</div>
<div class="v" id="v26"><span class="vn">26</span> وْهِيَ السِّرْ الِّي اللهْ خَبَّاهْ عْلَى طُولْ الدْهُورْ وِالأَجْيَالْ وْكِشْفُو تَوَّا لِلقِدِّيسِينْ مْتَاعُو</div>
<div class="v" id="v27"><span class="vn">27</span> الِّي رَبِّي حَبّْهُمْ يَعْرْفُوا قَدَّاشْ السِّرْ هَاذَا كَانْ غْنِي وْمَجِيدْ عِنْدْ النَّاسْ الِّي مَا هُمْشْ يْهُودْ، السِّرْ هَاذَا هُوَ انُّو المَسِيحْ فِيكُمْ هُوَ الرّجَاءْ مْتَاعْ المَجْدْ.</div>
<div class="v" id="v28"><span class="vn">28</span> نْخَبّْرُوا بِيهْ النَّاسْ الكُلْهُمْ وِانَّبْهُوهُمْ وِنْعَلّْمُوهُمْ بِالحِكْمَة الكُلْهَا بَاشْ نْرُدُّوا كُلْ إِنْسَانْ نَاضِجْ فِي المَسِيحْ.</div>
<div class="v" id="v29"><span class="vn">29</span> وِعْلَى خَاطِرْ الشَّيْء هَاذَا نِتْعِبْ وِنْجَاهِدْ بْفَضْلْ قُدْرْتُو الِّي تِخْدِمْ فِيَّ بْقُوَّة.</div>
</div>
<!-- PARSED ABOVE; EDITING MAY BREAK PARSER -->
</body></html>