<html><head>
<meta http-equiv="Content-Type" content="text/html;charset=utf-8" />
<title>Col 2 &ndash; كُولُوسِي &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Col', 2);">
<div id="navbar"><a href="../index.html">العهد الجديد بالعربية التونسية</a> &ndash; <b>كُولُوسِي</b> &ndash; <a href="Col_1.html">1</a> <b>2</b> <a href="Col_3.html">3</a> <a href="Col_4.html">4</a> </div><hr>
<h1>Col 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>وِنْحِبّْكُمْ تَعْرْفُوا قَدَّاشْ نْجَاهِدْ عْلَى خَاطِرْكُمْ انْتُومَا وِلِّي فِي لاَوْدُكِيَّة وِلِّي مَا شَافُونِيشْ الكُلْهُمْ،</div>
<div class="v" id="v2"><span class="vn">2</span> بَاشْ قْلُوبْهُمْ تِتْشَجَّعْ وِيْكُونُوا مِتَّحْدِينْ بِالمْحَبَّة، بَاشْ يْوَلِّيوْ غُنْيَا فِي كُلْ شَيْء كِيِفْهْمُوا بِالكَامِلْ وِيْكُونُوا مِتْأَكّْدِينْ وَقْتِلِّي يَعْرْفُوا سِرْ اللهْ، الِّي هُوَ المَسِيحْ،</div>
<div class="v" id="v3"><span class="vn">3</span> عْلَى خَاطْرُو هُوَ الِّي مُوْجُودَة فِيهْ كْنُوزْ الحِكْمَة وِالمَعْرْفَة الكُلْهَا.</div>
<div class="v" id="v4"><span class="vn">4</span> نْقُولْ الشَّيْء هَاذَا بَاشْ حَتَّى حَدْ مَا يْغُشّْكُمْ بِالكْلاَمْ الحْلُو.</div>
<div class="v" id="v5"><span class="vn">5</span> رَغْمِلِّي آنَا غَايِبْ عْلِيكُمْ بْبَدْنِي، رَانِي مْعَاكُمْ بِالرُّوحْ، نَفْرَحْ كِنْشُوفْكُمْ مْنَظّْمِينْ وْثَابْتِينْ فِي الإِيمَانْ بِالمَسِيحْ.</div>
<div class="v" id="v6"><h2>الحَيَاةْ الجْدِيدَة فِي المَسِيحْ</h2><span class="vn">6</span> <span class="br-p"><br><br></span>إِمَّالاَ عِيشُوا فِي الرَّبْ يَسُوعْ المَسِيحْ كِيفْ مَا قْبِلْتُوهْ،</div>
<div class="v" id="v7"><span class="vn">7</span> مَادِّينْ عْرُوقْكُمْ وْمِبْنِينْ فِيهْ وْسَاسْكُمْ صْحِيحْ فِي الإِيمَانْ كِيفْ مَا تْعَلِّمْتُوا، شَاكْرِينْ بَرْشَة عْلَى كُلْ شَيْء.</div>
<div class="v" id="v8"><span class="vn">8</span> <span class="br-p"><br><br></span>وْرُدُّوا بَالْكُمْ لَوَاحِدْ يِسْحْرِلْكُمْ عْقُولْكُمْ بِكْلاَمْ الفَلْسْفَة وِالغَشَّة الزَّايْدَة الِّي مِبْنِيَّة عْلَى التَّقَالِيدْ مْتَاعْ البَشَرْ الِّي تْخُصْ الحَاجَاتْ القْوِيَّة الِّي مَا تِتْشَافِشْ فِي الدِّنْيَا، مُوشْ عْلَى المَسِيحْ.</div>
<div class="v" id="v9"><span class="vn">9</span> بَاشْ فِي المَسِيحْ تِتْوْجِدْ صِفَاتْ اللهْ الكُلْهَا فِي البْدَنْ،</div>
<div class="v" id="v10"><span class="vn">10</span> بَاشْ تِتْمْلاَوْ بِالمَسِيحْ الِّي هُوَ الرَّاسْ مْتَاعْ كُلْ رِئَاسَة وْسُلْطَة رُوحِيَّة.</div>
<div class="v" id="v11"><span class="vn">11</span> <span class="br-p"><br><br></span>وِالطْهُورْ الِّي اطَّهَّرْتُوهْ فِي المَسِيحْ، مُوشْ بِالِيْدِينْ، آمَا بْتَنْحِيتْ بْدَنْ الخَطِيّة البَشَري، وْهَاذَا هُوَ الطْهُورْ مْتَاعْ المَسِيحْ.</div>
<div class="v" id="v12"><span class="vn">12</span> إِنْتُومَا وَقْتِلِّي تْعَمِّدْتُوا فِي المَسِيحْ تِدْفِنْتُوا مْعَاهْ وْقُمْتُوا مْعَاهْ زَادَا، عْلَى خَاطِرْكُمْ امِّنْتُوا بْقُدْرِةْ اللهْ الِّي قَيّْمُو مِنْ بِينْ المُوتَى.</div>
<div class="v" id="v13"><span class="vn">13</span> كُنْتُوا مُوتَى فِي ذْنُوبْكُمْ وْمَا كُنْتُوشْ مْطَهّْرِينْ فِي البْدَنْ، يَاخِي اللهْ حْيَاكُمْ مْعَ المَسِيحْ وْسَامِحْكُمْ عْلَى ذْنُوبْكُمْ الكُلْهَا.</div>
<div class="v" id="v14"><span class="vn">14</span> وِمْحَى الكِمْبْيَالْ الِّي لَزّْمَاتُوعْلِينَا الفَرَايِضْ وِلِّي مَا كَانِشْ فِي صَالِحْنَا، وْنَحَّاهْ وْسَمّْرُو عْلَى الصَّلِيبْ،</div>
<div class="v" id="v15"><span class="vn">15</span> وْنَحَّى السْلاَحْ مْتَاعْ الرُّؤَسَاءْ وِلِّي عِنْدْهُمْ سُلْطَة رُوحِيَّة وْخَلاَّهُمْ عِبْرَة، هَزّْهُمْ مْرَابِيطْ قُدَّامْ النَّاسْ كِغْلِبْهُمْ فِي الصَّلِيبْ.</div>
<div class="v" id="v16"><span class="vn">16</span> <span class="br-p"><br><br></span>مَا تْخَلِّيوْشْ حَتَّى وَاحِدْ يُحْكُمْ عْلِيكُمْ فِي المَاكْلَة وِالشْرَابْ وِلاَّ فِي الأَعْيَادْ وْطْلُوعْ الهْلاَلْ وِالأَسْبَاتْ،</div>
<div class="v" id="v17"><span class="vn">17</span> هَاذِي الكُلْهَا مَاهِي إِلاَّ ظِلْ مْتَاعْ الحَاجَاتْ الِّي بَاشْ تَاقَعْ فِي المُسْتَقْبِلْ، آمَا الحْقِيقَة رَاهِي المَسِيحْ.</div>
<div class="v" id="v18"><span class="vn">18</span> وْمَا تْخَلِّيوْشْ حَتَّى وَاحِدْ يْخَسِّرْكُمْ وِيْنَحِّيلْكُمْ الجَايْزَة كِيْظَهّْرِلْكُمْ الِّي هُوَ مِتْوَاضَعْ وْيِعْبِدْ المْلاَيْكَة وْيُحْكُمْ عْلَى النَّاسْ الأُخْرِينْ، مَنْفُوخْ بِالتَّكَبُّرْ وِالرَّايْ الفَاسِدْ مْتَاعْ البَشَرْ،</div>
<div class="v" id="v19"><span class="vn">19</span> وْمَاهُوشْ مْكَبِّشْ فِي الرَّاسْ، وِلِّي بِيهْ يِتْقَوَّى الْجَسَدْ الكُلُّو وِيْشِدْ فِي بَعْضُو بِالضْلُوعْ وِالمْفَاصِلْ بَاشْ يِكْبِرْ بْقُدْرِةْ رَبِّي.</div>
<div class="v" id="v20"><span class="vn">20</span> <span class="br-p"><br><br></span>اذَا كَانْكُمْ مُتُّوا مْعَ المَسِيحْ فِي مَا يْخُصْ الحَاجَاتْ القْوِيَّة الِّي مَا تِتْشَافِشْ فِي الدِّنْيَا، عْلاَشْ تْعِيشُوا كَإِنّْكُمْ تَابْعِينْ لِلعَالَمْ هَاذَا وِاطِّيعُوا فِي الفَرَايِضْ هَاذِي:</div>
<div class="v" id="v21"><span class="vn">21</span> «مَا تْمِسِّشْ، مَا تْذُوقِشْ الشَّيْء هَاذَا، مَا تْشِدِّشْ الشَّيْء هَاذَاكَا.»</div>
<div class="v" id="v22"><span class="vn">22</span> وْهِيَ الكُلْهَا حَاجَاتْ تِفْنَى كِنَعْمْلُوهَا؟ إِي نْعَمْ، هِيَ أَحْكَامْ وْتَعَالِيمْ مْتَاعْ البَشَرْ،</div>
<div class="v" id="v23"><span class="vn">23</span> تُظْهُرْ الِّي هِيَ فِيهَا الحِكْمَة بالعِبَادَة الِّي مْلَزّْمَة عْلَى النَّاسْ وَقْتِلِّي الإِنْسَانْ يْهِينْ بَدْنُو وِيْهَبِّطْ مِنْ رُوحُو، وِالحَاجَاتْ هَاذِي مَا عِنْدْهَاشْ قِيمَة وْمَا تْنَحِّيشْ الشْهَاوِي مْتَاعْ البَشَرْ.</div>
</div>
<!-- PARSED ABOVE; EDITING MAY BREAK PARSER -->
</body></html>