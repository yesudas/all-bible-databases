<html><head>
<meta http-equiv="Content-Type" content="text/html;charset=utf-8" />
<title>Col 3 &ndash; كُولُوسِي &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Col', 3);">
<div id="navbar"><a href="../index.html">العهد الجديد بالعربية التونسية</a> &ndash; <b>كُولُوسِي</b> &ndash; <a href="Col_1.html">1</a> <a href="Col_2.html">2</a> <b>3</b> <a href="Col_4.html">4</a> </div><hr>
<h1>Col 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الأَخْلاَقْ المَسِيحِيَّة</h2><span class="vn">1</span> <span class="br-p"><br><br></span>وْإِذَا كَانْكُمْ قُمْتُوا مْعَ المَسِيحْ، إِمَّالاَ اسْعَاوْ لِلحَاجَاتْ الِّي فِي السْمَاءْ وِينْ المَسِيحْ قَاعِدْ عْلَى يْمِينْ اللهْ.</div>
<div class="v" id="v2"><span class="vn">2</span> فَكّْرُوا فِي الحَاجَاتْ الِّي فِي السْمَاءْ، مُوشْ فِي الحَاجَاتْ الِّي فِي الأَرْضْ،</div>
<div class="v" id="v3"><span class="vn">3</span> رَاكُمْ مُتُّوا وِحْيَاتْكُمْ مَسْتُورَة مْعَ المَسِيحْ فِي اللهْ.</div>
<div class="v" id="v4"><span class="vn">4</span> وْوَقْتِلِّي يُظْهُرْ المَسِيحْ الِّي هُوَ حْيَاتْكُمْ، إِنْتُومَا زَادَا تُظْهْرُوا مْعَاهْ فِي مَجْدُو.</div>
<div class="v" id="v5"><span class="vn">5</span> <span class="br-p"><br><br></span>إِمَّالاَ، إِقْضِيوْ عْلَى الحَاجَاتْ مْتَاعْ الأَرْضْ الِّي فِيكُمْ كِيفْ الزْنَى وِالنْجَاسَة وِالتَّسَيُّبْ وِالشْهَاوِي الخَايْبَة وِالطْمَعْ، الِّي هُوَ عْبَادِةْ الصْنَبْ،</div>
<div class="v" id="v6"><span class="vn">6</span> وِالحَاجَاتْ هَاذِيكَا تْجِيبْ الغَضَبْ مْتَاعْ اللهْ عْلَى وْلاَدْ الحْرَامْ.</div>
<div class="v" id="v7"><span class="vn">7</span> وْمِنْ بِينْهُمْ انْتُومَا قْبَلْ وَقْتِلِّي كُنْتُوا تَعْمْلُوا فِي الحَاجَاتْ هَاذُوكُمْ.</div>
<div class="v" id="v8"><span class="vn">8</span> آمَا تَوَّا نَحِّيوْ عْلِيكُمْ الحَاجَاتْ هَاذُومَا الكُلْهُمْ الِّي هُومَا الغَضَبْ وِالنِّقْمَة وِالخُبْثْ وِالكُفْرْ. مَا تْقُولُوشْ الكْلاَمْ الخَايِبْ،</div>
<div class="v" id="v9"><span class="vn">9</span> وْمَا تِكْذْبُوشْ عْلَى بْعَضْكُمْ، عْلَى خَاطِرْكُمْ نَحِّيتُوا الإِنْسَانْ القْدِيمْ وِعْمَايْلُوا الكُلْهَا،</div>
<div class="v" id="v10"><span class="vn">10</span> وِلْبِسْتُوا الإِنْسَانْ الجْدِيدْ الِّي يِتْجَدِدْ فِي المَعْرْفَة عْلَى صُورِةْ الِّي خَلْقُو.</div>
<div class="v" id="v11"><span class="vn">11</span> وْلِهْنَا مَا عَادِشْ ثَمَّة يْهُودِي وِلاَّ مُوشْ يْهُودِي، وْلاَ مْطَهِّرْ وِلاَّ مُوشْ مْطَهِّرْ، وْلاَ رُومِي وِلاَّ بَرْبَرْ، وْلاَ عَبْدْ وِلاَّ حُرْ، آمَا المَسِيحْ الِّي هُوَ كُلْ شَيْء وْفِي كُلْ شَيْء.</div>
<div class="v" id="v12"><span class="vn">12</span> <span class="br-p"><br><br></span>وْإِنْتُومَا الِّي خْتَارْكُمْ اللهْ وْقَدِّسْكُمْ وْحَبّْكُمْ، البْسُوا الحَنَانْ والرَّأْفَة وِاللُّطْفْ وِالتَّوَاضُعْ وِالبْهَاوَة وِالصَّبْرْ.</div>
<div class="v" id="v13"><span class="vn">13</span> تْحَمّْلُوا بْعَضْكُمْ، وْسَامْحُوا بْعَضْكُمْ اذَا كَانْ وَاحِدْ مِنْكُمْ شَاكِي بِالآخَرْ. كِيفْ مَا سَامَحْكُمْ الرَّبْ، إِنْتُومَا زَادَا سَامْحُوا.</div>
<div class="v" id="v14"><span class="vn">14</span> وِالْبْسُوا المْحَبَّة فُوقْ هَاذَا الكُلُّو، رَاهِي هِيَ الرْبَاطْ الِّي يْخَلِّيكُمْ كَامْلِينْ.</div>
<div class="v" id="v15"><span class="vn">15</span> وْخَلِّيوْ سَلاَمْ المَسِيحْ الِّي اللهْ دْعَاكُمْ لِيهْ يْسَيْطِرْ عْلَى قْلُوبْكُمْ، بَاشْ تْوَلِّيوْ جَسَدْ وَاحِدْ، كُونُوا شَاكْرِينْ.</div>
<div class="v" id="v16"><span class="vn">16</span> <span class="br-p"><br><br></span>خَلِّي كِلْمِةْ المَسِيحْ تُسْكُنْ بِينَاتْكُمْ بِغْنَاهَا الكُلُّو بَاشْ تْعَلّْمُوا وِتْنَبّْهُوا بْعَضْكُمْ بِالمَزَامِيرَ وِالتَّسَابِيحْ وِالغْنَايَاتْ الرُّوحِيَّة بْنِعْمَة وبْكُلْ حِكْمَة، وِانْتُومَا تْغَنِّيوْ للهْ مِنْ قْلُوبْكُمْ.</div>
<div class="v" id="v17"><span class="vn">17</span> وْمَهْمَا يْكُونْ قُولْكُمْ وْفِعْلْكُمْ، خَلِّيهْ يْكُونْ بْإِسْمْ الرَّبْ يَسُوعْ، حَامْدِينْ بِيهْ اللهْ الآبْ.</div>
<div class="v" id="v18"><h2>وْصَايَا لِلنَّاسْ</h2><span class="vn">18</span> <span class="br-p"><br><br></span>يَا نْسَاء طِيعُوا رْجَالْكُمْ كِيفْ مَا يْلِيقْ بْرَبِّي.</div>
<div class="v" id="v19"><span class="vn">19</span> يَا رْجَالْ، حِبُّوا نْسَاكُمْ وْمَا تْكُونُوشْ قَاسِينْ عْلِيهُمْ.</div>
<div class="v" id="v20"><span class="vn">20</span> <span class="br-p"><br><br></span>يَا الوْلاَدْ، طِيعُوا وَالْدِيكُمْ فِي كُلْ شَيْء عْلَى خَاطِرْ هَاذَا يْرَضِّي الرَّبْ.</div>
<div class="v" id="v21"><span class="vn">21</span> يَا البَّيَّانْ، مَا تْغَشَشُوشْ وْلاَدْكُمْ بَاشْ مَا يَيْأْسُوشْ.</div>
<div class="v" id="v22"><span class="vn">22</span> <span class="br-p"><br><br></span>يَا العَبِيدْ، طِيعُوا سْيَادْكُمْ فِي الأَرْضْ فِي كُلْ شَيْء، مُوشْ قُدَّامْ عِينِيهُمْ كِيفْ الِّي يْرَضِّي فِي النَّاسْ، آمَا بْقَلْبْ طَاهِرْ وِيْخَافْ رَبِّي.</div>
<div class="v" id="v23"><span class="vn">23</span> وْأَيْ حَاجَة تَعْمْلُوهَا أَعْمْلُوهَا مِنْ كُلْ قْلُوبْكُمْ كَإِنّْهَا لِلرَّبْ مُوشْ لِلنَّاسْ،</div>
<div class="v" id="v24"><span class="vn">24</span> وْأَعْرْفُوا إِنُّو الرَّبْ بَاشْ يْجَازِيكُمْ بْمِيرَاثُو، عْلَى خَاطِرْكُمْ إِنْتُومَا تِخْدْمُوا فِي الرَّبْ المَسِيحْ.</div>
<div class="v" id="v25"><span class="vn">25</span> آمَا الِّي يَعْمِلْ الشَّرْ رَاهُو بَاشْ يِتْعَاقِبْ عْلَى الشَّيْء الِّي عَمْلُو، وْمَا ثَمَّاشْ فَرْقْ بِينْ وَاحِدْ وِالآخِرْ.</div>
</div>
<!-- PARSED ABOVE; EDITING MAY BREAK PARSER -->
</body></html>