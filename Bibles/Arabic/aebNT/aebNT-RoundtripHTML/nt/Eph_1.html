<html><head>
<meta http-equiv="Content-Type" content="text/html;charset=utf-8" />
<title>Eph 1 &ndash; أَفَسُسْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eph', 1);">
<div id="navbar"><a href="../index.html">العهد الجديد بالعربية التونسية</a> &ndash; <b>أَفَسُسْ</b> &ndash; <b>1</b> <a href="Eph_2.html">2</a> <a href="Eph_3.html">3</a> ... <a href="Eph_6.html">6</a> </div><hr>
<h1>Eph 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>تَحِيَّة</h2><span class="vn">1</span> <span class="br-p"><br><br></span>مِنْ بُولُسْ الِّي هُوَ رَسُولْ المَسِيحْ يَسُوعْ بْإِرَادِةْ اللهْ، لِلقِدِّيسِينْ الِّي هُومَا مِنْ شَعْبْ اللهْ وِلِّي هُومَا أُمَنَاءْ فِي المَسِيحْ يَسُوعْ، الِّي سَاكْنِينْ فِي أَفَسُسْ.</div>
<div class="v" id="v2"><span class="vn">2</span> النِّعْمَة وِالسَّلاَمْ لِيكُمْ مِنْ عِنْدْ اللهْ بُونَا وِالرَّبْ يَسُوعْ المَسِيحْ.</div>
<div class="v" id="v3"><h2>بَرَكَاتْ رُوحِيَّة فِي المَسِيحْ</h2><span class="vn">3</span> <span class="br-p"><br><br></span>تَبَارَكْ اللهْ بُو رَبّْنَا يَسُوعْ المَسِيحْ، الِّي بَارِكْنَا فِي المَسِيحْ بْكُلْ بَرْكَة رُوحِيَّة فِي السْمَاوَاتْ.</div>
<div class="v" id="v4"><span class="vn">4</span> كِيمَا خْتَارْنَا فِيهْ قْبَلْ مَا تِتْخْلَقْ الدِّنْيَا بَاشْ نْكُونُوا قِدِّيسِينْ وْمَا عْلِينَاشْ لُومْ قُدَّامُو فِي المْحَبَّة.</div>
<div class="v" id="v5"><span class="vn">5</span> سْبِقْ وِخْتَارْنَا بِمْحَبّْتُو بَاشْ نْكُونُوا وْلاَدُو فِي يَسُوعْ المَسِيحْ حَسْبْ إِرَادْتُو.</div>
<div class="v" id="v6"><span class="vn">6</span> بَاشْ نُشْكْرُوا المَجْدْ مْتَاعْ نِعْمْتُو الِّي نْعِمْ بِيهَا عْلِينَا فِي ابْنُو الِّي يْحِبُّو.</div>
<div class="v" id="v7"><span class="vn">7</span> الِّي تِفْدِينَا بْدَمُّو وِتْغِفْرِتْ ذْنُوبْنَا بْنِعْمْتُو العْظِيمَة.</div>
<div class="v" id="v8"><span class="vn">8</span> الِّي فَاضْ بِيهَا عْلِينَا.</div>
<div class="v" id="v9"><span class="vn">9</span> عْلَى خَاطْرُو عَرِّفْنَا بِالسِّرْ الغَامِضْ مْتَاعْ إِرَادْتُو بْكُلْ حِكْمَة وْفَهْمْ كِيفْ مَا خَطِطْلُو وْعِمْلُو عْلَى طْرِيقْ المَسِيحْ.</div>
<div class="v" id="v10"><span class="vn">10</span> وِالخِطَّة هَاذِي بَاشْ يْتَمِّمْهَا فِي قَلْبْ الزْمَانْ، بَاشْ يْلِمْ كُلْ شَيْء فِيهْ المَسِيحْ، الحَاجَاتْ الِّي فِي السْمَاءْ وِالحَاجَاتْ الِّي فِي الأَرْضْ.</div>
<div class="v" id="v11"><span class="vn">11</span> وْفِيهْ هُوَ اللهْ خْتَارْنَا بَاشْ نَاخْذُوا الوَرْثَة الِّي كْتِبْهَالْنَا، كِيفْ مَا اللهْ خَطِطْ وْقَرِرْ مِالأُوِّلْ.</div>
<div class="v" id="v12"><span class="vn">12</span> أَحْنَا سْبِقْنَا وْكَانْ عِنْدْنَا رَجَاءْ فِي المَسِيحْ بَاشْ نُشْكْرُوا مَجْدْ اللهْ.</div>
<div class="v" id="v13"><span class="vn">13</span> وِانْتُومَا زَادَا الِّي سْمَعْتُوا كِلْمِةْ الحَقْ الِّي هِيَ الإِنْجِيلْ الِّي خْلُصْتُوا بِيهْ وِلِّي فِيهْ هُوَ كِإِمِّنْتُوا اللهْ خْتِمْكُمْ بِالرُّوحْ القُدُسْ الِّي وْعِدْكُمْ بِيهْ،</div>
<div class="v" id="v14"><span class="vn">14</span> الرُّوحْ الِّي هُوَ عَرْبُونْ الوَرْثَة مْتَاعْنَا حَتَّى لِينْ يِتْفْدَاوْ المُخْتَارِينْ. امَّالاَ خَلِّينَا نُشْكْرُوهْ عْلَى مَجّْدُو.</div>
<div class="v" id="v15"><h2>صْلاَةْ بُولُسْ</h2><span class="vn">15</span> <span class="br-p"><br><br></span>هَاذَاكَا عْلاَشْ آنَا زَادَا وَقْتِلِّي سْمَعْتْ بْإِيمَانْكُمْ بِالرَّبْ يَسُوعْ وِمْحَبِّتْكُمْ لِلمُؤْمْنِينْ الكُلْ</div>
<div class="v" id="v16"><span class="vn">16</span> بْقِيتْ دِيمَا نُشْكُرْ فِي اللهْ عْلَى خَاطِرْكُمْ وْنِتْفَكِّرْ فِيكُمْ فِي صْلاَتِي</div>
<div class="v" id="v17"><span class="vn">17</span> بَاشْ الآبْ المَجِيدْ الِّي هُوَ الاَهْ رَبّْنَا يَسُوعْ المَسِيحْ يَعْطِيكُمْ رُوحْ حِكْمَة يِكْشْفِلْكُمْ اللهْ بَاشْ تَعْرْفُوهْ</div>
<div class="v" id="v18"><span class="vn">18</span> وِيْنَوّْرِلْكُمْ قْلُوبْكُمْ بَاشْ تَعْرْفُوا الرَّجَاءْ الِّي عِنْدْكُمْ الِّي دْعَاكُمْ لِيهْ وِالغْنَى الِّي فِي مَجْدْ الوَرْثَة مْتَاعُو فِي المُؤْمْنِينْ.</div>
<div class="v" id="v19"><span class="vn">19</span> وْتَعْرْفُوا قُدْرْتُو العْظِيمَة الِّي مَا تِتْحَدَّاشْ وِلِّي ظَهِّرْهَالْنَا أَحْنَا المُؤْمْنِينْ بِالشَّيْء الِّي عَمْلُو بْقُوتُو الكْبِيرَة.</div>
<div class="v" id="v20"><span class="vn">20</span> الِّي عَمْلُو فِي المَسِيحْ وَقْتِلِّي قَيّْمُوا مِنْ بِينْ المُوتَى وْقَعّْدُو عْلَى يْمِينُو فِي السْمَاوَاتْ.</div>
<div class="v" id="v21"><span class="vn">21</span> فُوقْ كُلْ رِئَاسَة وْسُلْطَة وْقُوَّة وِسْيَادَة وْكُلْ اسْمْ يِتْسَمَّى مُوشْ فِي الزْمَانْ هَاذَا بَرْكْ آمَا فِي الزْمَانْ الِّي جَايْ زَادَا.</div>
<div class="v" id="v22"><span class="vn">22</span> وْحَطْ كُلْ شَيْء تَحْتْ سَاقِيهْ وْرَدُّو الرَّاسْ مْتَاعْ الحَاجَاتْ الكُلْهَا لِلكَنِيسَة</div>
<div class="v" id="v23"><span class="vn">23</span> الِّي هِيَ الْجَسَدْ مْتَاعُو وِكْمَالُو وْهُوَ الِّي يِمْلَى كُلْ شَيْء فِي كُلْ شَيْء.</div>
</div>
<!-- PARSED ABOVE; EDITING MAY BREAK PARSER -->
</body></html>