<html><head>
<meta http-equiv="Content-Type" content="text/html;charset=utf-8" />
<title>Eph 5 &ndash; أَفَسُسْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eph', 5);">
<div id="navbar"><a href="../index.html">العهد الجديد بالعربية التونسية</a> &ndash; <b>أَفَسُسْ</b> &ndash; <a href="Eph_1.html">1</a> ... <a href="Eph_3.html">3</a> <a href="Eph_4.html">4</a> <b>5</b> <a href="Eph_6.html">6</a> </div><hr>
<h1>Eph 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>عِيشُوا فِي النُّورْ</h2><span class="vn">1</span> <span class="br-p"><br><br></span>انْتُومَا وْلاَدْ اللهْ إِمَّالاَ كُونُوا كِيفْ وْلاَدْ مَحْبُوبِينْ</div>
<div class="v" id="v2"><span class="vn">2</span> وْعِيشُوا فِي المْحَبَّة كِيفْ مَا المَسِيحْ حَبّْنَا وِعْطَى رُوحُو عْلَى خَاطِرْنَا قُرْبَانْ رِيحْتُو طَيّْبَة وِذْبِيحَة للهْ.</div>
<div class="v" id="v3"><span class="vn">3</span> آمَا مَا دَامْكُمْ مُؤْمْنِينْ مَا تُذْكْرُوشْ بِينَاتْكُمْ حَتَّى اسْمْ الزْنَى وْكُلْ نْجَاسَة وِلاَّ طْمَعْ.</div>
<div class="v" id="v4"><span class="vn">4</span> وِلاَّ الكْلاَمْ الخَايِبْ وِلاَّ التْمَسْخِيرْ وِلاَّ كْلاَمْ السْفَاهَة الِّي مَا هُمْشْ لاَيْقِينْ. فِي عُوضْ هَاذَا اشْكْرُوا اللهْ.</div>
<div class="v" id="v5"><span class="vn">5</span> يِلْزِمْكُمْ تَعْرْفُوا الشَّيْء هَاذَا: الِّي لاَ زَانِي وِلاَّ مَنْزُوسْ وِلاَّ طَمَّاعْ الِّي هُوَ يِعْبِدْ فِي الصْنَبْ عَنْدُو بْلاَصَة فِي مَمْلِكْةْ المَسِيحْ وِالله.</div>
<div class="v" id="v6"><span class="vn">6</span> <span class="br-p"><br><br></span>مَا تْخَلِّيوْشْ حَتَّى وَاحِدْ يْغُشّْكُمْ بِالكْلاَمْ الفَارِغْ، رَاهُو بِسْبَبْ الحَاجَاتْ هَاذُومَا اللهْ يَغْضِبْ عْلَى النَّاسْ الِّي يَعْمْلُوا الحَاجَاتْ هَاذُوكُمْ.</div>
<div class="v" id="v7"><span class="vn">7</span> امَّالاَ مَا تْشَارْكُوهُمْشْ فِي الحَاجَاتْ هَاذُوكُمْ.</div>
<div class="v" id="v8"><span class="vn">8</span> قْبَلْ كُنْتُوا فِي الظْلاَمْ، آمَا تَوَّا انْتُومَا نُورْ فِي الرَّبْ. إِمَّالاَ اتْصَرّْفُوا كِيفْ وْلاَدْ النُّورْ.</div>
<div class="v" id="v9"><span class="vn">9</span> رَاهُو النُّورْ هُوَ الِّي يْجِيبْ بَرْشَة ثَمَرْ مْتَاعْ صْلاَحْ وْبِرْ وْحَقْ.</div>
<div class="v" id="v10"><span class="vn">10</span> حَاوْلُوا بَاشْ تِتْعَلّْمُوا الحَاجَاتْ الِّي تْرَضِّي الرَّبْ.</div>
<div class="v" id="v11"><span class="vn">11</span> مَا تْشَارْكُوشْ فِي أَعْمَالْ الظْلاَمْ الِّي مَا فِيهَاشْ ثَمَرْ وْبِالعَكْسْ أَفْضْحُوهَا.</div>
<div class="v" id="v12"><span class="vn">12</span> رَاهُمْ حَتَّى الحَاجَاتْ الِّي يَعْمْلُوا فِيهُمْ فِي السِّرْ يِحْشِمْ الوَاحِدْ بَاشْ يَحْكِي عْلِيهُمْ.</div>
<div class="v" id="v13"><span class="vn">13</span> آمَا كُلْ شَيْء تُظْهُرْ حْقِيقْتُو وَقْتِلِّي يِكْشْفُو النُّورْ وْأَيْ حَاجَة تِتْكْشِفْ تْوَلِّي فِي النُّورْ.</div>
<div class="v" id="v14"><span class="vn">14</span> هَاذَاكَا عْلاَشْ تْقَالْ: <span class="br-p"><br><br></span><span class="br-ind"><br><span class="indent">&nbsp;</span></span>فِيقْ، يَا رَاقِدْ،<br> <span class="br-ind"><br><span class="indent">&nbsp;</span></span>قُومْ مِنْ بِينْ المُوتَى،<br> <span class="br-ind"><br><span class="indent">&nbsp;</span></span>وِالمَسِيحْ بَاشْ يَعْطِيكْ نُورْ.<br></div>
<div class="v" id="v15"><span class="vn">15</span> <span class="br-p"><br><br></span>إِمَّالاَ رُدُّوا بَالْكُمْ عْلَى رْوَاحْكُمْ كِيفَاشْ تِتْصَرّْفُوا. مُوشْ كِيفْ نَاسْ بْهَالِيلْ. آمَا كِيفْ نَاسْ حُكَمَاءْ</div>
<div class="v" id="v16"><span class="vn">16</span> وِاسْتْغَلُّوا الوَقْتْ عْلَى خَاطِرْ الأَيَّامْ خَايْبَة.</div>
<div class="v" id="v17"><span class="vn">17</span> هَاذَاكَا عْلاَشْ مَا تْكُونُوشْ بْهَالِيلْ، آمَا أَعْرْفُوا شْنُوَّة هِيَ ارَادِةْ اللهْ.</div>
<div class="v" id="v18"><span class="vn">18</span> وْمَا تِسْكْرُوشْ بِالشْرَابْ رَاهُو فِيهْ الفْسَادْ آمَا اتْمْلاَوْ بِالرُّوحْ القُدُسْ.</div>
<div class="v" id="v19"><span class="vn">19</span> وْكَلّْمُوا بْعَضْكُمْ بِمْزَامِيرْ وْتَسَابِيحْ وْتَرَانِيمْ رُوحِيَّة وْسَبّْحُوا الرَّبْ فِي قْلُوبْكُمْ.</div>
<div class="v" id="v20"><span class="vn">20</span> تِحْمْدُوا اللهْ الآبْ فِي كُلْ وَقْتْ وِعْلَى كُلْ شَيْء بْإِسْمْ رَبّْنَا يَسُوعْ المَسِيحْ.</div>
<div class="v" id="v21"><span class="vn">21</span> طِيعُوا بْعَضْكُمْ كِيفْ مَا اطِّيعُوا المَسِيحْ.</div>
<div class="v" id="v22"><h2>النْسَاء وِرْجَالْهُمْ</h2><span class="vn">22</span> <span class="br-p"><br><br></span>وِالنْسَاء يْطِيعُوا رْجَالْهُمْ كِيمَا يْطِيعُوا الرَّبْ</div>
<div class="v" id="v23"><span class="vn">23</span> عْلَى خَاطِرْ الرَّاجِلْ هُوَ رَاسْ المْرَا كِيفْ مَا المَسِيحْ هُوَ رَاسْ الكَنِيسَة، الِّي هِيَ الجَسَدْ مْتَاعُو وْهُوَ بِيدُو المُخَلِّصْ مْتَاعْهَا.</div>
<div class="v" id="v24"><span class="vn">24</span> كِيفْ مَا الكَنِيسَة اطِّيعْ المَسِيحْ خَلِّي النْسَاء زَادَا يْطِيعُوا رْجَالْهُمْ فِي كُلْ شَيْء.</div>
<div class="v" id="v25"><span class="vn">25</span> وِالرْجَالْ يْحِبُّوا نْسَاهُمْ كِيفْ مَا المَسِيحْ حَبْ الكَنِيسَة وِعْطَى حْيَاتُو عْلَى خَاطِرْهَا.</div>
<div class="v" id="v26"><span class="vn">26</span> بَاشْ يْقَدِّسْهَا وِيْطَهِّرْهَا بِالمَاء عْلَى طْرِيقْ كِلْمْتُو.</div>
<div class="v" id="v27"><span class="vn">27</span> وْيَاخُذْهَا لْرُوحُو كَنِيسَة مَجِيدَة مَا فِيهَا حَتَّى عِيبْ وْمَا هِيشْ مْشَوّْهَة وِلاَّ نَاقْصَة أَيْ حَاجَة. بَاشْ تْكُونْ مُقَدّْسَة وِبْلاَشْ عْيُوبْ.</div>
<div class="v" id="v28"><span class="vn">28</span> وِالرْجَالْ يِلْزِمْهُمْ يْحِبُّوا نْسَاهُمْ كِيفْ مَا يْحِبُّوا بْدُونَاتْهُمْ، وِلِّي يْحِبْ مَرْتُو يْحِبْ رُوحُو.</div>
<div class="v" id="v29"><span class="vn">29</span> وْمَا ثَمَّة حَتَّى حَدْ يَكْرَهْ بَدْنُو آمَا يْغَذِّيهْ وْيِتْلْهَى بِيهْ كِيفْ مَا يَعْمِلْ المَسِيحْ لِلكَنِيسَة.</div>
<div class="v" id="v30"><span class="vn">30</span> عْلَى خَاطِرْنَا أَعْضَاءْ فِي الجَسَدْ مْتَاعُو.</div>
<div class="v" id="v31"><span class="vn">31</span> هَاذَاكَا عْلاَشْ الرَّاجِلْ يْخَلِّي بُوهْ وْأُمُّو وْيِتْرْبَطْ بْمَرْتُو وِيْوَلِّيوْ الإِثْنِينْ جَسَدْ وَاحِدْ.</div>
<div class="v" id="v32"><span class="vn">32</span> السِّرْ الغَامِضْ هَاذَا عْظِيمْ وْآنَا نَحْكِي هْنَا عْلَى المَسِيحْ وِالكَنِيسَة.</div>
<div class="v" id="v33"><span class="vn">33</span> آمَا إِنْتُومَا زَادَا خَلِّي كُلْ وَاحِدْ فِيكُمْ يْحِبْ مَرْتُو كِيفْ رُوحُو وِالمْرَا يِلْزِمْهَا تِحْتَرِمْ رَاجِلْهَا.</div>
</div>
<!-- PARSED ABOVE; EDITING MAY BREAK PARSER -->
</body></html>