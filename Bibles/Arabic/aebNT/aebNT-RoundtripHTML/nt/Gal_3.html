<html><head>
<meta http-equiv="Content-Type" content="text/html;charset=utf-8" />
<title>Gal 3 &ndash; غَلاَطْيَة &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gal', 3);">
<div id="navbar"><a href="../index.html">العهد الجديد بالعربية التونسية</a> &ndash; <b>غَلاَطْيَة</b> &ndash; <a href="Gal_1.html">1</a> <a href="Gal_2.html">2</a> <b>3</b> <a href="Gal_4.html">4</a> <a href="Gal_5.html">5</a> <a href="Gal_6.html">6</a> </div><hr>
<h1>Gal 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الشَّرِيعَة وِلاَّ الإِيمَانْ</h2><span class="vn">1</span> <span class="br-p"><br><br></span>يَا أَهْلْ غَلاَطْيَة الِّي مَا عِنْدْكُمْشْ عْقَلْ، شْكُونْ الِّي سْحِرِّلْكُمْ عْقُولْكُمْ، إِنْتُومَا الِّي شُفْتُوا بْعِينِيكُمْ شْنُوَّة الِّي عَمْلُو يَسُوعْ المَسِيحْ عْلَى الصَّلِيبْ.</div>
<div class="v" id="v2"><span class="vn">2</span> نْحِبْ نِسْإِلْكُمْ عْلَى حَاجَة وَحْدَة: يَاخِي خْذِيتُوا الرُّوحْ القُدُسْ بِالأَعْمَالْ مْتَاعْ الشَّرِيعَة وِلاَّ عْلَى خَاطِرْكُمْ سْمَعْتُوا الإِنْجِيلْ وِامِّنْتُوا بِيهْ؟</div>
<div class="v" id="v3"><span class="vn">3</span> يَاخِي لِلحَدْ هَاذَا إِنْتُومَا خْرَجْتُوا مِنْ عْقُولْكُمْ؟ يَاخِي بَعْدْ مَا بْدِيتُوا بِالرُّوحْ تْكَمّْلُوا بِالْجَسَدْ؟</div>
<div class="v" id="v4"><span class="vn">4</span> يَاخِي البَرْشَة حَاجَاتْ الِّي جَرِّبْتُوهَا رَاحِتْ خْسَارَة؟ هَاذَا إِذَا كَانْ رَاحِتْ خْسَارَة بِالحَقْ.</div>
<div class="v" id="v5"><span class="vn">5</span> يَاخِي اللهْ عْطَاكُمْ الرُّوحْ وِعْمَلْ مُعْجْزَاتْ مَا بِينَاتْكُمْ بِالأَعْمَالْ مْتَاعْ الشَّرِيعَة وِلاَّ عْلَى خَاطِرْكُمْ سْمَعْتُوا الإِنْجِيلْ وِامِّنْتُوا بِيهْ؟</div>
<div class="v" id="v6"><span class="vn">6</span> <sup class="fnm"><a name="fnm1" href="#fn1">1</a></sup>كِيفْ مَا يْقُولْ الكْتَابْ المُقَدَّسْ: «إِبْرَاهِيمْ إِمِّنْ بِالله وْإِيمَانُو رَدُّو بَارْ.»</div>
<div class="v" id="v7"><span class="vn">7</span> <span class="br-p"><br><br></span>إِمَّالاَ يِلْزِمْكُمْ تَعْرْفُوا الِّي النَّاسْ الِّي يِمّْنُوا هُومَا بِالحَقْ ذُرِّيِّةْ إِبْرَاهِيمْ.</div>
<div class="v" id="v8"><span class="vn">8</span> <sup class="fnm"><a name="fnm2" href="#fn2">2</a></sup>وِالكْتَابْ المُقَدَّسْ سْبِقْ وِشْهِدْ الِّي اللهْ بَاشْ يَعْطِي البِرْ بِالإِيمَانْ لِلنَّاسْ الِّي مَا هُمْشْ يْهُودْ وْبَشِّرْ إِبْرَاهِيمْ بِالمْسَبِّقْ وْقَالُّو: «بَاشْ تِتْبَارِكْ فِيكْ الشْعُوبْ الكُلْهَا.»</div>
<div class="v" id="v9"><span class="vn">9</span> إِمَّالاَ الِّي هُومَا مُؤْمْنِينْ، اللهْ يْبَارِكْهُمْ مْعَ إِبْرَاهِيمْ الِّي إِمِّنْ.</div>
<div class="v" id="v10"><span class="vn">10</span> <sup class="fnm"><a name="fnm3" href="#fn3">3</a></sup>آمَا الِّي هُومَا يَعَمّْلُوا عْلَى إِنّْهُمْ يْطِيعُوا الشَّرِيعَة، رَاهُمْ الكُلْهُمْ بَاشْ يْكُونُوا مَلْعُونِينْ عْلَى خَاطِرْ مَكْتُوبْ فِي الكْتَابْ المُقَدَّسْ: «مَلْعُونْ كُلْ وَاحِدْ مَا يَعْمِلْشْ دِيمَا كُلْ مَا هُوَ مَكْتُوبْ فِي كْتَابْ الشَّرِيعَة.»</div>
<div class="v" id="v11"><span class="vn">11</span> <sup class="fnm"><a name="fnm4" href="#fn4">4</a></sup>وَاضِحْ الِّي الشَّرِيعَة مَا تْرُدْ حَتَّى وَاحِدْ بَارْ قُدَّامْ اللهْ عْلَى خَاطِرْ الكْتَابْ المُقَدَّسْ يْقُولْ: «الِّي وَلَّى بَارْ بِالإِيمَانْ، رَاهُو بِالإِيمَانْ يَحْيَى.»</div>
<div class="v" id="v12"><span class="vn">12</span> <sup class="fnm"><a name="fnm5" href="#fn5">5</a></sup>آمَا الشَّرِيعَة مَا هِياشْ مِبْنِيَّة عْلَى الإِيمَانْ وْبِالعَكْسْ «الِّي يَعْمِلْ بِالوْصَايَا الكُلْهَا مْتَاعْ الشَّرِيعَة يَحْيَى بِيهَا.»</div>
<div class="v" id="v13"><span class="vn">13</span> <sup class="fnm"><a name="fnm6" href="#fn6">6</a></sup>المَسِيحْ حَرِّرْنَا مِنْ اللَّعْنَة مْتَاعْ الشَّرِيعَة كِفْدَانَا وْتِلْعِنْ هُوَ فِي عُوضْنَا. عْلَى خَاطِرْ مَكْتُوبْ فِي الكْتَابْ المُقَدَّسْ: «مَلْعُونْ كُلْ مِنْ يِتْعَلِّقْ عْلَى لُوحَة.»</div>
<div class="v" id="v14"><span class="vn">14</span> بَاشْ عْلَى طْرِيقْ المَسِيحْ تُوصِلْ البَرْكَة مْتَاعْ إِبْرَاهِيمْ لِلنَّاسْ الِّي مَا هُمْشْ يْهُودْ، وْبِالإِيمَانْ نَاخْذُوا الرُّوحْ القُدُسْ الِّي تُوعِدْنَا بِيهْ.</div>
<div class="v" id="v15"><h2>الشَّرِيعَة وِالوَعْدْ</h2><span class="vn">15</span> <span class="br-p"><br><br></span>يَا إِخْوَة نَعْطِيكُمْ مِثَالْ مِالدِّنْيَا: وَقْتِلِّي وَاحِدْ يَعْمِلْ عَهْدْ رَاهُو حَتَّى حَدْ آخَرْ مَا يْنَجِّمْ يْنَحِّيهْ وِلاَّ يْزِيدْ عْلِيهْ.</div>
<div class="v" id="v16"><span class="vn">16</span> وِالوُعُودْ تِعْطَاتْ لْإِبْرَاهِيمْ وِلْذُرِّيتُو، وْمَا قَالِشْ لِلذُّرِّيَّاتْ مْتَاعُو كَإِنُّو اللهْ يُقْصُدْ فِي بَرْشَة نَاسْ آمَا هُوَ يُقْصُدْ فِي وَاحِدْ بَرْكَة وَقْتِلِّي يْقُولْ «لْذُرِّيتِكْ» وْيَعْنِى المَسِيحْ.</div>
<div class="v" id="v17"><span class="vn">17</span> الِّي نْحِبْ نْقُولُو هُوَ الِّي الشَّرِيعَة الِّي جَاتْ بَعْدْ أَرْبْعَة مْيَة وِثْلاَثِينْ سْنَة مَا تْنَجِّمْشْ تْنَحِّي العَهْدْ الِّي اللهْ سْبِقْ وْعِمْلُو وِتْخَلِّي الوَعْدْ يُبْطُلْ.</div>
<div class="v" id="v18"><span class="vn">18</span> لُوكَانْ المِيرَاثْ يْجِي مِالشَّرِيعَة، تَالِي رَاهُو مَا جَاشْ مِالوَعْدْ آمَا اللهْ بِالوَعْدْ نْعِمْ عْلَى إِبْرَاهِيمْ بِالمِيرَاثْ.</div>
<div class="v" id="v19"><h2>عْلاَشْ جَاتْ الشَّرِيعَة</h2><span class="vn">19</span> <span class="br-p"><br><br></span>إِمَّالاَ الشَّرِيعَة عْلاَشْ جَاتْ؟ هِيَ تْزَادِتْ بَاشْ تْظَهِّرْ الذْنُوبْ حَتَّى لِينْ يْجِي المَسِيحْ الِّي هُوَ «الذِّرِّيَّة» الِّي تِعْطَالُو الوَعْدْ وْهِيَ جَابِتْهَا المْلاَيْكَة عْلَى يْدِينْ وْسِيطْ.</div>
<div class="v" id="v20"><span class="vn">20</span> آمَا كِيْجِي الوَعْدْ مِنْ وَاحِدْ آكَاهُو، مُوشْ لاَزِمْ يْكُونْ ثَمَّة وْسِيطْ، وِلِّي وْعِدْ هْنَا هُوَ اللهْ وَحْدُو.</div>
<div class="v" id="v21"><span class="vn">21</span> <span class="br-p"><br><br></span>يَاخِي الشَّرِيعَة بَاشْ تْجِي ضِدْ الوُعُودْ مْتَاعْ اللهْ؟ حَاشَا. لُوكَانْ تِعْطَاتْ شَرِيعَةْ قَادْرَة بَاشْ تِحْيِي رَاهُو البِرْ بِالحَقْ جَا مِالشَّرِيعَة.</div>
<div class="v" id="v22"><span class="vn">22</span> آمَا الكْتَابْ حَطْ النَّاسْ الكُلْ تَحْتْ سُلْطِةْ الذْنُوبْ، بَاشْ يِتْعْطَى الوَعْدْ الِّي عْلَى طْرِيقْ الإِيمَانْ بْيَسُوعْ المَسِيحْ لِلِّي يِمّْنُوا بِيهْ.</div>
<div class="v" id="v23"><span class="vn">23</span> <span class="br-p"><br><br></span>قْبَلْ مَا يْجِي الإِيمَانْ كَانِتْ الشَّرِيعَة حَابْسِتْنَا وْرَابْطِتْنَا حَتَّى لِينْ جَا الوَقْتْ الِّي يِتْعْلِنْ فِيهْ الإِيمَانْ.</div>
<div class="v" id="v24"><span class="vn">24</span> إِمَّالاَ الشَّرِيعَة كَانِتْ هِيَ الِّي تْأَدِّبْ فِينَا حَتَّى لِينْ جَا المَسِيحْ بَاشْ نْوَلِّيوْ أَبْرَارْ بِالإِيمَانْ.</div>
<div class="v" id="v25"><span class="vn">25</span> آمَا بَعْدْ مَا جَا الإِيمَانْ تْحَرِّرْنَا مِنْ سُلْطِةْ الِّي يْأَدِّبْ فِينَا.</div>
<div class="v" id="v26"><span class="vn">26</span> <span class="br-p"><br><br></span>وِانْتُومَا الكُلْ وْلاَدْ اللهْ بِالإِيمَانْ بْيَسُوعْ المَسِيحْ.</div>
<div class="v" id="v27"><span class="vn">27</span> وِلِّي تْعَمِّدْتُوا فِي المَسِيحْ الكُلْكُمْ تْغَطِّيتُوا بِالمَسِيحْ.</div>
<div class="v" id="v28"><span class="vn">28</span> تَوَّا مَا ثَمَّاشْ فَرْقْ بِينْ يْهُودِي وْيُونَانِي، عَبْدْ وِلاَّ حُرْ، ذْكَرْ وِلاَّ أَنْثَى عْلَى خَاطِرْكُمْ الكُلْكُمْ وَاحِدْ فِي المَسِيحْ يَسُوعْ.</div>
<div class="v" id="v29"><span class="vn">29</span> وْإِذَا كَانْ انْتُومَا تَابْعِينْ لِلمَسِيحْ إِمَّالاَ انْتُومَا ذُرِّيِّةْ إِبْرَاهِيمْ وِانْتُومَا بَاشْ تُورْثُوا الشَّيْء الِّي وْعِدْ بِيهْ اللهْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->تك ١٥‏:٦ ؛ رو ٤‏:٣<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->تك ١٢‏:٣، ١٨‏:١٨ ؛ أع ٣‏:٢٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->تث ٢٧‏:٢٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->حب ٢‏:٤ ؛ رو ١‏:١٧ ؛ عب ١٠‏:٣٨<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->لا ١٨‏:٥ ؛ رو ١٠‏:٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn6" href="#fnm6">6</a></sup> <!--raw 1 bo --><span class='RTL'><!--endraw 1-->تث ٢١‏:٢٣<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>