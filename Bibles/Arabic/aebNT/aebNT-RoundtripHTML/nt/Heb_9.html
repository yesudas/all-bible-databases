<html><head>
<meta http-equiv="Content-Type" content="text/html;charset=utf-8" />
<title>Heb 9 &ndash; العِبْرَانِيِّينْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 9);">
<div id="navbar"><a href="../index.html">العهد الجديد بالعربية التونسية</a> &ndash; <b>العِبْرَانِيِّينْ</b> &ndash; <a href="Heb_1.html">1</a> ... <a href="Heb_7.html">7</a> <a href="Heb_8.html">8</a> <b>9</b> <a href="Heb_10.html">10</a> <a href="Heb_11.html">11</a> ... <a href="Heb_13.html">13</a> </div><hr>
<h1>Heb 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>المَسِيحْ جَابْ العَهْدْ الجْدِيدْ</h2><span class="vn">1</span> <span class="br-p"><br><br></span>العَهْدْ الأُوِّلْ كَانِتْ عَنْدُو فَرَايِضْ مْتَاعْ العِبَادَة وِبْلاَصَة مُقَدّْسَة فِي الأَرْضْ.</div>
<div class="v" id="v2"><span class="vn">2</span> رَاهِي كَانِتْ ثَمَّة خِيمَة مَنْصُوبَة هِيَ الخِيمَة الِّي مِنْ قُدَّامْ وْتِتْسَمَّى قُدْسْ الأَقْدَاسْ، وْفِيهَا المْنَارَة وْطَاوِلْةْ الخُبْزْ مْتَاعْ القُرْبَانْ.</div>
<div class="v" id="v3"><span class="vn">3</span> وْكَانْ ثَمَّة وْرَاء الحْجَابْ الثَّانِي خِيمَة أُخْرَى يِتْقَالِلْهَا قُدْسْ الأَقْدَاسْ،</div>
<div class="v" id="v4"><span class="vn">4</span> وْفِيهَا الكَانُونْ مْتَاعْ الذْهَبْ وْتَابُوتْ العَهْدْ وِالكُلُّو مْغَلِّفْ بِالذْهَبْ، وْفِيهْ طَاسَة ذْهَبْ فِيهَا المَنْ وْفِيهْ عْصَا هَارُونْ الِّي طَلّْعِتْ الوْرَقْ وِاللُّوحْتِينْ مْتَاعْ العَهْدْ.</div>
<div class="v" id="v5"><span class="vn">5</span> وِالكَارُوبِيمْ مْتَاعْ المَجْدْ كَانُوا فُوقْ التَّابُوتْ يْظَلَلُوا عْلَى الغْطَاءْ الِّي كَانْ يِتْسَمَّى كُرْسِي الرَّحْمَة حَاجَاتْ مَا انَّجّْمُوشْ تَوَّا نَحْكِيوْ عْلِيهُمْ بِالتَّفْصِيلْ.</div>
<div class="v" id="v6"><span class="vn">6</span> <span class="br-p"><br><br></span>كِتْكُونْ الحَاجَاتْ هَاذِي حَاضْرَة هَكَّا، يُدْخْلُوا الكُهَّانْ لِلخِيمَة الأُولَى فِي كُلْ وَقْتْ وْيَعْمْلُوا الفَرَايِضْ مْتَاعْ العِبَادَة.</div>
<div class="v" id="v7"><span class="vn">7</span> آمَا كْبِيرْ الكُهَّانْ هُوَ وَحْدُو الِّي يُدْخُلْ لِلخِيمَة الثَّانْيَة مَرَّة فِي العَامْ، وْمَا يُدْخْلِلْهَا إِلاَّ إِذَا كَانْ هَازْ الدَّمْ الِّي يْقَدّْمُو كَفَّارَة عْلَى ذْنُوبُو وِعْلَى الذْنُوبْ الِّي عَمْلُوهَا الشَّعْبْ مِنْ غِيرْ مَا يُقْصْدُوا</div>
<div class="v" id="v8"><span class="vn">8</span> وبِالشَّيْء هَاذَا الرُّوحْ القُدُسْ يْوَرِّي الِّي الطْرِيقْ لْقُدْسْ الأَقْدَاسْ مُوشْ مَحْلُولْ مَا دَامْهَا الخِيمَة الأُولَى مَازَالِتْ مُوجُودَة.</div>
<div class="v" id="v9"><span class="vn">9</span> وِالشَّيْء هَاذَا يْلَمَّحْ لِلوَقْتْ الحَاضِرْ، وْكَانُوا يْقَدّْمُوا فِيهْ فِي قَرَابِينْ وِذْبَايِحْ مَا تْرُدِّشْ الضَّمِيرْ مْتَاعْ الِّي يْقَدِّمْ فِيهُمْ كَامِلْ.</div>
<div class="v" id="v10"><span class="vn">10</span> وْهُومَا فَرَايِضْ يْخُصُّوا البْدَنْ وْمَحْصُورِينْ فِي المَاكْلَة وِالشْرَابْ وْبَرْشَة طُرُقْ مْتَاعْ غْسِيلْ، وْكَانِتْ لاَزْمَة حَتَّى لِينْ يْجِي الوَقْتْ الِّي يْصَلِّحْ فِيهْ اللهْ كُلْ شَيْء.</div>
<div class="v" id="v11"><span class="vn">11</span> <span class="br-p"><br><br></span>آمَا المَسِيحْ جَا كْبيرْ الكُهَّانْ لِلخِيرَاتْ الِّي بَاشْ تْجِي وِتْعَدَّى فِي خِيمَة أَعْظِمْ وْكَامْلَة، مَا هِيشْ مَصْنُوعَة بِيْدِينْ البَشَرْ، مَعْنَاهَا مَاهِيشْ تَابْعَة لِلخْلِيقَة هَاذِي،</div>
<div class="v" id="v12"><span class="vn">12</span> وِدْخَلْ لْقُدْسْ الأَقْدَاسْ مَرَّة وَحْدَة، مُوشْ بْدَمْ العْتَارِيسْ وِالعْجُولْ، آمَا بْدَمُّو، وِفْدَانَا لِلأَبَدْ.</div>
<div class="v" id="v13"><span class="vn">13</span> إِذَا كَانْ رَشَّانْ دَمْ العْتَارِيسْ وِالثِّيرَانْ وِرْمَادْ عِجْلَة يْقَدِّسْ المَنْزُوسِينْ وِيْطَهّْرِلْهُمْ بْدُونَاتْهُمْ،</div>
<div class="v" id="v14"><span class="vn">14</span> إِمَّالاَ دَمْ المَسِيحْ الِّي قَدِّمْ رُوحُو للهْ بِالرُّوحْ الِّي يَبْقَى لِلأَبَدْ قُرْبَانْ مَا فِيهِشْ حَتَّى عِيبْ، قَدَّاشْ بَاشْ يْكُونْ قَادِرْ عْلَى إِنُّو يْطَهِّرْ ضَمَايِرْنَا مِالأَعْمَالْ المِيتَة بَاشْ نِعْبْدُوا اللهْ الحَيْ.</div>
<div class="v" id="v15"><span class="vn">15</span> <span class="br-p"><br><br></span>هَاذَاكَا عْلاَشْ هُوَ الوْسِيطْ الِّي جَابْ عَهْدْ جْدِيدْ لِلمِسْتَدْعِينْ لِيهْ بَاشْ يَاخْذُوا مِيرَاثْ مَوْعُودْ بِيهْ يْدُومْ لِلأَبَدْ، عْلَى خَاطْرُو مَاتْ كَفَّارَة عْلَى الذْنُوبْ الِّي عْمَلْهَا الشَّعْبْ فِي أَيَّامَاتْ العَهْدْ الأُوِّلْ.</div>
<div class="v" id="v16"><span class="vn">16</span> وِينْ تْكُونْ ثَمَّة الوْصِيَّة يِلْزِمْ نْوَرِّيوْ إِنُّو الِّي وَصَّى بِيهَا مَاتْ،</div>
<div class="v" id="v17"><span class="vn">17</span> الوْصِيَّة مَرْهُونَة فِي مُوتْ الِّي وَصَّى بِيهَا، مَا عِنْدْهَاشْ حَتَّى قِيمَة إِذَا كَانْ مُولاَهَا مَازَالْ حَيْ.</div>
<div class="v" id="v18"><span class="vn">18</span> هَاذَاكَا عْلاَشْ حَتَّى العَهْدْ الأُوِّلْ ثْبِتْ بِالدَّمْ،</div>
<div class="v" id="v19"><span class="vn">19</span> مُوسَى بَعْدْ مَا خَبِّرْ الشَّعْبْ بِالوْصَايَا الكُلْهُمْ كِيفْ مَا هُومَا مُوجُودِينْ فِي الشَّرِيعَة، خْذَا دَمْ العْجُولْ وِالعْتَارِيسْ، وِمْعَاهْ مَاء وْصُوفْ أَحْمَرْ وْعُودْ رِيحَانْ، وْرَشُّو عْلَى كْتَابْ الشَّرِيعَة بِيدُو وِعْلَى الشَّعْبْ الكُلُّو</div>
<div class="v" id="v20"><span class="vn">20</span> وْقَالْ: «هَاذَا هُوَ الدَّمْ الِّي يْثَبِّتْ العَهْدْ الِّي أْمَرْكُمْ بِيهْ اللهْ.»</div>
<div class="v" id="v21"><span class="vn">21</span> وْمُوسَى زَادْ رَشْ الخِيمَة وِالمَاعُونْ مْتَاعْ العِبَادَة بِالدَّمْ.</div>
<div class="v" id="v22"><span class="vn">22</span> وْمَحْسُوبْ فِي الشَّرِيعَة حَتَّى شَيْء مَا يْوَلِّي طَاهِرْ كَانْ بِالدَّمْ، وْمَا ثَمَّاشْ غُفْرَانْ الذْنُوبْ إِذَا كَانْ مَا سَالِشْ الدَّمْ.</div>
<div class="v" id="v23"><h2>المَسِيحْ أَعْظِمْ مِالذْبَايِحْ الكُلْهَا</h2><span class="vn">23</span> <span class="br-p"><br><br></span>إِذَا كَانْ الأُمُورْ الِّي تِشْبِهْ لِلحَاجَاتْ الِّي فِي السْمَاءْ يِلْزِمْهَا تِطَّهِّرْ بِالفَرَايِضْ هَاذِي، رَاهِي الحَاجَاتْ الِّي فِي السْمَاءْ بِيدْهَا يِلْزِمْهَا تِطَّهِّرْ بِذْبَايِحْ خِيرْ مِنْ هَاذِيكَا،</div>
<div class="v" id="v24"><span class="vn">24</span> رَاهُو المَسِيحْ مَا دْخَلْشْ لِبْلاَصَة مُقَدّْسَة عَمْلِتْهَا يْدِينْ البَشَرْ تِشْبِهْ لِلبْلاَصَة المُقَدّْسَة الحَقَّانِيَّة، آمَا رَاهُو دْخَلْ لِلسْمَاء بِيدْهَا بَاشْ تَوَّا يُظْهُرْ قُدَّامْ اللهْ عْلَى خَاطِرْنَا،</div>
<div class="v" id="v25"><span class="vn">25</span> مُوشْ عْلَى خَاطْرُو بَاشْ يْقَدِّمْ رُوحُو بَرْشَة مَرَّاتْ كِيفْ مَا كْبِيرْ الكُهَّانْ يُدْخُلْ لْقُدْسْ الأَقْدَاسْ كُلْ عَامْ هَازْ دَمْ مُوشْ دَمُّو،</div>
<div class="v" id="v26"><span class="vn">26</span> مَا كَانِشْ يِلْزْمُو يِتْعَذِّبْ بَرْشَة مَرَّاتْ مِلِّي تْخَلْقِتْ الدِّنْيَا. آمَا هُوَ ظْهُرْ تَوَّا مَرَّة وَحْدَة فِي آخِرْ الزْمَانْ بَاشْ يْنَحِّي الذْنُوبْ كِيْقَدِّمْ رُوحُو ذْبِيحَة للهْ.</div>
<div class="v" id="v27"><span class="vn">27</span> وْكِيفْ مَا البَشَرْ مْقَدِّرْ لِيهُمْ إِنّْهُمْ يْمُوتُوا مَرَّة وَحْدَة، وِمْبَاعِدْ يِتْحَاسْبُوا،</div>
<div class="v" id="v28"><span class="vn">28</span> المَسِيحْ زَادَا قَدِّمْ رُوحُو مَرَّة وَحْدَة بَاشْ يْنَحِّي ذْنُوبْ بَرْشَة نَاسْ. وْبِشْ يُظْهُرْ مَرَّة ثَانْيَة، مُوشْ عْلَى خَاطِرْ الذْنُوبْ، آمَا بَاشْ الِّي يِسْتَنُّوا فِيهْ يُخْلْصُوا.</div>
</div>
<!-- PARSED ABOVE; EDITING MAY BREAK PARSER -->
</body></html>