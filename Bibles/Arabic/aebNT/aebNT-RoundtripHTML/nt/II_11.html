<html><head>
<meta http-equiv="Content-Type" content="text/html;charset=utf-8" />
<title>II 11 &ndash; كُورِنْثُوسْ الثَّانِيْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('II', 11);">
<div id="navbar"><a href="../index.html">العهد الجديد بالعربية التونسية</a> &ndash; <b>كُورِنْثُوسْ الثَّانِيْ</b> &ndash; <a href="II_1.html">1</a> ... <a href="II_9.html">9</a> <a href="II_10.html">10</a> <b>11</b> <a href="II_12.html">12</a> <a href="II_13.html">13</a> </div><hr>
<h1>II 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>بُولُسْ وِالرُّسُلْ الكَذَّابِينْ</h2><span class="vn">1</span> <span class="br-p"><br><br></span>يَا لِيتْكُمْ تِتْحَمّْلُونِي، حَتَّى إِذَا نِتْصَرِّفْ مِنْ غِيرْ عْقَلْ. إِي نْعَمْ، اتْحَمّْلُونِي!</div>
<div class="v" id="v2"><span class="vn">2</span> آنَا نْغِيرْ عْلِيكُمْ وِالغِيرَة هَاذِي مِنْ عِنْدْ اللهْ عْلَى خَاطِرْنِي خْطَبْتْكُمْ لْرَاجِلْ وَاحِدْ الِّي هُوَ المَسِيحْ، نْقَدِّمْكُمْ لِيهْ كِيفْ صْبِيَّة طَاهْرَة.</div>
<div class="v" id="v3"><span class="vn">3</span> <sup class="fnm"><a name="fnm1" href="#fn1">1</a></sup>آنَا خَايِفْ لَعْقُولاَتْكُمْ تِبْعِدْ عْلَى الصِّدْقْ وِالطَّاعَة لْيَسُوعْ المَسِيحْ كِيفْ مَا حَوَّا تْخَدْعِتْ بِالخُبْثْ مْتَاعْ اللَّفْعَى.</div>
<div class="v" id="v4"><span class="vn">4</span> لُو كَانْ جَاكُمْ وَاحِدْ يْبَشِّرْ بْيَسُوعْ آخَرْ غِيرْ الِّي بَشِّرْنَاكُمْ بِيهْ، وِلاَّ يْجِيبِلْكُمْ رُوحْ غِيرْ الِّي خْذِيتُوهْ، وْإِنْجِيلْ غِيرْ الِّي جَاكُمْ. رَاكُمْ تْحَمِّلْتُوهْ بِالقْدَا.</div>
<div class="v" id="v5"><span class="vn">5</span> وْمَا نِتْصَوِّرْشْ رُوحِي أَقَلْ قِيمَة «مِالرُّسُلْ الكْبَارْ هَاذُوكُمْ!»</div>
<div class="v" id="v6"><span class="vn">6</span> إِذَا كُنْتْ نَاقِصْ فِي الكْلاَمْ، رَانِي مَا نِيشْ نَاقِصْ فِي المَعْرْفَة. وِالشَّيْء هَاذَا ظَهِّرْنَاهُولْكُمْ فِي كُلْ شَيْء.</div>
<div class="v" id="v7"><span class="vn">7</span> <span class="br-p"><br><br></span>يَاخِي آنَا عْمَلْتْ ذَنْبْ كِطَيِّحْتْ مِنْ رُوحِي بَاشْ إِنْتُومَا تْكُونْ عِنْدْكُمْ قِيمَة وْبَشِّرْتْكُمْ بْإِنْجِيلْ اللهْ مِنْ غِيرْ مُقَابِلْ؟</div>
<div class="v" id="v8"><span class="vn">8</span> حْرِمْتْ كَنَايِسْ أُخْرِينْ وِخْذِيتْ مِنْ عِنْدْهُمْ بَاشْ نِخْدِمْكُمْ إِنْتُومَا</div>
<div class="v" id="v9"><span class="vn">9</span> وْمَا ثَقِّلْتِشْ عْلَى حَتَّى وَاحِدْ مِنْكُمْ وَقْتِلِّي كُنْتْ مِحْتَاجْ وْآنَا مَا بِينَاتْكُمْ، وِالإِخْوَة الِّي جَاوْ مِنْ مَقْدُونِيَّة عْطَاوْنِي الِّي نِحْتَاجُو. وْهَكَّا شَدِّيتْ صْحِيحْ بَاشْ مَا نْثَقِّلْشْ عْلِيكُمْ فِي حَتَّى شَيْء وْبِشْ نْزِيدْ نْشِدْ صْحِيحْ أَكْثِرْ.</div>
<div class="v" id="v10"><span class="vn">10</span> وْكِيفْ ما حَقْ المَسِيحْ فِيَّ، حَتَّى حَدْ مَا يْنَحِّيلِي فُخْرْتِي فِي بْلاَدْ أَخَائِيَة.</div>
<div class="v" id="v11"><span class="vn">11</span> عْلاَشْ؟ زَعْمَة عْلَى خَاطِرْ مَا نْحِبْكُمْشْ؟ رَبِّي يِعْلِمْ قَدَّاشْ آنَا نْحِبّْكُمْ.</div>
<div class="v" id="v12"><span class="vn">12</span> <span class="br-p"><br><br></span>وِلِّي نَعْمِلْ فِيهْ تَوَّا بَاشْ نْزِيدْ نَعْمْلُو بَاشْ نْوَقِّفْ النَّاسْ الِّي يْلَوّْجُوا عْلَى فُرْصَة بَاشْ يِتْفُوخْرُوا الِّي هُومَا يَعْمْلُوا فِي حَاجَاتْ كِيفْ الِّي نَعْمْلُوا فِيهَا أَحْنَا.</div>
<div class="v" id="v13"><span class="vn">13</span> هُومَا رُسُلْ كَذَّابِينْ وْخُدَّامْ خَدَّاعِينْ يْوَرِّيوْ لِلنَّاسْ الِّي هُومَا زَادَا رُسُلْ المَسِيحْ.</div>
<div class="v" id="v14"><span class="vn">14</span> وْمَا يْجِيكِشْ عْجَبْ، رَاهُو الشِّيطَانْ بِيدُو يُظْهُرْ بْمَظْهِرْ مَلاَكْ نُورْ،</div>
<div class="v" id="v15"><span class="vn">15</span> مُوشْ غْرِيبْ إِنُّو الخُدَّامْ مْتَاعُو يُظْهْرُوا بْمَظْهِرْ الخُدَّامْ الأَبْرَارْ. هَاذُوكُمْ آخْرِتْهُمْ بَاشْ تْكُونْ عْلَى قَدْ عْمَايِلْهُمْ.</div>
<div class="v" id="v16"><h2>بُولُسْ يِتْعَذِّبْ فِي خِدْمِةْ الإِنْجِيلْ</h2><span class="vn">16</span> <span class="br-p"><br><br></span>نْعَاوِدْ الِّي قُلْتُو: حَتَّى وَاحِدْ مَا يِمْشِي فِي بَالُو الِّي آنَا مَا عِنْدِيشْ عْقَلْ، مَا كَانِشْ اقْبْلُونِي كِيفْ وَاحِدْ مَا عِنْدُوشْ عْقَلْ بَاشْ نَلْقَى حَاجَة نِتْفُوخِرْ بِيهَا.</div>
<div class="v" id="v17"><span class="vn">17</span> وِالكْلاَمْ الِّي نْقُولْ فِيهْ تَوَّا مُوشْ مِنْ عِنْدْ الرَّبْ، آمَا نْقُولُو كِيفْ وَاحِدْ مَا عِنْدُوشْ عْقَلْ وْعِنْدُو الجُرْأَة بَاشْ يِتْفُوخِرْ.</div>
<div class="v" id="v18"><span class="vn">18</span> مَا دَامْهُمْ بَرْشَة مِنْكُمْ يِتْفُوخْرُوا بْحَاجَاتْ مْتَاعْ الدِّنْيَا، آنَا زَادَا بَاشْ نِتْفُوخِرْ.</div>
<div class="v" id="v19"><span class="vn">19</span> وْإِنْتُومَا العَاقْلِينْ تِتْحَمّْلُوا الِّي مَا عِنْدُوشْ عْقَلْ وْإِنْتُومَا فَرْحَانِينْ.</div>
<div class="v" id="v20"><span class="vn">20</span> إِي نْعَمْ، تِتْحَمّْلُوا الِّي يِسْتَعْبِدْكُمْ وِلِّي يِسْتْغَلّْكُمْ وْيِسْلِبْكُمْ وْيِتْكَبِّرْ عْلِيكُمْ وْيَضْرِبْكُمْ بِالكَفْ.</div>
<div class="v" id="v21"><span class="vn">21</span> شَيْء يْحَشِّمْ! يُظْهُرْلِي مَا كُنَّاشْ قْوِيِّينْ فِي الشَّيْء هَاذَا. <span class="br-p"><br><br></span>الِّي هُومَا يِتْفُوخْرُوا بِيهْ (وِكْلاَمِي كْلاَمْ وَاحِدْ جَاهِلْ) آنَا زَادَا نِتْفُوخِرْ بِيهْ.</div>
<div class="v" id="v22"><span class="vn">22</span> إِذَا كَانْهُمْ هُومَا عِبْرَانِيِّينْ آنَا زَادَا عِبْرَاني، وِلاَّ إِسْرَائِيلِيِّينْ آنَا زَادَا إِسْرَائِيلِي، وِلاَّ مِنْ وْلاَدْ إِبْرَاهِيمْ آنَا زَادْ مِنْ وْلاَدْ إِبْرَاهِيمْ.</div>
<div class="v" id="v23"><span class="vn">23</span> وْإِذَا كَانُوا خُدَّامْ المَسِيحْ (وِنْقُولْ الشَّيْء هَاذَا كِيفْ وَاحِدْ جَاهِلْ) رَانِي نْفُوتْهُمْ: فِي الجِهَادْ جَاهِدْتْ أَكْثِرْ مِنْهُمْ، فِي الدْخُولْ لِلحَبْسْ عَانِيتْ أَكْثِرْ مِنْهُمْ، فِي الضَّرْبْ تْحَمِّلْتُو أَكْثِرْ مِنْهُمْ ابَّرْشَة وِتْعَرِّضْتْ لِلمُوتْ بَرْشَة مَرَّاتْ،</div>
<div class="v" id="v24"><span class="vn">24</span> <sup class="fnm"><a name="fnm2" href="#fn2">2</a></sup>وْضَرْبُونِي اليْهُودْ بِالسُّوطْ خَمْسَة مَرَّاتْ فِي كُلْ مَرَّة مِنْهُمْ تِسْعَة وِثْلاَثِينْ مَرَّة.</div>
<div class="v" id="v25"><span class="vn">25</span> وْضَرْبُونِي الرُّومَانْ بِالعْصَا ثْلاَثَة مَرَّاتْ، وِالنَّاسْ رَجْمُونِي مَرَّة، وِتْكَسّْرِتْ بِيَّا السْفِينَة ثْلاَثَة مَرَّاتْ، وْعَدِّيتْ نْهَارْ وْلِيلَة فِي قَلْبْ البْحَرْ.</div>
<div class="v" id="v26"><span class="vn">26</span> وْفِي السَّفْرَاتْ الِّي عْمَلْتْهُمْ تْعَرِّضْتْ لِلخْطَرْ مْتَاعْ الوِدْيَانْ وِالسُّرَّاقْ، وِالخْطَرْ مْتَاعْ اليْهُودْ وِلِّي مَاهُمْشْ يْهُودْ، وِالأَخْطَارْ فِي المُدُنْ، وْأَخْطَارْ فِي الخْلاَء، وْأَخْطَارْ فِي البْحَرْ، وْأَخْطَارْ مِالإِخْوَة الكَذَّابِينْ.</div>
<div class="v" id="v27"><span class="vn">27</span> عَانِيتْ مِالخِدْمَة وِالتْعَبْ وِالسْهَرْ دِيمَا، وِالجُّوعْ وِالعْطَشْ وِالصُّومَانْ دِيمَا وِالبَرْدْ وِالعْرَى.</div>
<div class="v" id="v28"><span class="vn">28</span> وْهَاذَا الكُلْ مْعَ الِّي نْعَانِي فِيهْ كُلْ يُومْ مِاللَّهْوَة بِالكَنَايِسْ الكُلْ.</div>
<div class="v" id="v29"><span class="vn">29</span> شْكُونْ الِّي يُضُعُفْ وْآنَا مَا نُضْعُفْشْ مْعَاهْ، وِشْكُونْ الِّي يَعْثِرْ وْمَا نِحْزِنْشْ عْلِيهْ بَرْشَة.</div>
<div class="v" id="v30"><span class="vn">30</span> <span class="br-p"><br><br></span>لُوكَانْ بَاشْ نِتْفُوخِرْ رَانِي نِتْفُوخِرْ بْضَعْفِي.</div>
<div class="v" id="v31"><span class="vn">31</span> وِالله بُو رَبّْنَا يَسُوعْ المُبَارَكْ لِلأَبَدْ يَعْرِفْ الِّي آنَا مَا نِكْذِبْشْ،</div>
<div class="v" id="v32"><span class="vn">32</span> وْإِنُّو الوَالِي مْتَاعْ المَلِكْ الحَارِثْ فِي دِمَشْقْ أْمَرْ بَاشْ يْعِسُّوا عْلَى المْدِينَة بَاشْ يْنَجّْمُوا يْشِدُّونِي.</div>
<div class="v" id="v33"><span class="vn">33</span> آمَا الإِخْوَة حَطُّونِي فِي قُفَّة كْبِيرَة وْهَبّْطُونِي عْلَى الشِّبَّاكْ مِنْ شِيرِةْ السُّورْ، وِمْنَعْتْ مِنُّو.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->تك ٣‏:٤<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->تث ٢٥‏:٣<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>