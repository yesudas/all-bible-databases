<html><head>
<meta http-equiv="Content-Type" content="text/html;charset=utf-8" />
<title>II 4 &ndash; تِيمُوثَاوُسْ الثَّانِيْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('II', 4);">
<div id="navbar"><a href="../index.html">العهد الجديد بالعربية التونسية</a> &ndash; <b>تِيمُوثَاوُسْ الثَّانِيْ</b> &ndash; <a href="II_1.html">1</a> <a href="II_2.html">2</a> <a href="II_3.html">3</a> <b>4</b> </div><hr>
<h1>II 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>نِتْرَجَّاكْ قُدَّامْ اللهْ وِالمَسِيحْ يَسُوعْ الِّي بَاشْ يُحْكُمْ عْلَى الحَيِّينْ وِالمُوتَى وَقْتِلِّي يُظْهُرْ وِتْجِي مَمْلِكْتُو</div>
<div class="v" id="v2"><span class="vn">2</span> إِنِّكْ تْبَشِّرْ بِكْلاَمْ اللهْ وِتْشِدْ صْحِيحْ فِي إِنِّكْ تْخَبِّرْ بِيهْ فِي وَقْتُو وْفِي غِيرْ وَقْتُو، وْإِنِّكْ تْوَبِّخْ وْتَقْنِعْ وْتُوعِظْ وْإِنْتِ تْعَلِّمْ بْكُلْ مَا عِنْدِكْ مِنْ صَبْرْ.</div>
<div class="v" id="v3"><span class="vn">3</span> رَاهُو بَاشْ يْجِي وَقْتْ النَّاسْ مَا عَادِشْ يْحِبُّو التَّعْلِيمْ الصْحِيحْ، آمَا يْتَبّْعُوا الشْهَاوِي مْتَاعْهُمْ وِيْحُطُّوا مُعَلّْمِينْ يْسَمّْعُوهُمْ الشَّيْء الِّي يِعْجِبْهُمْ،</div>
<div class="v" id="v4"><span class="vn">4</span> وْيِبْعْدُوا عْلَى سَمْعَانْ الحَقْ وْيِسْمْعُوا الخْرَافَاتْ.</div>
<div class="v" id="v5"><span class="vn">5</span> إِمَّالاَ إِنْتِ كُونْ دِيمَا فَايِقْ، وِاتْحَمِّلْ الوْجَايِعْ وْأَعْمِلْ الخِدْمَة مْتَاعْ المُبَشِّرْ، وْ كَمِّلْ الخِدْمَة مْتَاعِكْ.</div>
<div class="v" id="v6"><span class="vn">6</span> <span class="br-p"><br><br></span>آمَا آنَا رَانِي ذْبِيحَة قَاعِدْ دَمّْهَا يِجْرِي وْسَاعْتِي قُرْبِتْ.</div>
<div class="v" id="v7"><span class="vn">7</span> جَاهِدْتْ بِالبَاهِي وْتَمِّمْتْ السِّبَاقْ وْحَافِظْتْ عْلَى الإِيمَانْ،</div>
<div class="v" id="v8"><span class="vn">8</span> وْتَوَّا يِسْتَنَّى فِيَّ تَاجْ البِرْ الِّي بَاشْ يْجَازِينِي بِيهْ الرَّبْ الِّي هُوَ القَاضِي العَادِلْ، مُوشْ آنَا وَحْدِي، آمَا زَادَا الِّي مِشْتَاقِينْ للنْهَارْ الِّي بَاشْ يُظْهُرْ فِيهْ.</div>
<div class="v" id="v9"><h2>وْصَايَا إِخْرَانِيَّة</h2><span class="vn">9</span> <span class="br-p"><br><br></span>إِيجَالِي فِيسَعْ،</div>
<div class="v" id="v10"><span class="vn">10</span> رَاهُو دِيمَاسْ خَلاَّنَا وْحَبْ الدِّنْيَا هَاذِي وْسَافِرْ لِتْسَالُونِيكِي، وِكْرِيسْكِيسْ سَافِرْ لْغَلاَطْيَة وْتِيطُسْ لْدَلْمَاطْيَة،</div>
<div class="v" id="v11"><span class="vn">11</span> وْلُوقَا وَحْدُو بْقَى مْعَايَا. هِزْ مَرْقُسْ وْجِيبْهُولِي عْلَى خَاطْرُو يْفِيدْنِي بَرْشَة فِي خِدْمِةْ الرَّبْ.</div>
<div class="v" id="v12"><span class="vn">12</span> آمَا تِيخِيكُسْ رَانِي بْعَثْتُو لْأَفَسُسْ.</div>
<div class="v" id="v13"><span class="vn">13</span> وَقْتِلِّي تْجِي جِيبْ مْعَاكْ كَبُّوطِي الِّي خَلِّيتُو فِي تَرُوَاسْ عِنْدْ كَارْبِسْ، وْجِيبْ الكْتُبْ زَادَا، وْبِالأَخَصْ الوْرَاقْ الِّي مِالجِّلْدْ.</div>
<div class="v" id="v14"><span class="vn">14</span> <span class="br-p"><br><br></span>اسْكَنْدَرْ النَّحَّاسْ عْمَلْ مْعَايَا الخَايِبْ بَرْشَة، وِالرَّبْ بَاشْ يْحَاسْبُو عْلَى عْمَايْلُو.</div>
<div class="v" id="v15"><span class="vn">15</span> إِنْتِ زَادَا رُدْ بَالِكْ مِنُّو عْلَى خَاطِرْ جَا ضِدْ كْلاَمْنَا بَرْشَة.</div>
<div class="v" id="v16"><span class="vn">16</span> <span class="br-p"><br><br></span>حَتَّى حَدْ مَا وْقُفْ مْعَايَا وَقْتِلِّي دَافِعْتْ عْلَى رُوحِي فِي أَوِّلْ مَرَّة، آمَا الكُلْهُمْ خَلاَّوْنِي. إِنْ شَاءْ اللهْ رَبِّي مَا يْحَاسِبْهُمْشْ!</div>
<div class="v" id="v17"><span class="vn">17</span> آمَا الرَّبْ وْقُفْ مْعَايَا وْقَوَّانِي وْنَجِّمْتْ نْخَبِّرْ بِالدَّعْوَة بَاشْ الشْعُوبْ الكُلْهُمْ يِسْمْعُوا، وِمْنَعْتْ مِنْ فُمْ الصِّيدْ،</div>
<div class="v" id="v18"><span class="vn">18</span> وِالرَّبْ بَاشْ يْنَجِّينِي مِنْ كُلْ شَرْ وْيَحْفِظْنِي لْمَمْلِكْةْ السْمَاوَاتْ مْتَاعُو. المَجْدْ لِيهْ لِلأَبَدْ. آمِينْ.</div>
<div class="v" id="v19"><h2>سَلاَمْ وْدُعَاءْ</h2><span class="vn">19</span> <span class="br-p"><br><br></span>سَلِّمْ عْلَى بْرِسْكِلَّة وْأَكِيلاَ وِعْلَى عَايِلْةْ أُونِيسِفُورُسْ.</div>
<div class="v" id="v20"><span class="vn">20</span> أَرَسْطُوسْ بْقَى فِي كُورِنْثُوسْ، آمَا تُرُوفِيمُسْ رَانِي خَلِّيتُو فِي مِيلِيتُسْ عْلَى خَاطْرُو مْرِيضْ.</div>
<div class="v" id="v21"><span class="vn">21</span> إِيجَانِي فِيسَعْ قْبَلْ الشْتَاء. <span class="br-p"><br><br></span>يْسَلِّمْ عْلِيكْ أُوبُولُسْ وَبُودِيسْ وَلِينُسْ وَكْلُودْيَة وِالإِخْوَة الكُلْهُمْ.</div>
<div class="v" id="v22"><span class="vn">22</span> الرَّبْ يْكُونْ مْعَ رُوحِكْ. <span class="br-p"><br><br></span>النِّعْمَة مْعَاكُمْ.</div>
</div>
<!-- PARSED ABOVE; EDITING MAY BREAK PARSER -->
</body></html>