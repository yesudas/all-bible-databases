<html><head>
<meta http-equiv="Content-Type" content="text/html;charset=utf-8" />
<title>II 5 &ndash; كُورِنْثُوسْ الثَّانِيْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('II', 5);">
<div id="navbar"><a href="../index.html">العهد الجديد بالعربية التونسية</a> &ndash; <b>كُورِنْثُوسْ الثَّانِيْ</b> &ndash; <a href="II_1.html">1</a> ... <a href="II_3.html">3</a> <a href="II_4.html">4</a> <b>5</b> <a href="II_6.html">6</a> <a href="II_7.html">7</a> ... <a href="II_13.html">13</a> </div><hr>
<h1>II 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>وْإِحْنَا نَعْرْفُوا الِّي إِذَا كَانْ الخِيمَة مْتَاعْنَا الِّي فِي الأَرْضْ تِتْهَدِّمْ، رَاهُو عِنْدْنَا دَارْ فِي السْمَاءْ ادُّومْ لِلأَبَدْ بْنَاهَا اللهْ وْمَا بْنَاتْهَاشْ يْدِينْ البَشَرْ.</div>
<div class="v" id="v2"><span class="vn">2</span> وْإِحْنَا نِتْعَذّْبُوا مِنْ كَثْرِةْ مَانَا نِتْمَنَّاوْ بَاشْ نِلْبْسُوا دَارْنَا الِّي فِي السْمَاءْ،</div>
<div class="v" id="v3"><span class="vn">3</span> وْوَقْتِلِّي نِلْبْسُوهَا مَا نَاشْ بَاشْ نَبْقَاوْ عْرَايَا.</div>
<div class="v" id="v4"><span class="vn">4</span> وْمَا دَامْنَا فِي الخِيمَة الِّي فِي الأَرْضْ هَاذِي رَانَا نِتْعَذّْبُوا مِالرْزَنْ مْتَاعْ هْمُومْنَا، مُوشْ عْلَى خَاطِرْنَا نْحِبُّوا انَّحِّيوْ البْدَنْ مْتَاعْنَا الِّي فِي الأَرْضْ، آمَا رَاهُو عْلَى خَاطِرْنَا نْحِبُّوا نِلْبْسُوا فُوقُوا البْدَنْ مْتَاعْنَا الِّي فِي السْمَاءْ بَاشْ الحَيَاةْ تِبْلَعْ الحَاجَاتْ الِّي بَاشْ تِفْنَى.</div>
<div class="v" id="v5"><span class="vn">5</span> وِالله هُوَ الِّي حَضِّرْنَا لِلشَّيْء هَاذَا وِعْطَانَا الرُّوحْ كِيفْ عَرْبُونْ.</div>
<div class="v" id="v6"><span class="vn">6</span> <span class="br-p"><br><br></span>إِمَّالاَ مَا زَالِتْ عِنْدْنَا الثِّقَة الكَامْلَة، وْعَارْفِينْ الِّي أَحْنَا بْعَادْ عْلَى رَبِّي مَا دَامْنَا سَاكْنِينْ فِي البْدَنْ هَاذَا.</div>
<div class="v" id="v7"><span class="vn">7</span> عْلَى خَاطِرْنَا نْعِيشُوا بِالإِيمَانْ مُوشْ بِلِّي تْشُوفُو العِينِينْ.</div>
<div class="v" id="v8"><span class="vn">8</span> أَحْنَا وَاثْقِينْ، وْنِخْتَارُوا بَاشْ نِبْعْدُوا عْلَى البْدَنْ هَاذَا بَاشْ نْكُونُوا مْعَ اللهْ.</div>
<div class="v" id="v9"><span class="vn">9</span> وْسِوَى كُنَّا هْنَا وِلاَّ الغَادِي، الهَدَفْ مْتَاعْنَا هُوَ بَاشْ نْرَضِّيوْ رَبِّي،</div>
<div class="v" id="v10"><span class="vn">10</span> عْلَى خَاطِرْنَا الكُلْنَا يِلْزِمْنَا نَاقْفُوا قُدَّامْ مَحْكِمْةْ المَسِيحْ بَاشْ كُلْ وَاحِدْ فِينَا يَاخُذْ الأَجْرْ مْتَاعْ أَعْمَالُو فِي الدِّنْيَا، سِوَى كَانِتْ خِيرْ وِلاَّ شَرْ.</div>
<div class="v" id="v11"><h2>المُصَالْحَة مْعَ اللهْ</h2><span class="vn">11</span> <span class="br-p"><br><br></span>وْإِحْنَا نَقْنْعُوا فِي النَّاسْ عْلَى خَاطِرْنَا نَعْرْفُوا آشْ مَعْنَاهَا الخُوفْ مِنْ رَبِّي. اللهْ يَعْرِفْنَا مْلِيحْ، وْنِتْمَنَّاوْ زَادَا بَاشْ نْكُونُوا مَعْرُوْفِينْ قُدَّامْ ضَمَايِرْكُمْ.</div>
<div class="v" id="v12"><span class="vn">12</span> وْإِحْنَا مَا نْحِبُّوشْ نُشْكْرُوا رْوَاحْنَا مِنْ جْدِيدْ، آمَا نْحِبُّوا نَعْطِيوْكُمْ سْبَبْ بَاشْ تِتْفُوخْرُوا بِينَا، وْهَكَّا تَلْقَاوْ آشْ تْجَاوْبُوا الِّي يِتْفُوخْرُوا بِالمَظَاهِرْ مُوشْ بِلِّي فِي القَلْبْ.</div>
<div class="v" id="v13"><span class="vn">13</span> إِذَا كُنَّا مْجَانِينْ رَانَا عْلَى خَاطِرْ اللهْ، وْإِذَا كُنَّا بِعْقُوِلاَتْنَا رَاهُو عْلَى خَاطِرْكُمْ انْتُومَا.</div>
<div class="v" id="v14"><span class="vn">14</span> وْإِحْنَا مَرْبُوطِينْ فِي مْحَبِّةْ المَسِيحْ، بَعْدْ مَا عْرَفْنَا إِنُّو وَاحِدْ مَاتْ عْلَى خَاطِرْ النَّاسْ الكُلْ، إِمَّالاَ النَّاسْ الكُلْ مِتْشَارْكِينْ فِي مُوتُو.</div>
<div class="v" id="v15"><span class="vn">15</span> وْهُوَ مَاتْ عْلَى خَاطِرْهُمْ الكُلْ، بَاشْ الِّي هُومَا حَيِّينْ مَا عَادِشْ يَحْيَاوْ لِرْوَاحْهُمْ، آمَا يَحْيَاوْ لِلِّي مَاتْ وْقَامْ مِالمُوتْ عْلَى خَاطِرْهُمْ.</div>
<div class="v" id="v16"><span class="vn">16</span> <span class="br-p"><br><br></span>وْمِاليُومْ أَحْنَا مَا نَعْرْفُوشْ حَتَّى حَدْ كِيفْ مَا يَعْرْفُوا النَّاسْ الِّي فِي الدِّنْيَا، وْحَتَّى إِذَا عْرَفْنَا المَسِيحْ كِيفْ مَا يَعْرْفُوهْ النَّاسْ الِّي فِي الدِّنْيَا، رَانَا تَوَّا مَا نَعْرْفُوهِشْ كِيفْ هَكَّا.</div>
<div class="v" id="v17"><span class="vn">17</span> وْإِذَا كَانْ وَاحِدْ فِي المَسِيحْ رَاهُو مَخْلُوقْ مِنْ جْدِيدْ، الحَاجَاتْ القْدِيمَة تْنَحَّاتْ وْهُوَ وَلَّى جْدِيدْ.</div>
<div class="v" id="v18"><span class="vn">18</span> وْهَاذَا الكُلُّو مِنْ عِنْدْ اللهْ الِّي صَالِحْنَا مْعَ رُوحُو بِالمَسِيحْ وِعْطَانَا بَاشْ نْصَالْحُوا النَّاسْ الأُخْرِينْ مْعَاهْ.</div>
<div class="v" id="v19"><span class="vn">19</span> مَعْنَاهَا صَالِحْ العَالَمْ مْعَ رُوحُو فِي المَسِيحْ وْمَا حَاسِبْهُمْشْ عْلَى ذْنُوبْهُمْ وْكَلِّفْنَا بَاشْ نْخَبّْرُوا بِالمُصَالْحَة هَاذِي.</div>
<div class="v" id="v20"><span class="vn">20</span> إِمَّالاَ أَحْنَا سُفَرَاءْ المَسِيحْ، وْكَإِنُّو اللهْ يِتْكَلِّمْ عْلَى طْرِيقْنَا. نِتْشَحّْتُوكُمْ بْإِسْمْ المَسِيحْ بَاشْ تِتْصَالْحُوا مْعَ اللهْ.</div>
<div class="v" id="v21"><span class="vn">21</span> رَاهُو الِّي عُمْرُو مَا عْرَفْ الْخَطيّة، اللهْ خَلاَّهْ يْهِزْ الْخَطِيَّة مْتَاعْنَا بَاشْ نْكُونُو نِحْنَا بِرْ الله فيهْ هُو.</div>
</div>
<!-- PARSED ABOVE; EDITING MAY BREAK PARSER -->
</body></html>