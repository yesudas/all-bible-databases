<html><head>
<meta http-equiv="Content-Type" content="text/html;charset=utf-8" />
<title>II 7 &ndash; كُورِنْثُوسْ الثَّانِيْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('II', 7);">
<div id="navbar"><a href="../index.html">العهد الجديد بالعربية التونسية</a> &ndash; <b>كُورِنْثُوسْ الثَّانِيْ</b> &ndash; <a href="II_1.html">1</a> ... <a href="II_5.html">5</a> <a href="II_6.html">6</a> <b>7</b> <a href="II_8.html">8</a> <a href="II_9.html">9</a> ... <a href="II_13.html">13</a> </div><hr>
<h1>II 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>يَا حْبَابْنَا، الوُعُودْ هَاذِي الكُلْهَا عْطَاهَالْنَا اللهْ، آمَا خَلِّينَا نْكُونُوا طَاهْرِينْ مِالحَاجَاتْ الكُلْهَا الِّي تْنَجِّسْ البْدَنْ وِالرُّوحْ، وْنَسْعَاوْ بَاشْ نْعِيشُوا فِي قَدَاسَة كَامْلَة وِنْخَافُوا مِنْ رَبِّي.</div>
<div class="v" id="v2"><span class="vn">2</span> <span class="br-p"><br><br></span>حِلُّولْنَا قْلُوبْكُمْ، رَانَا مَا ظْلَمْنَا حَتَّى حَدْ وْمَا ضَرِّينَا حَتَّى حَدْ وْمَا تْحَيِّلْنَا عْلَى حَتَّى حَدْ.</div>
<div class="v" id="v3"><span class="vn">3</span> مَا نِيشْ نْقُولْ فِي الشَّيْء هَاذَا بَاشْ نُحْكُمْ عْلِيكُمْ، رَانِي قُلْتِلْكُمْ مِنْ قْبَلْ الِّي إِنْتُومَا فِي قْلُوبْنَا بَاشْ نْمُوتُوا مْعَ بْعَضْنَا وِلاَّ نَحْيَاوْ مْعَ بْعَضْنَا.</div>
<div class="v" id="v4"><span class="vn">4</span> آنَا نَاثِقْ فِيكُمْ بَرْشَة وْنِتْفُوخِرْ بِيكُمْ بَرْشَة. بْرَغْمْ المَشَاكِلْ الكُلْهَا الِّي عِنْدْنَا، قَلْبِي مَلْيَانْ بِالشَّجَاعَة وْفَايِضْ بِالفَرْحَة.</div>
<div class="v" id="v5"><span class="vn">5</span> <span class="br-p"><br><br></span>مِلِّي وْصُلْنَا لْمَقْدُونِيَّة مَا ارْتَحْنَاشْ، المَشَاكِلْ جَايِتْنَا مِالجِيهَاتْ الكُلْ: العَرْكْ البَرَّا وِالخُوفْ الدَاخِلْ.</div>
<div class="v" id="v6"><span class="vn">6</span> آمَا اللهْ الِّي يْعَزِّي المِتْوَاضْعِينْ عَزَّانَا بْجَيَّانْ تِيطُسْ،</div>
<div class="v" id="v7"><span class="vn">7</span> مُوشْ بْجَيَّانُو بَرْكْ، آمَا كِشَجَّعْتُوهْ. وِفْرَحْتْ أَكْثِرْ وَقْتِلِّي حْكَالْنَا كِيفَاشْ إِنْتُومَا سْتَاحِجْتُونِي وِحْزِنْتُوا عْلَى خَاطْرِي وْغِرْتُوا عْلِيَّ.</div>
<div class="v" id="v8"><span class="vn">8</span> حَتَّى إِذَا كَانْ خَلِّيتْكُمْ تِحْزْنُوا بِالجْوَابْ مْتَاعِي، رَانِي مَا نِيشْ نَادِمْ الِّي كْتِبْتُو. وْإِذَا كَانْ نْدِمْتْ، عْلى خَاطِرْنِي شُفْتْ الِّي هُوَ خَلاَّكُمْ تِحْزْنُوا لْسَاعَة مِالزْمَانْ،</div>
<div class="v" id="v9"><span class="vn">9</span> رَانِي تَوَّا فَرْحَانْ، مُوشْ عْلَى خَاطِرْنِي خَلِّيتْكُمْ تِحْزْنُوا، آمَا عْلَى خَاطِرْ حُزْنْكُمْ خَلاَّكُمْ اتُّوبُوا. وْهُوَ حُزْنْ كِيفْ مَا يْحِبْ اللهْ، إِمَّالاَ أَحْنَا مَا ضَرِّينَاشْ حَتَّى وَاحِدْ فِيكُمْ.</div>
<div class="v" id="v10"><span class="vn">10</span> رَاهُو الحُزْنْ الِّي يْحِبْ عْلِيهْ اللهْ يْهِزْ لِلتَّوْبَة الِّي تْهِزْ لِلخَلاَصْ وِلِّي مَا فِيهَاشْ نْدَمْ، آمَا الحُزْنْ الِّي مِالدِّنْيَا رَاهُو يْهِزْ لِلمُوتْ.</div>
<div class="v" id="v11"><span class="vn">11</span> شُوفُوا كِيفَاشْ الحُزْنْ الِّي يْحِبْ عْلِيهْ اللهْ قَدَّاشْ خَلاَّكُمْ تْكُونُوا حَارْصِينْ وْقَدَّاشْ ادَّافْعُوا وْقَدَّاشْ تِتْغَشَشُوا وْقَدَّاشْ تْخَافُوا وْقَدَّاشْ تِسْتَاحْجُوا وْقَدَّاشْ تْغِيرُوا وْقَدَّاشْ تِنْتَقْمُوا وْوَرِّيتُوا الِّي إِنْتُومَا أَبْرِيَاءْ مِالشَّيْء الِّي وْقَعْ الكُلُّو.</div>
<div class="v" id="v12"><span class="vn">12</span> إِمَّالاَ، آنَا مَا كْتِبْتِلْكُمْشْ عْلَى خَاطِرْ الِّي غْلُطْ وِلاَّ عْلَى خَاطِرْ الِّي تِغْلَطْ فِي حَقُّو، آمَا بَاشْ يُظْهُرْ قُدَّامْ اللهْ الِّي إِنْتُومَا مِتْلْهِينْ بِينَا،</div>
<div class="v" id="v13"><span class="vn">13</span> هَاذَاكَا عْلاَشْ وَقْتِلِّي إِنْتُومَا تِتْعَزَّاوْ أَحْنَا زَادَا نِتْعَزُّوا. <span class="br-p"><br><br></span>وْزِيدْ عْلَى هَاذَا فْرَحْنَا أَكْثِرْ الِّي تِيطُسْ كَانْ فَرْحَانْ عْلَى خَاطِرْكُمْ الكُلْكُمْ طَمِّنْتُوهْ.</div>
<div class="v" id="v14"><span class="vn">14</span> وْإِذَا كَانْ آنَا ظَهِّرْتْلُو الِّي آنَا نِتْفُوخِرْ بِيكُمْ، رَانِي مَا نِحْشِمْشْ بِالشَّيْء هَاذَاكَا. وْكِيفْ مَا كُنَّا صَادْقِينْ فِي الِّي قُلْنَاهُولْكُمْ الكُلْ، رَانَا زَادَا صَادْقِينْ وَقْتِلِّي تْفُوخِرْنَا بِيكُمْ قُدَّامْ تِيطُسْ.</div>
<div class="v" id="v15"><span class="vn">15</span> وِمْحَبّْتُو لِيكُمْ تْزِيدْ، كُلْ مَا يِتْفَكِّرْ كِيفَاشْ الكُلْكُمْ طُعْتُوهْ وِقْبِلْتُوهْ بْخُوفْ وِاحْتِرَامْ.</div>
<div class="v" id="v16"><span class="vn">16</span> وْآنَا فَرْحَانْ الِّي نَاثِقْ فِيكُمْ فِي كُلْ شَيْء.</div>
</div>
<!-- PARSED ABOVE; EDITING MAY BREAK PARSER -->
</body></html>