<html><head>
<meta http-equiv="Content-Type" content="text/html;charset=utf-8" />
<title>Jas 5 &ndash; يَعْقُوبْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jas', 5);">
<div id="navbar"><a href="../index.html">العهد الجديد بالعربية التونسية</a> &ndash; <b>يَعْقُوبْ</b> &ndash; <a href="Jas_1.html">1</a> ... <a href="Jas_3.html">3</a> <a href="Jas_4.html">4</a> <b>5</b> </div><hr>
<h1>Jas 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>التَّنْبِيهْ عْلَى الغُنْيَا</h2><span class="vn">1</span> <span class="br-p"><br><br></span>يَا الغُنْيَا، إِبْكِيوْ وْنَوّْحُوا عْلَى المْصَايِبْ الِّي بَاشْ تَهْبِطْ عْلِيكُمْ.</div>
<div class="v" id="v2"><span class="vn">2</span> خِيرَاتْكُمْ فِسْدِتْ وْلِبْسِتْكُمْ كْلاَهَا السُّوسْ.</div>
<div class="v" id="v3"><span class="vn">3</span> ذْهَبْكُمْ وْفِضِّتْكُمْ كْلاَهُمْ الصْدِيدْ الِّي يِشْهِدْ عْلِيكُمْ وْيَاكُلْ بْدُونَاتْكُمْ كِيفْ النَّارْ. تِكْنْزُوا وْإِحْنَا فِي النْهَارَاتْ الإِخْرَانِينْ،</div>
<div class="v" id="v4"><span class="vn">4</span> وِالخَدَّامَا الِّي حَصْدُولْكُمْ أَرْضْكُمْ وِلِّي سْرِقْتُولْهُمْ خْلاَصْهُمْ قَاعْدِينْ يْصِيحُوا، وِالصْيَاحْ مْتَاعْهُمْ وْصُلْ وْسَمْعُوا رَبْ الجُنُودْ.</div>
<div class="v" id="v5"><span class="vn">5</span> عِشْتُوا عْلَى الأَرْضْ فِي الضْخَامَاتْ وِالخِيرْ وِسْمِنْتُوا لِلنْهَارْ الِّي بَاشْ تِتْذِبْحُوا فِيهْ.</div>
<div class="v" id="v6"><span class="vn">6</span> حْكُمْتُوا عْلَى البَرِيءْ وِقْتَلْتُوهْ وْهُوَ مَا دَافِعْشْ عْلَى رُوحُو.</div>
<div class="v" id="v7"><h2>الصَّبْرْ وِالصَّلاَةْ</h2><span class="vn">7</span> <span class="br-p"><br><br></span>أُصْبْرُوا، يَا إِخْوْتِي، حَتَّى لِينْ يْجِي الرَّبْ. شُوفُوا الفَلاَّحْ كِيفَاشْ يُصْبُرْ وَقْتِلِّي قَاعِدْ يِسْتَنَّى فِي الغَلَّة الغَالْيَة مْتَاعْ الأَرْضْ، مْوَسِّعْ بَالُو مْعَاهَا حَتَّى لِينْ يْصُبْ المْطَرْ مْتَاعْ الخْرِيفْ وِالمْطَرْ الِّي فِي الرْبِيعْ.</div>
<div class="v" id="v8"><span class="vn">8</span> إِمَّالاَ إِنْتُومَا زَادَا أُصْبْرُوا وْخَلِّيوْ قْلُوبْكُمْ تْكُونْ قْوِيَّة، رَاهُو الرَّبْ قْرِيبْ يْجِي.</div>
<div class="v" id="v9"><span class="vn">9</span> <span class="br-p"><br><br></span>مَا تِتْشَكَّاوْشْ عْلَى بْعَضْكُمْ، يَا الإِخْوَة، بَاشْ اللهْ مَا يُحْكُمْشْ عْلِيكُمْ. الِّي يُحْكُمْ عْلَى النَّاسْ وَاقِفْ قُدَّامْ البَابْ.</div>
<div class="v" id="v10"><span class="vn">10</span> أَعْمْلُوا، يَا الإِخْوَة، كِيفْ الأَنْبِيَاءْ الِّي تْكَلّْمُوا بْإِسْمْ الرَّبْ وِتْعَذّْبُوا وْصُبْرُوا.</div>
<div class="v" id="v11"><span class="vn">11</span> هَانَا نْقُولُوا صَحَّة لِيهُمْ الِّي صُبْرُوا. سْمَعْتُوا بْصَبْرْ أَيُّوبْ وِعْرَفْتُوا كِيفَاشْ اللهْ جَازَاهْ. رَاهُو اللهْ رَؤُوفْ رَحِيمْ.</div>
<div class="v" id="v12"><span class="vn">12</span> <span class="br-p"><br><br></span>وِقْبَلْ كُلْ شَيْء، يَا إِخْوْتِي، مَا تِحْلْفُوشْ لاَ بِالسْمَاءْ وْلاَ بِالأَرْضْ وْلاَ بْحَتَّى شَيْء آخَرْ. خَلِّيوْ الإِيهْ مْتَاعْكُمْ تْكُونْ إِيهْ وِاللاَّ مْتَاعْكُمْ تْكُونْ لاَ، بَاشْ مَا يِتْحْكَمْشْ عْلِيكُمْ.</div>
<div class="v" id="v13"><span class="vn">13</span> <span class="br-p"><br><br></span>يَاخِي ثَمَّة شْكُونْ فِيكُمْ قَاعِدْ يِتْعَذِّبْ؟ خَلِّيهْ يْصَلِّي! يَاخِي فِيكُمْ شْكُونْ فَرْحَانْ؟ خَلِّيهْ يْسَبَّحْ اللهْ!</div>
<div class="v" id="v14"><span class="vn">14</span> يَاخِي ثَمَّة شْكُونْ فِيكُمْ مْرِيضْ؟ خَلِّيهْ يِسْتَدْعَي شْيُوخْ الكَنِيسَة بَاشْ يْصَلِّيوْ مِنْ أَجْلُو وْيِدْهْنُوهْ بِالزِّيتْ بْإِسْمْ الرَّبْ.</div>
<div class="v" id="v15"><span class="vn">15</span> وِالصَّلاَةْ مْعَ الإِيمَانْ تِشْفِي المْرِيضْ، وِالرَّبْ يْرَجَّعْلُو صَحّْتُو. وْإِذَا كَانْ عْمَلْ ذَنْبْ يِغْفِرْهُولُو.</div>
<div class="v" id="v16"><span class="vn">16</span> إِمَّالاَ إِعْتَرْفُوا لِبْعَضْكُمْ بِالذْنُوبْ، وْصَلِّيوْ عْلَى خَاطِرْ بْعَضْكُمْ بَاشْ تِتْشْفَاوْ. رَاهِي صْلاَةْ النَّاسْ الأَبْرَارْ قْوِيَّة بَرْشَة.</div>
<div class="v" id="v17"><span class="vn">17</span> إِيلِيَّا كَانْ بَشَرْ كِيفْنَا فِي كُلْ شَيْء وْصَلَّى بْقُوَّة، بَاشْ المْطَرْ مَا تْصُبِّشْ، يَاخِي المْطَرْ مَا صَبِّتْشْ عْلَى الأَرْضْ لْمُدِّةْ ثْلاَثَة سْنِينْ وْسِتَّة شْهُرْ.</div>
<div class="v" id="v18"><span class="vn">18</span> وِمْبَاعِدْ رْجَعْ يْصَلِّي، يَاخِي السْمَاءْ عْطَاتْ المْطَرْ وِالأَرْضْ جَابِتْ خِيرَاتْهَا.</div>
<div class="v" id="v19"><span class="vn">19</span> يَا إِخْوْتِي، إِذَا كَانْ وَاحِدْ فِيكُمْ بْعِدْ عْلَى الحَقْ وْوَاحِدْ آخَرْ رَجّْعُو لِيهْ،</div>
<div class="v" id="v20"><span class="vn">20</span> خَلِّيهْ يَعْرِفْ إِنُّو الِّي يْرَجَّعْ وَاحِدْ مِذْنِبْ مِنْ طْرِيقْ الضْلاَلْ رَاهُو خَلِّصْ رُوحْ مِالمُوتْ وِسْتَرْ بَرْشَة ذْنُوبْ.</div>
</div>
<!-- PARSED ABOVE; EDITING MAY BREAK PARSER -->
</body></html>