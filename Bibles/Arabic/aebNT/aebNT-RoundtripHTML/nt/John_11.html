<html><head>
<meta http-equiv="Content-Type" content="text/html;charset=utf-8" />
<title>John 11 &ndash; يُوحَنَّا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 11);">
<div id="navbar"><a href="../index.html">العهد الجديد بالعربية التونسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_9.html">9</a> <a href="John_10.html">10</a> <b>11</b> <a href="John_12.html">12</a> <a href="John_13.html">13</a> ... <a href="John_21.html">21</a> </div><hr>
<h1>John 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>لَعَازَرْ يَحْيَى مِنْ جْدِيدْ</h2><span class="vn">1</span> <span class="br-p"><br><br></span>وْكَانْ ثَمَّة وَاحِدْ مْرِيضْ إِسْمُو لَعَازَرْ مِنْ قَرْيِةْ بِيتْ عَنْيَا، الِّي تُسْكُنْ فِيهَا مَرْيَمْ وْأُخْتْهَا مَرْثَى.</div>
<div class="v" id="v2"><span class="vn">2</span> وْمَرْيِمْ هَاذِي هِيَ الِّي دِهْنِتْ سَاقِينْ الرَّبْ بِالعِطْرْ وْمَسْحِتْهُمْ بِشْعَرْهَا. وْلَعَازَرْ المْرِيضْ كَانْ خُوهَا.</div>
<div class="v" id="v3"><span class="vn">3</span> وِالإِخْوَاتْ بَعْثُوا لْيَسُوعْ وْقَالُولُو: «يَا رَبْ، رَاهُو الِّي إِنْتَ تْحِبُّو رَاهُو تَوَّا مْرِيضْ.»</div>
<div class="v" id="v4"><span class="vn">4</span> وْوَقْتِلِّي سْمَعْ يَسُوعْ قَالْ: «المْرَضْ هَاذَا مَا يُقْتُلْشْ. آمَا رَاهُو لْمَجْدْ اللهْ بَاشْ يِتْمَجِّدْ بِيهْ إِبْنْ اللهْ.»</div>
<div class="v" id="v5"><span class="vn">5</span> وْيَسُوعْ كَانْ يْحِبْ مَرْثَى وْأُخْتْهَا وْلَعَازَرْ.</div>
<div class="v" id="v6"><span class="vn">6</span> وْوَقْتِلِّي سْمَعْ بْلَعَازَرْ مْرِيضْ زَادْ قْعَدْ نْهَارِينْ فِي البْلاَصَة الِّي هُوَ فِيهَا.</div>
<div class="v" id="v7"><span class="vn">7</span> وِمْبَاعِدْ قَالْ لِلتْلاَمْذَة: «هَيَّا نَرْجْعُوا لِليَهُودِيَّة مَرَّة أُخْرَى.»</div>
<div class="v" id="v8"><span class="vn">8</span> قَالُولُو التْلاَمْذَة: «يَا مُعَلِّمْ، قْبَلْ شْوَيَّة اليْهُودْ كَانُوا يْحِبُّوا يُرْجْمُوكْ وْإِنْتِ تْحِبْ تَرْجِعْ لْغَادِي.»</div>
<div class="v" id="v9"><span class="vn">9</span> جَاوِبْ يَسُوعْ: «يَاخِي النْهَارْ مُوشْ فِيهْ ثْنَاشِنْ سَاعَة؟ الِّي يِمْشِي فِي النْهَارْ مَا يِدَّعْثِرْشْ عْلَى خَاطْرُو يْشُوفْ ضَوْ الدِّنْيَا هَاذِي.</div>
<div class="v" id="v10"><span class="vn">10</span> آمَا الِّي يِمْشِي فِي اللِّيلْ رَاهُو يِدَّعْثِرْ عْلَى خَاطْرُو مَا عِنْدُوشْ نُورْ فِي دَاخْلُو.»</div>
<div class="v" id="v11"><span class="vn">11</span> وِمْبَاعِدْ مَا قَالْ الشَّيْء هَاذَا زَادْ قَالِلْهُمْ: «حْبِيبْنَا لَعَازَرْ رْقَدْ آمَا آنَا بَاشْ نِمْشِي نْقَيّْمُو.»</div>
<div class="v" id="v12"><span class="vn">12</span> قَالُولُو التْلاَمْذَة: «يَا رَبْ: إِذَا كَانُو رَاقِدْ إِمَّالاَ رَاهُو بَاشْ يِتْشْفَى.»</div>
<div class="v" id="v13"><span class="vn">13</span> يَسُوعْ كَانْ يَحْكِي عْلَى مُوتُو آمَا هُومَا مْشَى فِي بَالْهُمْ الِّي هُوَ يَحْكِي عْلَى النُّومْ مْتَاعُو.</div>
<div class="v" id="v14"><span class="vn">14</span> وَلَّى قَالِلْهُمْ يَسُوعْ بْصَرَاحَة: «لَعَازَرْ مَاتْ.</div>
<div class="v" id="v15"><span class="vn">15</span> آنَا نَفْرْحِلْكُمْ كِمَا نِيشْ غَادِي بَاشْ إِنْتُومَا تِمّْنُوا. آمَا خَلِّينَا نِمْشِيوْلُو.»</div>
<div class="v" id="v16"><span class="vn">16</span> تُومَا الِّي يْسَمِّيوْا فِيهْ التُّومِي وِلِّي هُوَ وَاحِدْ مِالتْلاَمْذَة الأُخْرِينْ قَالْ: «هَيَّا أَحْنَا زَادَا نِمْشِيوْا وِنْمُوتُوا مْعَاهْ.»</div>
<div class="v" id="v17"><h2>يَسُوعْ هُوَ القْيَامَة وِالحَيَاةْ</h2><span class="vn">17</span> <span class="br-p"><br><br></span>وْوَقْتِلِّي جَا يَسُوعْ لْقَاهْ عَنْدُو أَرْبْعَة أَيَّامْ مِلِّي دَفْنُوهْ.</div>
<div class="v" id="v18"><span class="vn">18</span> وْكَانِتْ بِيتْ عَنْيَا تِبْعِدْ عْلَى أُورْشَلِيمْ قْرِيبْ ثْلاَثَة كِيلُومِتْرْ.</div>
<div class="v" id="v19"><span class="vn">19</span> وْجَاوْ بَرْشَة يْهُودْ لْمَرْثَى وْمَرْيِمْ بَاشْ يْعَزِّيوْهُمْ عْلَى خُوهُمْ.</div>
<div class="v" id="v20"><span class="vn">20</span> وَقْتِلِّي مَرْثَى سَمْعِتْ الِّي يَسُوعْ جَايْ خَرْجِتْ مِالدَّارْ بَاشْ تْعَرِّضْلُو. آمَا مَرْيَمْ بْقَاتْ لْدَاخِلْ.</div>
<div class="v" id="v21"><span class="vn">21</span> قَالِتْ مَرْثَى لْيَسُوعْ: «يَا رَبْ، كَانْ جِيتْ إِنْتِ هْنَا، رَاهُو خُويَا مَا كَانِشْ بَاشْ يْمُوتْ.</div>
<div class="v" id="v22"><span class="vn">22</span> آمَا حَتَّى تَوَّا نَعْرِفْ الِّي أَيْ حَاجَة تُطْلُبْهَا مِنْ عِنْدْ اللهْ يَعْطِيهَالِكْ.»</div>
<div class="v" id="v23"><span class="vn">23</span> قَالِلْهَا يَسُوعْ: «خُوكْ بَاشْ يْقُومْ.»</div>
<div class="v" id="v24"><span class="vn">24</span> قَالِتْلُو مَرْثَى: «آنَا نَعْرِفْ الِّي هُوَ بَاشْ يْقُومْ فِي الآخْرَة.»</div>
<div class="v" id="v25"><span class="vn">25</span> قَالِلْهَا يَسُوعْ: «آنَا هُوَ القْيَامَة وِالحَيَاةْ. الِّي يِمِّنْ بِيَّ بَاشْ يَحْيَى حَتَّى لُوكَانْ مَاتْ.</div>
<div class="v" id="v26"><span class="vn">26</span> وِلِّي هُوَ حَيْ وْيِمِّنْ بِيَّ عُمْرُو مَا يْمُوتْ. يَاخِي تِمِّنْ بِالشَّيْء هَاذَا؟»</div>
<div class="v" id="v27"><span class="vn">27</span> قَالِتْلُو: «إِي نْعَمْ يَا رَبْ، آنَا نِمِّنْ الِّي إِنْتِ هُوَ المَسِيحْ ابْنْ اللهْ الِّي جَا لِلدِّنْيَا.»</div>
<div class="v" id="v28"><h2>يَسُوعْ يِبْكِي</h2><span class="vn">28</span> <span class="br-p"><br><br></span>وْبَعْدْ مَا قَالِتْ الكْلاَمْ هَاذَا، رَجْعِتْ مَرْثَى لِلدَّارْ وْنَادِتْ مَرْيَمْ أُخْتْهَا وْقَالْتِلْهَا فِي وْذِنْهَا: «المُعَلِّمْ جَا وْرَاهُو يْنَادِيلِكْ.»</div>
<div class="v" id="v29"><span class="vn">29</span> وْدُوبْ مَا سَمْعِتْ قَامِتْ فِيسَعْ وِمْشَاتْلُو.</div>
<div class="v" id="v30"><span class="vn">30</span> وْمَازَالْ يَسُوعْ مَا وْصُلْشْ لِلقَرْيَة آمَا قْعَدْ فِي البْلاَصَة الِّي لْقَاتُو فِيهَا مَرْثَى.</div>
<div class="v" id="v31"><span class="vn">31</span> يَاخِي اليْهُودْ الِّي كَانُوا مْعَ مَرْيَمْ فِي الدَّارْ يْعَزِّيوْ فِيهَا وَقْتِلِّي شَافُوهَا قَامِتْ بْسُرْعَة وْخَرْجِتْ. تَبّْعُوهَا وِمْشَى فِي بَالْهُمْ الِّي هِيَ مَاشْيَة لِلقْبَرْ بَاشْ تِبْكِي لْغَادِي.</div>
<div class="v" id="v32"><span class="vn">32</span> وْوَقْتِلِّي وُصْلِتْ مَرْيَمْ لِلبْلاَصَة الِّي فِيهَا يَسُوعْ وْدُوبْ مَا شَافِتُّو تِرْمَاتْ عِنْدْ سَاقِيهْ وْقَالِتْلُو: «يَا رَبْ، كَانْ جِيتْ هْنَا، تَالِي رَاهُو خُويَا مَا كَانِشْ بَاشْ يْمُوتْ.»</div>
<div class="v" id="v33"><span class="vn">33</span> وْوَقْتِلِّي شَافْهَا يَسُوعْ تِبْكِي وِاليْهُودْ الِّي جَاوْ مْعَاهَا زَادَا يِبْكِيوْ غَاضِتُّو وِحْزِنْ وِتْقَلِّقْ بَرْشَة.</div>
<div class="v" id="v34"><span class="vn">34</span> وْقَالْ: «وِينْ حَطِّيتُوهْ؟» قَالُولُو: «يَا رَبْ، إِيجَا وْشُوفْ.»</div>
<div class="v" id="v35"><span class="vn">35</span> يَاخِي يَسُوعْ بْكَى.</div>
<div class="v" id="v36"><span class="vn">36</span> وِاليْهُودْ قَالُوا: «شُوفُوا قَدَّاشْ كَانْ يْحِبُّو!»</div>
<div class="v" id="v37"><span class="vn">37</span> وْثَمَّة شْكُونْ مِنْهُمْ قَالْ: «يَاخِي نَجِّمْ يْحِلْ عِينِينْ الأَعْمَى وْمَا يْنَجِّمْشْ يْخَلِّي هَاذَا مَا يْمُوتْشْ؟»</div>
<div class="v" id="v38"><h2>لَعَازَرْ يْقُومْ مِالمُوتْ</h2><span class="vn">38</span> <span class="br-p"><br><br></span>وْحَسْ يَسُوعْ رُوحُو حْزِينْ بَرْشَة مَرَّة أُخْرَى وْجَا لِلقْبَرْ الِّي كَانْ دَامُوسْ مْسَكِّرْ بْحَجْرَة.</div>
<div class="v" id="v39"><span class="vn">39</span> وْقَالِلْهُمْ يَسُوعْ: «نَحِّيوْ الحَجْرَة!» قَالِتْلُو مَرْثَى أُخْتْ المَيِّتْ: «يَا رَبْ رَاهُو نْتِنْ عْلَى خَاطْرُو مِيتْ عَنْدُو أَرْبْعَة أَيَّامْ.»</div>
<div class="v" id="v40"><span class="vn">40</span> قَالِلْهَا يَسُوعْ: «مُوشْ قُتْلِكْ إِذَا كَانْ تِمِّنْ رَاكْ بَاشْ تْشُوفْ مَجْدْ اللهْ.»</div>
<div class="v" id="v41"><span class="vn">41</span> نَحَّاوْ الحَجْرَة وْهَزْ يَسُوعْ عِينِيهْ لِلسْمَاء وْقَالْ: «يَا بَابَا. نُشْكْرِكْ عْلَى خَاطِرْ سْمَعْتْلِي.</div>
<div class="v" id="v42"><span class="vn">42</span> نَعْرِفْ الِّي إِنْتِ دِيمَا تْجَاوِبْ صْلاَتِي. آمَا رَانِي قُلْتْ الشَّيْء هَاذَا عْلَى خَاطِرْ النَّاسْ الِّي دَايْرِينْ بِيَّ بَاشْ يِمّْنُوا الِّي إِنْتِ بْعَثْتْنِي.»</div>
<div class="v" id="v43"><span class="vn">43</span> وْبَعْدْ مَا قَالْ الشَّيْء هَاذَا نَادَى بْصُوتْ عَالِي: «لَعَازَرْ، اخْرُجْ.»</div>
<div class="v" id="v44"><span class="vn">44</span> خْرَجْ المَيِّتْ وِيْدِيهْ وْسَاقِيهْ مَرْبُوطِينْ بِالكْفَنْ. وْوِجْهُو مَلْفُوفْ بْمِنْدِيلَة. قَالِلْهُمْ يَسُوعْ: «حِلُّولُو الكْفَنْ وْخَلِّيوْهْ يِمْشِي!»</div>
<div class="v" id="v45"><h2>اليْهُودْ يْحَاوْلُوا يُقْتْلُوا يَسُوعْ</h2><h2>&lt;n&gt;(مَتَّى ٢٦‏:١‏-٥ ؛ مَرْقُسْ ١٤‏:١‏-٢ ؛ لُوقَا ٢٢‏:١‏-٢)&lt;/n&gt;</h2><span class="vn">45</span> <span class="br-p"><br><br></span>وْبَرْشَة مِاليْهُودْ الِّي جَاوْ لْمَرْيَمْ بَاشْ يْعَزِّيْوْهَا وْشَافُوا آشْ عْمَلْ يَسُوعْ. امّْنُوا بِيهْ</div>
<div class="v" id="v46"><span class="vn">46</span> آمَا ثَمَّة شْكُونْ مِنْهُمْ مْشَاوْ لِلفَرِّيسِيِّينْ وِحْكَاوْلْهُمْ عَلِّي عَمْلُو يَسُوعْ.</div>
<div class="v" id="v47"><span class="vn">47</span> وْعَمْلُوا رُؤَسَاءْ الكُهَّانْ وِالفَرِّيسِيِّينْ اجْتِمَاعْ المَجْلِسْ مْتَاعْ اليْهُودْ وْقَالُوا: «آشْ بَاشْ نَعْمْلُوا؟ الرَّاجِلْ هَاذَا قَاعِدْ يَعْمِلْ فِي بَرْشَة مُعْجْزَاتْ.</div>
<div class="v" id="v48"><span class="vn">48</span> إِذَا كَانْ نْخَلِّيوْهْ هَكَّا النَّاسْ الكُلْ بَاشْ يِمّْنُوا بِيهْ وِيْجِيوْ الرُّومَانْ وِيْدَمّْرُولْنَا الهَيْكِلْ وِالأُمَّة مْتَاعْنَا.»</div>
<div class="v" id="v49"><span class="vn">49</span> وْقَالْ وَاحِدْ مِنْهُمْ إِسْمُو قَيَافَا وِلِّي هُو كَانْ كْبِيرْ الكُهَّانْ الكُلْ فِي العَامْ هَاذَاكَا: «إِنْتُومَا مَا تَعْرْفُوشْ حَتَّى شَيْء!</div>
<div class="v" id="v50"><span class="vn">50</span> وْمَا كُمْشْ فَاهْمِينْ الِّي كِيْمُوتْ وَاحِدْ بَرْكْ فِي عُوضْ الشَّعْبْ خِيرْ مِلِّي تْمُوتْ الأُمَّة الكُلْهَا»</div>
<div class="v" id="v51"><span class="vn">51</span> وْمَا قَالِشْ الشَّيْء هَاذَا مِنْ رَاسُو آمَا عْلَى خَاطْرُو كَانْ كْبِيرْ الكُهَّانْ العَامْ هَاذَاكَا اللهْ وْحَالُو الِّي يَسُوعْ بَاشْ يْمُوتْ فِي عُوضْ الأُمَّة. هَاذَاكَا عْلاَشْ تْنَبَّأْ الِّي يَسُوعْ بَاشْ يْمُوتْ فِي عُوضْ الأُمَّة.</div>
<div class="v" id="v52"><span class="vn">52</span> وْمُوشْ فِي عُوضْ الأُمَّة آكَاهُو آمَا بَاشْ يْلِمْ وْلاَدْ اللهْ المْفَرّْقِينْ وِيْرُدّْهُمْ وَاحِدْ</div>
<div class="v" id="v53"><span class="vn">53</span> وْمِنْ النْهَارْ هَاذَاكَا تْفَاهْمُوا القَادَة مْتَاعْ اليْهُودْ بَاشْ يُقْتْلُوهْ</div>
<div class="v" id="v54"><span class="vn">54</span> يَاخِي يَسُوعْ مَا عَادِشْ يُظْهُرْ بَرْشَة لِليْهُودْ وِمْشَى لِبْلاَصَة قْرِيبَة مِالصَّحْرَاء لِمْدِينَة إِسْمْهَا أَفْرَايِمْ وِقْعَدْ الغَادِي هُوَ وِتْلاَمِذْتُو.</div>
<div class="v" id="v55"><span class="vn">55</span> <span class="br-p"><br><br></span>وِقْرُبْ عِيدْ الفِصْحْ مْتَاعْ اليْهُودْ، وْطَلْعُوا بَرْشَة نَاسْ مِالأَرْيَافْ لِمْدِينِةْ أُورْشَلِيمْ بَاشْ يَعْمْلُوا اللاَّزِمْ بَاشْ يْكُونُوا طَاهْرِينْ قْبَلْ مَا يْجِي العِيدْ</div>
<div class="v" id="v56"><span class="vn">56</span> وْكَانُوا يْلَوّْجُوا عْلَى يَسُوعْ وْوَقْتِلِّي تْلَمُّوا فِي الهَيْكِلْ سِأْلُو بْعَضْهُمْ: «شْنُوَّة رَايْكُمْ زَعْمَة يْجِي لِلعِيدْ وِلاَّ لاَ؟»</div>
<div class="v" id="v57"><span class="vn">57</span> وْرُؤَسَاءْ الكُهَّانْ وِالفَرِّيسِيِّينْ أَمْرُوا إِنُّو أَيْ وَاحِدْ يَعْرِفْ هُوَ وِينْ لاَزِمْ يِعْلِمْهُمْ عْلِيهْ بَاشْ يْشِدُّوهْ.</div>
</div>
<!-- PARSED ABOVE; EDITING MAY BREAK PARSER -->
</body></html>