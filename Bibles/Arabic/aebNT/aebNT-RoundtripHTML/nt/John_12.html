<html><head>
<meta http-equiv="Content-Type" content="text/html;charset=utf-8" />
<title>John 12 &ndash; يُوحَنَّا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 12);">
<div id="navbar"><a href="../index.html">العهد الجديد بالعربية التونسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_10.html">10</a> <a href="John_11.html">11</a> <b>12</b> <a href="John_13.html">13</a> <a href="John_14.html">14</a> ... <a href="John_21.html">21</a> </div><hr>
<h1>John 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>مْرَا تْصُبْ العِطْرْ عْلَى يَسُوعْ</h2><h2>&lt;n&gt;(مَتَّى ٢٦‏:٦‏-١٣ ؛ مَرْقُسْ ١٤‏:٣‏-٩)&lt;/n&gt;</h2><span class="vn">1</span> <span class="br-p"><br><br></span>قْبَلْ العِيدْ بْسِتَّة أَيَّامْ، جَا يَسُوعْ لْبِيتْ عَنْيَا وِمْشَى لْوِينْ يُسْكُنْ لَعَازَرْ الِّي قَيّْمُو يَسُوعْ مِالمُوتْ.</div>
<div class="v" id="v2"><span class="vn">2</span> وْحَضّْرُولُو العْشَاء، وِالوَقْتْ هَاذَاكَا كَانِتْ مَرْثَى تِقْضِي فِي الدَّارْ، وْكَانْ لَعَازَرْ وَاحِدْ مِلِّي يَاكْلُوا مْعَاهْ</div>
<div class="v" id="v3"><span class="vn">3</span> وِخْذَاتْ مَرْيَمْ دَبُّوزَة مْتَاعْ عِطْرْ صَافِي وْغَالِي بَرْشَة إِسْمُو النَّارْدِينْ وْدَهْنِتْ بِيهْ سَاقِينْ يَسُوعْ وْمَسْحِتْهُمْلُو بِشْعَرْهَا. وْفَاحِتْ الرِّيحَة فِي الدَّارْ الكُلْهَا.</div>
<div class="v" id="v4"><span class="vn">4</span> آمَا ثَمَّة وَاحِدْ مِنْ تْلاَمِذْتُو، إِسْمُو يَهُوذَا الإِسْخَرْيُوطِي، وِلِّي بَاشْ يْخُونُو مْبَاعِدْ قَالْ:</div>
<div class="v" id="v5"><span class="vn">5</span> «عْلاَشْ مَا نْبِيعُوشْ العِطْرْ هَاذَا بِثْلاَثَة مْيَاةْ قَطْعَة مِالفِضَّة وْنَعْطِيوْ حَقُّو لِلفُقَرَاءْ؟»</div>
<div class="v" id="v6"><span class="vn">6</span> الشَّيْء هَاذَا مَا قَالُوشْ عْلَى خَاطْرُو يْحِنْ عْلَى الفُقَرَاءْ، آمَا عْلَى خَاطْرُو كَانْ سَارِقْ وْصَنْدُوقْ الفْلُوسْ عَنْدُو وْكَانْ يِسْرِقْ فِي الِّي يِتْحَطْ فِيهْ.</div>
<div class="v" id="v7"><span class="vn">7</span> قَالْ يَسُوعْ: «أَخْطَاهَا! رَاهِي خَبَّاتْ العِطْرْ هَاذَا لِلنْهَارْ الِّي بَاشْ يِدْفْنُونِي فِيهْ.</div>
<div class="v" id="v8"><span class="vn">8</span> الفُقَرَاءْ دِيمَا مْعَاكُمْ آمَا آنَا مَا نِيشْ بَاشْ نْكُونْ مْعَاكُمْ دِيمَا.»</div>
<div class="v" id="v9"><h2>اليْهُودْ يْحَاوْلُوا بَاشْ يُقْتْلُوا لَعَازَرْ</h2><span class="vn">9</span> <span class="br-p"><br><br></span>وْسَمْعُوا بِيهْ بَرْشَة يْهُودْ الِّي هُوَ مُوجُودْ لْغَادِي، وْجَاوْ، مُوشْ عْلَى خَاطْرُو هُوَ آكَاهُو آمَا زَادَا بَاشْ يْشُوفُوا لَعَازَرْ الِّي قَيّْمُو مِالمُوتْ.</div>
<div class="v" id="v10"><span class="vn">10</span> وِتْفَاهْمُوا رُؤَسَاءْ اليْهُودْ بَاشْ يُقْتْلُوا لَعَازَرْ زَادَا،</div>
<div class="v" id="v11"><span class="vn">11</span> عْلَى خَاطِرْ فِي جُرّْتُو هُوَ بَرْشَة يْهُودْ بْدَاوْا يِبْعْدُوا عْلَى رُؤَسَاءْ الكُهَّانْ وْيِمّْنُوا بْيَسُوعْ.</div>
<div class="v" id="v12"><h2>يَسُوعْ يُدْخُلْ لْأُورْشَلِيمْ</h2><h2>&lt;n&gt;(مَتَّى ٢١‏:١‏-١١ ؛ مَرْقُسْ ١١‏:١‏-١١ ؛ لُوقَا ١٩‏:٢٨‏-٤٠)&lt;/n&gt;</h2><span class="vn">12</span> <span class="br-p"><br><br></span>وِاليُومِتْ غُدْوَة، بَرْشَة نَاسْ الِّي جَاوْ لْعِيدْ الفِصْحْ سَمْعُوا إِنُّو يَسُوعْ بَاشْ يْجِي لْأُورْشَلِيمْ.</div>
<div class="v" id="v13"><span class="vn">13</span> <sup class="fnm"><a name="fnm1" href="#fn1">1</a></sup>وْهَزُّوا عِيدَانْ نْخَلْ وْخَرْجُوا بَاشْ يِسْتَقْبْلُوهْ وْكَانُوا يْعَيّْطُوا: <span class="br-p"><br><br></span><span class="br-ind"><br><span class="indent">&nbsp;</span></span>أُوصَنَّا!<br> <span class="br-ind"><br><span class="indent">&nbsp;</span></span>مُبَارَكْ الِّي جَايْ بْإِسْمْ الرَّبْ<br> <span class="br-ind"><br><span class="indent">&nbsp;</span></span>وْمُبَارَكْ مَلِكْ إِسْرَائِيلْ!<br></div>
<div class="v" id="v14"><span class="vn">14</span> <span class="br-p"><br><br></span>وِلْقَى يَسُوعْ جَحْشْ، وِرْكِبْ عْلِيهْ كِيفْ مَا هُوَ مَكْتُوبْ فِي الكْتَابْ المُقَدَّسْ:</div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span><sup class="fnm"><a name="fnm2" href="#fn2">2</a></sup>مَا تْخَافِشْ يَا بِنْتْ صِهْيُونْ<br> <span class="br-ind"><br><span class="indent">&nbsp;</span></span>رَاهُو المَلِكْ مْتَاعِكْ جَايِكْ<br> <span class="br-ind"><br><span class="indent">&nbsp;</span></span>رَاكِبْ عْلَى جَحْشْ بْهَايِمْ.<br></div>
<div class="v" id="v16"><span class="vn">16</span> <span class="br-p"><br><br></span>وْفِي الوَقْتْ هَاذَاكَا التْلاَمْذَة مَا فَهْمُوشْ الحَاجَاتْ هَاذِيكَا الكُلْ. آمَا بَعْدْ مَا تْمَجِّدْ يَسُوعْ، تْذَكّْرُوا الِّي الآيَة تْكِتْبِتْ عْلِيهْ هُوَ، وِلِّي النَّاسْ عَمْلُوا الشَّيْء هَاذَا عْلَى خَاطْرُو هُوَ.</div>
<div class="v" id="v17"><span class="vn">17</span> وِالنَّاسْ الِّي كَانُوا مْعَاهْ وَقْتِلِّي قَيِّمْ لَعَازَرْ مِالمُوتْ وْخَرّْجُو مِالقْبَرْ الكُلْهُمْ يِشْهْدُولُو بِالشَّيْء هَاذَاكَا.</div>
<div class="v" id="v18"><span class="vn">18</span> هَاذَاكَا عْلاَشْ النَّاسْ خَرْجُوا بَاشْ يِسْتَقْبْلُوهْ كِسَمْعُوا الِّي هُوَ عْمَلْ المُعْجْزَة هَاذِيكَا.</div>
<div class="v" id="v19"><span class="vn">19</span> وْقَالُوا الفَرِّسِيِّينْ لِبْعَضْهُمْ: «شُفْتُوا رَاكُمْ مَا عُدْتُوشْ تْنَجّْمُوا تَعْمْلُوا حَتَّى شَيْء. آهُومَا النَّاسْ الكُلْ وَلُّوا يْتَبّْعُوا فِيهْ!»</div>
<div class="v" id="v20"><span class="vn">20</span> <span class="br-p"><br><br></span>وْكَانُوا ثَمَّة يُونَانِيِّينْ طَلْعُوا لْأُورْشَلِيمْ بَاشْ يْصَلِّيوْ مْعَ اليْهُودْ فِي العِيدْ.</div>
<div class="v" id="v21"><span class="vn">21</span> مْشَاوْ لْفِيلِبُّسْ، الِّي كَانْ مِنْ بِيتْ صَيْدَا الِّي فِي مَنْطِقْةْ الجَلِيلْ وْسِأْلُوهْ وْقَالُولُو: «يَا سِيدْنَا نْحِبُّوا نْشُوفُوا يَسُوعْ.»</div>
<div class="v" id="v22"><span class="vn">22</span> مْشَى فِيلِبُّسْ وْقَالْ لْأَنْدَرَاوُسْ، وِمْشَاوْ مْعَ بْعَضْهُمْ وْخَبّْرُوا يَسُوعْ.</div>
<div class="v" id="v23"><span class="vn">23</span> جَاوِبْهُمْ يَسُوعْ: «رَاهُو جَا الوَقْتْ الِّي بَاشْ نِتْمَجِّدْ فِيهْ آنَا إِبْنْ الإِنْسَانْ.</div>
<div class="v" id="v24"><span class="vn">24</span> نْقُولِلْكُمْ الحَقْ الحَقْ: إِذَا كَانْ كَعْبِةْ القَمْحْ مَا اطِّيحِشْ فِي الأَرْضْ وْمَا تْمُوتِشْ رَاهِي تَبْقَى وَحَّدْهَا. آمَا إِذَا كَانْ تْمُوتْ رَاهِي بَاشْ تْجِيبْ بَرْشَة قَمْحْ.</div>
<div class="v" id="v25"><span class="vn">25</span> الِّي يْحِبْ حْيَاتُو رَاهُو يِخْسِرْهَا وِلِّي يُنْكُرْهَا فِي الدِّنْيَا هَاذِي رَاهُو يَحْفِظْهَا لِلحَيَاةْ الأَبَدِيَّة.</div>
<div class="v" id="v26"><span class="vn">26</span> الِّي يْحِبْ يِخْدِمْنِي، يِلْزْمُو يْتَبَّعْنِي، وِلِّي يِخْدِمْنِي يْكُونْ فِي البْلاَصَة الِّي نْكُونْ فِيهَا آنَا. وِلِّي يِخْدِمْنِي يِكْرْمُو الآبْ.»</div>
<div class="v" id="v27"><h2>المَسِيحْ يِلْزْمُو يْمُوتْ</h2><span class="vn">27</span> <span class="br-p"><br><br></span>«آنَا تَوَّا قَلْبِي مُضْطَرِبْ. آشْ بَاشْ نْقُولْ؟ يَاخِي نْقُولْ: "يَا بَابَا، نَجِّينِي مِالسَّاعَة هَاذِي؟ آمَا آنَا جِيتْ عْلَى خَاطِرْ السَّاعَة هَاذِي.</div>
<div class="v" id="v28"><span class="vn">28</span> يَا بَابَا خَلِّي إِسْمِكْ يِتْمَجِّدْ!"» وْجَا صُوتْ مِالسْمَاءْ: «مَجِّدْتُو وْبِشْ نْزِيدْ نْمَجّْدُو!»</div>
<div class="v" id="v29"><span class="vn">29</span> ثَمَّة شْكُونْ مِالنَّاسْ الِّي كَانُوا مُوجُودِينْ الغَادِي وْسِمْعُوا الصُّوتْ قَالُوا: «هَاذَا رَاهُو صُوتْ رَعْدْ!» وِجْمَاعَة أُخْرِينْ قَالُوا: «رَاهُو كَلّْمُو مَلاَكْ!»</div>
<div class="v" id="v30"><span class="vn">30</span> <span class="br-p"><br><br></span>جَاوِبْ يَسُوعْ وْقَالْ: «الصُّوتْ هَاذَا مَا جَاشْ عْلَى خَاطْرِي آنَا، رَاهُو جَا عْلَى خَاطِرْكُمْ إِنْتُومَا.</div>
<div class="v" id="v31"><span class="vn">31</span> تَوْ العَالَمْ بَاشْ يِتْحْكَمْ عْلِيهْ. تَوْ رَئِيسْ العَالَمْ هَاذَا بَاشْ يِطَّرِّدْ البَرَّا.</div>
<div class="v" id="v32"><span class="vn">32</span> وَقْتِلِّي نِتْرْفَعْ عْلَى الأَرْضْ، بَاشْ نْقَرِّبْ النَّاسْ الكُلْ لِيَّا.»</div>
<div class="v" id="v33"><span class="vn">33</span> قَالْ الكْلاَمْ هَاذَا وْكَانْ يُقْصُدْ كِيفَاشْ بَاشْ يْمُوتْ.</div>
<div class="v" id="v34"><span class="vn">34</span> <span class="br-p"><br><br></span><sup class="fnm"><a name="fnm3" href="#fn3">3</a></sup>جَاوْبُوهْ النَّاسْ: «الشَّرِيعَة مْتَاعْ مُوسَى عَلّْمِتْنَا إِنُّو المَسِيحْ بَاشْ يْعِيشْ لِلأَبَدْ. إِمَّالاَ كِيفَاشْ تْقُولْ: "يِلْزِمْ إِبْنْ الإِنْسَانْ يِتْعَلِّقْ؟" يَاخِي شْكُونُو إِبْنْ الإِنْسَانْ هَاذَا؟»</div>
<div class="v" id="v35"><span class="vn">35</span> <span class="br-p"><br><br></span>قَلْهُمْ يَسُوعْ: «النُّورْ بَاشْ يَبْقَى مْعَاكُمْ مُدَّة قْصِيرَة، إِمَّالاَ إِمْشِيوْ مَادَامْ عِنْدْكُمْ النُّورْ، بَاشْ مَا يَخْلِطْشْ عْلِيكُمْ الظْلاَمْ. وِلِّي يِمْشِي فِي الظْلاَمْ مَا يَعْرِفْشْ عْلَى رُوحُو وِينْ مَاشِي.</div>
<div class="v" id="v36"><span class="vn">36</span> امّْنُوا بِالنُّورْ، مَادَامْ عِنْدْكُمْ النُّورْ، بَاشْ تْوَلُّوا وْلاَدْ النُّورْ.» وْبَاعِدْ مَا قَالِلْهُمْ الكْلاَمْ هَاذَا، مْشَى يَسُوعْ وِتْخبَّى عْلِيهُمْ.</div>
<div class="v" id="v37"><h2>اليْهُودْ يُرْفْضُوا الإِيمَانْ بْيَسُوعْ</h2><span class="vn">37</span> <span class="br-p"><br><br></span>وْمَا امّْنُوشْ بِيهْ، رَغْمِلِّي عْمَلْ بَرْشَة مُعْجْزَاتْ قُدَّامْ عِينِيهُمْ،</div>
<div class="v" id="v38"><span class="vn">38</span> <sup class="fnm"><a name="fnm4" href="#fn4">4</a></sup>وْهَكَّا صَارْ الِّي قَالُو النَّبِي إِشَعْيَاءْ: <span class="br-p"><br><br></span><span class="br-ind"><br><span class="indent">&nbsp;</span></span>يَا رَبِّي، شْكُونُو الِّي إِمِّنْ بِخْبَرْنَا؟<br> <span class="br-ind"><br><span class="indent">&nbsp;</span></span>وْلِشْكُونْ ظُهْرِتْ يِدْ اللهْ؟<br></div>
<div class="v" id="v39"><span class="vn">39</span> <span class="br-p"><br><br></span>هَاذَاكَا عْلاَشْ مَا نَجّْمُوشْ يِمّْنُوا، عْلَى خَاطِرْ إِشَعْيَاءْ قَالْ زَادَا:</div>
<div class="v" id="v40"><span class="vn">40</span> <span class="br-p"><br><br></span><span class="br-ind"><br><span class="indent">&nbsp;</span></span><sup class="fnm"><a name="fnm5" href="#fn5">5</a></sup>عْمَالْهُمْ رَبِّي عِينِيهُمْ<br> <span class="br-ind"><br><span class="indent">&nbsp;</span></span>وْقَسَّالْهُمْ قْلُوبْهُمْ،<br> <span class="br-ind"><br><span class="indent">&nbsp;</span></span>بَاشْ مَا يْشُوفُوشْ بْعِينِيهُمْ<br> <span class="br-ind"><br><span class="indent">&nbsp;</span></span>وْمَا يِفْهْمُوشْ بِقْلُوبْهُمْ،<br> <span class="br-ind"><br><span class="indent">&nbsp;</span></span>وْمَا يَرْجْعُوشْ بَاشْ نِشْفِيهُمْ.<br></div>
<div class="v" id="v41"><span class="vn">41</span> <span class="br-p"><br><br></span>قَالْ إِشَعْيَاءْ الكْلاَمْ هَاذَا وَقْتِلِّي شَافْ مَجْدْ يَسُوعْ وِحْكَى عْلِيهْ.</div>
<div class="v" id="v42"><span class="vn">42</span> بْرَغْمْ هَاذَا الكُلْ ثَمَّة بَرْشَة مِنْ شْيُوخْ اليْهُودْ امّْنُوا بْيَسُوعْ، آمَا مَا اعْتَرْفُوشْ بِيهْ بِسْبَبْ الفَرِّسِيِّينْ، لَيْطَرّْدُوهُمْ مِالمَجْمَعْ.</div>
<div class="v" id="v43"><span class="vn">43</span> وْحَبُّوا المَجْدْ مْتَاعْ النَّاسْ أَكْثِرْ مِالمَجْدْ مْتَاعْ اللهْ.</div>
<div class="v" id="v44"><h2>كْلاَمْ المَسِيحْ يُحْكُمْ عْلَى النَّاسْ</h2><span class="vn">44</span> <span class="br-p"><br><br></span>يَاخِي عَيِّطْ يَسُوعْ، وْقَالْ: «الِّي يِمِّنْ بِيَّا مُوشْ يِمِّنْ بِيَّا آنَا، آمَا يِمِّنْ بِلِّي بْعَثْنِي.</div>
<div class="v" id="v45"><span class="vn">45</span> وِلِّي يْشُوفْنِي يْشُوفْ الِّي بْعَثْنِي.</div>
<div class="v" id="v46"><span class="vn">46</span> آنَا النُّورْ الِّي جَا لِلعَالَمْ، وِلِّي يِمِّنْ بِيَّا مَا يَبْقَاشْ فِي الظْلاَمْ،</div>
<div class="v" id="v47"><span class="vn">47</span> وِلِّي سْمَعْ كْلاَمِي وْمَا عْمَلْشْ بِيهْ آنَا مَا نُحْكُمْشْ عْلِيهْ، رَانِي جِيتْ بَاشْ نْخَلِّصْ العَالَمْ مُوشْ بَاشْ نُحْكُمْ عْلِيهْ.</div>
<div class="v" id="v48"><span class="vn">48</span> الِّي ما يِقْبِلْنِيشْ وْمَا يِقْبِلْشْ كْلاَمِي، عَنْدُو شْكُونْ يُحْكُمْ عْلِيهْ. الكْلاَمْ الِّي قُلْتُو هُوَ الِّي يُحْكُمْ عْلِيهْ فِي الآخْرَة،</div>
<div class="v" id="v49"><span class="vn">49</span> آنَا مَا قُلْتْ حَتَّى شَيْء مِنْ عِنْدِي، آمَا الآبْ الِّي بْعَثْنِي وَصَّانِي آشْ بَاشْ نْقُولْ وْنِتْكَلِّمْ.</div>
<div class="v" id="v50"><span class="vn">50</span> وْآنَا نَعْرِفْ الِّي وْصِيتُو تَعْطِي حَيَاةْ أَبَدِيَّة. وْآنَا نْقُولْ فِي الكْلاَمْ الِّي قَالْهُولِي الآبْ بِالضَّبْطْ.»</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->مز ١١٨‏:٢٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->زك ٩‏:٩<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->إش ٩‏:٧ ؛ حز ٣٧‏:٢٥ ؛ دا ٧‏:١٤<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->إش ٥٣‏:١ ؛ رو ١٠‏:١٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->إش ٦‏:١٠ ؛ مت ١٣‏:١٤<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>