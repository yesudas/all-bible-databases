<html><head>
<meta http-equiv="Content-Type" content="text/html;charset=utf-8" />
<title>John 14 &ndash; يُوحَنَّا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 14);">
<div id="navbar"><a href="../index.html">العهد الجديد بالعربية التونسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_12.html">12</a> <a href="John_13.html">13</a> <b>14</b> <a href="John_15.html">15</a> <a href="John_16.html">16</a> ... <a href="John_21.html">21</a> </div><hr>
<h1>John 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الطْرِيقْ وِالحَقْ وِالحَيَاةْ</h2><span class="vn">1</span> <span class="br-p"><br><br></span>«خَلِّي قْلُوبْكُمْ تِطْمَانْ. إِنْتُومَا تِمّْنُوا بِالله إِمَّالاَ امّْنُوا بِيَّ.</div>
<div class="v" id="v2"><span class="vn">2</span> فِي دَارْ بَابَا ثَمَّة بَرْشَة بْيُوتْ، تَالِي رَانِي مَا قُلْتِلْكُمْشْ: آنَا رَانِي مَاشِي بَاشْ نْحَضّْرِلْكُمْ بْلاَصَة.</div>
<div class="v" id="v3"><span class="vn">3</span> وْإِذَا كَانْ مْشِيتْ وْحَضِّرْتِلْكُمْ بْلاَصَة، نَرْجَعْ وِنْهِزّْكُمْ بَاشْ تْكُونُوا فِي البْلاَصَة الِّي آنَا مُوجُودْ فِيهَا.</div>
<div class="v" id="v4"><span class="vn">4</span> وْباشْ تَعْرْفُوا الطْرِيقْ الِّي يْوَصِّلْ لْوِينْ آنَا مَاشِي.»</div>
<div class="v" id="v5"><span class="vn">5</span> قَالُّو تُومَا: «يَا رَبْ، أَحْنَا مَا نَعْرْفُوشْ لْوِينْ إِنْتِ مَاشِي، إِمَّالاَ كِيفَاشْ بَاشْ نَعْرْفُوا الطْرِيقْ؟»</div>
<div class="v" id="v6"><span class="vn">6</span> قَالُّو يَسُوعْ: «آنَا هُوَ الطْرِيقْ وِالحَقْ وِالحَيَاةْ، حَتَّى حَدْ مَا يْجِي لِلآبْ كَانْ بِيَّ.</div>
<div class="v" id="v7"><span class="vn">7</span> كَانْ عْرَفْتُونِي رَاكُمْ عْرَفْتُوا بَابَا زَادَا. وْمِنْ تَوْ إِنْتُومَا تَعْرْفُوهْ وْشُفْتُوهْ.»</div>
<div class="v" id="v8"><span class="vn">8</span> قَالُّو فِيلِبُّسْ: «يَا رَبْ، وَرِّينَا الآبْ وْهَاذَا بَاشْ يِكْفِينَا.»</div>
<div class="v" id="v9"><span class="vn">9</span> قَالُّو يَسُوعْ: «آنَا مْعَاكُمْ الوَقْتْ هَاذَا الكُلْ، وْمَا عْرَفْتْنِيشْ يَا فِيلِبُّسْ؟ الِّي شَافْنِي رَاهُو شَافْ الآبْ، إِمَّالاَ كِيفَاشْ تْقُولْ وَرِّينَا الآبْ؟</div>
<div class="v" id="v10"><span class="vn">10</span> يَاخِي مَا تِمِّنْشْ الِّي آنَا فِي الآبْ وِلِّي الآبْ فِيَّ؟ الكْلاَمْ الِّي نْقُولْ فِيهْ لِيكُمْ مُوشْ كْلاَمِي آنَا، آمَا رَاهُو الآبْ الِّي فِيَّ هُوَ الِّي يَعْمِلْ الأَعْمَالْ مْتَاعُو.</div>
<div class="v" id="v11"><span class="vn">11</span> صَدّْقُونِي إِذَا نْقُلْكُمْ: آنَا فِي الآبْ وِالآبْ فِيَّ، وِلاَّ عْلَى الأَقَلْ صَدّْقُونِي عْلَى خَاطِرْ الحَاجَاتْ الِّي عْمَلْتْهَا.</div>
<div class="v" id="v12"><span class="vn">12</span> نْقُلْكُمْ الحَقْ الحَقْ: الِّي يِمِّنْ بِيَّ هُوَ زَادَا يَعْمِلْ الأَعْمَالْ الِّي آنَا نَعْمِلْ فِيهَا، وِيْنَجِّمْ يَعْمِلْ أَكْثِرْ مِنْهَا، عْلَى خَاطِرْنِي مَاشِي لِلآبْ.</div>
<div class="v" id="v13"><span class="vn">13</span> وْإِذَا كَانْ تُطْلْبُوا أَيْ حَاجَة بْإِسْمِي نَعْمِلْهَا، بَاشْ الآبْ يِتْمَجِّدْ فِي الإِبْنْ.</div>
<div class="v" id="v14"><span class="vn">14</span> وْإِذَا كَانْ تُطْلْبُوا مِنِّي أَيْ حَاجَة بْإِسْمِي آنَا نَعْطِيهَالْكُمْ.»</div>
<div class="v" id="v15"><h2>الوَعْدْ بِالرُّوحْ القُدُسْ</h2><span class="vn">15</span> <span class="br-p"><br><br></span>«كَانْكُمْ تْحِبُّونِي تَوْ تَعْمْلُوا الشَّيْء الِّي أْمَرْتْكُمْ بِيهْ.</div>
<div class="v" id="v16"><span class="vn">16</span> وْآنَا بَاشْ نُطْلُبْ مِالآبْ بَاشْ يَعْطِيكُمْ مُعَزِّي آخَرْ بَاشْ يَبْقَى مْعَاكُمْ دِيمَا.</div>
<div class="v" id="v17"><span class="vn">17</span> هُوَ رُوحْ الحَقْ الِّي النَّاسْ الِّي فِي الدِّنْيَا هَاذِي مَا يْنَجّْمُوشْ يْنَالُوهْ. عْلَى خَاطِرْهُمْ مَا يْشُوفُوهِشْ وْمَا يَعْرْفُوهِشْ، آمَا إِنْتُومَا رَاكُمْ تَعْرْفُوهْ عْلَى خَاطْرُو بَاشْ يَبْقَى مْعَاكُمْ وْبِشْ يْكُونْ فِيكُمْ.</div>
<div class="v" id="v18"><span class="vn">18</span> مَانِيشْ بَاشْ نْخَلِّيكُمْ يْتَامَى آمَا تَوْ نَرْجْعِلْكُمْ.</div>
<div class="v" id="v19"><span class="vn">19</span> بَعْدْ شْوَيَّة النَّاسْ الِّي فِي الدِّنْيَا هَاذِي مَا عَادِشْ بَاشْ يْشُوفُونِي، آمَا إِنْتُومَا تْشُوفُونِي وِعْلَى خَاطِرْنِي آنَا حَيْ إِنْتُومَا زَادَا بَاشْ تَحْيَاوْ.</div>
<div class="v" id="v20"><span class="vn">20</span> وْفِي النْهَارْ هَاذَاكَا بَاشْ تَعْرْفُوا الِّي آنَا فِي بَابَا، وِلِّي إِنْتُومَا فِيَّ وْآنَا فِيكُمْ.</div>
<div class="v" id="v21"><span class="vn">21</span> الِّي يِقْبِلْ الوْصَايَا مْتَاعِي وْيَعْمِلْ بِيهَا هَاذَاكَا هُوَ الِّي يْحِبّْنِي. وِلِّي يْحِبّْنِي يْحِبُّوا بَابَا، وْآنَا نْحِبُّوا وْبِشْ نْظَهِّرْلُو رُوحِي.»</div>
<div class="v" id="v22"><span class="vn">22</span> يَاخِي قَالُّو يَهُوذَا، الِّي مُوشْ يَهُوذَا الإِسْخَرْيُوطِي: «يَا رَبْ، كِيفَاشْ تْظَهّْرِلْنَا رُوحِكْ وْمَا تْظَهَّرْهَاشْ لِلنَّاسْ الِّي فِي الدِّنْيَا؟»</div>
<div class="v" id="v23"><span class="vn">23</span> جَاوْبُو يَسُوعْ: «الِّي يْحِبّْنِي يْطِيعْ كْلاَمِي وْبَابَا يْحِبُّو، وِنْجُوهْ وْنُسْكْنُوا مْعَاهْ.</div>
<div class="v" id="v24"><span class="vn">24</span> وِلِّي مَا يْحِبّْنِيشْ مَا يِسْمَعْشْ كْلاَمِي. وِكْلاَمِي مُوشْ مِنْ عِنْدِي، آمَا رَاهُو مِنْ عِنْدْ الآبْ الِّي بْعَثْنِي.</div>
<div class="v" id="v25"><span class="vn">25</span> <span class="br-p"><br><br></span>قُلْتِلْكُمْ الشَّيْء هَاذَا الكُلُّو وْآنَا مْعَاكُمْ</div>
<div class="v" id="v26"><span class="vn">26</span> آمَا المُعَزِّي الِّي هُوَ الرُّوحْ القُدُسْ الِّي بَاشْ يَبْعْثُو الآبْ بْإِسْمِي، هُوَ بَاشْ يْعَلِّمْكُمْ كُلْ شَيْء وِيْذَكِّرْكُمْ بِالحَاجَاتْ الِّي قُلْتْهَالْكُمْ الكُلْ.</div>
<div class="v" id="v27"><span class="vn">27</span> سَلاَمْ نْخَلِّيلْكُمْ، سَلاَمِي نَعْطِيكُمْ، السَّلاَمْ الِّي يَعْطِيهُولْكُمْ العَالَمْ مُوشْ كِيفْ السَّلاَمْ الِّي نَعْطِيهُولْكُمْ آنَا. إِمَّالاَ مَا تْخَلِّيوْشْ قْلُوبْكُمْ تِتْرْعِبْ وِلاَّ تِتْفْجَعْ.</div>
<div class="v" id="v28"><span class="vn">28</span> إِنْتُومَا سْمَعْتُونِي كِقُلْتْ: آنَا مَاشِي وْبِشْ نَرْجْعِلْكُمْ، كَانْ جِيتُوا تْحِبُّونِي رَاكُمْ فْرَحْتُوا الِّي آنَا مَاشِي لِلآبْ، عْلَى خَاطِرْ الآبْ أَعْظِمْ مِنِّي.</div>
<div class="v" id="v29"><span class="vn">29</span> قُلْتِلْكُمْ الحَاجَاتْ هَاذِي تَوَّا قْبَلْ مَا تْصِيرْ، بَاشْ وَقْتِلِّي تَاقَعْ تِمّْنُوا.</div>
<div class="v" id="v30"><span class="vn">30</span> مَانِيشْ بَاشْ نَحْكِي مْعَاكُمْ أَكْثِرْ، رَاهُو الشِّيطَانْ الِّي هُوَ يُحْكُمْ فِي الدِّنْيَا هَاذِي بَاشْ يْجِي. مَا عِنْدُوشْ سُلْطَة عْلِيَّ</div>
<div class="v" id="v31"><span class="vn">31</span> آمَا لاَزِمْ النَّاسْ الِّي فِي الدِّنْيَا هَاذِي يَعْرْفُوا الِّي آنَا نْحِبْ الآبْ وْنَعْمِلْ الِّي يْقُلِّي عْلِيهْ. قُومُوا نِمْشِيوْا مِنْ هْنَا!»</div>
</div>
<!-- PARSED ABOVE; EDITING MAY BREAK PARSER -->
</body></html>