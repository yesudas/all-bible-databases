<html><head>
<meta http-equiv="Content-Type" content="text/html;charset=utf-8" />
<title>John 16 &ndash; يُوحَنَّا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 16);">
<div id="navbar"><a href="../index.html">العهد الجديد بالعربية التونسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_14.html">14</a> <a href="John_15.html">15</a> <b>16</b> <a href="John_17.html">17</a> <a href="John_18.html">18</a> ... <a href="John_21.html">21</a> </div><hr>
<h1>John 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الرُّوحْ القُدُسْ</h2><span class="vn">1</span> <span class="br-p"><br><br></span>«قُلْتِلْكُمْ الشَّيْء هَاذَا بَاشْ إِيمَانْكُمْ مَا يُضْعُفْشْ.</div>
<div class="v" id="v2"><span class="vn">2</span> بَاشْ يْطَرّْدُوكُمْ مِالمَجْمَعْ، بَاشْ يْجِي وَقْتْ الِّي يُقْتُلْكُمْ يِمْشِي فِي بَالُو الِّي هُوَ يْرَضِّي اللهْ.</div>
<div class="v" id="v3"><span class="vn">3</span> وْرَاهُمْ يَعْمْلُوا فِي الشَّيْء هَاذَا عْلَى خَاطِرْهُمْ لاَ عَرْفُوا الآبْ وْلاَ عَرْفُونِي.</div>
<div class="v" id="v4"><span class="vn">4</span> آمَا رَانِي قُلْتِلْكُمْ الشَّيْء هَاذَا، بَاشْ كِي يْجِي وَقْتُو تِتْذَكّْرُوا الِّي آنَا قُلْتِلْكُمْ عْلِيهْ. مَا قُلْتِلْكُمْشْ مِلُّوِّلْ عْلَى خَاطِرْنِي كُنْتْ مْعَاكُمْ.</div>
<div class="v" id="v5"><span class="vn">5</span> تَوْ رَانِي مَاشِي لِلِّي بْعَثْنِي، وْحَتَّى حَدْ مِنْكُمْ مَا يِسْإِلْنِي: وِينْ مَاشِي؟</div>
<div class="v" id="v6"><span class="vn">6</span> آمَا تَوْ قْلُوبْكُمْ مِلْيَانَة بِالحُزْنْ كِقُلْتِلْكُمْ الشَّيْء هَاذَا.</div>
<div class="v" id="v7"><span class="vn">7</span> نْقُلْكُمْ الحَقْ، كَانْ نِمْشِي خِيرِلْكُمْ، رَاهُو كَانْ مَا نِمْشِيشْ المُعَزِّي مَا يْجِيكُمْشْ. آمَا كَانْ نِمْشِي رَانِي بَاشْ نَبْعِثْهُولْكُمْ.</div>
<div class="v" id="v8"><span class="vn">8</span> وْوَقْتِلِّي يْجِي يْوَبِّخْ العَالَمْ عْلَى الذْنُوبْ وِعْلَى البِرْ وِعْلَى الدّيْنُونة:</div>
<div class="v" id="v9"><span class="vn">9</span> كَانْ عْلَى الذْنُوبْ رَاهُو عْلَى خَاطِرْهُمْ مَا يِمّْنُوشْ بِيَّ،</div>
<div class="v" id="v10"><span class="vn">10</span> وْكَانْ عْلَى البِرْ عْلَى خَاطِرْنِي مَاشِي لِلآبْ وْمَا عَادِشْ بَاشْ تْشُوفُونِي،</div>
<div class="v" id="v11"><span class="vn">11</span> وْكَانْ عْلَى الدَّيْنُونة رَاهُو عْلَى خَاطِرْ رَئِيسْ العَالَمْ هَاذَا مُدَانْ.</div>
<div class="v" id="v12"><span class="vn">12</span> مَازَالْ عِنْدِي بَرْشَة كْلاَمْ نْحِبْ نْقُولْهُولْكُمْ، آمَا رَاكُمْ تَوَّا مَا تْنَجّْمُوشْ تِفْهْمُوهْ.</div>
<div class="v" id="v13"><span class="vn">13</span> وْوَقْتِلِّي يْجِي رُوحْ الحَقْ بَاشْ يْدِلّْكُمْ لِلحَقْ الكُلُّو، عْلَى خَاطْرُو مَا يْقُولْ حَتَّى شَيْء مِنْ عَنْدُو، آمَا يِتْكَلِّمْ بِلِّي يِسْمْعُو وْيِحْكِيلْكُمْ عْلَى الحَاجَاتْ الِّي بَاشْ تَاقَعْ.</div>
<div class="v" id="v14"><span class="vn">14</span> بَاشْ يْمَجِّدْنِي عْلَى خَاطِرْ الكْلاَمْ الِّي بَاشْ يْقُولْهُولْكُمْ جَايْ مِنْ عِنْدِي.</div>
<div class="v" id="v15"><span class="vn">15</span> الِّي عِنْدْ الآبْ الكُلْ لِيَّا. هَاذَاكَا عْلاَشْ قُلْتِلْكُمْ: رَاهُو يَاخُذْ مِلِّي عِنْدِي وِيْقُولْهُولْكُمْ.»</div>
<div class="v" id="v16"><h2>الحُزْنْ وِالفَرَحْ</h2><span class="vn">16</span> <span class="br-p"><br><br></span>بَعْدْ شْوَيَّة مَا كُمْشْ بَاشْ تْشُوفُونِي، وِمْبَعْدْهَا بَاشْ تْشُوفُونِي.</div>
<div class="v" id="v17"><span class="vn">17</span> وْسِأْلُوا التْلاَمْذَة بْعَضْهُمْ: «شْنُوَّة يُقْصُدْ بِكْلاَمُو: "بَعْدْ شْوَيَّة مَا كُمْشْ بَاشْ تْشُوفُونِي. وِمْبَعْدْهَا بِشْوَيَّة بَاشْ تْشُوفُونِي. وِعْلَى خَاطْرُو مَاشِي لِلآبْ؟"»</div>
<div class="v" id="v18"><span class="vn">18</span> وْسِأْلُوا بْعَضْهُمْ: «آشْ مَعْنِتْهَا "بَعْدْ شْوَيَّة؟" أَحْنَا مَا نَاشْ فَاهْمِينْ شْنُوَّة قَاعِدْ يَحْكِي.»</div>
<div class="v" id="v19"><span class="vn">19</span> وِعْرَفْ يَسُوعْ الِّي هُومَا يْحِبُّوا يِسْأْلُوهْ، يَاخِي قَالِلْهُمْ: «تِسْأْلُوا فِي بْعَضْكُمْ شْنُوَّة نُقْصُدْ كِقُلْتْ: "بَعْدْ شْوَيَّة مَا كُمْشْ بَاشْ تْشُوفُونِي، وِمْبَعْدْهَا بِشْوَيَّة بَاشْ تْشُوفُونِي؟"</div>
<div class="v" id="v20"><span class="vn">20</span> نْقُلْكُمْ الحَقْ الحَقْ بَاشْ تِبْكِيوْ وْتِنْدْبُوا، وِالعَالَمْ بَاشْ يَفْرَحْ. بَاشْ تِحْزْنُوا، آمَا رَاهُو الحُزْنْ مْتَاعْكُمْ بَاشْ يْوَلِّي فْرَحْ.</div>
<div class="v" id="v21"><span class="vn">21</span> المْرَا تِتْقَلِّقْ وَقْتِلِّي يْجِي وَقْتْ الوْلاَدَة مْتَاعْهَا. آمَا بَعْدْ مَا تُولِدْ تِنْسَى الوْجَايِعْ مْتَاعْهَا الكُلْهَا، عْلَى خَاطِرْهَا فَرْحَانَة الِّي جَابِتْ إِنْسَانْ جْدِيدْ لِلدِّنْيَا.</div>
<div class="v" id="v22"><span class="vn">22</span> إِنْتُومَا زَادَا بَاشْ تِحْزْنُوا تَوَّا، آمَا رَانِي بَاشْ نَرْجَعْ وِنْشُوفْكُمْ، وِقْلُوبْكُمْ بَاشْ تَفْرَحْ وْحَتَّى حَدْ مَا يْنَحِّيلْكُمْ فَرْحِتْكُمْ.</div>
<div class="v" id="v23"><span class="vn">23</span> وْفِي النْهَارْ هَاذَاكَا مَا عَادِشْ تُطْلْبُوا مِنِّي حَتَّى حَاجَة. نْقُلْكُمْ الحَقْ الحَقْ: أَيْ حَاجَة تُطْلْبُوهَا مِالآبْ بْإِسْمِي بَاشْ يَعْطِيهَالْكُمْ.</div>
<div class="v" id="v24"><span class="vn">24</span> حَتَّى لْتَوْ مَا طْلَبْتُوا حَتَّى شَيْء بْإِسْمِي. اطْلْبُوا تَاخْذُوا، بَاشْ تِكْمِلْ فَرْحِتْكُمْ.»</div>
<div class="v" id="v25"><h2>الإِنْتِصَارْ عْلَى العَالَمْ</h2><span class="vn">25</span> <span class="br-p"><br><br></span>«قُلْتِلْكُمْ الشَّيْء هَاذَا الكُلْ بِالأَمْثَالْ. وْبِشْ يْجِي الوَقْتْ الِّي مَا عَادِشْ نَحْكِي مْعَاكُمْ بِالأَمْثَالْ، آمَا نَحْكِيلْكُمْ عْلَى الآبْ بِالوَاضِحْ.</div>
<div class="v" id="v26"><span class="vn">26</span> وْفِي النْهَارْ هَاذَاكَا بَاشْ تُطْلْبُوا مِالآبْ بْإِسْمِي، وْمَا نْقُلْكُمْشْ الِّي آنَا بَاشْ نُطْلْبِلْكُمْ مِنْ عَنْدُو.</div>
<div class="v" id="v27"><span class="vn">27</span> رَاهُو الآبْ بِيدُو يْحِبّْكُمْ عْلَى خَاطِرْكُمْ حَبِّيتُونِي وِامِّنْتُوا الِّي آنَا جِيتْ مِنْ عِنْدْ اللهْ.</div>
<div class="v" id="v28"><span class="vn">28</span> إِي نْعَمْ، آنَا خْرَجْتْ مِنْ عِنْدْ الآبْ وْجِيتْ لِلدِّنْيَا هَاذِي وْتَوْ بَاشْ نْخَلِّي الدِّنْيَا وْنَرْجَعْ لِلآبْ.»</div>
<div class="v" id="v29"><span class="vn">29</span> قَالُولُو تْلاَمِذْتُو: «إِنْتِ تَوْ قَاعِدْ تْقُولْ فِي كْلاَمْ وَاضِحْ، مُوشْ بِالأَمْثَالْ.</div>
<div class="v" id="v30"><span class="vn">30</span> وْإِحْنَا تَوْ قَاعْدِينْ نْشُوفُوا الِّي إِنْتِ تَعْرِفْ كُلْ شَيْء، وِلِّي مَا تِحْتَاجِشْ بَاشْ يِسْأْلُوكْ عْلَى أَيْ حَاجَة. هَاذَاكَا عْلاَشْ أَحْنَا نِمّْنُوا الِّي إِنْتِ جِيتْ مِنْ عِنْدْ اللهْ.»</div>
<div class="v" id="v31"><span class="vn">31</span> جَاوِبْهُمْ يَسُوعْ: «يَاخِي بِالحَقْ تَوَّا تِمّْنُوا.</div>
<div class="v" id="v32"><span class="vn">32</span> آمَا بَاشْ يْجِي وَقْتْ، وْرَاهُو جَا تَوَّا، بَاشْ تِتْفَرّْقُوا، وْكُلْ وَاحِدْ يْرَوِّحْ لْدَارُو وِتْخَلُّونِي وَحْدِي. آمَا رَانِي مَا نِيشْ وَحْدِي، رَاهُو الآبْ مْعَايَ.</div>
<div class="v" id="v33"><span class="vn">33</span> قُلْتِلْكُمْ الشَّيْء هَاذَا لْكُلُّو بَاشْ يْكُونْ عِنْدْكُمْ سَلاَمْ فِيَّ. إِنْتُومَا بَاشْ تْعَانُوا مِالمَشَاكِلْ فِي العَالَمْ هَاذَا، آمَا تْشَجّْعُوا. آنَا رَانِي غْلِبْتْ العَالَمْ.»</div>
</div>
<!-- PARSED ABOVE; EDITING MAY BREAK PARSER -->
</body></html>