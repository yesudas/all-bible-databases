<html><head>
<meta http-equiv="Content-Type" content="text/html;charset=utf-8" />
<title>John 18 &ndash; يُوحَنَّا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 18);">
<div id="navbar"><a href="../index.html">العهد الجديد بالعربية التونسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_16.html">16</a> <a href="John_17.html">17</a> <b>18</b> <a href="John_19.html">19</a> <a href="John_20.html">20</a> <a href="John_21.html">21</a> </div><hr>
<h1>John 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ يِتْشَدْ</h2><h2>&lt;n&gt;(مَتَّى ٢٦‏:٤٧‏-٥٦ ؛ مَرْقُسْ ١٤‏:٤٣‏-٥٠ ؛ لُوقَا ٢٢‏:٤٧‏-٥٣)&lt;/n&gt;</h2><span class="vn">1</span> <span class="br-p"><br><br></span>قَالْ يَسُوعْ الشَّيْء هَاذَا وِتْعَدَّى هُوَ وِتْلاَمِذْتُو لِلجِيهَة الأُخْرَى مْتَاعْ وَادْ قَدْرُونْ وْكَانْ ثَمَّة سَانْيَة الغَادِي، دَخْلُوا فِيهَا هُوَ وِتْلاَمِذْتُو.</div>
<div class="v" id="v2"><span class="vn">2</span> وْيَهُوذَا الِّي خَانُو كَانْ يَعْرِفْ البْلاَصَة هَاذِيكَا، عْلَى خَاطِرْ يَسُوعْ تْقَابِلْ مْعَ تْلاَمِذْتُو لْغَادِي بَرْشَة مَرَّاتْ.</div>
<div class="v" id="v3"><span class="vn">3</span> يَهُوذَا جَابْ مْعَاهْ العَسْكِرْ مْتَاعْ الرُّومَانْ وِالحُرَّاسْ مْتَاعْ الهَيْكِلْ، وْجَاوْ لِلسَّانْيَة هَازِّينْ اعْوَادْ شَاعْلَة وِفْنَارَاتْ وِسْلاَحَاتْ.</div>
<div class="v" id="v4"><span class="vn">4</span> وِعْلَى خَاطْرُو كَانْ يَعْرِفْ الِّي بَاشْ يَجْرَالُو الكُلْ، مْشَالْهُمْ وْقَالِلْهُمْ: «عْلَى شْكُونْ تْلَوّْجُوا؟»</div>
<div class="v" id="v5"><span class="vn">5</span> جَاوْبُوهْ: «يَسُوعْ النَّاصْرِي.» قَالِلْهُمْ: «آنَا هُوَ!» وْكَانْ يَهُوذَا الِّي خَانُو وَاقِفْ مْعَاهُمْ.</div>
<div class="v" id="v6"><span class="vn">6</span> وْوَقْتِلِّي يَسُوعْ قَالِلْهُمْ: «آنَا هُوَ» وَخّْرُوا التَّالِي وْطَاحُوا عْلَى الأَرْضْ.</div>
<div class="v" id="v7"><span class="vn">7</span> سْإِلْهُمْ يَسُوعْ مَرَّة أُخْرَى: «عْلَى شْكُونْ تْلَوّْجُوا؟» قَالُوا: «يَسُوعْ النَّاصْرِي.»</div>
<div class="v" id="v8"><span class="vn">8</span> جَاوِبْهُمْ يَسُوعْ: «قُلْتِلْكُمْ آنَا هُوَ. إِذَا كَانْكُمْ تْلَوّْجُوا عْلِيَّ آنَا، خَلُّوا هَاذُومَا يِمْشِيوْ.»</div>
<div class="v" id="v9"><span class="vn">9</span> وْهَاذَا بَاشْ اتِّمْ الكِلْمَة الِّي قَالْهَا يَسُوعْ: «مَا ضَيِّعْتْ حَتَّى وَاحِدْ مِلِّي عْطِيتْهُمْلِي.»</div>
<div class="v" id="v10"><span class="vn">10</span> وْكَانْ سِمْعَانْ بُطْرُسْ عَنْدُو سِيفْ، جِبْدُو وِضْرَبْ العَبْدْ مْتَاعْ كْبِيرْ الكُهَّانْ قَصّْلُو وِذْنُو اليْمِينْ، وِالعَبْدْ كَانْ إِسْمُو مَلْخُسْ</div>
<div class="v" id="v11"><span class="vn">11</span> قَالْ يَسُوعْ لْبُطْرُسْ: «رَجَّعْ سِيفِكْ لِلغْمَدْ مْتَاعُو! يَاخِي مَا نُشْرُبْشْ الكَاسْ الِّي عْطَاهَالِي الآبْ؟»</div>
<div class="v" id="v12"><h2>يَسُوعْ قُدَّامْ حَنَّانْ وْقِيَافَا</h2><h2>&lt;n&gt;(مَتَّى ٢٦‏:٥٧‏-٥٨ ؛ مَرْقُسْ ١٤‏:٥٣‏-٥٤ ؛ لُوقَا ٢٢‏:٥٤)&lt;/n&gt;</h2><span class="vn">12</span> <span class="br-p"><br><br></span>العَسْكِرْ مْتَاعْ الرُّومَانْ وِالقَايِدْ مْتَاعْهُمْ وِالحُرَّاسْ مْتَاعْ الهَيْكِلْ الِّي تَابْعِينْ اليْهُودْ الكُلْهُمْ شَدُّوا يَسُوعْ وْكَتّْفُوهْ</div>
<div class="v" id="v13"><span class="vn">13</span> هَزُّوهْ فِي الأُوِّلْ لْحَنَّانْ بُو مَرْةْ قَيَافَا الِّي كَانْ كْبِيرْ الكُهَّانْ العَامْ هَاذَاكَا.</div>
<div class="v" id="v14"><span class="vn">14</span> قَيَافَا هُوَ الِّي نْصَحْ اليْهُودْ: «خِيرِلْكُمْ كَانْ يْمُوتْ رَاجِلْ وَاحِدْ فِي بْلاَصِةْ الأُمَّة الكُلْهَا.»</div>
<div class="v" id="v15"><h2>بُطْرُسْ يُنْكُرْ يَسُوعْ</h2><h2>&lt;n&gt;(مَتَّى ٢٦‏:٦٩‏-٧٠ ؛ مَرْقُسْ ١٤‏:٦٦‏-٦٨ ؛ لُوقَا ٢٢‏:٥٥‏-٥٧)&lt;/n&gt;</h2><span class="vn">15</span> <span class="br-p"><br><br></span>وْكَانْ سِمْعَانْ بُطْرُسْ وْتِلْمِيذْ آخَرْ يْتَبّْعُوا فِي يَسُوعْ. وِدْخَلْ التِّلْمِيذْ هَاذَاكَا مْعَ يَسُوعْ لِلوُسْطِيَّة مْتَاعْ دَارْ كْبِيرْ الكُهَّانْ الِّي كَانْ يَعْرْفُو.</div>
<div class="v" id="v16"><span class="vn">16</span> آمَا بُطْرُسْ قْعَدْ وَاقِفْ البَرَّا. وِخْرَجْ التِّلْمِيذْ الآخَرْ الِّي يَعْرْفُو كْبِيرْ الكُهَّانْ البَرَّا، وْكَلِّمْ الطُّفْلَة الِّي تْعِسْ فِي البَابْ بَاشْ ادَّخِّلْ بُطْرُسْ.</div>
<div class="v" id="v17"><span class="vn">17</span> سِأْلِتْ الطُّفْلَة الِّي تْعِسْ فِي البَابْ بُطْرُسْ: «يَاخِي إِنْتِ مُوشْ وَاحِدْ مِنْ تْلاَمِذْةْ الرَّاجِلْ هَاذَا؟» يَاخِي جَاوِبْهَا بُطْرُسْ: «لاَ، مَا نِيشْ مِنْهُمْ.»</div>
<div class="v" id="v18"><span class="vn">18</span> <span class="br-p"><br><br></span>وْكَانِتْ الدِّنْيَا بَارْدَة بَرْشَة، يَاخِي شَعّْلُوا الخُدَّامْ وِالحُرَّاسْ مْتَاعْ الهَيْكِلْ النَّارْ وْوُقْفُوا يِدَّفُّوا، وِوْقُفْ بُطْرُسْ يِدَّفَّى مْعَاهُمْ.</div>
<div class="v" id="v19"><h2>يَسُوعْ قُدَّامْ أَعْلَى وَاحِدْ فِي رُؤَسَاءْ الكُهَّانْ</h2><h2>&lt;n&gt;(مَتَّى ٢٦‏:٥٩‏-٦٦ ؛ مَرْقُسْ ١٤‏:٥٥‏-٦٤ ؛ لُوقَا ٢٢‏:٦٦‏-٧١)&lt;/n&gt;</h2><span class="vn">19</span> <span class="br-p"><br><br></span>وِسْإِلْ كْبِيرْ الكُهَّانْ يَسُوعْ عْلَى تْلاَمِذْتُو وِعْلَى تَعْلِيمُو،</div>
<div class="v" id="v20"><span class="vn">20</span> جَاوْبُو يَسُوعْ: «آنَا كَلِّمْتْ النَّاسْ الكُلْ جْهَارْ، كُنْتْ دِيمَا نْعَلِّمْ فِي المَجَامِعْ وْفِي الهَيْكِلْ وِينْ كَانُوا اليْهُودْ الكُلْهُمْ يِتْلَمُّوا، وْمَا قُلْتْ حَتَّى شَيْء فِي السِّرْ.</div>
<div class="v" id="v21"><span class="vn">21</span> إِمَّالاَ عْلاَشْ تِسْإِلْ فِيَّ؟ إِسْإِلْ النَّاسْ الِّي سَمْعُوا الشَّيْء الِّي آنَا كلِّمتْهُمْ عْلِيهْ، هُومَا يَعْرْفُوا شْنُوَّة قُلْتْ.»</div>
<div class="v" id="v22"><span class="vn">22</span> وَقْتِلِّي قَالْ يَسُوعْ الكْلاَمْ هَاذَا، ثَمَّة وَاحِدْ مِالحُرَّاسْ مْتَاعْ الهَيْكِلْ بْجَنْبُو ضَرْبُو بْكَفْ وْقَالُّو: «هَكَّاكَا تْجَاوِبْ كْبِيرْ الكُهَّانْ؟»</div>
<div class="v" id="v23"><span class="vn">23</span> جَاوْبُو يَسُوعْ: «كَانْ آنَا قُلْتْ كِلْمَة غَالْطَة، قُلِّي عْلِيهَا، وْكَانْ آنَا قُلْتْ الحَقْ، إِمَّالاَ عْلاَشْ تَضْرِبْ فِيَّ؟»</div>
<div class="v" id="v24"><span class="vn">24</span> وِمْبَاعِدْ حَنَّانْ بْعَثْ يَسُوعْ مْكَتِّفْ لْقِيَافَا كْبِيرْ الكُهَّانْ.</div>
<div class="v" id="v25"><h2>بُطْرُسْ يُنْكُرْ المَسِيحْ مَرَّة ثَانْيَة</h2><h2>&lt;n&gt;(مَتَّى ٢٦‏:٧١‏-٧٥ ؛ مَرْقُسْ ١٤‏:٦٩‏-٧٢ ؛ لُوقَا ٢٢‏:٥٨‏-٦٢)&lt;/n&gt;</h2><span class="vn">25</span> <span class="br-p"><br><br></span>الوَقْتْ هَاذَاكَا كَانْ سِمْعَانْ بُطْرُسْ وَاقِفْ يِدَّفَّى، يَاخِي قَالُولُو: «مُوشْ إِنْتَ وَاحِدْ مِنْ تْلاَمِذْتُو؟» نْكَرْ بُطْرُسْ وْقَالْ: «مَا نِيشْ مِنْهُمْ!»</div>
<div class="v" id="v26"><span class="vn">26</span> <span class="br-p"><br><br></span>يَاخِي قَالُّو وَاحِدْ مِالخُدَّامْ مْتَاعْ كْبِيرْ الكُهَّانْ، وْهُوَ نْسِيبْ الخْدِيمْ الِّي بُطْرُسْ قَصّْلُو وِذْنُو: «مُوشْ شُفْتِكْ مْعَاهْ فِي السَّانْيَة؟»</div>
<div class="v" id="v27"><span class="vn">27</span> وْزَادْ بُطْرُسْ نْكَرْ مَرَّة أُخْرَى. وْفِي وَقْتْهَا السَّرْدُوكْ صَاحْ.</div>
<div class="v" id="v28"><h2>يَسُوعْ قُدَّامْ بِيلاَطُسْ</h2><h2>&lt;n&gt;(مَتَّى ٢٧‏:١‏-٢، ٢٧‏:١١‏-١٤ ؛ مَرْقُسْ ١٥‏:١‏-١٥ ؛ لُوقَا ٢٣‏:١‏-٥)&lt;/n&gt;</h2><span class="vn">28</span> <span class="br-p"><br><br></span>وِمْبَاعِدْ هَزُّوا يَسُوعْ مِنْ دَارْ قَيَافَا لِقْصَرْ الوَالِي مْتَاعْ الرُّومَانْ. وْوَقْتْهَا كَانْ صْبَاحْ. مَا حَبُّوشْ اليْهُودْ يُدْخْلُوا لِلقْصَرْ بَاشْ مَا يِتْنَجّْسُوشْ، وْبَاشْ يْنَجّْمُوا يَاكْلُوا مِالمَاكْلَة مْتَاعْ عِيدْ الفِصْحْ.</div>
<div class="v" id="v29"><span class="vn">29</span> وَلَّى خَرِّجْهُولْهُمْ بِيلاَطُسْ البَرَّا وِسْإِلْهُمْ: «شْنُوَّة الحَاجَة الِّي تِتهْمُوا بِيهَا الرَّاجِلْ هَاذَا؟»</div>
<div class="v" id="v30"><span class="vn">30</span> جَاوْبُوهْ: «كَانْ مَا جَاشْ مُجْرِمْ، رَانَا مَا جِبْنَاهِشْ لِيكْ.»</div>
<div class="v" id="v31"><span class="vn">31</span> قَالِلْهُمْ بِيلاَطُسْ: «هِزُّوهْ إِنْتُومَا وْأُحْكْمُوا عْلِيهْ بِلِّي مُوجُودْ فِي الشَّرِيعَة مْتَاعْكُمْ.» جَاوْبُوهْ اليْهُودْ: «مَا عِنْدْنَاشْ الحَقْ نُقْتْلُوا حَتَّى حَدْ.»</div>
<div class="v" id="v32"><span class="vn">32</span> وِالشَّيْء هَاذَا صَارْ بَاشْ تِتْحَقِّقْ الكِلْمَة الِّي قَالْهَا يَسُوعْ وَقْتِلِّي حْكَى عْلَى المِيتَة الِّي بَاشْ يْمُوتْهَا.</div>
<div class="v" id="v33"><span class="vn">33</span> <span class="br-p"><br><br></span>وِرْجَعْ بِيلاَطُسْ لِلقْصَرْ وْنَادَى لْيَسُوعْ وْسِأْلُو: «يَاخِي إِنْتِ مَلِكْ اليْهُودْ؟»</div>
<div class="v" id="v34"><span class="vn">34</span> جَاوْبُو يَسُوعْ: «يَاخِي تْقُولْ فِي الكْلاَمْ هَاذَا مِنْ عِنْدِكْ وِلاَّ قَالُوهُولِكْ عْلِيَّ نَاسْ أُخْرِينْ؟»</div>
<div class="v" id="v35"><span class="vn">35</span> جَاوِبْ بِيلاَطُسْ: «يَاخِي آنَا يْهُودِي؟ الأُمَّة مْتَاعِكْ وْرُؤَسَاءْ الكُهَّانْ جَابُوكْ لِيَّا. شْنُوَّة عْمَلْتْ؟»</div>
<div class="v" id="v36"><span class="vn">36</span> جَاوِبْ يَسُوعْ: «المَمْلْكَة مْتَاعِي مَا هِيشْ مِالعَالَمْ هَاذَا. وْكَانْ جَاتْ مَمْلِكْتِي مِالعَالَمْ هَاذَا، تَالِي رَاهُمْ الخُدَّامْ مْتَاعِي يْحَارْبُوا بَاشْ اليْهُودْ مَا يْشِدُّونِيشْ. مَمْلِكْتِي مُوشْ مِالعَالَمْ هَاذَا.»</div>
<div class="v" id="v37"><span class="vn">37</span> قَالُّو بِيلاَطُسْ: «إِمَّالاَ، إِنْتِ مَلِكْ؟» جَاوْبُو يَسُوعْ: «إِنْتِ قُلْتْ الِّي آنَا مَلِكْ. آنَا تُولِدْتْ وْجِيتْ لِلعَالَمْ بَاشْ نِشْهِدْ لِلحَقْ. الِّي هُوَ مِالحَقْ يِسْمَعْ كْلاَمِي.»</div>
<div class="v" id="v38"><span class="vn">38</span> يَاخِي قَالُّو بِيلاَطُسْ: «شْنُوَّة هُوَ الحَقْ؟» قَالْ الشَّيْء هَاذَا وِخْرَجْ مَرَّة أُخْرَى لِليْهُودْ وْقَالِلْهُمْ: «مَا لْقِيتِشْ عْلِيهْ حَتَّى سْبَبْ بَاشْ نُحْكُمْ عْلِيهْ.</div>
<div class="v" id="v39"><span class="vn">39</span> فِي العَادَة نْسَيّْبِلْكُمْ وَاحِدْ مِالمْرَابِيطْ فِي عِيدْ الفِصْحْ. تْحِبُّوشْ نْسَيّْبِلْكُمْ مَلِكْ اليْهُودْ؟»</div>
<div class="v" id="v40"><span class="vn">40</span> يَاخِي صَاحُوا: «مَا تْسَيّْبِلْنَاشْ الرَّاجِلْ هَاذَا، سيّْبِلْنَا بَارَابَاسْ.» وْبَارَابَاسْ هَاذَا كَانْ مُجْرِمْ.</div>
</div>
<!-- PARSED ABOVE; EDITING MAY BREAK PARSER -->
</body></html>