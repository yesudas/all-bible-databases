<html><head>
<meta http-equiv="Content-Type" content="text/html;charset=utf-8" />
<title>John 20 &ndash; يُوحَنَّا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 20);">
<div id="navbar"><a href="../index.html">العهد الجديد بالعربية التونسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_18.html">18</a> <a href="John_19.html">19</a> <b>20</b> <a href="John_21.html">21</a> </div><hr>
<h1>John 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>قْيَامِةْ يَسُوعْ</h2><h2>&lt;n&gt;(مَتَّى ٢٨‏:١‏-١٠ ؛ مَرْقُسْ ١٦‏:١‏-٨ ؛ لُوقَا ٢٤‏:١‏-١٢)&lt;/n&gt;</h2><span class="vn">1</span> <span class="br-p"><br><br></span>نْهَارْ الأَحَدْ الصْبَاحْ بِكْرِي جَاتْ مَرْيَمْ المَجْدَلِيَّة لِلقْبَرْ، وِالدِّنْيَا مَازَالِتْ ظَلْمَة يَاخِي شَافِتْ الحَجْرَة الِّي مْسَكّْرِينْ بِيهَا القْبَرْ مْنَحّْيَة.</div>
<div class="v" id="v2"><span class="vn">2</span> وْجَاتْ تِجْرِي لْسِمْعَانْ بُطْرُسْ وِالتِّلْمِيذْ الِّي يَسُوعْ يْحِبُّو وْقَالْتِلْهُمْ: «هَزُّوا الرَّبْ مِالقْبَرْ، وْمَا نَعْرْفُوشْ وِينْ حَطُّوهْ.»</div>
<div class="v" id="v3"><span class="vn">3</span> وِمْشَى بُطْرُسْ وِالتِّلْمِيذْ الآخَرْ لِلقْبَرْ،</div>
<div class="v" id="v4"><span class="vn">4</span> وْلِثْنِينْ كَانُوا يِجْرِيوْ. لَكِنْ التِّلْمِيذْ الآخَرْ سْبِقْ بُطْرُسْ وِوْصُلْ قَبْلُو لِلقْبَرْ.</div>
<div class="v" id="v5"><span class="vn">5</span> وْطَلْ شَافْ الكْفَنْ طَايِحْ فُوقْ الأَرْضْ، آمَا مَا دْخَلْشْ لْدَاخِلْ.</div>
<div class="v" id="v6"><span class="vn">6</span> وِمْبَاعِدْ وْصُلْ سِمْعَانْ بُطْرُسْ، وِدْخَلْ لِلقْبَرْ. وْشَافْ الكْفَنْ طَايِحْ فُوقْ الأَرْضْ،</div>
<div class="v" id="v7"><span class="vn">7</span> وِالمِنْدِيلَة الِّي كَانِتْ مَحْطُوطَة عْلَى رَاسْ يَسُوعْ لْقَاهَا مَلْفُوفَة وَحَّدْهَا، فِي بْلاَصَة بْعِيدَة عْلَى الكْفَنْ.</div>
<div class="v" id="v8"><span class="vn">8</span> وِمْبَاعِدْ دْخَلْ التِّلْمِيذْ الآخَرْ الِّي وْصُلْ لِلقْبَرْ هُوَ الأُوِّلْ، وْشَافْ وْإِمِّنْ،</div>
<div class="v" id="v9"><span class="vn">9</span> (وْلِلوَقْتْ هَاذَاكَا التْلاَمْذَة مَازَالُوا مَا هُمْشْ فَاهْمِينْ الِّي قَصْدُو الكْتَابْ المُقَدَّسْ وَقْتِلِّي قَالْ الِّي يَسُوعْ يِلْزِمْ يْقُومْ مِنْ بِينْ المُوتَى.)</div>
<div class="v" id="v10"><span class="vn">10</span> وِمْبَاعِدْ رَوّْحُوا التْلاَمْذَة لِدْيَارْهُمْ.</div>
<div class="v" id="v11"><h2>يَسُوعْ يُظْهُرْ لْمَرْيَمْ المَجْدَلِيَّة</h2><h2>&lt;n&gt;(مَرْقُسْ ١٦‏:٩‏-١١)&lt;/n&gt;</h2><span class="vn">11</span> <span class="br-p"><br><br></span>آمَا مَرْيَمْ المَجْدَلِيَّة، وُقْفِتْ بِحْذَا القْبَرْ تِبْكِي. وِاتَّكَّاتْ عْلَى القْبَرْ وْهِيَ تِبْكِي،</div>
<div class="v" id="v12"><span class="vn">12</span> يَاخِي شَافِتْ زُوزْ مْلاَيْكَة لاَبْسِينْ بِالأَبْيِضْ وْقَاعْدِينْ فِي البْلاَصَة الِّي كَانِتْ مَحْطُوطَة فِيهَا الجُثَّة مْتَاعْ يَسُوعْ وَاحِدْ عِنْدْ رَاسُو وْوَاحِدْ عِنْدْ سَاقِيهْ.</div>
<div class="v" id="v13"><span class="vn">13</span> قَالُولْهَا: «يَا مْرَا، عْلاَشْ تِبْكِي؟» جَاوْبِتْ: «هَزُّوا سِيدِي وْمَا نَعْرِفْشْ وِينْ حَطُّوهْ!»</div>
<div class="v" id="v14"><span class="vn">14</span> قَالِتْ الشَّيْء هَاذَا وْدَارِتْ التَالِي، شَافِتْ يَسُوعْ وَاقِفْ، آمَا مَا عَرْفِتْهُوشْ.</div>
<div class="v" id="v15"><span class="vn">15</span> قَالِلْهَا يَسُوعْ: «يَا مْرَا، عْلاَشْ تِبْكِي؟ عْلَى شْكُونْ تْلَوّْجِي؟» وِمْشَى فِي بَالْهَا الِّي هُوَ العَسَّاسْ مْتَاعْ السَّانْيَة، قَالِتْلُو: «كَانِكْ إِنْتِ هَزِّيتُو إِمَّالاَ قُلِّي وِينْ حَطِّيتُو بَاشْ نِمْشِي نْجِيبُو.»</div>
<div class="v" id="v16"><span class="vn">16</span> نَادَاهَا يَسُوعْ: «يَا مَرْيَمْ.» تْلَفّْتِتْلُو وْعَيّْطِتْ بِالعِبْرِيَّة: «رَبُّونِي!» (الِّي مَعْنَاهَا يَا مُعَلِّمْ)</div>
<div class="v" id="v17"><span class="vn">17</span> قَالِلْهَا: «مَا تْمِسّْنِيشْ، عْلَى خَاطِرْنِي مَازِلْتْ مَا طْلَعْتِشْ لِلآبْ، آمَا إِمْشِي لْإِخْوْتِي وْقُولِلْهُمْ رَانِي بَاشْ نَطْلَعْ لْبَابَا وْبُوكُمْ، لإِلاَهِي وْالاَهْكُمْ.»</div>
<div class="v" id="v18"><span class="vn">18</span> رَجْعِتْ مَرْيَمْ المَجْدَلِيَّة وْبَشّْرِتْ التْلاَمْذَة وْقَالْتِلْهُمْ الِّي هِيَ شَافِتْ الرَّبْ وِحْكَاتِلْهُمْ عَلِّي قَالْهُولْهَا الكُلْ.</div>
<div class="v" id="v19"><h2>يَسُوعْ يُظْهُرْ لِتْلاَمِذْتُو</h2><h2>&lt;n&gt;(مَتَّى ٢٨‏:١٦‏-٢٠ ؛ مَرْقُسْ ١٦‏:١٤‏-١٨ ؛ لُوقَا ٢٤‏:٣٦‏-٤٩)&lt;/n&gt;</h2><span class="vn">19</span> <span class="br-p"><br><br></span>وْفِي نْهَارْ الأَحَدْ هَاذَاكَا فِي العْشِيَّة، تْلَمُّوا التْلاَمْذَة فِي دَارْ وْسَكّْرُوا البِيبَانْ بِالمْفَاتِحْ عْلَى خَاطِرْهُمْ كَانُوا خَايْفِينْ مِاليْهُودْ. وْإِذَا بِيهْ يَسُوعْ جَا وِوْقُفْ فِي وُسْطْهُمْ وْقَالِلْهُمْ: «السَّلاَمْ عْلِيكُمْ.»</div>
<div class="v" id="v20"><span class="vn">20</span> وْكِقَالِلْهُمْ الشَّيْء هَاذَا وَرَّاهُمْ يْدِيهْ وْجَنْبُو، وْفَرْحُوا التْلاَمْذَة وَقْتِلِّي شَافُوا الرَّبْ.</div>
<div class="v" id="v21"><span class="vn">21</span> قَالِلْهُمْ يَسُوعْ مَرَّة أُخْرَى: «سَلاَمْ لِيكُمْ! كِيفْ مَا الآبْ بْعَثْنِي، آنَا زَادَا نَبْعِثْكُمْ.»</div>
<div class="v" id="v22"><span class="vn">22</span> قَالْ الشَّيْء هَاذَا وِنْفَخْ عْلِيهُمْ وْقَالِلْهُمْ: «خُوذُوا الرُّوحْ القُدُسْ.</div>
<div class="v" id="v23"><span class="vn">23</span> الِّي تِغْفْرُولْهُمْ إِنْتُومَا ذْنُوبْهُمْ تِتْغْفَرِّلْهُمْ وِلِّي مَا تِغْفْرُولْهُمْشْ ذْنُوبْهُمْ مَا يِتْغْفَرِّلْهُمْشْ.»</div>
<div class="v" id="v24"><h2>يَسُوعْ وْتُومَا</h2><span class="vn">24</span> <span class="br-p"><br><br></span>وْتُومَا، الِّي هُوَ وَاحِدْ مِالتْلاَمْذَة الأَثْنَاشْ وِلِّي كَانْ يْعَيّْطُولُو التُّومِي، مَا كَانِشْ مْعَاهُمْ وَقْتِلِّي جَا يَسُوعْ.</div>
<div class="v" id="v25"><span class="vn">25</span> قَالُولُو التْلاَمْذَة الأُخْرِينْ: «أَحْنَا شُفْنَا الرَّبْ!» قَالِلْهُمْ: «آنَا مَا نْصَدِّقْ كَانْ وَقْتِلِّي نْشُوفْ جُرِّتْ المْسَامِرْ فِي يْدِيهْ، وِنْحُطْ صُبْعِي فِي بْلاَصِةْ المْسَامِرْ وِنْحُطْ يِدِّي فِي جَنْبُو.»</div>
<div class="v" id="v26"><span class="vn">26</span> وْبَعْدْ ثْمَنْيَة أَيَّامْ تْلَمُّوا التْلاَمْذَة مَرَّة أُخْرَى فِي الدَّارْ، وْتُومَا كَانْ مْعَاهُمْ، وْكَانِتْ البِيبَانْ مْسَكّْرَة يَاخِي جَا يَسُوعْ وِوْقُفْ فِي وُسْطْهُمْ وْقَالْ: «سَلاَمْ لِيكُمْ»</div>
<div class="v" id="v27"><span class="vn">27</span> وِمْبَاعِدْ قَالْ لْتُومَا: «هَاتْ صُبْعِكْ لِهْنَا وْشُوفْ يْدَيَّا، وْهَاتْ يِدِّكْ وْحُطّْهَا فِي جَنْبِي. مَا عَادِشْ تْشِكْ، آمَا إِمِّنْ!»</div>
<div class="v" id="v28"><span class="vn">28</span> جَاوِبْ تُومَا وْقَالُّو: «يَا رَبِّي وْيَا إِلاَهِي!»</div>
<div class="v" id="v29"><span class="vn">29</span> قَالُّو يَسُوعْ: «يَاخِي امِّنْتْ عْلَى خَاطْرِكْ رِيتْنِي. صَحَّة لِيهُمْ الِّي يِمّْنُوا مِنْ غِيرْ مَا يْشُوفُوا.»</div>
<div class="v" id="v30"><h2>الهَدَفْ مِالكْتَابْ هَاذَا</h2><span class="vn">30</span> <span class="br-p"><br><br></span>وِعْمَلْ يَسُوعْ بَرْشَة مُعْجْزَاتْ أُخْرَى قُدَّامْ تْلاَمِذْتُو مَا تْكِتْبُوشْ فِي الكْتَابْ هَاذَا.</div>
<div class="v" id="v31"><span class="vn">31</span> آمَا الحَاجَاتْ الِّي تْكِتْبِتْ هْنَا، رَاهِي بَاشْ تِمّْنُوا الِّي يَسُوعْ هُوَ المَسِيحْ إِبْنْ اللهْ وْكِتِمّْنُوا بِيهْ تْكُونْ عِنْدْكُمْ حَيَاةْ فِي إِسْمُو.</div>
</div>
<!-- PARSED ABOVE; EDITING MAY BREAK PARSER -->
</body></html>