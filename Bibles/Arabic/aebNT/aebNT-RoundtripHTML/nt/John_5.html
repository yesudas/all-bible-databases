<html><head>
<meta http-equiv="Content-Type" content="text/html;charset=utf-8" />
<title>John 5 &ndash; يُوحَنَّا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 5);">
<div id="navbar"><a href="../index.html">العهد الجديد بالعربية التونسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_3.html">3</a> <a href="John_4.html">4</a> <b>5</b> <a href="John_6.html">6</a> <a href="John_7.html">7</a> ... <a href="John_21.html">21</a> </div><hr>
<h1>John 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ يِشْفِي رَاجِلْ مَشْلُولْ</h2><span class="vn">1</span> <span class="br-p"><br><br></span>وِمْبَعْدْهَا طْلَعْ يَسُوعْ لْأُورْشَلِيمْ، وْوَقْتْهَا كَانْ ثَمَّة عِيدْ مْتَاعْ اليْهُودْ.</div>
<div class="v" id="v2"><span class="vn">2</span> <sup class="fnm"><a name="fnm1" href="#fn1">1</a></sup>وْكَانِتْ ثَمَّة قِلْتَة فِي أُورْشَلِيمْ، بِحْذَا بَابْ الغْنَمْ، عِنْدْهَا خَمْسَة أَرْوْقَة وِيْسَمِّيوْهَا بِالعِبْرِيَّة بِيتْ حَسْدَا.</div>
<div class="v" id="v3"><span class="vn">3</span> وْفِي الأَرْوْقَة كَانُوا قَاعْدِينْ جْمَاعَة عِمْيَانْ وْعِيَّابْ وْمُعَاقِينْ، يِسْتَنَّاوْ فِي المَاء حَتَّى لِينْ يِتْحَرِّكْ،</div>
<div class="v" id="v4"><span class="vn">4</span> عْلَى خَاطِرْ كَانِتْ ثَمّة مْلاَيْكة مِنْ عِنْدْ رَبّي تْجِي سَاعَاتْ وِتْحَرِّكْ المَاءْ، واللّي يِتْرْمَى لُولْ فِي الْمَاءْ يَشْفَى مِ الْمْرَضْ مْتَاعُو</div>
<div class="v" id="v5"><span class="vn">5</span> وْكَانْ ثَمَّة رَاجِلْ غَادِي عَنْدُو ثْمَنْيَة وِثْلاَثِينْ سْنَة مْرِيضْ.</div>
<div class="v" id="v6"><span class="vn">6</span> وَقْتِلِّي شَافُو يَسُوعْ مِتَّكِّي، عْرَفْ الِّي عَنْدُو مُدَّة طْوِيلَة فِي الحَالَة هَاذِيكَا، وَلَّى قَالُّو: «تْحِبِّشْ تِتْشْفَى»</div>
<div class="v" id="v7"><span class="vn">7</span> جَاوْبُو المْرِيضْ: «مَا عِنْدِيشْ شْكُونْ يَرْمِينِي فِي القِلْتَة وَقْتِلِّي يِتْحَرِّكْ المَاء. وْكُلْ مَا نْحَاوِلْ نُوصْلِلْهَا آنَا لُوِّلْ غِيرِي يِسْبِقْنِي.»</div>
<div class="v" id="v8"><span class="vn">8</span> قَالُّو يَسُوعْ: «قُومْ هِزْ فْرَاشِكْ وْإِمْشِي.»</div>
<div class="v" id="v9"><span class="vn">9</span> وْبِالوَقْتْ تِشْفَى الرَّاجِلْ، وْهَزْ فْرَاشُو وِمْشَى. وِالنْهَارْ هَاذَاكَا كَانْ سِبْتْ.</div>
<div class="v" id="v10"><span class="vn">10</span> <span class="br-p"><br><br></span>قَالُوا اليْهُودْ لِلرَّاجِلْ الِّي تِشْفَى: «اليُومْ رَاهُو سِبْتْ، مَا تْنَجِّمْشْ تْهِزْ فْرَاشِكْ.»</div>
<div class="v" id="v11"><span class="vn">11</span> جَاوِبْهُمْ: «الِّي شْفَانِي هُوَ الِّي قَلِّي: هِزْ فْرَاشِكْ وْإِمْشِي.»</div>
<div class="v" id="v12"><span class="vn">12</span> وَلاَّوْ سِأْلُوهْ: «شْكُونُو الِّي قَلِّكْ هِزْ فْرَاشِكْ وْإِمْشِي.»</div>
<div class="v" id="v13"><span class="vn">13</span> وِالرَّاجِلْ الِّي تِشْفَى مَا كَانِشْ يَعْرِفْ شْكُونُو هُوَ، عْلَى خَاطِرْ يَسُوعْ دْخَلْ فِي وُسْطْ النَّاسْ الِّي تْلَمُّوا.</div>
<div class="v" id="v14"><span class="vn">14</span> بَعْدْ هَاذَا لْقَاهْ يَسُوعْ فِي الهَيْكِلْ، وْقَالُّو: «هَاكْ بْرِيتْ، مَا تْعَاوِدْشْ تَعْمِلْ الذْنُوبْ، بَاشْ مَا يَجْرَاشْ فِيكْ شَيْء أَخْيِبْ مِلِّي جْرَالِكْ.»</div>
<div class="v" id="v15"><span class="vn">15</span> مْشَى الرَّاجِلْ وْقَالْ لِليْهُودْ الِّي يَسُوعْ هُوَ الِّي شْفَاهْ.</div>
<div class="v" id="v16"><span class="vn">16</span> هَاذَاكَا عْلاَشْ بْدَاوْا اليْهُودْ يِضْطَهْدُوا فِي يَسُوعْ، وِيْحِبُّوا يُقْتْلُوهْ عْلَى خَاطْرُو عْمَلْ الشَّيْء هَاذَا نْهَارْ السِّبْتْ.</div>
<div class="v" id="v17"><span class="vn">17</span> آمَا يَسُوعْ جَاوِبْهُمْ: «بَابَا قَاعِدْ يِخْدِمْ حَتَّى لْتَوْ، وْآنَا زَادَا قَاعِدْ نِخْدِمْ.»</div>
<div class="v" id="v18"><span class="vn">18</span> هَاذَاكَا عْلاَشْ زَادُوا اليْهُودْ حَبُّوا يُقْتْلُوهْ، عْلَى خَاطْرُو مُوشْ مَا احْتَرِمْشْ نْهَارْ السِّبْتْ بَرْكْ، آمَا زَادَا قَالْ الِّي اللهْ بُوهْ، وْرَدْ رُوحُو هُوَ وِالله كِيفْ كِيفْ.</div>
<div class="v" id="v19"><h2>سُلْطِةْ الإِبْنْ</h2><span class="vn">19</span> <span class="br-p"><br><br></span>جَاوِبْ يَسُوعْ وْقَالْ: «نْقُلْكُمْ الحَقْ الحَقْ الإِبْنْ مَا يَعْمِلْ كَانْ الحَاجَاتْ الِّي يْشُوفْ بُوهْ يَعْمِلْ فِيهُمْ، وْمَا يْنَجِّمْ يَعْمِلْ حَتَّى شَيْء مِنْ رَاسُو. الحَاجَاتْ الكُلْ الِّي يَعْمِلْهُمْ الآبْ الإِبْنْ زَادَا يَعْمِلْهُمْ كِيفُو.</div>
<div class="v" id="v20"><span class="vn">20</span> الآبْ يْحِبْ الإِبْنْ وِيْوَرِّيهْ الحَاجَاتْ الِّي يَعْمِلْ فِيهُمْ الكُلْ، وْبِشْ يْوَرِّيهْ حَاجَاتْ أَكْثِرْ مِنْ هَاذِي، بَاشْ إِنْتُومَا تُقْعْدُوا مِسْتَغْرْبِينْ.</div>
<div class="v" id="v21"><span class="vn">21</span> كِيفْ مَا الآبْ يْقَيِّمْ المُوتَى وْيِحْيِيهُمْ، الإِبْنْ زَادَا يِحْيِي الِّي يْحِبْ.</div>
<div class="v" id="v22"><span class="vn">22</span> الآبْ مَا يُحْكُمْ عْلَى حَتَّى حَدْ آمَا عْطَى الحُكْمْ الكُلُّو لِلإِبْنْ،</div>
<div class="v" id="v23"><span class="vn">23</span> بَاشْ النَّاسْ الكُلْ يْمَجّْدُوا الإِبْنْ، كِيفْ مَا يْمَجّْدُوا الآبْ. الِّي مَا يْمَجِّدْشْ الإِبْنْ، مَا يْمَجِّدْشْ الآبْ الِّي بَعْثُو.</div>
<div class="v" id="v24"><span class="vn">24</span> نْقُلْكُمْ الحَقْ الحَقْ: الِّي يِسْمَعْ كْلاَمِي وْيِمِّنْ بِلِّي بْعَثْنِي يْنَالْ الحَيَاةْ الأَبَدِيَّة، وْمَا يِدَّانِشْ فِي يُومْ الحْسَابْ، وْيِتْعَدَّى مِالمُوتْ لِلحَيَاةْ.</div>
<div class="v" id="v25"><span class="vn">25</span> نْقُلْكُمْ الحَقْ الحَقْ: بَاشْ يْجِي وَقْتْ، يِسْمْعُوا فِيهْ المُوتَى صُوتْ إِبْنْ اللهْ، وِلِّي يِسْمَعْ كْلاَمُو يَحْيَى، وِالوَقْتْ هَاذَا رَاهُو جَا تَوَّا.</div>
<div class="v" id="v26"><span class="vn">26</span> كِيفْ مَا الآبْ عَنْدُو الحَيَاةْ فِي نَفْسُو، عْطَى لِلإِبْنْ زَادَا بَاشْ تْكُونْ عَنْدُو الحَيَاةْ فِي نَفْسُو.</div>
<div class="v" id="v27"><span class="vn">27</span> وِعْطَاهْ السُّلْطَة بَاشْ يُحْكُمْ عْلَى خَاطْرُو هُوَ إِبْنْ الإِنْسَانْ.</div>
<div class="v" id="v28"><span class="vn">28</span> مَا تِسْتَغْرْبُوشْ مِالشَّيْء هَاذَا. بَاشْ يْجِي وَقْتْ النَّاسْ الِّي فِي القْبُورْ الكُلْهُمْ بَاشْ يِسْمْعُوا صُوتُو،</div>
<div class="v" id="v29"><span class="vn">29</span> وْيُخْرْجُوا العَامْلِينْ الخِيرْ وِيْقُومُوا لِلحَيَاةْ الأَبَدِيَّة، وِالعَامْلِينْ الشَّرْ بَاشْ يْقُومُوا بَاشْ يِتْحْكَمْ عْلِيهُمْ.</div>
<div class="v" id="v30"><span class="vn">30</span> <span class="br-p"><br><br></span>آنَا وَحْدِي مَا انَّجِّمْ نَعْمِلْ حَتَّى شَيْء. آنَا نُحْكُمْ بِلِّي يْقُلِّي عْلِيهْ الآبْ، وِالحُكْمْ مْتَاعِي عَادِلْ عْلَى خَاطِرْنِي مَا نَعْمِلْشْ الِّي نْحِبْ عْلِيهْ آنَا، آمَا نْحِبْ نَعْمِلْ الِّي يْحِبْ عْلِيهْ الِّي بْعَثْنِي.</div>
<div class="v" id="v31"><h2>الآبْ يِشْهِدْ لِلإِبْنْ</h2><span class="vn">31</span> <span class="br-p"><br><br></span>إِذَا كَانْ آنَا نِشْهِدْ لْرُوحِي، رَاهِي شْهَادْتِي بَاطْلَة.</div>
<div class="v" id="v32"><span class="vn">32</span> آمَا رَاهُو ثَمَّة وَاحِدْ آخَرْ يِشْهِدْلِي، وْآنَا نَعْرِفْ الِّي شْهَادْتُو صْحِيحَة.</div>
<div class="v" id="v33"><span class="vn">33</span> إِنْتُومَا بْعَثْتُوا نَاسْ لْيُوحَنَّا، وْهُوَ شْهِدْ لِلحَقْ.</div>
<div class="v" id="v34"><span class="vn">34</span> آنَا رَانِي مَا نِقْبِلْشْ شْهَادِةْ البَشَرْ، آمَا رَانِي نْقُلْكُمْ فِي الكْلاَمْ هَاذَا بَاشْ تُخْلْصُوا.</div>
<div class="v" id="v35"><span class="vn">35</span> يُوحَنَّا كَانْ فْنَارْ يِشْعِلْ وْيِضْوِي وْإِنْتُومَا حَبِّيتُوا تَفْرْحُوا بِالنُّورْ مْتَاعُو شْوَيَّة.</div>
<div class="v" id="v36"><span class="vn">36</span> آنَا شْهَادْتِي أَكْبِرْ مِنْ شْهَادِةْ يُوحَنَّا: الآبْ عْطَانِي بَرْشَة حَاجَاتْ بَاشْ نَعْمِلْهُمْ، وِالأَعْمَالْ هَاذِي بِيدْهَا تِشْهِدْلِي إِنُّو الآبْ بْعَثْنِي.</div>
<div class="v" id="v37"><span class="vn">37</span> وِالآبْ الِّي بْعَثْنِي هُوَ بِيدُو يِشْهِدْلِي. وْإِنْتُومَا عْمُرْكُمْ مَا سْمَعْتُوا صُوتُو، وِعْمُرْكُمْ مَا شُفْتُوا وِجْهُو،</div>
<div class="v" id="v38"><span class="vn">38</span> وِكْلاَمُو مَا يِثْبِتْشْ فِيكُمْ، عْلَى خَاطِرْكُمْ مَا تِمّْنُوشْ بِلِّي بَعْثُو.</div>
<div class="v" id="v39"><span class="vn">39</span> تَقْرَاوْ وِتْلَوّْجُوا فِي الكْتُبْ المُقَدّْسَة، مَاشِي فِي بَالْكُمْ بَاشْ تَلْقَاوْ فِيهَا الحَيَاةْ الأَبَدِيَّة، وِالكْتُبْ هَاذِي بِيدْهَا تِشْهِدْلِي آنَا،</div>
<div class="v" id="v40"><span class="vn">40</span> وْمَا تْحِبُّوشْ تْجِيوْنِي آنَا بَاشْ تَاخْذُوا الحَيَاةْ.</div>
<div class="v" id="v41"><span class="vn">41</span> <span class="br-p"><br><br></span>آنَا مَا نِجْرِيشْ وْرَاء المَجْدْ الِّي يْجِي مِنْ عِنْدْ النَّاسْ،</div>
<div class="v" id="v42"><span class="vn">42</span> آنَا نَعْرِفْكُمْ وْنَعْرِفْ الِّي مْحَبِّةْ اللهْ مَا هِيشْ فِي قْلُوبْكُمْ.</div>
<div class="v" id="v43"><span class="vn">43</span> آنَا جِيتْ بْإِسْمْ بَابَا، وْإِنْتُومَا مَا قْبِلْتُونِيشْ. وْكَانْ وَاحِدْ آخَرْ يْجِيكُمْ بْإِسْمُو هُوَ تَوْ تِقْبْلُوهْ.</div>
<div class="v" id="v44"><span class="vn">44</span> وْكِيفَاشْ تْنَجّْمُوا تِمّْنُوا وْإِنْتُومَا تَاخْذُوا فِي المَجْدْ مِنْ عِنْدْ بْعَضْكُمْ، وْمَا تْحَاوْلُوشْ تَاخْذُوا المَجْدْ الِّي اللهْ وَحْدُو يَعْطِيهْ؟</div>
<div class="v" id="v45"><span class="vn">45</span> مَا يِمْشِيشْ فِي بَالْكُمْ الِّي آنَا نِشْكِي بِيكُمْ لِلآبْ، رَاهُو ثَمَّة شْكُونْ يِشْكِي بِيكُمْ: مُوسَى الِّي إِنْتُومَا حَاطِّينْ الأَمَلْ مْتَاعْكُمْ فِيهْ.</div>
<div class="v" id="v46"><span class="vn">46</span> وْكَانْ جِيتُوا صَدِّقْتُوا مُوسَى رَاكُمْ صَدِّقْتُونِي، عْلَى خَاطْرُو هُوَ كْتِبْ عْلِيَّ.</div>
<div class="v" id="v47"><span class="vn">47</span> وْإِذَا كَانْ مَا تْصَدّْقُوشْ الِّي كِتْبُو عْلِيَّ، إِمَّالاَ كِيفَاشْ بَاشْ تْصَدّْقُوا كْلاَمِي؟»</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->نح ٣‏:١، ١٢‏:٣٩<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>