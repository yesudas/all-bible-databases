<html><head>
<meta http-equiv="Content-Type" content="text/html;charset=utf-8" />
<title>Luke 1 &ndash; لُوقَا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 1);">
<div id="navbar"><a href="../index.html">العهد الجديد بالعربية التونسية</a> &ndash; <b>لُوقَا</b> &ndash; <b>1</b> <a href="Luke_2.html">2</a> <a href="Luke_3.html">3</a> ... <a href="Luke_24.html">24</a> </div><hr>
<h1>Luke 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>عْلاَشْ الإِنْجِيلْ هَاذَا تِكْتِبْ</h2><span class="vn">1</span> <span class="br-p"><br><br></span>كِبَرْشَة نَاسْ بْدَاوْا يِكْتْبُوا فِي كْتَابْ عْلَى الحَاجَاتْ الِّي وُقْعِتْ عِنْدْنَا</div>
<div class="v" id="v2"><span class="vn">2</span> بِالضَّبْطْ كِيفْ مَا سْمَعْنَاهَا مِنْ عِنْدْ النَّاسْ الِّي كَانُوا شْهُودْ مِالأُوِّلْ وْشَافُوهَا بْعِينِيهُمْ، وْكَانُوا خُدَّامْ لْكِلْمِةْ اللهْ.</div>
<div class="v" id="v3"><span class="vn">3</span> آنَا زَادَا بَعْدْ مَا بْحَثْتْ فِي الحَاجَاتْ الكُلْ مِالأُوِّلْ بِالقْدَا، قَرِرْتْ يَا حَضْرِةْ السَّيِّدْ ثَاوْفِيلُسْ بَاشْ نِكْتِبْهَالِكْ مْرَتّْبَة.</div>
<div class="v" id="v4"><span class="vn">4</span> بَاشْ تِتْأَكِّدْ الِّي الحَاجَاتْ الِّي عْرَفْتْهُمْ صْحَاحْ.</div>
<div class="v" id="v5"><h2>البْشَارَة بْمِيلاَدْ يُوحَنَّا المَعْمَدَانْ</h2><span class="vn">5</span> <span class="br-p"><br><br></span>وْفِي زْمَانْ هِيرُودُسْ المَلِكْ مْتَاعْ اليَهُودِيَّة كَانْ ثَمَّة كَاهِنْ إِسْمُو زَكَرِيَّا مِنْ فِرْقِةْ أَبِيَّا وْمَرْتُو مِنْ ذُرِّيِّةْ هَارُونْ وْإِسْمْهَا إِلِيصَابَاتْ.</div>
<div class="v" id="v6"><span class="vn">6</span> وْلِثْنِينْ كَانُوا أَبْرَارْ عِنْدْ الله وِيْطِيعُوا فِي الشَّرِيعَة وِالوْصَايَا مْتَاعْ الرَّبْ الكُلْهَا وْمَا عْلِيهُمْشْ لُومْ.</div>
<div class="v" id="v7"><span class="vn">7</span> آمَا مَا كَانِشْ عِنْدْهُمْ وْلاَدْ، عْلَى خَاطِرْ إِلِيصَابَاتْ كَانِتْ مَا تَضْنَاشْ، وْلِثْنِينْ كِبْرُوا فِي العْمُرْ.</div>
<div class="v" id="v8"><span class="vn">8</span> وَقْتِلِّي زَكَرِيَّا كَانْ يِخْدِمْ فِي الهَيْكِلْ قُدَّامْ اللهْ كِجَا دَوْرْ الفِرْقَة مْتَاعُو.</div>
<div class="v" id="v9"><span class="vn">9</span> <sup class="fnm"><a name="fnm1" href="#fn1">1</a></sup>وْعَمْلُوا قُرْعَة كِيفْ مَا تْقُولْ العَادَة مْتَاعْ الكُهَّانْ يَاخِي جَا دَوْرُو هُوَ بَاشْ يُدْخُلْ لْهَيْكِلْ الرَّبْ وْيَحْرِقْ البْخُورْ.</div>
<div class="v" id="v10"><span class="vn">10</span> وِالنَّاسْ الكُلْهُمْ كَانُوا يْصَلِّيوْ البَرَّة فِي وَقْتْ حَرْقَانْ البْخُورْ.</div>
<div class="v" id="v11"><span class="vn">11</span> وِظْهُرْلُو مَلاَكْ مِنْ عِنْدْ الرَّبْ وَاقِفْ عْلَى يْمِينْ مَذْبَحْ البْخُورْ</div>
<div class="v" id="v12"><span class="vn">12</span> تِرْعِبْ زَكَرِيَّا كِشَافُو وْخَافْ.</div>
<div class="v" id="v13"><span class="vn">13</span> يَاخِي قَالُّو المَلاَكْ: «مَا تْخَافِشْ يَا زَكَرِيَّا. صْلاَتِكْ تْسِمْعِتْ وْمَرْتِكْ إِلِيصَابَاتْ بَاشْ تْجِيبْلِكْ وْلِدْ، وْإِنْتِ بَاشْ تْسَمِّيهْ يُوحَنَّا.</div>
<div class="v" id="v14"><span class="vn">14</span> وْبِشْ تَفْرَحْ بِيهْ وْتِتْهَنَّى، وْبَرْشَة كِيِتْوْلِدْ تْكُونْ عِنْدْهُمْ فَرْحَة.</div>
<div class="v" id="v15"><span class="vn">15</span> <sup class="fnm"><a name="fnm2" href="#fn2">2</a></sup>عْلَى خَاطْرُو بَاشْ يْكُونْ عْظِيمْ قُدَّامْ الرَّبْ وْلاَ يُشْرُبْ لاَ شْرَابْ وْلاَ حَاجَاتْ تْسَكِّرْ، وْبِشْ يِتْمْلَى بِالرُّوحْ القُدُسْ مِلِّي هُوَ مَازَالْ فِي كِرْشْ أُمُّو.</div>
<div class="v" id="v16"><span class="vn">16</span> وْبِشْ يْرَجَّعْ بَرْشَة مِنْ بَنِى إِسْرَائِيلْ لِلرَّبْ إِلاَهُّمْ.</div>
<div class="v" id="v17"><span class="vn">17</span> <sup class="fnm"><a name="fnm3" href="#fn3">3</a></sup>وْبِشْ يِمْشِي قُدَّامْ الرَّبْ بْرُوحْ النَّبِي إِيلِيَّا وِالقُوَّة مْتَاعُو، بَاشْ يْرُدْ قْلُوبْ الوَالْدِينْ لِوْلاَدْهُمْ وِيْرُدْ العَاصِينْ لِلحِكْمَة مْتَاعْ الأَبْرَارْ، بَاشْ يْحَضِّرْ شَعْبْ لِلرَّبْ.»</div>
<div class="v" id="v18"><span class="vn">18</span> وِسْإِلْ زَكَرِيَّا المَلاَكْ: «كِيفَاشْ انَّجِّمْ نَعْرِفْ الِّي الشَّيْء هَاذَا صْحِيحْ؟ وْآنَا تَوَّا رَاجِلْ كْبِيرْ وْمَرْتِي زَادَا كْبِيرَة فِي العْمُرْ.»</div>
<div class="v" id="v19"><span class="vn">19</span> جَاوْبُو المَلاَكْ: «آنَا جِبْرِيلْ الوَاقِفْ قُدَّامْ اللهْ وْنِخْدِمْ فِيهْ، وْآنَا تِبْعَثْتْ بَاشْ نْكَلّْمِكْ وِنْبَشّْرِكْ بِالشَّيْء هَاذَا.</div>
<div class="v" id="v20"><span class="vn">20</span> شُوفْ، عْلَى خَاطْرِكْ مَا صَدِّقْتِشْ كْلاَمِي الِّي بَاشْ يْتِمْ فِي وَقْتُو. رَاكْ بَاشْ تَبْقَى بَكُّوشْ وْمَا تْنَجِّمْشْ تِتْكَلِّمْ حَتَّى لِينْ يْجِي اليُومْ الِّي بَاشْ يْصِيرْ فِيهْ الشَّيْء هَاذَا.»</div>
<div class="v" id="v21"><span class="vn">21</span> وِالنَّاسْ كَانُوا يِسْتَنَّاوْ فِي زَكَرِيَّا وْهُومَا مِتْعَجّْبِينْ مِنْ بَطْيَانُو فِي وُسْطْ الهَيْكِلْ.</div>
<div class="v" id="v22"><span class="vn">22</span> آمَا هُوَ كِخْرَجْ مَا نَجِّمْشْ يْكَلِّمْهُمْ، يَاخِي عَرْفُوا الِّي هُوَ شَافْ رُؤْيَا وَقْتِلِّي دْخَلْ لِلهَيْكِلْ وِبْدَا يْشِيرِلْهُمْ بِيدِيهْ وِقْعَدْ بَكُّوشْ.</div>
<div class="v" id="v23"><span class="vn">23</span> وْكِكِمْلِتْ أَيَّامَاتْ خِدْمْتُو رْجَعْ لْدَارُو.</div>
<div class="v" id="v24"><span class="vn">24</span> وْبَعْدْهَا بْأَيَّامَاتْ حِبْلِتْ مَرْتُو إِلِيصَابَاتْ وِبْقَاتْ مَحْجُوبَة خَمْسَة شْهُورْ وْقَالِتْ:</div>
<div class="v" id="v25"><span class="vn">25</span> «هَاذَا هُوَ الشَّيْء الِّي عَمْلُو مْعَايَ رَبِّي فِي النْهَارَاتْ الِّي رْضَى عْلِيَّ فِيهُمْ بَاشْ يْنَحِّي عْلِيَّ العَارْ مِنْ بِينْ النَّاسْ.»</div>
<div class="v" id="v26"><h2>البْشَارَة بْمِيلاَدْ يَسُوعْ</h2><span class="vn">26</span> <span class="br-p"><br><br></span>وْوَقْتِلِّي هِيَ فِي شْهَرْهَا السَّادِسْ بْعَثْ اللهْ المَلاَكْ جِبْرِيلْ لِمْدِينَة فِي مَنْطِقْةْ الجَلِيلْ اسْمْهَا النَّاصْرَة.</div>
<div class="v" id="v27"><span class="vn">27</span> لِصْبِيَّة مَخْطُوبَة لْرَاجِلْ إِسْمُو يُوسُفْ مِنْ عَرْشْ دَاوُدْ، وِالصْبِيَّة اسْمْهَا مَرْيَمْ.</div>
<div class="v" id="v28"><span class="vn">28</span> دْخَلْ المَلاَكْ وْقَالِلْهَا: «السَّلاَمْ يَلِّي نْعِمْ عْلِيكْ رَبِّي! رَبِّي مْعَاكْ: مُبَارْكَة إِنْتِ مِنْ بِينْ النْسَاء الكُلْ.»</div>
<div class="v" id="v29"><span class="vn">29</span> وِتْحَيّْرِتْ مَرْيَمْ مِنْ كْلاَمْ المَلاَكْ وْسِأْلِتْ رُوحْهَا: «زَعْمَة شْنُوَّة المَقْصُودْ بِيهْ السْلاَمْ هَاذَا؟»</div>
<div class="v" id="v30"><span class="vn">30</span> يَاخِي قَالِلْهَا المَلاَكْ: «مَا تْخَافِشْ يَا مَرْيَمْ رَاهُو اللهْ رَاضِي عْلِيكْ.</div>
<div class="v" id="v31"><span class="vn">31</span> وْهَاكْ بَاشْ تِحْبِلْ وِتْجِيبْ وْلَدْ وِتْسَمِّيهْ يَسُوعْ.</div>
<div class="v" id="v32"><span class="vn">32</span> <span class="br-p"><br><br></span><span class="br-ind"><br><span class="indent">&nbsp;</span></span>هُوَ بَاشْ يْكُونْ عْظِيمْ وْبِشْ يِتْسَمَّى إِبْنْ العَالِي<br> <span class="br-ind"><br><span class="indent">&nbsp;</span></span>يَعْطِيهْ رَبِّي الِّي هُوَ اللهْ عَرْشْ بُوهْ دَاوُدْ.<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span><sup class="fnm"><a name="fnm4" href="#fn4">4</a></sup>يِمْلِكْ عْلَى ذُرِّيِّةْ يَعْقُوبْ دِيمَا،<br> <span class="br-ind"><br><span class="indent">&nbsp;</span></span>مَمْلِكْتُو مَا تُوفَاشْ.»<br></div>
<div class="v" id="v34"><span class="vn">34</span> <span class="br-p"><br><br></span>يَاخِي قَالِتْ مَرْيَمْ لِلمَلاَكْ: «كِيفَاشْ الشَّيْء هَاذَا بَاشْ يَاقَعْ وْآنَا مَازِلْتْ صْبِيَّة؟»</div>
<div class="v" id="v35"><span class="vn">35</span> <span class="br-p"><br><br></span>جَاوِبْهَا المَلاَكْ: <span class="br-p"><br><br></span><span class="br-ind"><br><span class="indent">&nbsp;</span></span>«الرُّوحْ القُدُسْ بَاشْ يْجِي عْلِيكْ<br> <span class="br-ind"><br><span class="indent">&nbsp;</span></span>وْقُدْرِةْ العَالِي بَاشْ تْظَلِلْ عْلِيكْ<br> <span class="br-ind"><br><span class="indent">&nbsp;</span></span>هَاذَاكَا عْلاَشْ زَادَا القُدُّوسْ الِّي بَاشْ تْجِيبُو<br> <span class="br-ind"><br><span class="indent">&nbsp;</span></span>بَاشْ يِتْسَمَّى إِبْنْ اللهْ.<br></div>
<div class="v" id="v36"><span class="vn">36</span> <span class="br-p"><br><br></span>وْهَايْ قْرِيْبْتِكْ إِلِيصَابَاتْ زَادَا حِبْلِتْ وْبِشْ تْجِيبْ وْلَدْ وْهِيَ كْبِيرَة فِي العْمُرْ. وْهَاكَا الِّي يْقُولُوا عْلِيهَا الِّي هِيَ مَا تَضْنَاشْ هِيَ تَوَّا وَلاَّتْ فِي شْهَرْهَا السَّادِسْ.</div>
<div class="v" id="v37"><span class="vn">37</span> وْمَا ثَمَّة حَتَّى شَيْء يُصْعُبْ عْلَى اللهْ.»</div>
<div class="v" id="v38"><span class="vn">38</span> يَاخِي قَالِتْ مَرْيَمْ: «آنَا مَانِي إِلاَّ الخَادْمَة مْتَاعْ الرَّبْ، خَلِّي الِّي قُلْتْ عْلِيهْ يْصِيرْ.» مِنْ بَعْدْ مْشَى المَلاَكْ وْخَلاَّهَا.</div>
<div class="v" id="v39"><h2>مَرْيَمْ بِحْذَا إِلِيصَابَاتْ</h2><span class="vn">39</span> <span class="br-p"><br><br></span>وْفِي الأَيَّامَاتْ هَاذُوكُمْ قَامِتْ مَرْيَمْ فِيسَعْ وِمْشَاتْ لِلجْبَالْ قَاصْدَة مْدِينِةْ يَهُوذَا.</div>
<div class="v" id="v40"><span class="vn">40</span> وْدَخْلِتْ لْدَارْ زَكَرِيَّا وْسَلّْمِتْ عْلَى إِلِيصَابَاتْ.</div>
<div class="v" id="v41"><span class="vn">41</span> وْكِسِمْعِتْ إِلِيصَابَاتْ السْلاَمْ مْتَاعْ مَرْيَمْ تْحَرِّكْ الوْلَدْ فِي كِرْشْهَا، وْتِمْلاَتْ إِلِيصَابَاتْ بِالرُّوحْ القُدُسْ.</div>
<div class="v" id="v42"><span class="vn">42</span> وْصَاحِتْ بْصُوتْ عَالِي وْقَالِتْ: «مُبَارْكَة إِنْتِ بِينْ النْسَاء، وْمُبَارَكْ الصْغِيرْ الِّي فِي كِرْشِكْ.</div>
<div class="v" id="v43"><span class="vn">43</span> شْكُونِي آنَا حَتَّى لِينْ أُمْ رَبِّي تْجِينِي؟</div>
<div class="v" id="v44"><span class="vn">44</span> رَاهُو دُوبْ مَا سْلاَمِكْ جَا فِي وِذْنَيَّا، الوْلِدْ تْحَرِّكْ فِي كِرْشِي مِالفَرْحَة.</div>
<div class="v" id="v45"><span class="vn">45</span> صَحَّة لِيهَا الِّي امّْنِتْ بِلِّي الشَّيْء الِّي تْقَالِلْهَا مِنْ عِنْدْ الرَّبْ بَاشْ يْتِمْ.»</div>
<div class="v" id="v46"><h2>تَرْنِيمِةْ مَرْيَمْ</h2><span class="vn">46</span> <span class="br-p"><br><br></span><sup class="fnm"><a name="fnm5" href="#fn5">5</a></sup>وْقَالِتْ مَرْيَمْ: <span class="br-p"><br><br></span><span class="br-ind"><br><span class="indent">&nbsp;</span></span>«نَفْسِي تْعَظِّمْ رَبِّي.<br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>وْرُوحِي تَفْرَحْ بِالله الِّي خَلِّصْنِي.<br></div>
<div class="v" id="v48"><span class="vn">48</span> <span class="br-ind"><br><span class="indent">&nbsp;</span></span>عْلَى خَاطْرُو خْزَرْلِي<br> <span class="br-ind"><br><span class="indent">&nbsp;</span></span>آنَا خَادِمْتُو المِتْوَاضْعَة!<br> <span class="br-ind"><br><span class="indent">&nbsp;</span></span>وْهَاوْ مِاليُومْ الأَجْيَالْ الكُلْهَا بَاشْ تْسَمِّينِي المُبَارْكَة.<br></div>
<div class="v" id="v49"><span class="vn">49</span> <span class="br-ind"><br><span class="indent">&nbsp;</span></span>رَاهُو القَادِرْ عْلَى كُلْ شَيْء عْمَلِّي حَاجَاتْ عْظِيمَة<br> <span class="br-ind"><br><span class="indent">&nbsp;</span></span>وْإِسْمُو القُدُّوسْ.<br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>وْرَحْمْتُو تَبْقَى دِيمَا<br> <span class="br-ind"><br><span class="indent">&nbsp;</span></span>لِلِّي يْخَافُوهْ جِيلْ بَعْدْ جِيلْ.<br></div>
<div class="v" id="v51"><span class="vn">51</span> <span class="br-ind"><br><span class="indent">&nbsp;</span></span>بْيِدُّو عْمَلْ حَاجَاتْ عْظِيمَة<br> <span class="br-ind"><br><span class="indent">&nbsp;</span></span>وْشَرِّدْ المِتْكَبّْرِينْ.<br></div>
<div class="v" id="v52"><span class="vn">52</span> <span class="br-ind"><br><span class="indent">&nbsp;</span></span>هَبِّطْ الحُكَّامْ مِنْ فُوقْ عَرْشْهُمْ<br> <span class="br-ind"><br><span class="indent">&nbsp;</span></span>وِرْفَعْ المِتْوَاضْعِينْ.<br></div>
<div class="v" id="v53"><span class="vn">53</span> <span class="br-ind"><br><span class="indent">&nbsp;</span></span>شَبِّعْ الجْوَاعَى بِالخِيرَاتْ<br> <span class="br-ind"><br><span class="indent">&nbsp;</span></span>وْرَجَّعْ الغُنْيَا يْدِيهُمْ فَارْغِينْ.<br></div>
<div class="v" id="v54"><span class="vn">54</span> <span class="br-ind"><br><span class="indent">&nbsp;</span></span>عَاوِنْ عَبْدُو إِسْرَائِيلْ<br> <span class="br-ind"><br><span class="indent">&nbsp;</span></span>وِتْذَكِّرْ رَحْمْتُو،<br></div>
<div class="v" id="v55"><span class="vn">55</span> <span class="br-ind"><br><span class="indent">&nbsp;</span></span>كِيفْ مَا وْعِدْ جْدُودْنَا الأوْلِينْ،<br> <span class="br-ind"><br><span class="indent">&nbsp;</span></span>إِبْرَاهِيمْ وْذِرِّيتُو عْلَى طُولْ السْنِينْ.»<br></div>
<div class="v" id="v56"><span class="vn">56</span> <span class="br-p"><br><br></span>وْقَعْدِتْ مَرْيَمْ بِحْذَا إِلِيصَابَاتْ تَقْرِيبْ ثْلاَثَة شْهُرْ وْمِنْ بَعْدْ رَجْعِتْ لْدَارْهَا.</div>
<div class="v" id="v57"><h2>الوْلاَدَة مْتَاعْ يُوحَنَّا المَعْمَدَانْ</h2><span class="vn">57</span> <span class="br-p"><br><br></span>وْكِوْصُلْ وَقْتْ إِلِيصَابَاتْ بَاشْ تُولِدْ، جَابِتْ وْلِدْ.</div>
<div class="v" id="v58"><span class="vn">58</span> وْسِمْعُوا جِيرَانْهَا وْأَقَارِبْهَا بِالرَّحْمَة العْظِيمَة الِّي رْحَمْهَا بِيهَا رَبِّي، وْفَرْحُوا مْعَاهَا.</div>
<div class="v" id="v59"><span class="vn">59</span> وْفِي النْهَارْ الثَّامِنْ جَاوْ بَاشْ يْطَهّْرُوا الوْلَدْ وْحَبُّوا يْسَمِّيوْهْ زَكَرِيَّا عْلَى إِسْمْ بُوهْ.</div>
<div class="v" id="v60"><span class="vn">60</span> آمَا أُمُّو جَاوْبِتْ وْقَالِتْ: «لاَ، بَاشْ يِتْسَمَّى يُوحَنَّا.»</div>
<div class="v" id="v61"><span class="vn">61</span> يَاخِي قَالُولْهَا: «حَتَّى وَاحِدْ مِنْ أَقَارْبِكْ مَا تْسَمَّى بِالإِسْمْ هَاذَا.»</div>
<div class="v" id="v62"><span class="vn">62</span> وْمِنْ بَعْدْ شَارُوا لْبُوهْ بَاشْ يَعْرْفُوا آشْ يْحِبْ يْسَمِّيهْ؟</div>
<div class="v" id="v63"><span class="vn">63</span> وْهُوَ طْلَبْ بَاشْ يَعْطِيوْهْ لُوحَة صْغِيرَة وِكْتِبْ عْلِيهَا: «إِسْمُو يُوحَنَّا.» يَاخِي الكُلْهُمْ تْعَجّْبُوا.</div>
<div class="v" id="v64"><span class="vn">64</span> وْبِالوَقْتْ فُمُّو تْحَلْ وِلْسَانُو تْسَرَّحْ، وْمَجِّدْ اللهْ.</div>
<div class="v" id="v65"><span class="vn">65</span> لَكِنْ السَّاكْنِينْ بِحْذَاهُمْ الكُلْهُمْ خَافُوا، وِالحَاجَاتْ هَاذِي الكُلْهَا وَلاَّوْ يَحْكِيوْ عْلِيهَا فِي الجْبَالْ مْتَاعْ مَنْطِقْةْ اليَهُودِيَّة الكُلْهَا.</div>
<div class="v" id="v66"><span class="vn">66</span> وِلِّي سَمْعُهُوهُمْ الكُلْهُمْ، بْدَاوْا يْفَكّْرُوا وْهُومَا يْقُولُوا: «زَعْمَة شْنُوَّة بَاشْ يْوَلِّي الوْلَدْ هَاذَا عْلَى خَاطِرْ يِدْ الرَّبْ كَانِتْ دِيمَا مْعَاهْ.»</div>
<div class="v" id="v67"><h2>التَّرْنِيمَة مْتَاعْ زَكَرِيَّا</h2><span class="vn">67</span> <span class="br-p"><br><br></span>وْتِمْلَى زَكَرِيَّا بُو يُوحَنَّا بِالرُّوحْ القُدُسْ، وِتْنَبَّأ وْقَالْ:</div>
<div class="v" id="v68"><span class="vn">68</span> <span class="br-p"><br><br></span><span class="br-ind"><br><span class="indent">&nbsp;</span></span>مُبَارَكْ رَبِّي إِلَهْ إِسْرَائِيلْ<br> <span class="br-ind"><br><span class="indent">&nbsp;</span></span>عْلَى خَاطْرُو تْفَقِّدْ وِفْدَى شَعْبُو<br></div>
<div class="v" id="v69"><span class="vn">69</span> <span class="br-ind"><br><span class="indent">&nbsp;</span></span>بْعَثِّلْنَا مُخَلِّصْ قْوِى مِنْ دَارْ دَاوُدْ عَبْدُو.<br></div>
<div class="v" id="v70"><span class="vn">70</span> <span class="br-ind"><br><span class="indent">&nbsp;</span></span>كِيفْ مَا تْكَلِّمْ مِنْ قْدِيمْ الزْمَانْ<br> <span class="br-ind"><br><span class="indent">&nbsp;</span></span>عْلَى لْسَانْ الأَنْبِيَاءْ المُقَدّْسِينْ مْتَاعُو<br></div>
<div class="v" id="v71"><span class="vn">71</span> <span class="br-ind"><br><span class="indent">&nbsp;</span></span>خَلِّصْنَا مِنْ أَعْدَاءْنَا<br> <span class="br-ind"><br><span class="indent">&nbsp;</span></span>وْمِنْ يْدِينْ كُلْ مِنْ يَكْرَهْنَا.<br></div>
<div class="v" id="v72"><span class="vn">72</span> <span class="br-ind"><br><span class="indent">&nbsp;</span></span>ظَهِّرْ رَحْمْتُو لِجْدُودْنَا الأوْلِينْ<br> <span class="br-ind"><br><span class="indent">&nbsp;</span></span>وِتْذَكِّرْ العَهْدْ المُقَدَّسْ مْتَاعُو<br></div>
<div class="v" id="v73"><span class="vn">73</span> <span class="br-ind"><br><span class="indent">&nbsp;</span></span>اليْمِينْ الِّي حَلْفُو<br> <span class="br-ind"><br><span class="indent">&nbsp;</span></span>لْبُونَا إِبْرَاهِيمْ بَاشْ يَعْطِيهْ لِينَا<br></div>
<div class="v" id="v74"><span class="vn">74</span> <span class="br-ind"><br><span class="indent">&nbsp;</span></span>انُّو مِنْ أَعْدَاءْنَا بَاشْ يْنَجِّينَا،<br> <span class="br-ind"><br><span class="indent">&nbsp;</span></span>بَاشْ نِخْدْمُوهْ مِنْ غِيرْ مَا نْخَافُوا،<br></div>
<div class="v" id="v75"><span class="vn">75</span> <span class="br-ind"><br><span class="indent">&nbsp;</span></span>بِالقَدَاسَة وِالبِرْ قُدَّامُو<br> <span class="br-ind"><br><span class="indent">&nbsp;</span></span>عْمُرْنَا الكُلُّو<br></div>
<div class="v" id="v76"><span class="vn">76</span> <span class="br-ind"><br><span class="indent">&nbsp;</span></span>إِنْتِ زَادَا، يَا وْلِدْ،<br> <span class="br-ind"><br><span class="indent">&nbsp;</span></span>نَبِي العَالِي بَاشْ تِتْسَمَّى،<br> <span class="br-ind"><br><span class="indent">&nbsp;</span></span>وْقُدَّامْ الرَّبْ تِمْشِي<br> <span class="br-ind"><br><span class="indent">&nbsp;</span></span>وِالثْنَايَا مْتَاعُو تْحَضِّرهُمْ<br></div>
<div class="v" id="v77"><span class="vn">77</span> <span class="br-ind"><br><span class="indent">&nbsp;</span></span>وِتْعَرِّفْ شَعْبُو بِالخَلاَصْ<br> <span class="br-ind"><br><span class="indent">&nbsp;</span></span>الِّي بِيهْ تْغِفْرِتْ ذْنُوبْهُمْ.<br></div>
<div class="v" id="v78"><span class="vn">78</span> <span class="br-ind"><br><span class="indent">&nbsp;</span></span>بِالرَّحْمَة وِالحَنَانْ مْتَاعْ إِلاَهْنَا<br> <span class="br-ind"><br><span class="indent">&nbsp;</span></span>الِّي بِيهُمْ زَارِتْنَا الشَّمْسْ الِّي مِالسْمَاءْ تِضْوِي عْلِينَا.<br></div>
<div class="v" id="v79"><span class="vn">79</span> <span class="br-ind"><br><span class="indent">&nbsp;</span></span>بَاشْ تِضْوِي عَلِّي قَاعْدِينْ فِي الظْلاَمْ<br> <span class="br-ind"><br><span class="indent">&nbsp;</span></span>وْفِي الظُّلْ مْتَاعْ المُوتْ<br> <span class="br-ind"><br><span class="indent">&nbsp;</span></span>وِيْمَشِّينَا فِي طْرِيقْ السَّلاَمْ.<br></div>
<div class="v" id="v80"><span class="vn">80</span> <span class="br-p"><br><br></span>وِالطْفُلْ كَانْ مَاشِي وْيِكْبِرْ وْشَخْصِيتُو قَاعْدَة تَقْوَى، وْكَانْ فِي الخْلاَء حَتَّى لِينْ جَا اليُومْ الِّي ظْهُرْ فِيهْ لْبَنِي إِسْرَائِيلْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->خر ٣٠‏:٧<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->عد ٦‏:٣‏<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->مت ١١‏:١٤، ١٧‏:١٣ ؛ ملا ٤‏:٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->مت ٢٨‏:١٨ ؛ دا ٢‏:٤٤<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->I صم ٢‏:١‏-١٠<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>