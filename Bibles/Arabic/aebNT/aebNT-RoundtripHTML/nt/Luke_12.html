<html><head>
<meta http-equiv="Content-Type" content="text/html;charset=utf-8" />
<title>Luke 12 &ndash; لُوقَا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 12);">
<div id="navbar"><a href="../index.html">العهد الجديد بالعربية التونسية</a> &ndash; <b>لُوقَا</b> &ndash; <a href="Luke_1.html">1</a> ... <a href="Luke_10.html">10</a> <a href="Luke_11.html">11</a> <b>12</b> <a href="Luke_13.html">13</a> <a href="Luke_14.html">14</a> ... <a href="Luke_24.html">24</a> </div><hr>
<h1>Luke 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>رُدُّوا بَالْكُمْ مِالنِّفَاقْ</h2><span class="vn">1</span> <span class="br-p"><br><br></span>وْفِي الوَقْتْ هَاذَاكَا، كِتْلَمُّوا عَشَرَاتْ الآلاَفْ مِالعْبَادْ حَتَّى لِينْ وَلاَّوْ يْعَفّْسُوا فِي بْعَضْهُمْ فِي الأُوِّلْ بِالكُلْ بْدَا يَسُوعْ يْقُولْ لِتْلاَمِذْتُو: «رُدُّوا بَالْكُمْ مِنْ الخْمِيرَةْ مْتَاعْ الفَرِّيسِيِّينْ الِّي هِيَ النِّفَاقْ.</div>
<div class="v" id="v2"><span class="vn">2</span> مَا ثَمَّاشْ حَاجَة مَسْتُورَة مَا هِيشْ بَاشْ تِتْكْشِفْ وِلاَّ حَاجَة فِي السِّرْ مَا هِيشْ بَاشْ تِتْعْرَفْ.</div>
<div class="v" id="v3"><span class="vn">3</span> هَاذَاكَا عْلاَشْ الِّي قُلْتُوهْ فِي الظْلاَمْ الكُلُّو بَاشْ يِتْسْمَعْ فِي النُّورْ وِلِّي قُلْتُوهْ بِالشْوَيَّة فِي البْيُوتْ الدَّخْلاَنِيَّة بَاشْ يِتْنَادَى بِيهْ فُوقْ السْطُوحَاتْ.»</div>
<div class="v" id="v4"><span class="vn">4</span> <span class="br-p"><br><br></span>«آمَا يَا حْبَابِي رَانِي نْقُولِلْكُمْ: مَا تْخَافُوشْ مِلِّي يُقْتْلُوا البْدَنْ، رَاهُمْ مَا يْنَجّْمُوشْ يَعْمْلُوا أَكْثِرْ مِالشَّيْء هَاذَاكَا.</div>
<div class="v" id="v5"><span class="vn">5</span> آمَا نْوَرِّيكُمْ مِنْ شْكُونْ تْخَافُوا: خَافُوا مِلِّي يُقْتُلْ وْهُوَ زَادَا قَادِرْ بَاشْ يَرْمِي فِي جْهَنِّمْ. إِي نْعَمْ، هَاذَا الِّي نْقُلْكُمْ خَافُوا مِنُّو.</div>
<div class="v" id="v6"><span class="vn">6</span> يَاخِي مُوشْ خَمْسَة عْصَافِرْ يِتْبَاعُو بْزُوزْ فْرَنْكْ؟ آمَا اللهْ مَا يِنْسَاشْ حَتَّى وَاحِدْ مِنْهُمْ.</div>
<div class="v" id="v7"><span class="vn">7</span> رَاهُو حَتَّى شْعَرْ رُوسْكُمْ الكُلُّو مَحْسُوبْ، إِمَّالاَ مَا تْخَافُوشْ، إِنْتُومَا أَغْلَى مِنْ بَرْشَة عْصَافِرْ.»</div>
<div class="v" id="v8"><span class="vn">8</span> <span class="br-p"><br><br></span>«آمَا نْقُولِلْكُمْ: الِّي يِعْتَرِفْ بِيَّ قُدَّامْ النَّاسْ، آنَا إِبْنْ الإِنْسَانْ زَادَا بَاشْ نِعْتَرِفْ بِيهْ قُدَّامْ المْلاَيْكَة مْتَاعْ اللهْ.</div>
<div class="v" id="v9"><span class="vn">9</span> وِلِّي يُنْكُرْنِي قُدَّامْ النَّاسْ، آنَا إِبْنْ الإِنْسَانْ بَاشْ نُنْكْرُو قُدَّامْ المْلاَيْكَة مْتَاعْ اللهْ.</div>
<div class="v" id="v10"><span class="vn">10</span> وِلِّي قَالْ كِلْمَة عْلِيَّ آنَا إِبْنْ الإِنْسَانْ يِتْغْفِرْلُو، آمَا الِّي يَكْفِرْ بِالرُّوحْ القُدُسْ، مَا يِتْغْفِرْلُوشْ.</div>
<div class="v" id="v11"><span class="vn">11</span> وْكِيْجِيبُوكُمْ وْتَاقْفُوا قُدَّامْ المَجَامِعْ وِالحُكَّامْ وِالنَّاسْ الِّي عِنْدْهُمْ سُلْطَة، مَا تْخَمَمُوشْ كِيفَاشْ بَاشْ ادَّافْعُوا عْلَى رْوَاحْكُمْ وْآشْ بَاشْ تْقُولُوا.</div>
<div class="v" id="v12"><span class="vn">12</span> رَاهُو الرُّوحْ القُدُسْ فِي الوَقْتْ هَاذَاكَا بِيدُو بَاشْ يْوَرِّيكُمْ شْنُوَّة الِّي يِلْزِمْكُمْ تْقُولُوهْ.»</div>
<div class="v" id="v13"><h2>مَثَلْ الغْنِي الجَاهِلْ</h2><span class="vn">13</span> <span class="br-p"><br><br></span>وْقَالْ وَاحِدْ مِالنَّاسْ المُوجُودِينْ لْيَسُوعْ: «يَا مُعَلِّمْ قُولْ لْخُويَا يِقْسِمْ مْعَايَا الوَرْثَة.»</div>
<div class="v" id="v14"><span class="vn">14</span> آمَا يَسُوعْ قَالُّو: «يَا بَشَرْ شْكُونْ حَطّْنِي قَاضِي وِلاَّ قَسَّامْ رْزَاقْ مَا بِينَاتْكُمْ؟»</div>
<div class="v" id="v15"><span class="vn">15</span> وْقَالْ لِلنَّاسْ: «رُدُّوا بَالْكُمْ مِالطْمَعْ فِي أَيْ حَاجَة. وَقْتِلِّي الوَاحِدْ يْكُونْ غْنِي رَاهِي حْيَاتُو مَا هِيشْ الحَاجَاتْ الِّي يِمْلِكْهَا.»</div>
<div class="v" id="v16"><span class="vn">16</span> وِعْطَاهُمْ مَثَلْ وْقَالْ: «ثَمَّة رَاجِلْ غْنِي الأَرْضْ مْتَاعُو جَابِتْلُو صَابَة كْبِيرَة.</div>
<div class="v" id="v17"><span class="vn">17</span> يَاخِي خَمِّمْ وْقَالْ: "شْنُوَّة بَاشْ نَعْمِلْ تَوَّا وْآنَا مَا عِنْدِيشْ وِينْ نْحُطْ الصَّابَة مْتَاعِي؟"</div>
<div class="v" id="v18"><span class="vn">18</span> وْقَالْ "هَاوْ آشْ بَاشْ نَعْمِلْ: نْطَيِّحْ المْخَازِنْ القْدِيمَة، وْنِبْنِى مْخَازِنْ أَكْبِرْ مِنْهَا وِنْحُطْ فِيهَا القَمْحْ وِالخِيرَاتْ الِّي عِنْدِي الكُلْهَا.</div>
<div class="v" id="v19"><span class="vn">19</span> وِنْقُولْ لْرُوحِي: رَاكْ عِنْدِكْ بَرْشَة خِيرَاتْ مْخَزّْنَة وْبِشْ تَبْقَى لْبَرْشَة سْنِينْ، إِرْتَاحْ وْكُولْ وْأُشْرُبْ وْأَفْرَحْ."</div>
<div class="v" id="v20"><span class="vn">20</span> آمَا اللهْ قَالُّو: "يَا جَاهِلْ اللِّيلَة هَاذِي رُوحِكْ بَاشْ تُطْلُعْ وِالشَّيْء الِّي لَمِّيتُو لِشْكُونْ بَاشْ يَبْقَى؟"</div>
<div class="v" id="v21"><span class="vn">21</span> وْهَاذَا حَالْ الِّي يْلِمْ فِي الكْنُوزْ لْرُوحُو وْمُوشْ غْنِي فِي عِينِينْ رَبِّي.»</div>
<div class="v" id="v22"><h2>اللهْ يِتْلْهَى بِينَا</h2><h2>&lt;n&gt;(مَتَّى ٦‏:٢٥‏-٣٤، ١٩‏:٢١)&lt;/n&gt;</h2><span class="vn">22</span> <span class="br-p"><br><br></span>مِنْ بَعْدْ قَالْ يَسُوعْ لِتْلاَمِذْتُو: «هَاذَاكَا عْلاَشْ آنَا نْقُولِلْكُمْ: مَا تْخَمَمُوشْ عْلَى حْيَاتْكُمْ شْنُوَّة بَاشْ تَاكْلُوا، وْلاَ عْلَى بْدُونَاتْكُمْ شْنُوَّة بَاشْ تِلْبْسُوا.</div>
<div class="v" id="v23"><span class="vn">23</span> رَاهِي الحَيَاةْ أَهَمْ مِالمَاكْلَة وِالبْدَنْ أَهَمْ مِاللِّبْسَة.</div>
<div class="v" id="v24"><span class="vn">24</span> أُخْزْرُوا لِلغِرْبَانْ: رَاهِي لاَ تَزْرَعْ وْلاَ تَحْصِدْ وْلاَ عِنْدْهَا مَطْمُورْ وِلاَّ مَخْزِنْ، وِالله يْوَكِّلْهَا، آمَا إِنْتُومَا رَاكُمْ خِيرْ بَرْشَة مِنْ الطّْيُورْ.</div>
<div class="v" id="v25"><span class="vn">25</span> شْكُونْ فِيكُمْ الِّي كِيْخَمِّمْ يْنَجِّمْ يْزِيدْ فِي عُمْرُو سَاعَة وَحْدَة؟</div>
<div class="v" id="v26"><span class="vn">26</span> إِذَا كَانْ إِنْتُومَا مَا كُمْشْ قَادْرِينْ عْلَى الحَاجَاتْ الصْغِيرَة، إِمَّالاَ عْلاَشْ تْخَمَمُوا عْلَى الحَاجَاتْ الأُخْرَى.</div>
<div class="v" id="v27"><span class="vn">27</span> <sup class="fnm"><a name="fnm1" href="#fn1">1</a></sup>أُخْزْرُوا لِلنُّوَّارْ مْتَاعْ بُوقَرْعُونْ كِيفَاشْ يِكْبِرْ! لاَ يِتْعِبْ وْلاَ يِغْزِلْ، آمَا آنَا نْقُلْكُمْ: حَتَّى المَلِكْ سُلَيْمَانْ فِي كُلْ مَجْدُو مَا لْبِسْشْ كِيفْ وَحْدَة مِنْهَا.</div>
<div class="v" id="v28"><span class="vn">28</span> إِذَا كَانْ اللهْ يْلَبِّسْ الحْشِيشْ لِبْسَة كِيمَا هَاذِي، رَغْمِلِّي الحْشِيشْ اليُومْ يِنْبِتْ وْغُدْوَة بَاشْ يِتْرْمَى فِي النَّارْ مْتَاعْ الطَّابُونَة، إِمَّالاَ قَدَّاشْ إِنْتُومَا أَوْلَى بَاشْ يْلَبِّسْكُمْ يَلِّي إِيمَانْكُمْ ضْعِيفْ؟</div>
<div class="v" id="v29"><span class="vn">29</span> مَا يِلْزِمْكُمْشْ تْخَمَمُوا آشْ بَاشْ تَاكْلُوا وِلاَّ آشْ بَاشْ تُشْرْبُوا، وْمَا تَقْلْقُوشْ.</div>
<div class="v" id="v30"><span class="vn">30</span> الحَاجَاتْ هَاذِي الكُلْهَا يْفَكّْرُوا فِيهَا النَّاسْ الِّي فِي العَالَمْ، وْبُوكُمْ الِّي فِي السْمَاءْ يَعْرِفْ الِّي إِنْتُومَا تِحْتَاجُولْهُمْ.</div>
<div class="v" id="v31"><span class="vn">31</span> آمَا فَكّْرُوا فِي مَمْلَكْةْ الله وِالحَاجَاتْ هَاذِي بَاشْ تِتْعْطَالْكُمْ بالزَّأيِدْ.</div>
<div class="v" id="v32"><span class="vn">32</span> مَا تْخَافُوشْ رَغْمِلِّي إِنْتُومَا شْوَيَّة مِالنَّاسْ! رَاهُو بُوكُمْ الِّي فِي السْمَاءْ يْحِبْ يَعْطِيكُمْ مَمْلِكْتُو.</div>
<div class="v" id="v33"><span class="vn">33</span> بِيعُوا مَا تِمْلْكُوا وِاتْصَدّْقُوا بِيهْ، وْأَعْمْلُوا صُرَّة مْتَاعْ فْلُوسْ مَا تُوفَاشْ، وْكَنْزْ فِي السْمَاءْ مَا يَفْنَاشْ. الغَادِى لاَ ثَمَّة لاَ سَارِقْ بَاشْ يِسْرْقُو وْلاَ سُوسْ بَاشْ يَاكْلُو.</div>
<div class="v" id="v34"><span class="vn">34</span> وِينْ يْكُونْ كَنْزْكُمْ وِينْ يْكُونْ قَلْبْكُمْ.»</div>
<div class="v" id="v35"><h2>مَثَلْ العَبِيدْ الأُمَنَاءْ</h2><span class="vn">35</span> <span class="br-p"><br><br></span>«كُونُوا مِتْحَزّْمِينْ وِفْنَارَاتْكُمْ شَاعْلَة.</div>
<div class="v" id="v36"><span class="vn">36</span> وْكُونُوا كِيفْ نَاسْ يِسْتَنَّاوْ فِي سِيدْهُمْ بَاشْ يَرْجَعْ مِنْ سَهْرِيَّة مْتَاعْ عِرْسْ وْوَقْتِلِّي يُوصِلْ وِيْدُقْ البَابْ يْحِلُّولُو بِالوَقْتْ:</div>
<div class="v" id="v37"><span class="vn">37</span> صَحَّة لِيهُمْ هَاكَا الخُدَّامْ وَقْتِلِّي يَرْجَعْ سِيدْهُمْ وْيَلْقَاهُمْ سَاهْرِينْ. نْقُلْكُمْ الحَقْ: رَاهُو يِتْحَزِّمْ وْيِخْدِمْهُمْ وِيْخَلِّيهُمْ هُومَا يِرْتَاحُوا.</div>
<div class="v" id="v38"><span class="vn">38</span> صَحَّة لِيهُمْ إِذَا كَانْ رْجَعْ سِيدْهُمْ فِي نُصْفْ اللِّيلْ وِلاَّ فِي الثْلاَثَة مْتَاعْ الصْبَاحْ وِلْقَاهُمْ سَاهْرِينْ.</div>
<div class="v" id="v39"><span class="vn">39</span> آمَا أَعْرْفُوا الشَّيْء هَاذَا، كَانْ جَا مُولَى الدَّارْ يَعْرِفْ وَقْتَاشْ بَاشْ يِدْهْمُوا عْلِيهْ السُّرَّاقْ، تَالِي رَاهُو سْهَرْ وْمَا خَلاَّشْ دَارُو تِتْسْرِقْ.</div>
<div class="v" id="v40"><span class="vn">40</span> هَاذَاكَا عْلاَشْ إِنْتُومَا زَادَا حَضّْرُوا رْوَاحْكُمْ عْلَى خَاطِرْنِي آنَا إِبْنْ الإِنْسَانْ بَاشْ نَرْجَعْ فِي سَاعَة مَا تْجِيشْ عْلَى بَالْكُمْ.»</div>
<div class="v" id="v41"><h2>مَثَلْ الوْكِيلْ الأَمِينْ</h2><h2>&lt;n&gt;(مَتَّى ٢٤‏:٤٥‏-٥١)&lt;/n&gt;</h2><span class="vn">41</span> <span class="br-p"><br><br></span>وِسْإِلْ بُطْرُسْ يَسُوعْ: «يَا رَبْ المَثَلْ هَاذَا قُلْتُو لِينَا أَحْنَا بَرْكْ وِلاَّ لِلنَّاسْ الكُلْ؟»</div>
<div class="v" id="v42"><span class="vn">42</span> قَالْ الرَّبْ: «شْكُونُو الوْكِيلْ الثِّيقَة الِّي يَعْرِفْ كِيفَاشْ يِتْصَرِّفْ وِلِّي سِيدُو وَكّْلُو عْلَى دَارُو وِعْلَى العَبِيدْ مْتَاعُو بَاشْ يَعْطِيهُمْ المَاكْلَة مْتَاعْهُمْ فِي وَقْتْهَا؟</div>
<div class="v" id="v43"><span class="vn">43</span> صَحَّة لِيهْ هَاكَا الخْدِيمْ كِيَرْجَعْ سِيدُو وْيَلْقَاهْ خْدِمْ خِدْمْتُو.</div>
<div class="v" id="v44"><span class="vn">44</span> نْقُلْكُمْ الحَقْ: رَاهُو بَاشْ يْوَكّْلُو عْلَى أَمْلاَكُو الكُلْهَا.</div>
<div class="v" id="v45"><span class="vn">45</span> آمَا إِذَا كَانْ الخْدِيمْ هَاذَاكَا قَالْ بِينُو وْبِينْ رُوحُو: "سِيدِي بَاشْ يَرْجَعْ امَّخَّرْ" وِبْدَا يَضْرِبْ فِي العَبِيدْ، النْسَاء وِالرْجَالْ، وْيَاكُلْ وْيُشْرُبْ وْيِسْكِرْ.</div>
<div class="v" id="v46"><span class="vn">46</span> رَاهُو سِيدُو بَاشْ يَرْجَعْ فِي نْهَارْ مَا يْجِيشْ عْلَى بَالُو وْفِي سَاعَة مَا يَعْرِفْهَاشْ وْبِشْ يْعَاقْبُو بَرْشَة وِيْحُطُّو مْعَ الغَدَّارِينْ.</div>
<div class="v" id="v47"><span class="vn">47</span> وْآمَا الخْدِيمْ هَاذَاكَا الِّي يَعْرِفْ الإِرَادَة مْتَاعْ سِيدُو آمَا مَا يْحَضِّرْشْ رُوحُو وْمَا يَعْمِلْشْ الشَّيْء الِّي سِيدُو يْحِبْ عْلِيهْ رَاهُو بَاشْ يِتْضْرَبْ بَرْشَة.</div>
<div class="v" id="v48"><span class="vn">48</span> آمَا الِّي مَا يَعْرِفْشْ وِعْمَلْ الشَّيْء الِّي يِسْتَاهِلْ عْلِيهْ الضَّرْبْ، رَاهُو بَاشْ يِتْضْرَبْ شْوَيَّة، الِّي يَعْطِيوْهْ البَرْشَة رَاهُمْ زَادَا بَاشْ يُطْلْبُوا مِنْ عَنْدُو بَرْشَة، وِلِّي يِمّْنُوهْ عْلَى البَرْشَة زَادَا بَاشْ يُطْلْبُوا مِنُّو أَكْثِرْ مِلِّي إمّْنُوهْ عْلِيهْ.»</div>
<div class="v" id="v49"><h2>يَسُوعْ وِالعَالَمْ</h2><h2>&lt;n&gt;(مَتَّى ١٠‏:٣٤‏-٣٦)&lt;/n&gt;</h2><span class="vn">49</span> <span class="br-p"><br><br></span>«آنَا رَانِي جِيتْ بَاشْ نْشَعِّلْ النَّارْ فِي الأَرْضْ، وْقَدَّاشْ نِتْمَنَّى لُو كَانْ شِعْلِتْ!</div>
<div class="v" id="v50"><span class="vn">50</span> آمَا رَاهُو قْبَلْ هَاذَا عِنْدِي مَعْمُودِيَّة يِلْزِمْنِي نِتْعَمِّدْ بِيهَا، وْرَانِي بَاشْ نَبْقَى مْكَبِّشْ حَتَّى لِينْ اتِّمْ.</div>
<div class="v" id="v51"><span class="vn">51</span> يَاخِي مَاشِي فِي بَالْكُمْ الِّي آنَا جِيتْ بَاشْ نْجِيبْ سَلاَمْ لِلأَرْضْ؟ آنَا نْقُلْكُمْ لاَ، جِيتْ بَاشْ نْفَرِّقْ مَا بِينْ النَّاسْ.</div>
<div class="v" id="v52"><span class="vn">52</span> إِذَا كَانْ دَارْ فِيهَا خَمْسَة، رَاهُمْ بَاشْ يِتْقِسْمُوا: ثْلاَثَة ضِدْ ثْنِينْ، وِثْنِينْ ضِدْ ثْلاَثَة،</div>
<div class="v" id="v53"><span class="vn">53</span> <span class="br-p"><br><br></span><span class="br-ind"><br><span class="indent">&nbsp;</span></span>البُو ضِدْ وِلْدُو،<br> <span class="br-ind"><br><span class="indent">&nbsp;</span></span>وِالوْلَدْ ضِدْ بُوهْ.<br> <span class="br-ind"><br><span class="indent">&nbsp;</span></span>الأُمْ ادُّورْ عْلَى بِنْتْهَا،<br> <span class="br-ind"><br><span class="indent">&nbsp;</span></span>وِالطُّفْلَة ادُّورْ عْلَى أُمّْهَا.<br> <span class="br-ind"><br><span class="indent">&nbsp;</span></span>الحْمَاةْ عْلَى كَنِّتْهَا<br> <span class="br-ind"><br><span class="indent">&nbsp;</span></span>وِالكَنَّة عْلَى حْمَاتْهَا.»<br></div>
<div class="v" id="v54"><h2>عَلاَمَاتْ آخِرْ الزْمَانْ</h2><h2>&lt;n&gt;(مَتَّى ١٦‏:٢‏-٣، ٥‏:٢٥‏-٢٦)&lt;/n&gt;</h2><span class="vn">54</span> <span class="br-p"><br><br></span>وْزَادْ قَالْ لِلنَّاسْ: «وَقْتِلِّي تْشُوفُوا السْحَابْ طَالِعْ مِالغَرْبْ بِالوَقْتْ تْقُولُوا: "المْطَرْ جَايَة" وِالشَّيْء هَاذَاكَا يْصِيرْ.</div>
<div class="v" id="v55"><span class="vn">55</span> وْكِيْهِبْ الرِّيحْ مْتَاعْ الجَنُوبْ، تْقُولُوا: "اليُومْ بَاشْ يْكُونْ نْهَارْ سْخُونْ" وِالشَّيْء هَاذَاكَا يْصِيرْ.</div>
<div class="v" id="v56"><span class="vn">56</span> يَا مُنَافْقِينْ تَعْرْفُوا كِيفَاشْ تْفَرّْقُوا بِينْ حَالِةْ السْمَاءْ وِالأَرْضْ، إِمَّالاَ كِيفَاشْ مَا تَعْرْفُوشْ العَلاَمَاتْ مْتَاعْ الزْمَانْ هَاذَا؟»</div>
<div class="v" id="v57"><span class="vn">57</span> <span class="br-p"><br><br></span>«وِعْلاَشْ مَا تُحْكْمُوشْ وَحَّدْكُمْ شْنُوَّة هُوَ الحَقْ؟</div>
<div class="v" id="v58"><span class="vn">58</span> كِتَبْدَا مَاشِي مْعَ الِّي شَاكِي بِيكْ لِلمَحْكْمَة، حَاوِلْ فِي الطْرِيقْ بَاشْ تِتْصَالِحْ مْعَاهْ، بَاشْ مَا يْهِزِّكْشْ لِلقَاضِي، وِالقَاضِي يْسَلْمِكْ لِلشُّرْطِي وِالشُّرْطِي يْحُطِّكْ فِي الحَبْسْ.</div>
<div class="v" id="v59"><span class="vn">59</span> آنَا نْقُلِّكْ: رَاكْ مَاكِشْ بَاشْ تُخْرُجْ مِنْ غَادِي بِالكُلْ حَتَّى لِينْ تْخَلِّصْ آخِرْ مِلِّيمْ.»</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->I مل ١٠‏:١‏-١٠<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>