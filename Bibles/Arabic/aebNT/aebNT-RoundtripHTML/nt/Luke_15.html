<html><head>
<meta http-equiv="Content-Type" content="text/html;charset=utf-8" />
<title>Luke 15 &ndash; لُوقَا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 15);">
<div id="navbar"><a href="../index.html">العهد الجديد بالعربية التونسية</a> &ndash; <b>لُوقَا</b> &ndash; <a href="Luke_1.html">1</a> ... <a href="Luke_13.html">13</a> <a href="Luke_14.html">14</a> <b>15</b> <a href="Luke_16.html">16</a> <a href="Luke_17.html">17</a> ... <a href="Luke_24.html">24</a> </div><hr>
<h1>Luke 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>مَثَلْ العَلُّوشْ الضَّايِعْ</h2><h2>&lt;n&gt;(مَتَّى ١٨‏:١٢‏-١٤)&lt;/n&gt;</h2><span class="vn">1</span> <span class="br-p"><br><br></span>وْكَانُوا المَكَّاسَة الكُلْهُمْ وِالمِذْنْبِينْ يْجِيوْ لْيَسُوعْ بَاشْ يِسْمْعُوهْ.</div>
<div class="v" id="v2"><span class="vn">2</span> يَاخِي الفَرِّيسِيِّينْ وِالكُتَّابْ مْتَاعْ اليْهُودْ بْدَاوْا يِتْشَكُّوا وْقَالُوا: «الرَّاجِلْ هَاذَا يَفْرَحْ بِالمِذْنْبِينْ وْيَاكُلْ مْعَاهُمْ.»</div>
<div class="v" id="v3"><span class="vn">3</span> يَاخِي عْطَاهُمْ يَسُوعْ المَثَلْ هَاذَا وْقَالْ:</div>
<div class="v" id="v4"><span class="vn">4</span> «شْكُونْ مِنْكُمْ الِّي عَنْدُو مْيَاةْ عَلُّوشْ وْضَيَّعْ وَاحِدْ مِنْهُمْ مُوشْ بَاشْ يْخَلِّي التِّسْعَة وْتِسْعِينْ فِي الخْلاَء وْيِمْشِي يْلَوِّجْ عْلَى العَلُّوشْ الضَّايِعْ حَتَّى لِينْ يَلْقَاهْ؟</div>
<div class="v" id="v5"><span class="vn">5</span> وْبَعْدْ مَا يَلْقَاهْ يْهِزُّو عْلَى كْتَافُو وْهُوَ فَرْحَانْ.</div>
<div class="v" id="v6"><span class="vn">6</span> مِنْ بَعْدْ يَرْجَعْ لْدَارُو وْيِسْتَدْعَى الجِيرَانْ وِصْحَابُو وِيْقُولِلْهُمْ "أَفْرْحُوا مْعَايَا رَانِي لْقِيتْ عَلُّوشِي الِّي ضَاعْلِي!"</div>
<div class="v" id="v7"><span class="vn">7</span> نْقُولِلْكُمْ: هَكَّا تْكُونْ ثَمَّة فَرْحَة كْبِيرَة فِي السْمَاءْ وَقْتِلِّي مِذْنِبْ وَاحِدْ يْتُوبْ أَكْثِرْ مِنْ تِسْعَة وْتِسْعِينْ أَبْرَارْ مَا هُمْشْ فِي حَاجَة بَاشْ يْتُوبُوا.»</div>
<div class="v" id="v8"><h2>مَثَلْ الدِّينَارْ الِّي ضَاعْ</h2><span class="vn">8</span> <span class="br-p"><br><br></span>«وِلاَّ شْكُونِي هِيَ المْرَا الِّي عِنْدْهَا عَشْرَة دِينَارَاتْ فِضَّة وْضَيّْعِتْ دِينَارْ مِنْهُمْ، مُوشْ بَاشْ تْشَعِّلْ الفْنَارْ وْتُكْنُسْ الدَّارْ بِلْقْدَا حَتَّى لِينْ تَلْقَاهْ؟</div>
<div class="v" id="v9"><span class="vn">9</span> وْبَعْدْ مَا تَلْقَاهْ، تِسْتَدْعَى جَارَاتْهَا وِصْحَابْهَا وِتْقُولِلْهُمْ: "أَفْرْحُوا مْعَايَا رَانِي لْقِيتْ الدِّينَارْ مْتَاعِي."</div>
<div class="v" id="v10"><span class="vn">10</span> نْقُولِلْكُمْ كِيفْ مَا هَكَّا يَفْرْحُوا المْلاَيْكَة مْتَاعْ اللهْ بْمِذْنِبْ وَاحِدْ وَقْتِلِّي يْتُوبْ.»</div>
<div class="v" id="v11"><h2>مَثَلْ الوْلِدْ الضَّالْ</h2><span class="vn">11</span> <span class="br-p"><br><br></span>وْقَالْ يَسُوعْ: «كَانْ ثَمَّة وَاحِدْ عَنْدُو زُوزْ وْلاَدْ:</div>
<div class="v" id="v12"><span class="vn">12</span> قَالْ الصْغِيرْ فِيهُمْ لْبُوهْ: "يَا بَابَا أَعْطِينِي البَايْ مْتَاعِي مِالوَرْثَة." يَاخِي قْسِمِّلْهُمْ بُوهُمْ كُلْ مَا يِمْلِكْ.</div>
<div class="v" id="v13"><span class="vn">13</span> وْبَعْدْ أَيَّامَاتْ لَمْ الوْلِدْ الصْغِيرْ كُلْ مَا عَنْدُو وِمْشَى لِبْلاَدْ بْعِيدَة، وِالغَادِي صْرَفْ فْلُوسُو الكُلْ فِي الفْسَادْ.</div>
<div class="v" id="v14"><span class="vn">14</span> وْكِصْرَفْ الِّي عَنْدُو الكُلْ، جَاتْ مَجَاعَة كْبِيرَة عْلَى البْلاَدْ هَاذِيكَا وِصْبَحْ مِحْتَاجْ.</div>
<div class="v" id="v15"><span class="vn">15</span> وِمْشَى لْوَاحِدْ مِنْ امَّالِي البْلاَدْ، يَاخِي بَعْثُو يَسْرَحْلُو بِالحْلاَلِفْ مْتَاعُو.</div>
<div class="v" id="v16"><span class="vn">16</span> وْكَانْ دِيمَا يِشْتْهَى بَاشْ يِمْلَى كِرْشُو بِالخَرُّوبْ الِّي يَاكْلُوا فِيهْ الحْلاَلِفْ، آمَا حَتَّى وَاحِدْ مَا عْطَاهْ.</div>
<div class="v" id="v17"><span class="vn">17</span> وَلّى رْجَعْ عْلَى رُوحُو وْقَالْ: "قَدَّاشْ مِنْ خَدَّامْ عِنْدْ بَابَا، عَنْدُو الخُبْزْ بِالفَاضِلْ وْآنَا هْنَا قْرِيبْ نْمُوتْ بِالجُّوعْ.</div>
<div class="v" id="v18"><span class="vn">18</span> نْقُومْ وْنَرْجَعْ لْبَابَا وِنْقُلُّو: يَا بَابَا آنَا غْلُطْتْ فِي حَقْ رَبِّي وْفِي حَقِّكْ.</div>
<div class="v" id="v19"><span class="vn">19</span> وْمَا نِسْتْحَقِّشْ نِتْسَمَّى وِلْدِكْ، رُدّْنِي كِيمَا وَاحِدْ مِالخَدَّامَا مْتَاعِكْ."</div>
<div class="v" id="v20"><span class="vn">20</span> قَامْ وِرْجَعْ لْبُوهْ، آمَا بُوهْ وَقْتِلِّي شَافُو مِنْ بْعِيدْ حَنْ عْلِيهْ وِجْرَالُو وْعَنّْقُو وْبَاسُو.</div>
<div class="v" id="v21"><span class="vn">21</span> وْقَالْ الوْلِدْ: "يَا بَابَا، آنَا غْلُطْتْ فِي حَقْ رَبِّي وْفِي حَقِّكْ وْمَا نِسْتْحَقِّشْ نِتْسَمَّى وِلْدِكْ."</div>
<div class="v" id="v22"><span class="vn">22</span> آمَا البُو قَالْ لِلعَبِيدْ مْتَاعُو: "فِيسَعْ جِيبُوا أَحْسِنْ جِبَّة وْلَبّْسُوهَالُو، وْحُطُّولُو خَاتِمْ فِي صُبْعُو وْلَبّْسُوهْ صَبَّاطْ.</div>
<div class="v" id="v23"><span class="vn">23</span> وْجِيبُوا العْجِلْ السْمِينْ وَاذْبْحُوهْ وْخَلِّينَا نَاكْلُوا وْنَفْرْحُوا.</div>
<div class="v" id="v24"><span class="vn">24</span> رَاهُو وِلْدِي هَاذَا كَانْ مِيتْ وِحْيَى وْكَانْ ضَايِعْ وْتُوجِدْ." وِبْدَاوْا الحَفْلَة.</div>
<div class="v" id="v25"><span class="vn">25</span> وْوِلْدُو الكْبِيرْ كَانْ فِي السَّانْيَة، كِجَا وِقْرُبْ مِالدَّارْ سْمَعْ صُوتْ الغْنَاء وِالشْطِيحْ.</div>
<div class="v" id="v26"><span class="vn">26</span> عَيِّطْ عْلَى وَاحِدْ مِالخَدَّامَا وْسِأْلُو عَلِّي قَاعِدْ يْصِيرْ.</div>
<div class="v" id="v27"><span class="vn">27</span> جَاوْبُو الخَدَّامْ: "خُوكْ رْجَعْ، وْبُوكْ ذْبَحْلُو العْجِلْ السْمِينْ عْلَى خَاطْرُو رْجَعْ لاَبَاسْ."</div>
<div class="v" id="v28"><span class="vn">28</span> آمَا الوْلِدْ الكْبِيرْ تْغَشِشْ وْمَا حَبِّشْ يُدْخُلْ، خْرَجْلُو بُوهْ يِتْشَحِّتْ فِيهْ.</div>
<div class="v" id="v29"><span class="vn">29</span> جَاوْبُو: "آنَا نِخْدِمْ فِيكْ السْنِينْ هَاذِي الكُلْهَا وْعُمْرِي مَا طَيِّحْتْلِكْ كِلْمْتِكْ آمَا إِنْتِ مَا عْطِيتْنِيشْ حَتَّى بِرْشْنِي بَاشْ نَفْرَحْ بِيهْ مْعَ صْحَابِي.</div>
<div class="v" id="v30"><span class="vn">30</span> وْكِرْجَعْ وِلْدِكْ هَاذَا الِّي كْلاَلِكْ رِزْقِكْ مْعَ النْسَاء الفَاسْدِينْ ذْبَحْتْلُو العْجِلْ السْمِينْ."</div>
<div class="v" id="v31"><span class="vn">31</span> قَالُّو بُوهْ: "يَا وِلْدِي إِنْتِ دِيمَا مْعَايَا وِلِّي نِمْلْكُو رَاهُو الكُلُّو لِيكْ.</div>
<div class="v" id="v32"><span class="vn">32</span> آمَا رَاهُو كَانْ لاَزِمْنَا بَاشْ نَفْرْحُوا وْنِتْهَنُّوا عْلَى خَاطِرْ خُوكْ هَاذَا كَانْ مِيتْ وِحْيَى وْكَانْ ضَايِعْ وْتُوجِدْ."»</div>
</div>
<!-- PARSED ABOVE; EDITING MAY BREAK PARSER -->
</body></html>