<html><head>
<meta http-equiv="Content-Type" content="text/html;charset=utf-8" />
<title>Luke 18 &ndash; لُوقَا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 18);">
<div id="navbar"><a href="../index.html">العهد الجديد بالعربية التونسية</a> &ndash; <b>لُوقَا</b> &ndash; <a href="Luke_1.html">1</a> ... <a href="Luke_16.html">16</a> <a href="Luke_17.html">17</a> <b>18</b> <a href="Luke_19.html">19</a> <a href="Luke_20.html">20</a> ... <a href="Luke_24.html">24</a> </div><hr>
<h1>Luke 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>مَثَلْ المْرَا الِّي رَاجِلْهَا مِيتْ وِالقَاضِي</h2><span class="vn">1</span> <span class="br-p"><br><br></span>وِعْطَاهُمْ مَثَلْ عْلَى كِيفَاشْ يِلْزِمْهُمْ يْصَلِّيوْ دِيمَا وْمَا يِفْشْلُوشْ</div>
<div class="v" id="v2"><span class="vn">2</span> وْقَالْ: «كَانِتْ ثَمَّة مْدِينَة فِيهَا قَاضِي مَا يْخَافِشْ رَبِّي وْمَا يِحْتَرَمْ حَتَّى إِنْسَانْ.</div>
<div class="v" id="v3"><span class="vn">3</span> وْفِي المْدِينَة هَاذِيكَا كَانِتْ ثَمَّة مْرَا رَاجِلْهَا مِيتْ دِيمَا تْجِيهْ وِتْقُلُّو: "خُوذْلِي حَقِّى مِلِّي ظَالِمْنِي."</div>
<div class="v" id="v4"><span class="vn">4</span> وِبْقَى مُدَّة مِالزْمَانْ مِنْ غِيرْ مَا يَاخْذُلْهَا حَقّْهَا، آمَا مِنْ بَعْدْ قَالْ بِينُو وْبِينْ رُوحُو: "حَتَّى لُوكَانْ آنَا مَا نْخَافِشْ مِنْ رَبِّي وْمَا نِحْتَرِمْ حَتَّى بَشَرْ.</div>
<div class="v" id="v5"><span class="vn">5</span> آمَا عْلَى خَاطِرْ المْرَا هَاذِي تْقَلِّقْ فِيَّ، بَاشْ نَعْطِيهَا حَقْهَا وْهَكَّا مَا عَادِشْ تْجِي دِيمَا وِتْوَجِّعْلِي رَاسِي."»</div>
<div class="v" id="v6"><span class="vn">6</span> وْقَالْ الرَّبْ زَادَا: «اسْمْعُوا القَاضِي الظَّالِمْ آشْ قَالْ.</div>
<div class="v" id="v7"><span class="vn">7</span> إِمَّالاَ اللهْ مَا يُحْكُمْشْ بِالعَدْلْ لِلنَّاسْ الِّي خْتَارْهُمْ وَقْتِلِّي يُطْلْبُوهْ لِيلْ مْعَ نْهَارْ؟ رَغْمْ اللِّي يُصْبُر عْلِيهِمْ بَرْشَا؟</div>
<div class="v" id="v8"><span class="vn">8</span> نْقُولِلْكُمْ: رَاهُو بَاشْ يَاخْذُلْهُمْ حَقْهُمْ فِيسَعْ، آمَا وَقْتِلِّي آنَا إِبْنْ الإِنْسَانْ نَرْجَعْ زَعْمَة بَاشْ نَلْقَى إِيمَانْ عْلَى الأَرْضْ؟»</div>
<div class="v" id="v9"><h2>مَثَلْ الفِرِّيسِي وِالمَكَّاسْ</h2><span class="vn">9</span> <span class="br-p"><br><br></span>وِعْطَاهُمْ مَثَلْ آخَرْ عْلَى نَاسْ عِنْدْهُمْ ثِقَة فِي رْوَاحْهُمْ الِّي هُومَا أَبْرَارْ وْيَحْقْرُوا فِي النَّاسْ الأُخْرِينْ.</div>
<div class="v" id="v10"><span class="vn">10</span> «طَلْعُوا زُوزْ مِالنَّاسْ لِلهَيْكِلْ بَاشْ يْصَلِّيوْ، وَاحِدْ فَرِّيسِي وِالآخَرْ يْلِمْ فِي الضَّرَايِبْ.</div>
<div class="v" id="v11"><span class="vn">11</span> وْقُفْ الفَرِّيسِي يْصَلِّي وْقَالْ بِينُو وْبِينْ رُوحُو: "نُشْكْرِكْ يَا اللهْ الِّي آنَا مَا نِيشْ كِيمَا بْقِيِّةْ النَّاسْ الأُخْرِينْ الطَّمَّاعِينْ وِالظَّالْمِينْ وِلِّي يَزْنُوا، وِلاَّ كِيمَا الِّي يْلِمْ فِي الضَّرَايِبْ هَاذَا.</div>
<div class="v" id="v12"><span class="vn">12</span> نْصُومْ مَرّْتِينْ فِي الجِّمْعَة وْنَعْطِي العْشُرْ عْلَى كُلْ مَا نِكْسِبْ."</div>
<div class="v" id="v13"><span class="vn">13</span> آمَا الِّي يْلِمْ فِي الضَّرَايِبْ وْقُفْ مِنْ بْعِيدْ وْمَا حَبِّشْ حَتَّى يْهِزْ عِينِيهْ لِلسْمَاء، آمَا ضْرَبْ صَدْرُو وْقَالْ: "يَا اللهْ ارْحِمْنِي رَانِي مِذْنِبْ."</div>
<div class="v" id="v14"><span class="vn">14</span> نْقُولِلْكُمْ رَاهُو الإِنْسَانْ هَاذَا رْجَعْ لْدَارُو طَاهِرْ مِالذْنُوبْ عَكْسْ الآخَرْ. رَاهُو الِّي يْعَلِّي مِنْ رُوحُو يَهْبِطْ، وِلِّي يْنَقِّصْ مِنْ رُوحُو يَعْلَى.»</div>
<div class="v" id="v15"><h2>يَسُوعْ يْبَارِكْ الوْلاَدْ الصْغَارْ</h2><h2>&lt;n&gt;(مَتَّى ١٩‏:١٣‏-١٥ ؛ مَرْقُسْ ١٠‏:١٣‏-١٦)&lt;/n&gt;</h2><span class="vn">15</span> <span class="br-p"><br><br></span>وْثَمَّة نَاسْ جَابُولُو وْلاَدْ صْغَارْ بَاشْ يْحُطْ عْلِيهُمْ يِدُّو وِيْبَارِكْهُمْ، يَاخِي كِشَافُوهُمْ التْلاَمْذَة لاَمُوا عْلِيهُمْ.</div>
<div class="v" id="v16"><span class="vn">16</span> آمَا يَسُوعْ عَيّْطِلْهُمْ وْقَالْ: «خَلُّوا الصْغَارْ يْجِيوْنِي وْمَا تْحُوزُوهُمْشْ، رَاهِي مَمْلِكْةْ اللهْ لِلنَّاسْ الِّي كِيفْهُمْ.</div>
<div class="v" id="v17"><span class="vn">17</span> نْقُولِلْكُمْ الحَقْ الِّي مَا يِقْبِلْشْ مَمْلِكْةْ اللهْ كِيفْ وْلِدْ صْغِيرْ، عُمْرُو مَا يُدْخْلِلْهَا.»</div>
<div class="v" id="v18"><h2>شْنُوَّة نَعْمِلْ بَاشْ نُورِثْ الحَيَاةْ الأَبَدِيَّة</h2><h2>&lt;n&gt;(مَتَّى ١٩‏:١٦‏-٣٠ ؛ مَرْقُسْ ١٠‏:١٧‏-٣١)&lt;/n&gt;</h2><span class="vn">18</span> <span class="br-p"><br><br></span>وْسِأْلُو رَاجِلْ غْنِي وْقَالْ: «يَا مُعَلِّمْ يَا بَاهِي، آشْ نَعْمِلْ بَاشْ نُورِثْ الحَيَاةْ الأَبَدِيَّة؟»</div>
<div class="v" id="v19"><span class="vn">19</span> قَالُّو يَسُوعْ: «عْلاَشْ تْقُلِّي يَا بَاهِي؟ مَا ثَمَّة حَتَّى حَدْ بَاهِي كَانْ اللهْ وَحْدُو.</div>
<div class="v" id="v20"><span class="vn">20</span> <sup class="fnm"><a name="fnm1" href="#fn1">1</a></sup>إِنْتِ تَعْرِفْ الوْصَايَا: "مَا تَزْنَاشْ، مَا تُقْتُلْشْ، مَا تِسْرِقْشْ، مَا تِشْهِدْشْ بِالكِذْبْ، إِكْرِمْ بُوكْ وْأُمِّكْ."»</div>
<div class="v" id="v21"><span class="vn">21</span> قَالْ: «الحَاجَاتْ هَاذُومَا الكُلْهُمْ نَعْمِلْ فِيهُمْ مِلِّي كُنْتْ صْغِيرْ.»</div>
<div class="v" id="v22"><span class="vn">22</span> وْكِسْمَعْ يَسُوعْ الكْلاَمْ هَاذَا قَالُّو: «مَا زَالِتْ نَاقْصِتِّكْ حَاجَة وَحْدَة، بِيعْ كُلْ مَا تِمْلِكْ وْفَرّْقُو عْلَى الفُقَرَاءْ، وْهَكَّا يْوَلِّي عِنْدِكْ كَنْزْ فِي السْمَاءْ وِمْبَاعِدْ إِيجَا وْتَبَّعْنِي.»</div>
<div class="v" id="v23"><span class="vn">23</span> آمَا الرَّاجِلْ كِسْمَعْ كْلاَمْ يَسُوعْ حْزِنْ بَرْشَة عْلَى خَاطْرُو كَانْ غْنِي بَرْشَة.</div>
<div class="v" id="v24"><span class="vn">24</span> وْكِشَافْ يَسُوعْ الشَّيْء هَاذَا قَالْ: «قَدَّاشْ صْعِيبْ عْلَى النَّاسْ الغُنْيَا بَاشْ يُدْخْلُوا لْمَمْلِكْةْ اللهْ.</div>
<div class="v" id="v25"><span class="vn">25</span> رَاهُو دْخُولْ الجْمَلْ فِي نُقْبَة مْتَاعْ إِبْرَة أسْهِلْ مِنْ إِنُّو وَاحِدْ غْنِي يُدْخُلْ لْمَمْلِكْةْ اللهْ.»</div>
<div class="v" id="v26"><span class="vn">26</span> يَاخِي الِّي يِسْمْعُوا فِي الكْلاَمْ هَاذَا قَالُوا: «إِمَّالاَ شْكُونْ يْنَجِّمْ يُخْلُصْ؟»</div>
<div class="v" id="v27"><span class="vn">27</span> قَالْ يَسُوعْ: «المُسْتَحِيلْ عِنْدْ النَّاسْ، مُمْكِنْ عِنْدْ اللهْ.»</div>
<div class="v" id="v28"><span class="vn">28</span> يَاخِي قَالْ بُطْرُسْ: «هَاوْ أَحْنَا خَلِّينَا كُلْ شَيْء وْتَبِّعْنَاكْ.»</div>
<div class="v" id="v29"><span class="vn">29</span> يَاخِي قَالِلْهُمْ يَسُوعْ: «نْقُلْكُمْ الحَقْ: كُلْ مِنْ خَلَّى دَارْ، وِلاَّ مْرَا، وِلاَّ إِخْوَة، وِلاَّ وَالْدِينْ، وِلاَّ وْلاَدْ عْلَى خَاطِرْ مَمْلِكْةْ اللهْ.</div>
<div class="v" id="v30"><span class="vn">30</span> رَاهُو تَرْجِعْلُو قَدّْهَا بَرْشَة مَرَّاتْ فِي الزْمَانْ هَاذَا، وْيَاخُذْ فِي الزْمَانْ الجَّايْ الحَيَاةْ الأَبَدِيَّة.»</div>
<div class="v" id="v31"><h2>يَسُوعْ يِتْنَبَّأ مَرَّة أُخْرَى عْلَى مُوتُو</h2><h2>&lt;n&gt;(مَتَّى ٢٠‏:١٧‏-١٩ ؛ مَرْقُسْ ١٠‏:٣٢‏-٣٤)&lt;/n&gt;</h2><span class="vn">31</span> <span class="br-p"><br><br></span>مِنْ بَعْدْ قْعَدْ مْعَ تْلاَمِذْتُو الأَثْنَاشْ وَحَّدْهُمْ وْقَالِلْهُمْ: «هَاوْ بَاشْ نَطْلْعُوا لْأُورْشَلِيمْ وِالحَاجَاتْ الِّي كِتْبُوهَا الأَنْبِيَاءْ عْلِيَّ آنَا إِبْنْ الإِنْسَانْ الكُلْهَا بَاشْ اتِّمْ.</div>
<div class="v" id="v32"><span class="vn">32</span> رَاهُو بَاشْ يْسَلّْمُونِي لِيْدِينْ الشْعُوبْ الأُخْرِينْ وْيِتْمَسْخْرُوا عْلِيَّ وْنِتْهَانْ وْيِبْصْقُوا عْلِيَّ.</div>
<div class="v" id="v33"><span class="vn">33</span> وْيُقْتْلُونِي بَعْدْ مَا يَضْرْبُونِي بِالسُّوطْ وْفِي النْهَارْ الثَّالِثْ نْقُومْ.»</div>
<div class="v" id="v34"><span class="vn">34</span> آمَا هُومَا مَا فِهْمُوا حَتَّى شَيْء، وِالحَاجَاتْ هَاذِي كَانِتْ مَحْجُوبَة عْلِيهُمْ وْمَا فَهْمُوشْ الشَّيْء الِّي تْقَالْ.</div>
<div class="v" id="v35"><h2>يَسُوعْ يِشْفِى الأَعْمَى</h2><h2>&lt;n&gt;(مَتَّى ٢٠‏:٢٩‏-٣٤ ؛ مَرْقُسْ ١٠‏:٤٦‏-٥٢)&lt;/n&gt;</h2><span class="vn">35</span> <span class="br-p"><br><br></span>وْكِوْصُلْ بِحْذَا أَرِيحَا، كَانْ ثَمَّة وَاحِدْ أَعْمَى قَاعِدْ بِجْنَبْ الطْرِيقْ يُطْلُبْ.</div>
<div class="v" id="v36"><span class="vn">36</span> وْكِسْمَعْ النَّاسْ مِتْعَدِّينْ، سْإِلْ شْنُوَّة الِّي قَاعِدْ يْصِيرْ.</div>
<div class="v" id="v37"><span class="vn">37</span> قَالُولُو: «يَسُوعْ النَّاصْرِي مِتْعَدِّي مِنْ هْنَا.»</div>
<div class="v" id="v38"><span class="vn">38</span> بْدَا يْعَيِّطْ وِيْقُولْ: «يَا يَسُوعْ وِلْدْ دَاوُدْ، ارْحِمْنِي.»</div>
<div class="v" id="v39"><span class="vn">39</span> لَكِنْ النَّاسْ الِّي قَاعْدِينْ يِمْشِيوْ مِالقُدَّامْ صَاحُوا عْلِيهْ بَاشْ يُسْكُتْ، آمَا هُوَ زَادْ صَاحْ وْقَالْ: «يَا وِلْدْ دَاوُدْ ارْحِمْنِي.»</div>
<div class="v" id="v40"><span class="vn">40</span> وْقُفْ يَسُوعْ وِأْمَرْ بَاشْ يْجِيبُوهُولُو، وْكِقْرُبْ مِنُّو سِأْلُو:</div>
<div class="v" id="v41"><span class="vn">41</span> «شْنُوَّة تْحِبّْنِي نَعْمِلِّكْ؟» قَالْ: «يَا سِيدِي، نْحِبْ نَرْجَعْ نْشُوفْ!»</div>
<div class="v" id="v42"><span class="vn">42</span> قَالُّو يَسُوعْ: «أَرْجِعْ شُوفْ مِنْ جْدِيدْ، إِيمَانِكْ شْفَاكْ.»</div>
<div class="v" id="v43"><span class="vn">43</span> وْبِالوَقْتْ وَلَّى يْشُوفْ، وْتَبّْعُو وْهُوَ يْسَبَّحْ فِي اللهْ، وِالنَّاسْ الكُلْهُمْ كِشَافُوا الشَّيْء هَاذَا مَجّْدُوا اللهْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->خر ٢٠‏:١٢‏-١٦ ؛ تث ٥‏:١٦‏-٢٠ ؛ رو ١٣‏:٩ ؛ يع ٢‏:١١<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>