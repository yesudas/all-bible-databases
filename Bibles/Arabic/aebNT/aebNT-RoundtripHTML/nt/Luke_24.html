<html><head>
<meta http-equiv="Content-Type" content="text/html;charset=utf-8" />
<title>Luke 24 &ndash; لُوقَا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 24);">
<div id="navbar"><a href="../index.html">العهد الجديد بالعربية التونسية</a> &ndash; <b>لُوقَا</b> &ndash; <a href="Luke_1.html">1</a> ... <a href="Luke_22.html">22</a> <a href="Luke_23.html">23</a> <b>24</b> </div><hr>
<h1>Luke 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>قْيَامِةْ يَسُوعْ المَسِيحْ</h2><h2>&lt;n&gt;(مَتَّى ٢٨‏:١‏-١٠ ؛ مَرْقُسْ ١٦‏:١‏-٨ ؛ يُوحَنَّا ٢٠‏:١‏-١٠)&lt;/n&gt;</h2><span class="vn">1</span> <span class="br-p"><br><br></span>وِنْهَارْ الأَحَدْ فِي الصْبَاحْ بِكْرِي جَاوْ النْسَاء لِلقْبَرْ هَازِّينْ القْوَارِصْ الِّي حَضّْرُوهَا.</div>
<div class="v" id="v2"><span class="vn">2</span> يَاخِي لْقَاوْ الحَجْرَة تْكَرْكْبِتْ مِنْ فُمْ القْبَرْ.</div>
<div class="v" id="v3"><span class="vn">3</span> وْكِدَخْلُوا مَا لْقُوشْ البْدَنْ مْتَاعْ الرَّبْ يَسُوعْ.</div>
<div class="v" id="v4"><span class="vn">4</span> وَقْتِلِّي هُومَا حَايْرِينْ فِي الِّي صَارْ إِذَا بْزُوزْ رْجَالْ لاَبْسِينْ حْوَايِجْ تِلْمَعْ وُقْفُوا بِجْنَبْهُمْ.</div>
<div class="v" id="v5"><span class="vn">5</span> خَافُوا وْهَبّْطُوا رُوسْهُمْ فِي اللأَرْضْ، وَقْتْهَا قَالُولْهُمْ الزُّوزْ الرْجَالْ: «عْلاَشْ تْلَوّْجُوا عْلَى الحَيْ بِينْ المُوتَى؟</div>
<div class="v" id="v6"><span class="vn">6</span> هُوَ مُوشْ هْنَا، آمَا رَاهُو قَامْ، تْذَكّْرُوا آشْ قَالِلْكُمْ وَقْتِلِّي كَانْ فِي الجَلِيلْ؟</div>
<div class="v" id="v7"><span class="vn">7</span> وَقْتِلِّي قَالْ الِّي هُوَ إِبْنْ الإِنْسَانْ لاَزْمُو يْسَلّْمُوهْ لْنَاسْ مِذْنْبِينْ وْيِتْصْلَبْ وْفِي النْهَارْ الثَّالِثْ يْقُومْ.»</div>
<div class="v" id="v8"><span class="vn">8</span> يَاخِي تْذَكّْرُوا كْلاَمُو.</div>
<div class="v" id="v9"><span class="vn">9</span> وَقْتِلِّي رَجْعُوا مِالقْبَرْ خَبّْرُوا الرُّسُلْ لِحْدَاشْ وِالأُخْرِينْ الكُلْهُمْ بِالحَاجَاتْ الِّي صَارُوا.</div>
<div class="v" id="v10"><span class="vn">10</span> وِلِّي خَبّْرُوا الرُّسُلْ بِالشَّيْء هَاذَا هُومَا مَرْيَمْ المَجْدَلِيَّة، وْيُوَنَّا وْمَرْيِمْ أُمْ يَعْقُوبْ وِالنْسَاء الأُخْرِينْ الِّي مْشَاوْ مْعَاهُمْ لِلقْبَرْ.</div>
<div class="v" id="v11"><span class="vn">11</span> وِالرُّسُلْ ظْهَرِّلْهُمْ الِّي هُومَا يَحْكِيوْ فِي حْكَايَاتْ فَارْغَة وْمَا صَدّْقُوهُمْشْ.</div>
<div class="v" id="v12"><span class="vn">12</span> آمَا بُطْرُسْ قَامْ وِجْرَى لِلقْبَرْ، طَلْ وْشَافْ الكْفَنْ مَلْفُوفْ وَحْدُو وْمِنْ بَعْدْ رَوِّحْ وْهُوَ مِتْعَجِّبْ مِلِّي صَارْ.</div>
<div class="v" id="v13"><h2>يَسُوعْ يُظْهُرْ لْزُوزْ تْلاَمْذَة</h2><h2>&lt;n&gt;(مَرْقُسْ ١٦‏:١٢‏-١٣)&lt;/n&gt;</h2><span class="vn">13</span> <span class="br-p"><br><br></span>وْفِي النْهَارْ هَاذَاكَا بِيدُو ثَمَّة زُوزْ مِالتْلاَمْذَة كَانُوا مَاشِينْ لْقَرْيَة تِبْعِدْ حْدَاشِنْ كِيلُومِتْرْ عْلَى أُورْشَلِيمْ اسْمْهَا عِمْوَاسْ.</div>
<div class="v" id="v14"><span class="vn">14</span> وْكَانُوا مَاشِينْ وْيِتْكَلّْمُوا عَلِّي صَارْ الكُلُّو.</div>
<div class="v" id="v15"><span class="vn">15</span> وْوَقْتِلِّي هُومَا يِتْحَدّْثُوا وْيِتْنَاقْشُوا إِذَا بْيَسُوعْ قْرُبِّلْهُمْ وِمْشَى مْعَاهُمْ.</div>
<div class="v" id="v16"><span class="vn">16</span> شَافُوهْ آمَا مَا عَرْفُوهِشْ.</div>
<div class="v" id="v17"><span class="vn">17</span> وِسْإِلْهُمْ: «فَاشْ قَاعْدِينْ تِتْحَدّْثُوا وْإِنْتُومَا مَاشِينْ؟» وُقْفُوا وْظَاهِرْ عْلَى وْجُوهْهُمْ الحُزْنْ.</div>
<div class="v" id="v18"><span class="vn">18</span> وْجَاوِبْ وَاحِدْ مِنْهُمْ إِسْمُو كْلِيُوبَاسْ وْقَالُّو: «يَاخِي إِنْتِ وَحْدِكْ البَرَّانِي الِّي جِيتْ لْأُورْشَلِيمْ وْمَا تَعْرِفْشْ آشْ وْقَعْ فِي النْهَارَاتْ هَاذُومَا؟»</div>
<div class="v" id="v19"><span class="vn">19</span> قَالِلْهُمْ: «شْنُوَّة الِّي صَارْ؟» قَالُوا: «الحَاجَاتْ الِّي وُقْعِتْ لْيَسُوعْ النَّاصْرِي الِّي كَانْ نَبِي قَادِرْ بِالقَوْلْ وْبِالفِعْلْ قُدَّامْ اللهْ وْقُدَّامْ النَّاسْ الكُلْ.</div>
<div class="v" id="v20"><span class="vn">20</span> وْكِيفَاشْ رُؤَسَاءْ الكُهَّانْ وِالأَعْيَانْ مْتَاعْنَا سَلّْمُوهْ بَاشْ يِتْحْكَمْ عْلِيهْ بِالمُوتْ وْصَلْبُوهْ.</div>
<div class="v" id="v21"><span class="vn">21</span> آمَا أَحْنَا كَانْ عِنْدْنَا أَمَلْ الِّي هُوَ بَاشْ يِفْدِي بَنِي إِسْرَائِيلْ، وْزِيدْ عْلَى هَاذَا الكُلْ، اليُومْ هُوَ النْهَارْ الثَّالِثْ مِلِّي صَارْ الشَّيْء هَاذَا.</div>
<div class="v" id="v22"><span class="vn">22</span> وْأَكْثِرْ مِنْ هَاذَا ثَمَّة نْسَاء مِنْ جْمَاعِتْنَا حَيّْرُونَا وَقْتِلِّي مْشَاوْ لِلقْبَرْ فِي الصْبَاحْ بِكْرِي.</div>
<div class="v" id="v23"><span class="vn">23</span> وْمَا لْقَاوْشْ الجُثَّة مْتَاعُو، رَجْعُوا وْقَالُولْنَا الِّي هُومَا شَافُوا رُؤْيَا مْتَاعْ زُوزْ مْلاَيْكَة يْقُولُوا عْلِيهْ الِّي هُوَ حَيْ.</div>
<div class="v" id="v24"><span class="vn">24</span> مْشَاوْ جْمَاعَة مِنَّا لِلقْبَرْ وِلْقَاوْ الحْكَايَة صْحِيحَة كِيمَا قَالُوا النْسَاء زَادَا، آمَا هُوَ مَا شَافُوهِشْ.»</div>
<div class="v" id="v25"><span class="vn">25</span> يَاخِي قَالِلْهُمْ: «يَلِّي مَا تِفْهْمُوشْ وْيَلِّي قْلُوبْكُمْ المْسَكّْرَة مَا تِمِّنْشْ بِالشَّيْء الِّي قَالُوهْ الأَنْبِيَاءْ.</div>
<div class="v" id="v26"><span class="vn">26</span> يَاخِي المَسِيحْ مُوشْ كَانْ لاَزْمُو يْعَانِى مِالوْجَايِعْ هَاذِي وْمِنْ بَعْدْ يُدْخُلْ لِلمَجْدْ مْتَاعُو؟»</div>
<div class="v" id="v27"><span class="vn">27</span> مِنْ بَعْدْ بْدَا يْفَسّْرِلْهُمْ فِي الِّي تِكْتِبْ عْلِيهْ فِي الكْتُبْ الكُلْهَا مِنْ مُوسَى حَتَّى لِلأَنْبِيَاءْ الكُلْهُمْ.</div>
<div class="v" id="v28"><span class="vn">28</span> <span class="br-p"><br><br></span>وْ قُرْبُوا لِلقَرْيَة الِّي التْلاَمْذَة الزُّوزْ مَاشِينْ لِيهَا آمَا يَسُوعْ ظْهَرِّلْهُمْ الِّي هُوَ مَاشِي لِبْلاَصَة أَبْعِدْ.</div>
<div class="v" id="v29"><span class="vn">29</span> وْشَدُّوا فِيهْ صْحِيحْ وْقَالُوا: «أُقْعُدْ مْعَانَا عْلَى خَاطِرْ النْهَارْ قْرِيبْ يُوفَى وِالدِّنْيَا بْدَاتْ تِظْلاَمْ» وِدْخَلْ وِقْعَدْ مْعَاهُمْ.</div>
<div class="v" id="v30"><span class="vn">30</span> وْكِقْعَدْ مْعَاهُمْ بَاشْ يَاكْلُوا خْذَا الخُبْزْ وْشْكَرْ اللهْ وِقْسِمْ وِعْطَاهُمْ.</div>
<div class="v" id="v31"><span class="vn">31</span> تْحَلّتْ عِينِيهُمْ وْعَرْفُوهْ، آمَا هُوَ غَابْ عْلَى عِينِيهُمْ وْمَا عَادُوشْ يْشُوفُوا فِيهْ.</div>
<div class="v" id="v32"><span class="vn">32</span> قَالْ وَاحِدْ مِنْهُمْ لِلآخَرْ: «مُوشْ قْلُوبْنَا شِعْلِتْ فِيهَا النَّارْ وَقْتِلِّي كَانْ يْكَلِّمْ فِينَا فِي الطْرِيقْ وِيْفَسّْرِلْنَا فِي الكْتُبْ؟»</div>
<div class="v" id="v33"><span class="vn">33</span> وْفِي الوَقْتْ هَاذَاكَا بِالضَّبْطْ قَامُوا وْرَجْعُوا لْأُورْشَلِيمْ وِلْقَاوْ الرُّسُلْ لِحْدَاشْ وِالأُخْرِينْ الِّي مْعَاهُمْ مُجْتَمْعِينْ.</div>
<div class="v" id="v34"><span class="vn">34</span> وْكَانُوا يْقُولُوا: «بِالحَقْ الرَّبْ قَامْ مِالمُوتْ وِظْهُرْ لْسِمْعَانْ.»</div>
<div class="v" id="v35"><span class="vn">35</span> وْقَالُولْهُمْ عْلَى الشَّيْء الِّي صَارْ فِي الطْرِيقْ وْكِيفَاشْ عَرْفُوا يَسُوعْ بَعْدْ مَا قْسِمْ الخُبْزْ.</div>
<div class="v" id="v36"><h2>يَسُوعْ يُظْهُرْ لِلتْلاَمْذَة</h2><h2>&lt;n&gt;(مَتَّى ٢٨‏:١٦‏-٢٠ ؛ مَرْقُسْ ١٦‏:١٤‏-١٨ ؛ يُوحَنَّا ٢٠‏:١٩‏-٢٣ ؛ أَعْمَالْ ١‏:٦‏-٨)&lt;/n&gt;</h2><span class="vn">36</span> <span class="br-p"><br><br></span>وَقْتْ يَحْكِيوْ عْلَى الحَاجَاتْ هَاذِي، وْقُفْ يَسُوعْ بِيدُو فِي وُسْطْهُمْ وْقَالِلْهُمْ: «السَّلاَمْ عْلِيكُمْ!»</div>
<div class="v" id="v37"><span class="vn">37</span> آمَا هُومَا تْفَجْعُوا وْخَافُوا وِمْشَى فِي بَالْهُمْ الِّي هُومَا قَاعْدِينْ يْشُوفُوا فِي عُبِّيثَة.</div>
<div class="v" id="v38"><span class="vn">38</span> يَاخِي قَالِلْهُمْ: «شْبِيكُمْ دَاخْلِينْ بْعَضْكُمْ وْمَفْجُوعِينْ؟ وِعْلاَشْ تْشِكُّوا فِي قْلُوبْكُمْ؟</div>
<div class="v" id="v39"><span class="vn">39</span> شُوفُوا يْدَيَّا وْسَاقَيَّ، آنَا هُوَ بِيدِي، مِسُّونِي وِتْأَكّْدُوا، رَاهِي العُبِّيثَة لاَ عِنْدْهَا لاَ لْحَمْ وْلاَ دَمْ كِيفْ مَا آنَا عِنْدِي.»</div>
<div class="v" id="v40"><span class="vn">40</span> وْكِقَالْ الشَّيْء هَاذَا وَرَّاهُمْ يْدِيهْ وْسَاقِيهْ.</div>
<div class="v" id="v41"><span class="vn">41</span> وْكِمَا صَدّْقُوشْ مِالفَرْحَة وِبْقَاوْ مِتْعَجّْبِينْ قَالِلْهُمْ: «عِنْدْكُمْشْ مَا يِتَّاكِلْ؟»</div>
<div class="v" id="v42"><span class="vn">42</span> عْطَاوْهْ طَرْفْ حُوتْ مِشْوِي.</div>
<div class="v" id="v43"><span class="vn">43</span> خْذَاهْ وِكْلاَهْ قُدَّامْهُمْ.</div>
<div class="v" id="v44"><span class="vn">44</span> <span class="br-p"><br><br></span>مِنْ بَعْدْ قَالِلْهُمْ: «هَاذَا هُوَ الكْلاَمْ الِّي قُلْتْهُولْكُمْ وْآنَا مَازِلْتْ مْعَاكُمْ، إِنُّو الِّي تِكْتِبْ عْلِيَّ فِي شَرِيعِةْ مُوسَى وِكْتُبْ الأَنْبِيَاءْ وِالمَزَامِيرْ لاَزْمُو الكُلُّو يْتِمْ.»</div>
<div class="v" id="v45"><span class="vn">45</span> مِنْ بَعْدْ نَوّْرِلْهُمْ عْقُولْهُمْ بَاشْ يِفْهْمُوا الكْتُبْ.</div>
<div class="v" id="v46"><span class="vn">46</span> <sup class="fnm"><a name="fnm1" href="#fn1">1</a></sup>وْقَالِلْهُمْ: «هَاذَا الِّي تِكْتِبْ، الِّي المَسِيحْ لاَزْمُو يِتْعَذِّبْ وِيْقُومْ مِنْ بِينْ المُوتَى فِي النْهَارْ الثَّالِثْ.</div>
<div class="v" id="v47"><span class="vn">47</span> وِيْبَشّْرُوا الشْعُوبْ الكُلْهَا بِالتَّوْبَة وْغُفْرَانْ الذْنُوبْ بْإِسْمُوا وْيَبْدَاوْا بِمْدِينِةْ أُورْشَلِيمْ.</div>
<div class="v" id="v48"><span class="vn">48</span> وْإِنْتُومَا شَاهْدِينْ عْلَى الحَاجَاتْ هَاذِي.</div>
<div class="v" id="v49"><span class="vn">49</span> وْآنَا بَاشْ نَبْعْثِلْكُمْ الِّي وْعِدْ بِيهْ بَابَا. آمَا أُقْعْدُوا فِي المْدِينَة حَتَّى لِينْ تَاخْذُوا قُوَّة مِالسْمَاءْ.»</div>
<div class="v" id="v50"><h2>الرَّبْ يَسُوعْ يَطْلِعْ لِلسْمَاء</h2><h2>&lt;n&gt;(مَرْقُسْ ١٦‏:١٩‏-٢٠ ؛ أَعْمَالْ ١‏:٩‏-١١)&lt;/n&gt;</h2><span class="vn">50</span> <span class="br-p"><br><br></span>مِنْ بَعْدْ هَزّْهُمْ لْبَرَّة مِالمْدِينَة لْبِيتْ ‌عَنْيَا، وْهَزْ يْدِيهْ وْبَارِكْهُمْ.</div>
<div class="v" id="v51"><span class="vn">51</span> وَقْتِلِّي كَانْ يْبَارِكْ فِيهُمْ، بْعِدْ عْلِيهُمْ وْتِرْفَعْ لِلسْمَاء.</div>
<div class="v" id="v52"><span class="vn">52</span> يَاخِي سِجْدُولُو الكُلْهُمْ، وْمِنْ بَعْدْ رُجْعُوا لْأُورْشَلِيمْ وْهُومَا فَرْحَانِينْ بَرْشَة.</div>
<div class="v" id="v53"><span class="vn">53</span> وْكَانُوا دِيمَا مُوجُودِينْ فِي الهَيْكِلْ يْسَبّْحُوا فِي اللهْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->هو ٦‏:٢ ؛ I كو ١٥‏:٣‏-٤<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>