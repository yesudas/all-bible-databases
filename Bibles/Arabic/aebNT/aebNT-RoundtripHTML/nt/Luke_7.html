<html><head>
<meta http-equiv="Content-Type" content="text/html;charset=utf-8" />
<title>Luke 7 &ndash; لُوقَا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 7);">
<div id="navbar"><a href="../index.html">العهد الجديد بالعربية التونسية</a> &ndash; <b>لُوقَا</b> &ndash; <a href="Luke_1.html">1</a> ... <a href="Luke_5.html">5</a> <a href="Luke_6.html">6</a> <b>7</b> <a href="Luke_8.html">8</a> <a href="Luke_9.html">9</a> ... <a href="Luke_24.html">24</a> </div><hr>
<h1>Luke 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الخْدِيمْ مْتَاعْ قَايِدْ المْيَا يِتْشْفَى</h2><h2>&lt;n&gt;(مَتَّى ٨‏:٥‏-١٣)&lt;/n&gt;</h2><span class="vn">1</span> <span class="br-p"><br><br></span>وْبَعْدْ مَا كَمِّلْ يَسُوعْ كْلاَمُو مْعَ الشَّعْبْ، دْخَلْ لِمْدِينِةْ كَفْرْنَاحُومْ</div>
<div class="v" id="v2"><span class="vn">2</span> وْكَانْ ثَمَّة قَايِدْ مْتَاعْ مْيَاةْ عَسْكْرِي عَنْدُو وَاحِدْ مِالعَبِيدْ مْتَاعُو مْرِيضْ قْرِيبْ يْمُوتْ، وْكَانْ عْزِيزْ عْلِيهْ.</div>
<div class="v" id="v3"><span class="vn">3</span> وَقْتِلِّي سْمَعْ بْيَسُوعْ، بْعَثْلُو شْيُوخْ اليْهُودْ وِتْرَجَّاهْ بَاشْ يْجِي وْيِشْفِي العَبْدْ مْتَاعُو مِالمْرَضْ.</div>
<div class="v" id="v4"><span class="vn">4</span> وْكِوُصْلُوا لْيَسُوعْ شَدُّوا فِيهْ صْحِيحْ وْقَالُوا: «رَاهُو يِسْتْحَقْ بَاشْ تَعْمِلُّو الشَّيْء الِّي يْحِبْ عْلِيهْ.</div>
<div class="v" id="v5"><span class="vn">5</span> عْلَى خَاطْرُو يْحِبْ الأُمَّة مْتَاعْنَا وْهُوَ الِّي بْنَالْنَا المَجْمَعْ.»</div>
<div class="v" id="v6"><span class="vn">6</span> يَاخِي مْشَى مْعَاهُمْ يَسُوعْ. وْدُوبْ مَا قْرُبْ مِالدَّارْ، بْعَثْلُو القَايِدْ مْتَاعْ المْيَا جْمَاعَة صْحَابُو يْقُلُّو: «يَا سِيدِي مَا اتَّعِّبْشْ رُوحِكْ، عْلَى خَاطِرْنِي مَا نِسْتَاهِلْشْ بَاشْ إِنْتِ تْجِي وتُدْخُلْ تَحْتْ سْقَفْ بِيتِي.</div>
<div class="v" id="v7"><span class="vn">7</span> لِلسْبَبْ هَاذَا مَا نْرَاشْ رُوحِي الِّي آنَا نِسْتَاهِلْ بَاشْ نِتْلاَقَى مْعَاكْ. آمَا قُولْ كِلْمَة بَرْكَة وْعَبْدِي بَاشْ يِتْشْفَى.</div>
<div class="v" id="v8"><span class="vn">8</span> آنَا زَادَا رَاجِلْ عِنْدِي شْكُونْ يُحْكُمْ فِيَّ وْعِنْدِي عَسْكِرْ نُحْكُمْ فِيهُمْ، نْقُولْ لْوَاحِدْ "إِمْشِي!" يِمْشِي. وِلْغِيرُو "إِيجَا!" يْجِي وْلِلعَبْدْ مْتَاعِي "أَعْمِلْ الشَّيْء هَاذَا!" يَعْمْلُو.»</div>
<div class="v" id="v9"><span class="vn">9</span> وْكِسْمَعْ يَسُوعْ الكْلاَمْ هَاذَا، تْعَجِّبْ مِنُّو وِتْلَفِّتْ لِلنَّاسْ الِّي يْتَبّْعُوا فِيهْ وْقَالْ: «نْقُلْكُمْ: حَتَّى وَاحِدْ فِي بَنِي إِسْرَائِيلْ مَا لْقِيتْ عَنْدُو إِيمَانْ كْبِيرْ كِيفْ هَاذَا.»</div>
<div class="v" id="v10"><span class="vn">10</span> وْكِرَجْعُوا الِّي بْعَثْهُمْ القَايِدْ مْتَاعْ المْيَاةْ عَسْكْرِي لِلدَّارْ لْقَاوْ العَبْدْ المْرِيضْ تِشْفَى.</div>
<div class="v" id="v11"><h2>مْرَا رَاجِلْهَا مِيتْ مِنْ نَايِينْ وِلْدْهَا يَحْيَى مِنْ جْدِيدْ</h2><span class="vn">11</span> <span class="br-p"><br><br></span>وْمِالغُدْوَة مْشَى يَسُوعْ لِمْدِينَة اسْمْهَا نَايِينْ وِمْعَاهْ تْلاَمِذْتُو وْبَرْشَة نَاسْ أُخْرِينْ.</div>
<div class="v" id="v12"><span class="vn">12</span> وْكِقْرُبْ مِنْ بَابْ المْدِينَة، شَافْ وَاحِدْ هَازِّينُو مِيتْ وْكَانْ وِلْدْ مْرَا رَاجِلْهَا مِيتْ وْمَا عِنْدْهَا كَانْ هُوَ وْكَانُوا مْعَاهَا بَرْشَة نَاسْ.</div>
<div class="v" id="v13"><span class="vn">13</span> وَقْتِلِّي شَافْهَا الرَّبْ حَنْ عْلِيهَا وْقَالِلْهَا: «مَا تِبْكِيشْ!»</div>
<div class="v" id="v14"><span class="vn">14</span> وْمِنْ بَعْدْ قْرُبْ يَسُوعْ وْمَسْ المِيسَانْ وِالِّي هَازِّينُو وُقْفُوا وْقَالْ: «يَا وْلِدْ نْقُلِّكْ، قُومْ!»</div>
<div class="v" id="v15"><span class="vn">15</span> قَامْ المَيِّتْ وِقْعَدْ وِبْدَا يِتْكَلِّمْ، وِعْطَاهْ لْأُمُّو.</div>
<div class="v" id="v16"><span class="vn">16</span> <span class="br-p"><br><br></span>النَّاسْ الكُلْ خَافُوا وْمَجّْدُوا اللهْ وْقَالُوا: «جَا مَا بِينَاتْنَا نَبِي عْظِيمْ وِالله تْذَكِّرْ الشَّعْبْ مْتَاعُو!»</div>
<div class="v" id="v17"><span class="vn">17</span> وِالخْبَرْ هَاذَا تِنْشَرْ فِي مَنْطِقْةْ اليَهُودِيَّة الكُلْهَا وْفِي البْقَايِعْ الِّي بِحْذَاهَا.</div>
<div class="v" id="v18"><h2>الزُّوزْ التْلاَمْذَة الِّي بْعَثْهُمْ يُوحَنَّا المَعْمَدَانْ</h2><h2>&lt;n&gt;(مَتَّى ١١‏:٢‏-١٩)&lt;/n&gt;</h2><span class="vn">18</span> <span class="br-p"><br><br></span>يُوحَنَّا خَبّْرُوهْ التْلاَمْذَة مْتَاعُو بِالحَاجَاتْ الِّي صَارِتْ الكُلْهَا، يَاخِي عَيِّطْ عْلَى زُوزْ مِنْ تْلاَمِذْتُو.</div>
<div class="v" id="v19"><span class="vn">19</span> وِبْعَثْهُمْ لِلرَّبْ يِسْإِلْ فِيهْ: «إِنْتِ هُوَ الِّي جَايْ وِلاَّ نِسْتَنَّاوْ وَاحِدْ آخَرْ؟»</div>
<div class="v" id="v20"><span class="vn">20</span> <span class="br-p"><br><br></span>وَقْتِلِّي جَاوْ لِلرَّبْ يَسُوعْ قَالُوا: «بْعَثْنَا لِيكْ يُوحَنَّا المَعْمَدَانْ يِسْإِلْ: إِنْتِ هُوَ الِّي جَايْ وِلاَّ نِسْتَنَّاوْ وَاحِدْ آخَرْ؟»</div>
<div class="v" id="v21"><span class="vn">21</span> <span class="br-p"><br><br></span>وْفِي الوَقْتْ هَاذَاكَا يَسُوعْ شْفَى بَرْشَة نَاسْ مِنْ أَمْرَاضْ وِعْلِلْ وْأَرْوَاحْ شِرِّيرَة وْرَجَّعْ بَرْشَة عِمْيَانْ يُخْزْرُوا.</div>
<div class="v" id="v22"><span class="vn">22</span> جَاوِبْ يَسُوعْ المَبْعُوثِينْ وْقَالْ: «امْشِيوْ وْخَبّْرُوا يُوحَنَّا بِلِّي شُفْتُوهْ وِسْمَعْتُوهْ: العِمْيَانْ يْشُوفُوا، وِالعَايْبِينْ يِمْشِيوْ، وِالمُرْضَى بِالبْرَصْ يِتْشْفَاوْ وِالطُّرْشْ يِسْمْعُوا وِالمُوتَى يْقُومُوا وِالمْسَاكِينْ يِتْبَشّْرُوا.</div>
<div class="v" id="v23"><span class="vn">23</span> وْصَحَّة لِيهْ الِّي مَا يِشِكِّشْ فِيَّ.»</div>
<div class="v" id="v24"><span class="vn">24</span> <span class="br-p"><br><br></span>وْدُوبْ مَا تْلاَمِذْةْ يُوحَنَّا مْشَاوْ بْدَا يَسُوعْ يْكَلِّمْ فِي النَّاسْ عْلَى يُوحَنَّا المَعْمَدَانْ. «شْنُوَّة الِّي خْرَجْتُوا بَاشْ تْشُوفُوهْ فِي الخْلاَء؟ قَصْبَة يْحَرِّكْ فِيهَا الرِّيحْ؟</div>
<div class="v" id="v25"><span class="vn">25</span> شْنُوَّة الِّي خْرَجْتُوا بَاشْ تْشُوفُوهْ؟ يَاخِي نَاوِينْ بَاشْ تْشُوفُوا إِنْسَانْ لاَبِسْ الحْرِيرْ؟ الِّي يِلْبْسُوا فِي الحْوَايِجْ الغَالْيَة وِلِّي لاَبَاسْ عْلِيهُمْ هَاوِّينْهُمْ قَاعْدِينْ فِي القْصُورْ مْتَاعْ المُلُوكْ.</div>
<div class="v" id="v26"><span class="vn">26</span> إِمَّالاَ شْنُوَّة الِّي خْرَجْتُوا بَاشْ تْشُوفُوهْ؟ نَبِي؟ إِي نْعَمْ وِنْقُلْكُمْ، أَعْظِمْ مِنْ نَبِي.</div>
<div class="v" id="v27"><span class="vn">27</span> <sup class="fnm"><a name="fnm1" href="#fn1">1</a></sup>هَاذَا هُوَ الِّي تِكْتِبْ عْلِيهْ: هَانِي نَبْعِثْ قُدَّامِكْ رَسُولِي الِّي يْحَضِّرْلِكْ الطْرِيقْ.</div>
<div class="v" id="v28"><span class="vn">28</span> آنَا نْقُلْكُمْ: مَا ثَمَّاشْ بِينْ الِّي جَابِتْهُمْ النْسَاء أَعْظِمْ مِنْ يُوحَنَّا آمَا رَاهُو أَصْغِرْ وَاحِدْ فِي مَمْلِكْةْ اللهْ أَعْظِمْ مِنُّو.»</div>
<div class="v" id="v29"><span class="vn">29</span> وْكِسَمْعُوا النَّاسْ الكُلْ وْحَتَّى الِّي يْلِمُّوا فِي الضَّرَايِبْ الكْلاَمْ هَاذَا اعْتَرْفُوا الِّي اللهْ عَادِلْ بَعْدْ مَا تْعَمّْدُوا بْمَعْمُودِيِّةْ يُوحَنَّا.</div>
<div class="v" id="v30"><span class="vn">30</span> آمَا الفَرِّيسِيِّينْ وْعُلَمَاءْ الشَّرِيعَة رَفْضُوا الخُطَّة الِّي حَبّْهَالْهُمْ اللهْ عْلَى خَاطِرْهُمْ مَا تْعَمّْدُوشْ عْلَى يِدْ يُوحَنَّا.</div>
<div class="v" id="v31"><span class="vn">31</span> <span class="br-p"><br><br></span>«إِمَّالاَ بِشْنُوَّة نْشَبِّهْ النَّاسْ مْتَاعْ الجِيلْ هَاذَا؟ وْلِشْكُونْ يِشْبْهُوا؟</div>
<div class="v" id="v32"><span class="vn">32</span> يِشْبْهُوا لِوْلاَدْ قَاعْدِينْ فِي السُّوقْ يْقُولُوا لِبْعَضْهُمْ: <span class="br-p"><br><br></span><span class="br-ind"><br><span class="indent">&nbsp;</span></span>زَمِّرْنَالْكُمْ،<br> <span class="br-ind"><br><span class="indent">&nbsp;</span></span>وْمَا شْطَحْتُوشْ.<br> <span class="br-ind"><br><span class="indent">&nbsp;</span></span>نَوِّحْنَالْكُمْ<br> <span class="br-ind"><br><span class="indent">&nbsp;</span></span>وْمَا بْكِيتُوشْ.<br></div>
<div class="v" id="v33"><span class="vn">33</span> <span class="br-p"><br><br></span>جَا يُوحَنَّا المَعْمَدَانْ لاَ يَاكُلْ خُبْزْ وْلاَ يُشْرُبْ شْرَابْ، قُلْتُوا: سَاكْنُو شِيطَانْ.</div>
<div class="v" id="v34"><span class="vn">34</span> مِنْ بَعْدْ جِيتْ آنَا إِبْنْ الإِنْسَانْ نَاكُلْ المَاكْلَة وْنُشْرُبْ الشْرَابْ قُلْتُوا: هَاذَا رَاجِلْ سُكَّارْجِي وْيَاكُلْ بَرْشَة، يْصَاحِبْ فِي الِّي يْلِمُّوا فِي الضَّرَايِبْ وِالمِذْنْبِينْ.</div>
<div class="v" id="v35"><span class="vn">35</span> آمَا رَاهِي الحِكْمَة يِشْهْدُولْهَا وْلاَدْهَا.»</div>
<div class="v" id="v36"><h2>يَسُوعْ يِغْفِرْ لِمْرَا فَاسْدَة</h2><span class="vn">36</span> <span class="br-p"><br><br></span>ثَمَّة وَاحِدْ مِنْ الفَرِّيسِيِّينْ طْلَبْ مِنُّو بَاشْ يْجِي وْيُفْطِرْ عَنْدُو. دْخَلْ يَسُوعْ لْدَارْ الفِرِّيسِي وِتَّكَّى عْلَى جْنَبْ</div>
<div class="v" id="v37"><span class="vn">37</span> وْكَانِتْ ثَمَّة مْرَا فَاسْدَة فِي المْدِينَة دُوبْ مَاعَرْفِتْ الِّي يَسُوعْ قَاعِدْ فِي دَارْ الفَرِّيسِي جَاتْ وْجَابِتْ مْعَاهَا دَبُّوزَة مْتَاعْ عِطْرْ.</div>
<div class="v" id="v38"><span class="vn">38</span> وُقْفِتْ وْرَاء يَسُوعْ عِنْدْ سَاقِيهْ وْهِيَ تِبْكِي وِبْدَاتْ تْبِلْ فِي سَاقِيهْ بِدْمُوعْهَا وْتَمْسِحْ فِيهُمْ بِشْعَرْهَا، وِتْبُوسْ فِيهُمْ وْتِدْهِنْ فِيهُمْ بِالعِطْرْ.</div>
<div class="v" id="v39"><span class="vn">39</span> كِشَافْ الفَرِّيسِي الشَّيْء هَاذَا قَالْ بِينُو وْبِينْ رُوحُو: «لُو كَانْ جَا نَبِي رَاهُو عْرَفْ شْكُونِي المْرَا هَاذِي الِّي تْمِسْ فِيهْ وْرَاهُو عْرَفْ سِيرِتْهَا، رَاهِي مْرَا فَاسْدَة.»</div>
<div class="v" id="v40"><span class="vn">40</span> يَاخِي جَاوْبُو يَسُوعْ وْقَالْ: «يَا سِمْعَانْ عِنْدِي شَيْء نْحِبْ نْقُولْهُولِكْ.» جَاوْبُو سِمْعَانْ: «قُولْ يَا مُعَلِّمْ»</div>
<div class="v" id="v41"><span class="vn">41</span> قَلُّو يَسُوعْ: «كَانْ ثَمَّة رَاجِلْ مْسَلِّفْ فْلُوسْ لْزُوزْ مِالنَّاسْ، وَاحِدْ سَلّْفُو خَمْسَة مْلاَيِنْ وِالآخَرْ خَمْسَة مْيَاةْ دِينَارْ.</div>
<div class="v" id="v42"><span class="vn">42</span> آمَا مَا كَانِشْ عِنْدْهُمْ بَاشْ يَرَجّْعُوا الفْلُوسْ يَاخِي سَامِحْهُمْ لِثْنِينْ. زَعْمَة شْكُونْ مِنْهُمْ بَاشْ يْحِبُّو أَكْثِرْ؟»</div>
<div class="v" id="v43"><span class="vn">43</span> جَاوِبْ سِمْعَانْ وْقَالْ: «يُظْهُرْلِي الِّي سَامْحُو فِي بَرْشَة فْلُوسْ.» يَاخِي قَالُّو يَسُوعْ: «كْلاَمِكْ صْحِيحْ.»</div>
<div class="v" id="v44"><span class="vn">44</span> مِنْ بَعْدْ تْلَفِّتْ يَسُوعْ لِلمْرَا وْقَالْ لْسِمْعَانْ: «تْشُوفْ فِي المْرَا هَاذِي؟ آنَا دْخَلْتْ لْدَارِكْ وْإِنْتِ مَا عْطِيتْنِيشْ مَاء بَاشْ نَغْسِلْ بِيهْ سَاقَيَّا، آمَا هِيَ غِسْلِتْ سَاقَيَّا بِالدْمُوعْ وْمَسْحِتْهُمْ بِشْعَرْهَا.</div>
<div class="v" id="v45"><span class="vn">45</span> إِنْتِ مَا سَلِّمْتِشْ عْلِيَّ بِالوِجْهْ، آمَا هِيَ مِلِّي دْخَلْتْ وْهِيَ تْبُوسْلِي فِي سَاقَيَّا.</div>
<div class="v" id="v46"><span class="vn">46</span> إِنْتِ مَا دْهِنْتِشْ رَاسِي بِالزِّيتْ، آمَا هِيَ دِهْنِتْ سَاقَيَّا بِالعِطْرْ.</div>
<div class="v" id="v47"><span class="vn">47</span> هَاذَاكَا عْلاَشْ نْقُلِّكْ: رَاهِي ذْنُوبْهَا الكُلْ تْغِفْرِتْ عْلَى خَاطِرْهَا حَبِّتْ بَرْشَة، آمَا الِّي يِتْغْفِرْلُو شْوَيَّة يْحِبْ شْوَيَّة.»</div>
<div class="v" id="v48"><span class="vn">48</span> مِنْ بَعْدْ قَالِلْهَا: «ذْنُوبِكْ مَغْفُورَة.»</div>
<div class="v" id="v49"><span class="vn">49</span> يَاخِي بْدَاوْا المِتَّكِّينْ مْعَاهْ يِسْأْلُوا فِي رْوَاحْهُمْ: «شْكُونُو هَاذَا زَادَا حَتَّى لِينْ يِغْفِرْ الذْنُوبْ.»</div>
<div class="v" id="v50"><span class="vn">50</span> وْقَالْ يَسُوعْ لِلمْرَا: «إِيمَانِكْ خَلّْصِكْ إِمْشِي فِي سَلاَمْ.»</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->ملا ٣‏:١ ؛ مر ١‏:٢<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>