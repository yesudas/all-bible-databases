<html><head>
<meta http-equiv="Content-Type" content="text/html;charset=utf-8" />
<title>Luke 9 &ndash; لُوقَا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 9);">
<div id="navbar"><a href="../index.html">العهد الجديد بالعربية التونسية</a> &ndash; <b>لُوقَا</b> &ndash; <a href="Luke_1.html">1</a> ... <a href="Luke_7.html">7</a> <a href="Luke_8.html">8</a> <b>9</b> <a href="Luke_10.html">10</a> <a href="Luke_11.html">11</a> ... <a href="Luke_24.html">24</a> </div><hr>
<h1>Luke 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ يَبْعِثْ الأَثْنَاشِنْ تِلْمِيذْ</h2><h2>&lt;n&gt;(مَتَّى ١٠‏:٥‏-١٥ ؛ مَرْقُسْ ٦‏:٧‏-١٣)&lt;/n&gt;</h2><span class="vn">1</span> <span class="br-p"><br><br></span>مِنْ بَعْدْ لَمْ يَسُوعْ الأَثْنَاشِنْ تِلْمِيذْ وِعْطَاهُمْ قُوَّة وْسُلْطَة عْلَى أَنْوَاعْ الشْوَاطِنْ الكُلْهَا وِعْلَى الأَمْرَاضْ الكُلْهَا بَاشْ يِشْفِيوْهَا.</div>
<div class="v" id="v2"><span class="vn">2</span> وِبْعَثْهُمْ بَاشْ يْبَشّْرُوا بْمَمْلِكْةْ اللهْ وْيِشْفِيُوا المُرْضَى.</div>
<div class="v" id="v3"><span class="vn">3</span> وْقَالِلْهُمْ: «مَا تْهِزُّوشْ مْعَاكُمْ فِي طْرِيقْكُمْ لاَ عْصَا، وْلاَ صُرَّة، وْلاَ خُبْزْ، وْلاَ فْلُوسْ وْمَا تْهِزُّوشْ زُوزْ كْبَابِطْ.</div>
<div class="v" id="v4"><span class="vn">4</span> وِالدَّارْ الِّي تُدْخْلُوهَا تُسْكْنُوا فِيهَا حَتَّى لِينْ تَرْحْلُوا مِالمْدِينَة هَاذِيكَا،</div>
<div class="v" id="v5"><span class="vn">5</span> وِالمْدِينَة الِّي مَا يِقْبْلُوكُمْشْ فِيهَا، أُخْرْجُوا مِنْهَا وْأُنْفْضُوا التْرَابْ مِنْ سَاقِيكُمْ شْهَادَة عْلِيهُمْ.»</div>
<div class="v" id="v6"><span class="vn">6</span> مْشَاوْ يْدُورُوا فِي القُرَى وْهُومَا يْبَشّْرُوا بِالإِنْجِيلْ وْيِشْفِيوْ فِي النَّاسْ فِي كُلْ بُقْعَة.</div>
<div class="v" id="v7"><h2>هِيرُودُسْ مِحْتَارْ</h2><h2>&lt;n&gt;(مَتَّى ١٤‏:١‏-١٢ ؛ مَرْقُسْ ٦‏:١٤‏-٢٩)&lt;/n&gt;</h2><span class="vn">7</span> <span class="br-p"><br><br></span>وِسْمَعْ المَلِكْ هِيرُودُسْ بِلِّي صَارْ الكُلْ، وِبْقَى حَايِرْ، عْلَى خَاطِرْ ثَمَّة شْكُونْ يْقُولُوا الِّي يُوحَنَّا قَامْ مِنْ بِينْ المُوتَى.</div>
<div class="v" id="v8"><span class="vn">8</span> وْثَمَّة أُخْرِينْ يْقُولُوا الِّي النَّبِي إِيلِيَّا ظْهُرْ وْنَاسْ أُخْرِينْ يْقُولُوا الِّي وَاحِدْ مِالأَنْبِيَاءْ القْدُمْ قَامْ.</div>
<div class="v" id="v9"><span class="vn">9</span> وْقَالْ هِيرُودُسْ: «يُوحَنَّا آنَا قَصِّيتْلُو رَاسُو، آمَا شْكُونْ الِّي آنَا قَاعِدْ نِسْمَعْ عْلِيهْ فِي الحَاجَاتْ هَاذِي؟» وْكَانْ يْحِبْ يْشُوفُو.</div>
<div class="v" id="v10"><h2>يَسُوعْ يْوَكِّلْ خَمْسَة آلاَفْ</h2><h2>&lt;n&gt;(مَتَّى ١٤‏:١٣‏-٢١ ؛ مَرْقُسْ ٦‏:٣٠‏-٤٤ ؛ يُوحَنَّا ٦‏:١‏-١٤)&lt;/n&gt;</h2><span class="vn">10</span> <span class="br-p"><br><br></span>وْبَعْدْ مَا رَجْعُوا الرُّسُلْ، خَبّْرُوا يَسُوعْ بِلِّي عَمْلُوهْ الكُلْ، يَاخِي هَزّْهُمْ هُومَا وَحَّدْهُمْ وِمْشَاوْ لِمْدِينَة اسْمْهَا بِيتْ‌ صَيْدَا.</div>
<div class="v" id="v11"><span class="vn">11</span> آمَا النَّاسْ عَرْفُوا وْخَلْطُوا عْلِيهْ، وِاسْتَقْبِلْهُمْ وْكَلِّمْهُمْ عْلَى مَمْلِكْةْ اللهْ وِشْفَى الِّي كَانُوا مِنْهُمْ مِحْتَاجِينْ بَاشْ يِتْشْفَاوْ.</div>
<div class="v" id="v12"><span class="vn">12</span> وْكِقْرِيبْ يُوفَى النْهَارْ جَاوْهْ الأَثْنَاشِنْ تِلْمِيذْ وْقَالُولُو: «أَبْعِثْ النَّاسْ خَلِّيهُمْ يِمْشِيوْ لِلقُرَى وِالفِيرْمَاتْ القْرِيبَة بَاشْ يْبَاتُوا وْيَلْقَاوْ مَاكْلَة، عْلَى خَاطِرْنَا أَحْنَا هْنَا فِي بُقْعَة خَالْيَة.»</div>
<div class="v" id="v13"><span class="vn">13</span> يَاخِي قَالِلْهُمْ يَسُوعْ: «أَعْطِيوْهُمْ إِنْتُومَا حَاجَة يَاكْلُوهَا» جَاوْبُوا: «مَا عِنْدْنَا كَانْ خَمْسَة خُبْزَاتْ وْزُوزْ حُوتَاتْ، إِلاَّ إِذَا كَانْ بَاشْ نِمْشِيوْا وْنِشْرِيوْ مَاكْلَة لِلنَّاسْ الكُلْ.»</div>
<div class="v" id="v14"><span class="vn">14</span> وْكَانُوا تَقْرِيبْ خَمْسَة آلاَفْ رَاجِلْ، مِنْ بَعْدْ قَالْ يَسُوعْ لِتْلاَمِذْتُو: «قَعّْدُوهُمْ فِي مَجْمُوعَاتْ كُلْ مَجْمُوعَة فِيهَا خَمْسِينْ وَاحِدْ.»</div>
<div class="v" id="v15"><span class="vn">15</span> وْعَمْلُوا كِيمَا قَالِلْهُمْ وْقَعّْدُوا النَّاسْ الكُلْ.</div>
<div class="v" id="v16"><span class="vn">16</span> خْذَا يَسُوعْ الخَمْسَة خُبْزَاتْ وِالحُوتِّينْ وْهَزْ عِينِيهْ لِلسْمَاء وْبَارِكْهُمْ وِقْسِمْهُمْ وِعْطَاهُمْ لِتْلاَمِذْتُو بَاشْ يْفَرّْقُوهُمْ عْلَى النَّاسْ.</div>
<div class="v" id="v17"><span class="vn">17</span> وِالكُلْهُمْ كْلاَوْ وْشَبْعُوا. مِنْ بَعْدْ عَبَّاوْ ثْنَاشِنْ قُفَّة مِلِّي فْضُلْ.</div>
<div class="v" id="v18"><h2>بُطْرُسْ يِشْهِدْ بِحْقِيقِة يَسُوعْ</h2><h2>&lt;n&gt;(مَتَّى ١٦‏:١٣‏-١٩ ؛ مَرْقُسْ ٨‏:٢٧‏-٢٩)&lt;/n&gt;</h2><span class="vn">18</span> <span class="br-p"><br><br></span>وْوَقْتِلِّي كَانْ يَسُوعْ يْصَلِّي وَحْدُو وِالتْلاَمْذَة بِحْذَاهْ، سْإِلْهُمْ: «النَّاسْ يْقُولُوا عْلِيَّ شْكُونْ آنَا؟»</div>
<div class="v" id="v19"><span class="vn">19</span> جَاوْبُوهْ: «ثَمَّة شْكُونْ يْقُولْ الِّي إِنْتِ يُوحَنَّا المَعْمَدَانْ، وْغِيرْهُمْ يْقُولْ الِّي إِنْتِ النَّبِي إِيلِيَّا. وِالأُخْرِينْ يْقُولُوا الِّي إِنْتِ وَاحِدْ مِالأَنْبِيَاءْ القْدُمْ قَامْ مِالمُوتْ.»</div>
<div class="v" id="v20"><span class="vn">20</span> سْإِلْهُمْ يَسُوعْ: «وْإِنْتُومَا تْقُولُوا عْلِيَّ شْكُونْ؟» جَاوْبُو بُطْرُسْ: «إِنْتِ مَسِيحْ اللهْ!»</div>
<div class="v" id="v21"><span class="vn">21</span> آمَا هُوَ نَبِّهْ عْلِيهُمْ وْوَصَّاهُمْ بَاشْ مَا يْقُولُوا الشَّيْء هَاذَا لْحَتَّى حَدْ.</div>
<div class="v" id="v22"><h2>يَسُوعْ يْخَبِّرْ عْلَى مُوتُو وِعْلَى قْيَامْتُو</h2><h2>&lt;n&gt;(مَتَّى ١٦‏:٢٠‏-٢٨ ؛ مَرْقُسْ ٨‏:٣٠‏—٩‏:١)&lt;/n&gt;</h2><span class="vn">22</span> <span class="br-p"><br><br></span>وْقَالْ يَسُوعْ: «إِبْنْ الإِنْسَانْ لاَزِمُو يِتْعَذِّبْ بَرْشَة وْيُرْفْضُوهْ الشْيُوخْ وْرُؤَسَاءْ الكُهَّانْ وِالكُتَّابْ مْتَاعْ اليْهُودْ، وْيِتْقْتَلْ، وْفِي النْهَارْ الثَّالِثْ يْقُومْ.»</div>
<div class="v" id="v23"><span class="vn">23</span> مِنْ بَعْدْ قَالِلْهُمْ الكُلْهُمْ: «إِذَا كَانْ وَاحِدْ يْحِبْ يْتَبَّعْنِي، خَلِّيهْ مَا يْحِبِّشْ رُوحُو وِيْهِزْ الصَّلِيبْ مْتَاعُو كُلْ يُومْ وْيِمْشِي وْرَايَا.</div>
<div class="v" id="v24"><span class="vn">24</span> الِّي يْحِبْ يْخَلِّصْ حْيَاتُو يِخْسِرْهَا، آمَا الِّي يِخْسِرْ حْيَاتُو عْلَى خَاطْرِي، رَاهُو يْخَلِّصْهَا.</div>
<div class="v" id="v25"><span class="vn">25</span> شْنُوَّة فَايِدْةْ الإِنْسَانْ إِذَا كَانْ يِرْبِحْ العَالَمْ الكُلُّو وْيِخْسِرْ حْيَاتُو وِلاَّ يِهْلِكْهَا.</div>
<div class="v" id="v26"><span class="vn">26</span> كُلْ مِنْ يِسْتْعَارْ بِيَّ وْبِكْلاَمِي، نِسْتْعَارْ بِيهْ آنَا إِبْنْ الإِنْسَانْ وَقْتِلِّي نَرْجَعْ فِي مَجْدِي وْمَجْدْ الآبْ وِالمْلاَيْكَة المُقَدّْسِينْ.</div>
<div class="v" id="v27"><span class="vn">27</span> آمَا نْقُلْكُمْ الحَقْ: ثَمَّة شْكُونْ مِالوَاقْفِينْ هْنَا مَا هُمْشْ بَاشْ يْشُوفُوا المُوتْ حَتَّى لِينْ يْشُوفُوا مَمْلِكْةْ اللهْ.»</div>
<div class="v" id="v28"><h2>يَسُوعْ يِتْبَدِّلْ</h2><span class="vn">28</span> <span class="br-p"><br><br></span>وْتَقْرِيبْ بَعْدْ مَا قَالْ الكْلاَمْ هَاذَا بِثْمَنْيَة أَيَّامْ، هَزْ يَسُوعْ مْعَاهْ بُطْرُسْ وْيُوحَنَّا وْيَعْقُوبْ وِطْلَعْ هُوَ وْيَاهُمْ لِلجْبَلْ بَاشْ يْصَلِّي.</div>
<div class="v" id="v29"><span class="vn">29</span> وَقْتِلِّي هُوَ يْصَلِّي وِجْهُو تْبَدِّلْ، وِحْوَايْجُو وَلاَّتْ بِيضَة تِلْمَعْ.</div>
<div class="v" id="v30"><span class="vn">30</span> وْإِذَا بِيهُمْ زُوزْ رْجَالْ يْكَلّْمُوا فِيهْ، هُومَا: مُوسَى وْإِيلِيَّا.</div>
<div class="v" id="v31"><span class="vn">31</span> وْظُهْرُوا فِي مَجْدْ وِتْكَلّْمُوا مْعَاهْ عْلَى مُوتُو الِّي لاَزِمْ يْتِمْ فِي أُورْشَلِيمْ</div>
<div class="v" id="v32"><span class="vn">32</span> آمَا بُطْرُسْ وِلِّي مْعَاهْ رَقْدُوا، كِفَاقُوا شَافُوا المَجْدْ مْتَاعُو، وِالزُّوزْ الرْجَالْ الِّي كَانُوا وَاقْفِينْ مْعَاهْ</div>
<div class="v" id="v33"><span class="vn">33</span> وْوَقْتِلِّي هُومَا مَاشِينْ قَالْ بُطْرُسْ لْيَسُوعْ: «بَاهِي الِّي أَحْنَا مُوجُودِينْ هْنَا خَلِّينَا نُنْصْبُوا ثْلاَثَة خْيَامْ، وَحْدَة لِيكْ وْوَحْدَة لْمُوسَى وْوَحْدَة لْإِيلِيَّا» وْهُوَ مَا كَانِشْ دَارِي عْلَى رُوحُو شْنُوَّة قَاعِدْ يْقُولْ.</div>
<div class="v" id="v34"><span class="vn">34</span> <span class="br-p"><br><br></span>وَقْتِلِّي هُوَ قَاعِدْ يْقُولْ فِي الكْلاَمْ هَاذَا جَا سْحَابْ وْغَطَّاهُمْ، يَاخِي خَافُوا وَقْتِلِّي غَطَّاهُمْ السْحَابْ.</div>
<div class="v" id="v35"><span class="vn">35</span> وِخْرَجْ صُوتْ مِالسْحَابْ يْقُولْ: «هَاذَا هُوَ ابْنِي الِّي اخْتَرْتُو، إِسْمْعُوا كْلاَمُو.»</div>
<div class="v" id="v36"><span class="vn">36</span> وْبَعْدْ مَا سَمْعُوا الصُّوتْ لْقَاوْ يَسُوعْ وَحْدُو. وْمَا عَاوْدُوشْ الخْبَرْ وْفِي الوَقْتْ هَاذَاكَا مَا قَالُوا لْحَتَّى حَدْ عْلَى الشَّيْء الِّي شَافُوهْ.</div>
<div class="v" id="v37"><h2>يَسُوعْ يِشْفِي طْفُلْ سَاكْنُو شِيطَانْ</h2><span class="vn">37</span> <span class="br-p"><br><br></span>وْمِالغُدْوَة كِهَبْطُوا مِالجْبَلْ عَرّْضُولْهُمْ نَاسْ.</div>
<div class="v" id="v38"><span class="vn">38</span> وْإِذَا بْوَاحِدْ مِالنَّاسْ هَاذُمْ صَاحْ وْقَالْ: «يَا مُعَلِّمْ جِيتِكْ طَالِبْ، إِيجَا شُوفْ وِلْدِي رَانِي مَا عِنْدِيشْ غِيرُو.</div>
<div class="v" id="v39"><span class="vn">39</span> وْرَاهُو ثَمَّة رُوحْ يِلْبْسُو، وْفِيسَعْ مَا يْوَلِّي يْصِيحْ، وْيَصْرْعُو وِيْخَرِّجْ الكْشَاكِشْ مِنْ فُمُّو وْمَا يْسَيّْبُو كَانْ بِالسِّيفْ.</div>
<div class="v" id="v40"><span class="vn">40</span> وْآنَا تْشَحِّتّْ تْلاَمِذْتِكْ بَاشْ يْخَرّْجُوهْ، آمَا هُومَا مَا نَجّْمُوشْ.»</div>
<div class="v" id="v41"><span class="vn">41</span> جَاوِبْ يَسُوعْ وْقَالْ: «يَا جِيلْ يَا فَاسِدْ وْيَلِّي مَا عِنْدْكُمْشْ إِيمَانْ، لْوَقْتَاشْ بَاشْ نَبْقَى مْعَاكُمْ، لْوَقْتَاشْ بَاشْ نِتْحَمِّلْكُمْ؟ جِيبْ وِلْدِكْ هْنَا!»</div>
<div class="v" id="v42"><span class="vn">42</span> وَقْتِلِّي هُوَ جَايْلُو طَيّْحُو الشِّيطَانْ بْقُوَّة وْصَرْعُو، يَاخِي يَسُوعْ طَرِّدْ الرُّوحْ المَنْزُوسْ وِشْفَى الوْلِدْ وْرَجّْعُو لْبُوهْ.</div>
<div class="v" id="v43"><span class="vn">43</span> يَاخِي تْعَجّْبُوا النَّاسْ الكُلْ مِنْ قُدْرِةْ اللهْ. <span class="br-p"><br><br></span>وْكِكَانُوا مِتْعَجّْبِينْ مِلِّي عَمْلُو يَسُوعْ، قَالْ لِتْلاَمِذْتُو:</div>
<div class="v" id="v44"><h2>يَسُوعْ يْخَبِّرْ مَرَّة أُخْرَى عْلَى مُوتُو</h2><h2>&lt;n&gt;(مَتَّى ١٧‏:٢٢‏-٢٣ ؛ مَرْقُسْ ٩‏:٣٠‏-٣٢)&lt;/n&gt;</h2><span class="vn">44</span> «الكْلاَمْ هَاذَا حُطُّوهْ فِي بَالْكُمْ: رَانِي آنَا إِبْنْ الإِنْسَانْ بَاشْ يْسَلّْمُونِي لِيْدِينْ النَّاسْ.»</div>
<div class="v" id="v45"><span class="vn">45</span> آمَا هُومَا مَا فَهْمُوشْ الكْلاَمْ هَاذَا، وْمَا كَانِشْ مَكْشُوفْ لِيهُمْ بَاشْ مَا يْنَجّْمُوشْ يِفْهْمُوهْ، وْخَافُوا بَاشْ يِسْأْلُوهْ عْلَى الشَّيْء الِّي قَالُو.</div>
<div class="v" id="v46"><h2>شْكُونُو الأَعْظَمْ</h2><h2>&lt;n&gt;(مَتَّى ١٨‏:١‏-٥ ؛ مَرْقُسْ ٩‏:٣٣‏-٣٧)&lt;/n&gt;</h2><span class="vn">46</span> <span class="br-p"><br><br></span>وْوَلاَّوْ يِتْنَاقْشُوا مَا بِينَاتْهُمْ عْلَى شْكُونُو أَعْظِمْ وَاحِدْ فِيهُمْ.</div>
<div class="v" id="v47"><span class="vn">47</span> وِعْرَفْ يَسُوعْ نِيَّاتْ قْلُوبْهُمْ، جَابْ وْلِدْ صْغِيرْ وْوَقّْفُو بْجَنْبُو</div>
<div class="v" id="v48"><span class="vn">48</span> وْقَالِلْهُمْ: «الِّي يِقْبِلْ الوْلِدْ الصْغِيرْ هَاذَا عْلَى خَاطِرْ إِسْمِي، رَاهُو يِقْبِلْنِي، وِلِّي يِقْبِلْنِي، يِقْبِلْ الِّي بْعَثْنِي، رَاهُو أَصْغِرْ وَاحِدْ فِيكُمْ الكُلْ هُوَ العْظِيمْ.»</div>
<div class="v" id="v49"><h2>الِّي مُوشْ ضِدّْنَا رَاهُو مْعَانَا</h2><h2>&lt;n&gt;(مَرْقُسْ ٩‏:٣٨‏-٤٠)&lt;/n&gt;</h2><span class="vn">49</span> <span class="br-p"><br><br></span>وِتْكَلِّمْ يُوحَنَّا وْقَالْ: «يَا سِيدْنَا، شُفْنَا وَاحِدْ يْخَرِّجْ فِي الشْوَاطِنْ بْإِسْمِكْ يَاخِي حَاوِلْنَا بَاشْ نْحُوزُوهْ، عْلَى خَاطْرُو مُوشْ يْتَبَّعْ فِيكْ كِيفْنَا.»</div>
<div class="v" id="v50"><span class="vn">50</span> يَاخِي قَالُّو يَسُوعْ: «مَا تْحُوزُوهِشْ، الِّي مُوشْ ضِدّْكُمْ رَاهُو مْعَاكُمْ.»</div>
<div class="v" id="v51"><span class="vn">51</span> <span class="br-p"><br><br></span>وْكِقُرْبِتْ الأَيَّامَاتْ الِّي بَاشْ يِتْرْفَعْ فِيهُمْ قَرِّرْ يَسُوعْ وْشَدْ صْحِيحْ بَاشْ يِمْشِي لْأُورْشَلِيمْ.</div>
<div class="v" id="v52"><span class="vn">52</span> وِبْعَثْ قُدَّامُو جْمَاعَة مِالنَّاسْ، مْشَاوْ وْدَخْلُوا لْقَرْيَة تَابْعَة السَّامِرِيِّينْ، بَاشْ يْحَضّْرُولُو دَارْ.</div>
<div class="v" id="v53"><span class="vn">53</span> آمَا السَّامِرِيِّينْ مَا قِبْلُوشْ يَسُوعْ عْلَى خَاطْرُو كَانْ مَاشِي لْأُورْشَلِيمْ.</div>
<div class="v" id="v54"><span class="vn">54</span> <sup class="fnm"><a name="fnm1" href="#fn1">1</a></sup>وَقْتِلِّي تْلاَمِذْتُو يُوحَنَّا وْيَعْقُوبْ شَافُوا الشَّيْء هَاذَا قَالُوا: «يَا رَبْ تْحِبِّشْ نُأْمْرُوا بَاشْ تَهْبِطْ نَارْ مِالسْمَاءْ وْتَاكُلْهُمْ؟»</div>
<div class="v" id="v55"><span class="vn">55</span> تْلَفّْتِلْهُمْ يَسُوعْ وْوَبِّخْهُمْ وْقَالْ: «إِنْتُومَا مَا كُمْشْ عَارْفِينْ مِنْ أَيْ رُوحْ إِنْتُومَا جَايِينْ، رَانِي آنَا إِبْنْ الإِنْسَانْ مَا جِيتِشْ بَاشْ نِهْلِكْ النَّاسْ، آمَا جِيتْ بَاشْ نْخَلِّصْهُمْ.»</div>
<div class="v" id="v56"><span class="vn">56</span> وْمِنْ بَعْدْ مْشَاوْ لْقَرْيَة أُخْرَى.</div>
<div class="v" id="v57"><h2>الشَّيْء المَطْلُوبْ مِالنَّاسْ الِّي يْتَبّْعُوا يَسُوعْ</h2><h2>&lt;n&gt;(مَتَّى ٨‏:١٩‏-٢٢)&lt;/n&gt;</h2><span class="vn">57</span> <span class="br-p"><br><br></span>وَقْتِلِّي كَانُوا مَاشِينْ فِي الطْرِيقْ ثَمَّة وَاحِدْ قَالْ لْيَسُوعْ: «بَاشْ نْتَبّْعِكْ لأَيْ بْلاَصَة تِمْشِيلْهَا.»</div>
<div class="v" id="v58"><span class="vn">58</span> يَاخِي قَالُّو يَسُوعْ: «الثْعَالِبْ عِنْدْهَا مْغَاغِرْ وِطْيُورْ السْمَاءْ عِنْدْهَا عْشَاشْ آمَا آنَا إِبْنْ الإِنْسَانْ مَا عِنْدِيشْ بْلاَصَة نْكِنْ فِيهَا رَاسِي.»</div>
<div class="v" id="v59"><span class="vn">59</span> وْقَالْ يَسُوعْ لْوَاحِدْ آخَرْ: «تَبَّعْنِي!» آمَا هُوَ قَالْ: «يَا سِيدْنَا، خَلِّي نِمْشِي فِي الأُوِّلْ نِدْفِنْ بَابَا.»</div>
<div class="v" id="v60"><span class="vn">60</span> يَاخِي قَالُّو يَسُوعْ: «خَلِّي المُوتَى يِدْفْنُوا المُوتَى مْتَاعْهُمْ آمَا إِنْتِ إِمْشِي وْبَشِّرْ بْمَمْلِكْةْ اللهْ.»</div>
<div class="v" id="v61"><span class="vn">61</span> وْقَالُّو وَاحِدْ آخَرْ: «يَا سِيدْنَا، آنَا نْتَبّْعِكْ، آمَا خَلِّينِى قْبَلْ نِمْشِي نْسَلِّمْ عْلَى امَّالِيَّ.»</div>
<div class="v" id="v62"><span class="vn">62</span> جَاوْبُو يَسُوعْ: «الِّي يْحُطْ يِدُّو عْلَى المُحْرَاثْ وْيِتْلَفِّتْ التَالِي مَا يُصْلُحْشْ لْمَمْلِكْةْ اللهْ.»</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->II مل ١‏:٩‏-١٦<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>