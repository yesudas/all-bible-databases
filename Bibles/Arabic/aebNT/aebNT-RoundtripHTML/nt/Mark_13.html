<html><head>
<meta http-equiv="Content-Type" content="text/html;charset=utf-8" />
<title>Mark 13 &ndash; مَرْقُسْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 13);">
<div id="navbar"><a href="../index.html">العهد الجديد بالعربية التونسية</a> &ndash; <b>مَرْقُسْ</b> &ndash; <a href="Mark_1.html">1</a> ... <a href="Mark_11.html">11</a> <a href="Mark_12.html">12</a> <b>13</b> <a href="Mark_14.html">14</a> <a href="Mark_15.html">15</a> <a href="Mark_16.html">16</a> </div><hr>
<h1>Mark 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ تْنَبَّأ بْطِيحَانْ الهَيْكِلْ</h2><h2>&lt;n&gt;(مَتَّى ٢٤‏:١‏-٢ ؛ لُوقَا ٢١‏:٥‏-٦)&lt;/n&gt;</h2><span class="vn">1</span> <span class="br-p"><br><br></span>وْوَقْتِلِّي كَانْ يَسُوعْ خَارِجْ مِالهَيْكِلْ، قَالُّو وَاحِدْ مِنْ تْلاَمِذْتُو: «يَا مُعَلِّمْ، شُوفْ مَلاَّ حْجَرْ وْمَلاَّ بَنْيْ!»</div>
<div class="v" id="v2"><span class="vn">2</span> جَاوْبُو يَسُوعْ: «شُفْتْ البَنْيْ العْظِيمْ هَاذَا؟ حَتَّى حَجْرَة لِهْنَا مَا هِي بَاشْ تَبْقَى فُوقْ أُخْتْهَا، الكُلُّو بَاشْ يْطِيحْ.»</div>
<div class="v" id="v3"><h2>نْهَايِةْ الزْمَانْ</h2><h2>&lt;n&gt;(مَتَّى ٢٤‏:٣‏-١٤ ؛ لُوقَا ٢١‏:٧‏-١٩)&lt;/n&gt;</h2><span class="vn">3</span> <span class="br-p"><br><br></span>وْوَقْتِلِّي كَانْ يَسُوعْ قَاعِدْ فِي جْبَلْ الزِّيتُونْ مْقَابِلْ الهَيْكِلْ سِأْلُوهْ بُطْرُسْ وْيَعْقُوبْ وْيُوحَنَّا وْأَنْدَرَاوُسْ عْلَى جْنَبْ</div>
<div class="v" id="v4"><span class="vn">4</span> «قُلْنَا وَقْتَاشْ الحَاجَاتْ هَاذِي بَاشْ تَاقَعْ وِشْنُوَّة الأَمَارَة الِّي تْوَرِّي الِّي هِيَ بَاشْ اتِّمْ.»</div>
<div class="v" id="v5"><span class="vn">5</span> وْقَالِلْهُمْ يَسُوعْ: «رُدُّوا بَالْكُمْ مَا تْخَلِّيوْشْ حَتَّى وَاحِدْ يْغَلِّطْكُمْ</div>
<div class="v" id="v6"><span class="vn">6</span> رَاهُمْ بَرْشَة نَاسْ بَاشْ يْجِيوْ بْإِسْمِي وِيْقُولُوا: "آنَا هُوَ المَسِيحْ!" وِيْغَلّْطُوا بَرْشَة نَاسْ</div>
<div class="v" id="v7"><span class="vn">7</span> آمَا وَقْتِلِّي تِسْمْعُوا بِحْرُوبْ قْرِيبَة وِحْرُوبْ فِي بْلاَيِصْ بْعِيدَة مَا تْخَافُوشْ. رَاهُو الشَّيْء هَاذَا يِلْزْمُو يَاقَعْ، آمَا مَا هِيشْ هَاذِيكَا النْهَايَة.</div>
<div class="v" id="v8"><span class="vn">8</span> شَعْبْ بَاشْ يْجِي ضِدْ شَعْبْ وْمَمْلْكَة ضِدْ مَمْلْكَة، وْبِشْ يَاقَعْ جُوعْ وِزْلاَزِلْ فِي بَرْشَة بْلاَيِصْ آمَا هَاذَا الكُلُّو مَاهُو إِلاَّ أَوِّلْ الوْجَايِعْ مْتَاعْ الوْلاَدَة.</div>
<div class="v" id="v9"><span class="vn">9</span> آمَا رُدُّوا بَالْكُمْ عْلَى رْوَاحْكُمْ. رَاهُمْ بَاشْ يْهِزُّوكُمْ لِلمَجْلِسْ مْتَاعْ اليْهُودْ وْبِشْ تِتْضَرْبُوا فِي المَجَامِعْ وْبِشْ تَاقْفُوا قُدَّامْ الحُكَّامْ وِالمُلُوكْ عْلَى خَاطْرِي بَاشْ تِشْهْدُولْهُمْ.</div>
<div class="v" id="v10"><span class="vn">10</span> وِقْبَلْ مَا تْجِي النْهَايَة لاَزِمْ الإِنْجِيلْ يُوصِلْ لِلشْعُوبْ الكُلْهَا.</div>
<div class="v" id="v11"><span class="vn">11</span> وْوَقْتِلِّي يْهِزُّوكُمْ بَاشْ يْسَلْمُوكُمْ مَا تْخَمَمُوشْ مِنْ قْبَلْ فِي شْنُوَّة بَاشْ تْقُولُوا: آمَا قُولُوا الكْلاَمْ الِّي يِتْعْطَالْكُمْ فِي الوَقْتْ هَاذَاكَا عْلَى خَاطِرْ مَا كُمْشْ إِنْتُومَا الِّي بَاشْ تِتْكَلّْمُوا آمَا رَاهُو الرُّوحْ القُدُسْ هُوَ الِّي بَاشْ يِتْكَلِّمْ.</div>
<div class="v" id="v12"><span class="vn">12</span> وِالخُو بَاشْ يْسَلِّمْ خُوهْ لِلمُوتْ، وِالبُو وِلْدُو، وِيْدُورُوا الوْلاَدْ عْلَى وَالْدِيهُمْ وْيُقْتْلُوهُمْ.</div>
<div class="v" id="v13"><span class="vn">13</span> وْبِشْ تْكُونُوا مَكْرُوهِينْ عِنْدْ النَّاسْ الكُلْ عْلَى خَاطِرْ إِسْمِي. آمَا الِّي يِثْبِتْ لِلإِخْرْ رَاهُو بَاشْ يُخْلُصْ.»</div>
<div class="v" id="v14"><h2>الضِّيقَة العْظِيمَة</h2><h2>&lt;n&gt;(مَتَّى ٢٤‏:١٥‏-٢٨ ؛ لُوقَا ٢١‏:٢٠‏-٢٤)&lt;/n&gt;</h2><span class="vn">14</span> <span class="br-p"><br><br></span><sup class="fnm"><a name="fnm1" href="#fn1">1</a></sup>«وْوَقْتِلِّي تْشُوفُوا نْجَاسِةْ الخْرَابْ مُوجُودَة فِي البْلاَصَة الِّي مَا حَقّْهَاشْ تْكُونْ فِيهَا. (بَاشْ الِّي يَقْرَى يِفْهِمْ!) الوَقْتْ هَاذَاكَا الِّي فِي مَنْطِقْةْ اليَهُودِيَّة يِلْزِمْهُمْ يُهْرْبُوا لِلجْبَالْ.</div>
<div class="v" id="v15"><span class="vn">15</span> وِلِّي هُوَ فُوقْ السْطَحْ مَا يِلْزْمُوشْ لاَ يَهْبِطْ لْدَارُو وْلاَ يُدْخْلِلْهَا بَاشْ يَاخُذْ حَاجَة مِنْ وُسْطْهَا.</div>
<div class="v" id="v16"><span class="vn">16</span> وِلِّي يِخْدِمْ فِي السَّانْيَة مَا يِلْزْمُوشْ يَرْجَعْ لِلدَّارْ بَاشْ يْهِزْ الكَبُّوطْ مْتَاعُو.</div>
<div class="v" id="v17"><span class="vn">17</span> وْيَا وِيلْهُمْ النْسَاء الحْبَالَى وِلِّي يْرَضّْعُوا فِي الأَيَّامَاتْ هَاذُوكُمْ!</div>
<div class="v" id="v18"><span class="vn">18</span> يِلْزِمْكُمْ تْصَلِّيوْ بَاشْ الشَّيْء هَاذَاكَا مَا يَاقِعْشْ فِي الشْتَاء</div>
<div class="v" id="v19"><span class="vn">19</span> فِي الأَيَّامَاتْ هَاذُوكُمْ بَاشْ تَاقَعْ ضِيقَة مَا وُقْعِتْشْ كِيفْهَا مِنْ أَوِّلْ مَا خْلَقْ اللهْ الدِّنْيَا لْتَوَّا وْمَا هِيشْ بَاشْ تَاقَعْ بِالكُلْ.</div>
<div class="v" id="v20"><span class="vn">20</span> وْإذَا كَانْ الرَّبْ مَا قَصِّرْشْ فِي النْهَارَاتْ هَاذُوكُمْ تَالِي رَاهُو مَا نْجَى حَتَّى بَشَرْ، آمَا هُوَ قَصِّرْهُمْ عْلَى خَاطِرْ النَّاسْ الِّي خْتَارْهُمْ.</div>
<div class="v" id="v21"><span class="vn">21</span> إِذَا قَالِلْكُمْ وَاحِدْ الوَقْتْ هَاذَاكَا: "هَاوْ المَسِيحْ هْنَا!" وِلاَّ "هَاوِّينُو الغَادِي"، مَا تْصَدّْقُوهِشْ!</div>
<div class="v" id="v22"><span class="vn">22</span> رَاهُو بَاشْ يُظْهْرُوا بَرْشَة نَاسْ دَجَّالِينْ يِدَّعُوا الِّي هُومَا المَسِيحْ وْبَرْشَة أَنْبِيَاءْ كَذَّابِينْ وْبِشْ يَعْمْلُوا مُعْجْزَاتْ وِعْجَايِبْ بَاشْ كَانْ نَجّْمُوا يْغَلّْطُوا حَتَّى النَّاسْ الِّي خْتَارْهُمْ اللهْ.</div>
<div class="v" id="v23"><span class="vn">23</span> رُدُّوا بَالْكُمْ. هَانِي خَبِّرْتْكُمْ بْكُلْ شَيْء قْبَلْ مَا يَاقَعْ.»</div>
<div class="v" id="v24"><h2>جَيَّانْ المَسِيحْ مَرَّة ثَانْيَة</h2><h2>&lt;n&gt;(مَتَّى ٢٤‏:٢٩‏-٣١ ؛ لُوقَا ٢١‏:٢٥‏-٢٨)&lt;/n&gt;</h2><span class="vn">24</span> <span class="br-p"><br><br></span><span class="br-ind"><br><span class="indent">&nbsp;</span></span>«آمَا رَاهُو فِي الأَيَّامَاتْ هَاذُوكُمْ بَعْدْ الضِّيقَة هَاذِيكَا<br> <span class="br-ind"><br><span class="indent">&nbsp;</span></span>الشَّمْسْ تْوَلِّي ظَلْمَة<br> <span class="br-ind"><br><span class="indent">&nbsp;</span></span>وْيِتْحْجِبْ ضَوْ القَمْرَة<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>النْجُومْ بَاشْ اطِّيحْ مِالسْمَاءْ<br> <span class="br-ind"><br><span class="indent">&nbsp;</span></span>وْتِتْزَلْزِلْ القُوَّاتْ الِّي فِي السْمَاءْ.<br></div>
<div class="v" id="v26"><span class="vn">26</span> <span class="br-p"><br><br></span><sup class="fnm"><a name="fnm2" href="#fn2">2</a></sup>وِالوَقْتْ هَاذَاكَا بَاشْ تْشُوفُونِي آنَا إِبْنْ الإِنْسَانْ جَايْ فِي السْحَابْ بْقُوَّة عْظِيمَة وْمَجْدْ.</div>
<div class="v" id="v27"><span class="vn">27</span> وِالوَقْتْ هَاذَاكَا بَاشْ نَبْعِثْ المْلاَيْكَة مْتَاعِي وْبِشْ نْلِمْ الِّي خْتَرْتْهُمْ مِالجِهَاتْ الأَرْبْعَة مِنْ إِخْرْ الدِّنْيَا لْإِخْرْ السْمَاءْ.»</div>
<div class="v" id="v28"><h2>تْعَلّْمُوا مِنْ الكَرْمَة</h2><h2>&lt;n&gt;(مَتَّى ٢٤‏:٣٢‏-٣٥ ؛ لُوقَا ٢١‏:٢٩‏-٣٣)&lt;/n&gt;</h2><span class="vn">28</span> <span class="br-p"><br><br></span>«خُوذُوا العِبْرَة مِالكَرْمَة: دُوبْ مَا عِيدَانْهَا تِخْضَارْ وْتَعْمِلْ الوْرَقْ، تَعْرْفُوا الِّي الصِّيفْ قْرُبْ.</div>
<div class="v" id="v29"><span class="vn">29</span> إِمَّالاَ إِنْتُومَا زَادَا كِتْشُوفُوا الحَاجَاتْ هَاذِي قَاعْدَة تَاقَعْ. أَعْرْفُوا الِّي آنَا قْرِيبْ وِلِّي آنَا عْلَى الأَبْوَابْ.</div>
<div class="v" id="v30"><span class="vn">30</span> نْقُلْكُمْ الحَقْ: الجِيلْ هَاذَا مُوشْ بَاشْ يُوفَى حَتَّى لِينْ تَاقَعْ الحَاجَاتْ هَاذِي الكُلْهَا.</div>
<div class="v" id="v31"><span class="vn">31</span> السْمَاءْ وِالأَرْضْ بَاشْ يَفْنَاوْ آمَا كْلاَمِي عُمْرُو مَا يِفْنَى.»</div>
<div class="v" id="v32"><h2>اليُومْ هَاذَاكَا حَتَّى وَاحِدْ مَا يَعْرْفُو</h2><h2>&lt;n&gt;(مَتَّى ٢٤‏:٣٦‏-٤٤)&lt;/n&gt;</h2><span class="vn">32</span> <span class="br-p"><br><br></span>«وِاليُومْ هَاذَاكَا وِالسَّاعَة هَاذِيكَا حَتَّى حَدْ مَا يَعْرِفْهُمْ، لاَ المْلاَيْكَة الِّي فِي السْمَاءْ وْلاَ الإِبْنْ، آمَا كَانْ الآبْ وَحْدُو يَعْرِفْهُمْ.</div>
<div class="v" id="v33"><span class="vn">33</span> رُدُّوا بَالْكُمْ وْفِيقُوا عْلَى خَاطِرْكُمْ مَا تَعْرْفُوشْ وَقْتَاشْ يْجِي الوَقْتْ.</div>
<div class="v" id="v34"><span class="vn">34</span> كِيفْ إِنْسَانْ سَافِرْ وْخَلَّى دَارُو وِعْطَى الحُكْمْ لِلخُدَّامْ مْتَاعُو وْوَرَّى لْكُلْ وَاحِدْ فِيهُمْ شْنُوَّة بَاشْ يِخْدِمْ وْوَصَّى العَسَّاسْ الِّي فِي البَابْ بَاشْ يْرُدْ بَالُو.»</div>
<div class="v" id="v35"><span class="vn">35</span> <span class="br-p"><br><br></span>«فِيقُوا، رَاكُمْ مَا تَعْرْفُوشْ وَقْتَاشْ مُولَى الدَّارْ يْجِي، يَامَا فِي العْشِيَّة امَّخَّرْ وِلاَّ فِي نُصْفْ اللِّيلْ وِلاَّ وَقْتِلِّي يْصِيحْ السَّرْدُوكْ وِلاَّ فِي الصْبَاحْ.</div>
<div class="v" id="v36"><span class="vn">36</span> خِيرْ مَا يْجِي صُدْفَة وْيَلْقَاكُمْ رَاقْدِينْ.</div>
<div class="v" id="v37"><span class="vn">37</span> الشَّيْء الِّي نْقُولْهُولْكُمْ إِنْتُومَا نْقُولُو لِلنَّاسْ الكُلْ: رُدُّوا بَالْكُمْ!»</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->دا ٩‏:٢٧، ١١‏:٣١، ١٢‏:١١<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->مر ٨‏:٣٨ ؛ مت ١٠‏:٢٣ ؛ دا ٧‏:١٣<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>