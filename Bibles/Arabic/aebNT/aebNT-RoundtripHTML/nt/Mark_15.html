<html><head>
<meta http-equiv="Content-Type" content="text/html;charset=utf-8" />
<title>Mark 15 &ndash; مَرْقُسْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 15);">
<div id="navbar"><a href="../index.html">العهد الجديد بالعربية التونسية</a> &ndash; <b>مَرْقُسْ</b> &ndash; <a href="Mark_1.html">1</a> ... <a href="Mark_13.html">13</a> <a href="Mark_14.html">14</a> <b>15</b> <a href="Mark_16.html">16</a> </div><hr>
<h1>Mark 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ قُدَّامْ بِيلاَطُسْ</h2><h2>&lt;n&gt;(مَتَّى ٢٧‏:١‏-٢، ٢٧‏:١١‏-١٤ ؛ لُوقَا ٢٣‏:١‏-٥ ؛ يُوحَنَّا ١٨‏:٢٨‏-٣٨)&lt;/n&gt;</h2><span class="vn">1</span> <span class="br-p"><br><br></span>وْفِي الصْبَاحْ بِكْرِي تْشَاوْرُوا رُؤَسَاءْ الكُهَّانْ مْعَ الشْيُوخْ وِالكُتَّابْ مْتَاعْ اليْهُودْ وِالمَجْلِسْ مْتَاعْ اليْهُودْ. وْكَتّْفُوا يَسُوعْ وْهَزُّوهْ وْسَلْمُوهْ لْبِيلاَطُسْ.</div>
<div class="v" id="v2"><span class="vn">2</span> وْسِأْلُو بِيلاَطُسْ: «يَاخِي إِنْتِ مَلِكْ اليْهُودْ؟» جَاوْبُو يَسُوعْ: «إِنْتِ قُلْتْ.»</div>
<div class="v" id="v3"><span class="vn">3</span> وْرُؤَسَاءْ الكُهَّانْ كَانُوا يِتْهْمُوا فِيهْ ابَّرْشَة تُهَمْ.</div>
<div class="v" id="v4"><span class="vn">4</span> وْعَاوِدْ سِأْلُو بِيلاَطُسْ مَرَّة أُخْرَى وْقَالْ: «يَاخِي مَاكِشْ بَاشْ تْجَاوِبْ بْحَتَّى شَيْء؟ شُوفْ رَاهُمْ قَاعْدِينْ يِتْهْمُوا فِيكْ ابَّرْشَة تُهَمْ.»</div>
<div class="v" id="v5"><span class="vn">5</span> آمَا يَسُوعْ مَا جَاوِبْ بْحَتَّى شَيْء حَتَّى لِينْ بِيلاَطُسْ بْقَى مِسْتَغْرِبْ.</div>
<div class="v" id="v6"><h2>يَسُوعْ يِتْحْكَمْ عْلِيهْ بِالمُوتْ</h2><h2>&lt;n&gt;(مَتَّى ٢٧‏:١٥‏-٢٦ ؛ لُوقَا ٢٣‏:١٣‏-٢٥ ؛ يُوحَنَّا ١٨‏:٣٩، ١٩‏:١٦)&lt;/n&gt;</h2><span class="vn">6</span> <span class="br-p"><br><br></span>وْفِي كُلْ عِيدْ كَانْ بِيلاَطُسْ يْسَيِّبْ لِليْهُودْ وَاحِدْ مِالمْرَابِيطْ الِّي يْحِبُّوا عْلِيهْ.</div>
<div class="v" id="v7"><span class="vn">7</span> وْكَانْ ثَمَّة فِي الحَبْسْ وَاحِدْ إِسْمُو بَارَابَاسْ مَرْبُوطْ مْعَ جْمَاعَة ثُوَّارْ قَتْلُوا نَاسْ وَقْتِلِّي كَانِتْ ثَمَّة خُوضَة فِي البْلاَدْ.</div>
<div class="v" id="v8"><span class="vn">8</span> وْطَلْعُوا النَّاسْ وِبْدَاوْا يُطْلْبُوا مِنْ بِيلاَطُسْ بَاشْ يَعْمِلْ الشَّيْء الِّي مِتْعَوِّدْ يَعْمْلُو فِي العِيدْ.</div>
<div class="v" id="v9"><span class="vn">9</span> آمَا بِيلاَطُسْ سْإِلْهُمْ: «يَاخِي تْحِبُّونِي نْسَيّْبِلْكُمْ مَلِكْ اليْهُودْ؟»</div>
<div class="v" id="v10"><span class="vn">10</span> وْهُوَ كَانْ يَعْرِفْ الِّي رُؤَسَاءْ الكُهَّانْ سَلْمُوهُولُو بِسْبَبْ الغِيرَة.</div>
<div class="v" id="v11"><span class="vn">11</span> آمَا رُؤَسَاءْ الكُهَّانْ حَرّْشُوا الشَّعْبْ بَاشْ يْصِيحُوا وْيُطْلْبُوا مِنُّو إِنُّو يْسَيّْبِلْهُمْ بَارَابَاسْ فِي عُوضُو.</div>
<div class="v" id="v12"><span class="vn">12</span> قَالِلْهُمْ بِيلاَطُسْ مَرَّة أُخْرَى: «إِمَّالاَ آشْ تْحِبُّونِي نَعْمِلْ لِلِّي تْسَمِّيوْ فِيهْ مَلِكْ اليْهُودْ.»</div>
<div class="v" id="v13"><span class="vn">13</span> وْمَرَّة أُخْرَى بْدَاوْا يْصِيحُوا: «اُصْلْبُو!»</div>
<div class="v" id="v14"><span class="vn">14</span> وِسْإِلْهُمْ بِيلاَطُسْ: «شْنُوَّة الشَّرْ الِّي عَمْلُو؟» آمَا هُومَا وَلُّوا يْصِيحُوا أَكْثِرْ: «اُصْلْبُو!»</div>
<div class="v" id="v15"><span class="vn">15</span> وْكِحَبْ بِيلاَطُسْ يْرَضِّي الشَّعْبْ وَلَّى سَيّْبِلْهُمْ بَارَابَاسْ وْسَلّْمِلْهُمْ يَسُوعْ بَاشْ يِتْصْلَبْ بَعْدْ مَا ضَرْبُو بِالسُّوطْ.</div>
<div class="v" id="v16"><h2>العَسْكِرْ يِتْمَسْخْرُوا عْلَى يَسُوعْ</h2><h2>&lt;n&gt;(مَتَّى ٢٧‏:٢٧‏-٣١ ؛ يُوحَنَّا ١٩‏:٢‏-٣)&lt;/n&gt;</h2><span class="vn">16</span> <span class="br-p"><br><br></span>وْهَزُّوهْ الجُنُودْ لْدَاخِلْ لِلسَّاحَة مْتَاعْ القْصَرْ وْلَمُّوا فِرْقِةْ العَسْكِرْ الكُلْهَا</div>
<div class="v" id="v17"><span class="vn">17</span> وْلَبّْسُوهْ لِبْسَة حَمْرَا وْعَمْلُوا تَاجْ مِالشُّوكْ وْحَطُّوهْ فُوقْ رَاسُو</div>
<div class="v" id="v18"><span class="vn">18</span> وِبْدَاوْا يْسَلْمُوا عْلِيهْ وِيْقُولُوا: «يَحْيَى مَلِكْ اليْهُودْ!»</div>
<div class="v" id="v19"><span class="vn">19</span> وْكَانُوا يَضْرْبُوا فِيهْ عْلَى رَاسُو بْقَصْبَة وْيِبْصْقُوا عْلِيهْ وْيَهْبْطُوا عْلَى رْكَايِبْهُمْ وْيُسْجْدُوا قُدَّامُو.</div>
<div class="v" id="v20"><span class="vn">20</span> وْبَعْدْ مَا تْمَسْخْرُوا عْلِيهْ نَحَّاوْلُو اللِّبْسَة الحَمْرَا وْلَبّْسُوهْ دَبْشُو وْهَزُّوهْ البَرَّة بَاشْ يُصْلْبُوهْ.</div>
<div class="v" id="v21"><h2>يَسُوعْ عْلَى الصَّلِيبْ</h2><h2>&lt;n&gt;(مَتَّى ٢٧‏:٣٢‏-٤٤ ؛ لُوقَا ٢٣‏:٢٦‏-٤٣ ؛ يُوحَنَّا ١٩‏:١٧‏-٢٧)&lt;/n&gt;</h2><span class="vn">21</span> <span class="br-p"><br><br></span>وْثَمَّة وَاحِدْ مِتْعَدِّي مَازَالْ كِجَا مِالرِّيفْ وْإِسْمُو سِمْعَانْ مِنْ مَنْطِقْةْ قِيرِينَة وْهُوَ بُو اسْكَنْدَرْ وْرُوفُسْ يَاخِي لَزّْمُوا عْلِيهْ بَاشْ يْهِزْ الصَّلِيبْ مْتَاعْ يَسُوعْ.</div>
<div class="v" id="v22"><span class="vn">22</span> وْجَابُوهْ لْبُقْعَة تِتْسَمَّى الجُلْجْثَة وِلِّي مَعْنَاهَا بُقْعِةْ الجُمْجْمَة.</div>
<div class="v" id="v23"><span class="vn">23</span> وِعْطَاوْهْ شْرَابْ مْخَلِّطْ بْحَاجَة يْسَمِّيوْهَا المُرْ آمَا هُوَ مَا شْرَبْهَاشْ.</div>
<div class="v" id="v24"><span class="vn">24</span> <sup class="fnm"><a name="fnm1" href="#fn1">1</a></sup>وْصَلْبُوهْ وْعَمْلُوا قُرْعَة عْلَى لِبْسْتُو شْكُونْ بَاشْ يَاخُذْهَا وْقَسْمُوهَا.</div>
<div class="v" id="v25"><span class="vn">25</span> وْكَانْ وَقْتْهَا التِّسْعَة مْتَاعْ الصْبَاحْ كِصَلْبُوهْ.</div>
<div class="v" id="v26"><span class="vn">26</span> وِالتُّهْمَة الِّي تَاهْمِينُو بِيهَا كَانِتْ مَكْتُوبَة عْلَى لُوحَة فُوقْ رَاسُو: «مَلِكْ اليْهُودْ.»</div>
<div class="v" id="v27"><span class="vn">27</span> وْصَلْبُوا مْعَاهْ زُوزْ مْجَرّْمَة، وَاحِدْ عْلَى يْمِينُو وْوَاحِدْ عْلَى يْسَارُو.</div>
<div class="v" id="v28"><span class="vn">28</span> [وْهَكَّا تَمْ الِّي تْقَالْ فِي الكْتَابْ المُقَدَّسْ: «وْحِسْبُوهْ مْعَ المُجْرْمِينْ.»]</div>
<div class="v" id="v29"><span class="vn">29</span> وِالنَّاسْ الِّي يِتْعَدِّيوْ مِنْ غَادِي كَانُوا يْسِبُّوا فِيهْ وِيْدَوّْحُوا عْلِيهْ فِي رُوسْهُمْ وِيْقُولُوا: «هَهْ! يَلِّي بَاشْ اطَّيَّحْ الهَيْكِلْ وْتِبْنِيهْ فِي ثْلاَثَة أَيَّامْ.</div>
<div class="v" id="v30"><span class="vn">30</span> خَلِّصْ رُوحِكْ وْأَهْبِطْ مِنْ فُوقْ الصَّلِيبْ!»</div>
<div class="v" id="v31"><span class="vn">31</span> <sup class="fnm"><a name="fnm2" href="#fn2">2</a></sup>وْنَفْسْ الشَّيْء زَادَا رُؤَسَاءْ الكُهَّانْ وِالكُتَّابْ مْتَاعْ اليْهُودْ كَانُوا يِتْمَسْخْرُوا عْلِيهْ وِيْقُولُوا لِبْعَضْهُمْ: «خَلِّصْ النَّاسْ الأُخْرِينْ آمَا مَا يْنَجِّمْشْ يْخَلِّصْ رُوحُو.</div>
<div class="v" id="v32"><span class="vn">32</span> تْرَى خَلَّى المَسِيحْ مَلِكْ إِسْرَائِيلْ تَوَّا يَهْبِطْ مِنْ فُوقْ الصَّلِيبْ، بَاشْ نْشُوفُوا وْنِمّْنُوا.» وِالزُّوزْ مْجَرّْمَة الِّي مَصْلُوبِينْ مْعَاهْ هُومَا زَادَا كَانُوا يْعَايْرُوا فِيهْ.</div>
<div class="v" id="v33"><h2>مُوتْ يَسُوعْ</h2><h2>&lt;n&gt;(مَتَّى ٢٧‏:٤٥‏-٥٦ ؛ لُوقَا ٢٣‏:٤٤‏-٤٩ ؛ يُوحَنَّا ١٩‏:٢٨‏-٣٠)&lt;/n&gt;</h2><span class="vn">33</span> <span class="br-p"><br><br></span>وِمْعَ نُصْفْ نْهَارْ ظْلاَمِتْ الدِّنْيَا الكُلْهَا حَتَّى لِلثْلاَثَة مْتَاعْ العْشِيَّة.</div>
<div class="v" id="v34"><span class="vn">34</span> <sup class="fnm"><a name="fnm3" href="#fn3">3</a></sup>وْفِي مَاضِى ثْلاَثَة صَاحْ يَسُوعْ بْصُوتْ عَالِي: «ألُّوِي! ألُّوِي! لَمَا شَبَقْتَنِي؟» وْمَعْنِتْهَا «يَا رَبِّي! يَا رَبِّي! عْلاَشْ خَلِّيتْنِي؟»</div>
<div class="v" id="v35"><span class="vn">35</span> وْثَمَّة شْكُونْ مِالوَاقْفِينْ الغَادِي سَمْعُوهْ وْقَالُوا: «شُوفُوا، هَاوْ يْنَادِي عْلَى إِيلِيَّا!»</div>
<div class="v" id="v36"><span class="vn">36</span> <sup class="fnm"><a name="fnm4" href="#fn4">4</a></sup>وْثَمَّة وَاحِدْ جْرَى وْحَطْ شِفُونَة فِي الخَلْ وِرْبَطْهَا فِي قَصْبَة وْمَدّْهَالُو بَاشْ يُشْرُبْ وْقَالْ: «خَلِّينَا نْشُوفُوا إِذَا كَانْ إِيلِيَّا بَاشْ يْجِي وِيْهَبّْطُو.»</div>
<div class="v" id="v37"><span class="vn">37</span> وْصَاحْ يَسُوعْ بْصُوتْ عَالِي وْطَلْعِتْ رُوحُو.</div>
<div class="v" id="v38"><span class="vn">38</span> وْتِقْسِمْ الحْجَابْ مْتَاعْ الهَيْكِلْ عْلَى ثْنِينْ مِالفُوقْ الُّوطَا.</div>
<div class="v" id="v39"><span class="vn">39</span> وِالقَايِدْ مْتَاعْ المْيَاةْ عَسْكْرِي الِّي كَانْ وَاقِفْ مْقَابْلُو وَقْتِلِّي شَافْ يَسُوعْ كِيفَاشْ مَاتْ قَالْ: «بِالحَقْ الإِنْسَانْ هَاذَا كَانْ إِبْنْ اللهْ!»</div>
<div class="v" id="v40"><span class="vn">40</span> وْكَانُوا ثَمَّة نْسَاء يِتْفَرّْجُوا مِنْ بْعِيدْ آشْ قَاعِدْ يَاقَعْ وْمِنْهُمْ مَرْيَمْ المَجْدَلِيَّة وْمَرْيِمْ أُمْ يَعْقُوبْ الصْغِيرْ وْيُوسِى، وْسَالُومَة.</div>
<div class="v" id="v41"><span class="vn">41</span> وِالنْسَاء هَاذُومَا كَانُوا يْتَبّْعُوا فِيهْ وْيِخْدْمُوا فِيهْ وَقْتِلِّي كَانْ فِي الجَلِيلْ، وْبَرْشَة نْسَاء أُخْرِينْ طَلْعُوا مْعَاهْ لْأُورْشَلِيمْ.</div>
<div class="v" id="v42"><h2>دَفْنَانْ يَسُوعْ</h2><h2>&lt;n&gt;(مَتَّى ٢٧‏:٥٧‏-٦١ ؛ لُوقَا ٢٣‏:٥٠‏-٥٦ ؛ يُوحَنَّا ١٩‏:٣٨‏-٤٢)&lt;/n&gt;</h2><span class="vn">42</span> <span class="br-p"><br><br></span><sup class="fnm"><a name="fnm5" href="#fn5">5</a></sup>وْكِجَاتْ العْشِيَّة، وِاليُومْ هُوَ يُومْ التَّحْضِيرْ، الِّي هُوَ قْبَلْ نْهَارْ السِّبْتْ.</div>
<div class="v" id="v43"><span class="vn">43</span> جَا يُوسُفْ الِّي مِنْ مْدِينِةْ الرَّامَة، وْهُوَ رَاجِلْ مَعْرُوفْ وْعُضْوْ فِي المَجْلِسْ مْتَاعْ اليْهُودْ، وْهُوَ بِيدُو كَانْ يِسْتَنَّي فِي مَمْلِكْةْ اللهْ، تْشَجَّعْ وِدْخَلْ لْبِيلاَطُسْ وِطْلَبْ بَاشْ يْخَلِّيهْ يْهِزْ الجُثَّة مْتَاعْ يَسُوعْ.</div>
<div class="v" id="v44"><span class="vn">44</span> إِسْتَغْرِبْ بِيلاَطُسْ الِّي يَسُوعْ مَاتْ. وِاسْتَدْعَى القَايِدْ مْتَاعْ المْيَاةْ عَسْكْرِي وْسِأْلُو: «يَاخِي مَاتْ مِنْ مُدَّة طْوِيلَة؟»</div>
<div class="v" id="v45"><span class="vn">45</span> وْكِعْرَفْ مِنْ القَايِدْ مْتَاعْ المْيَا الِّي يَسُوعْ مَاتْ عْطَى الجُثَّة لْيُوسُفْ.</div>
<div class="v" id="v46"><span class="vn">46</span> شْرَى يُوسُفْ كْفَنْ وْهَبِّطْ يَسُوعْ مِنْ فُوقْ الصَّلِيبْ وْكَفّْنُو وْدِفْنُو فِي قْبَرْ مَحْفُورْ فِي الحْجَرْ كِيفْ الدَّامُوسْ وْحَطْ حَجْرَة عْلَى بَابْ القْبَرْ.</div>
<div class="v" id="v47"><span class="vn">47</span> وْكَانِتْ مَرْيَمْ المَجْدَلِيَّة وْمَرْيِمْ أُمْ يُوسِى يُخْزْرُوا لِلبْلاَصَة الِّي تِدْفَنْ فِيهَا يَسُوعْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->مز ٢٢‏:١٨<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->مز ٢٢‏:٧‏-٨<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->مز ٢٢‏:١<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->مز ٦٩‏:٢١<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->تث ٢١‏:٢٢‏-٢٣<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>