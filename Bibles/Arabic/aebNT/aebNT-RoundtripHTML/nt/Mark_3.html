<html><head>
<meta http-equiv="Content-Type" content="text/html;charset=utf-8" />
<title>Mark 3 &ndash; مَرْقُسْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 3);">
<div id="navbar"><a href="../index.html">العهد الجديد بالعربية التونسية</a> &ndash; <b>مَرْقُسْ</b> &ndash; <a href="Mark_1.html">1</a> <a href="Mark_2.html">2</a> <b>3</b> <a href="Mark_4.html">4</a> <a href="Mark_5.html">5</a> ... <a href="Mark_16.html">16</a> </div><hr>
<h1>Mark 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الرَّاجِلْ الِّي يِدُّو يَابْسَة يِتْشْفَى</h2><h2>&lt;n&gt;(مَتَّى ١٢‏:٩‏-١٤ ؛ لُوقَا ٦‏:٦‏-١١)&lt;/n&gt;</h2><span class="vn">1</span> <span class="br-p"><br><br></span>وِدْخَلْ يَسُوعْ لِلمَجْمَعْ مَرَّة أُخْرَى وْكَانْ ثَمَّة رَاجِلْ يِدُّو يَابْسَة.</div>
<div class="v" id="v2"><span class="vn">2</span> بْدَاوْا يْرَاقْبُوا فِيهْ إِذَا كَانْ بَاشْ يِشْفِي الرَّاجِلْ هَاذَاكَا فِي نْهَارْالسِّبْتْ وِلاَّ لاَ. بَاشْ يِقْدْرُوا يِتْهْمُوهْ.</div>
<div class="v" id="v3"><span class="vn">3</span> قَالْ لِلرَّاجِلْ الِّي يِدُّو يَابْسَة: «قُومْ وْآقِفْ فِي الوُسْطْ!»</div>
<div class="v" id="v4"><span class="vn">4</span> وِمْبَاعِدْ قَالِلْهُمْ: «يَاخِي حْلاَلْ فِي نْهَارْ السِّبْتْ بَاشْ نَعْمْلُوا الخِيرْ وِلاَّ الشَّرْ؟ نْخَلّْصُوا رُوحْ وِلاَّ نُقْتْلُوهَا؟» آمَا هُومَا بْقَاوْ سَاكْتِينْ.</div>
<div class="v" id="v5"><span class="vn">5</span> خْزَرِّلْهُمْ يَسُوعْ وْهُوَ مِتْغَشِشْ وِحْزِنْ بَرْشَة بِسْبَبْ القْسَاوَة مْتَاعْ قْلُوبْهُمْ وْقَالْ لِلرَّاجِلْ: «مِدْ يِدِّكْ!» مَدّْهَا وْإِذَا بِيهَا رَجْعِتْ صْحِيحَة.</div>
<div class="v" id="v6"><span class="vn">6</span> خَرْجُوا الفَرِّيسِيِّينْ مِالمَجْمَعْ وْبِالوَقْتْ بْدَاوْا يِتْفَاهْمُوا عْلِيهْ مْعَ أَعْضَاءْ حِزْبْ هِيرُودُسْ بَاشْ يُقْتْلُوهْ.</div>
<div class="v" id="v7"><span class="vn">7</span> <span class="br-p"><br><br></span>مْشَى يَسُوعْ وِتْلاَمِذْتُو عْلَى صْوَابْ البُحَيْرَة وْتَبّْعُوهْ بَرْشَة نَاسْ مِنْ مَنْطِقْةْ الجَلِيلْ وِاليَهُودِيَّة</div>
<div class="v" id="v8"><span class="vn">8</span> وْأُورْشَلِيمْ وْأَدُومِيَّة وْمِنْ الجِيهَاتْ الِّي غَادِي مِنْ وَادْ الأُرْدُنْ وْبَرْشَة نَاسْ مِنْ البْلاَيِصْ الِّي دَايْرَة بِمْدِينِةْ صُورْ وْصَيْدَا عْلَى خَاطِرْهُمْ سَمْعُوا بِالشَّيْء الِّي عَمْلُو.</div>
<div class="v" id="v9"><span class="vn">9</span> قَالْ يَسُوعْ لِتْلاَمِذْتُو بَاشْ يْحَضّْرُولُو فْلُوكَة عْلَى ذِمّْتُو بَاشْ النَّاسْ مَا يْزَاحْمُوهِشْ.</div>
<div class="v" id="v10"><span class="vn">10</span> عْلَى خَاطْرُو شْفَى بَرْشَة نَاسْ يَاخِي وَلَّى كُلْ وَاحِدْ مْرِيضْ يْجِيهْ بَاشْ يْمِسُّو.</div>
<div class="v" id="v11"><span class="vn">11</span> وْكَانِتْ الأَرْوَاحْ المَنْزُوسَة وَقْتِلِّي تْشُوفُو تِسْجِدْلُو وْهِيَ تْنَادِي: «إِنْتِ إِبْنْ اللهْ!»</div>
<div class="v" id="v12"><span class="vn">12</span> وْكَانْ يُأْمُرْ فِيهُمْ بْقُوَّة بَاشْ مَا يُنْشْرُوشْ خَبْرُو.</div>
<div class="v" id="v13"><h2>الأَثْنَاشِنْ رَسُولْ</h2><h2>&lt;n&gt;(مَتَّى ١٠‏:١‏-٤ ؛ لُوقَا ٦‏:١٢‏-١٦)&lt;/n&gt;</h2><span class="vn">13</span> <span class="br-p"><br><br></span>وِمْبَاعِدْ طْلَعْ يَسُوعْ لِلجْبَلْ وْنَادَى لِلِّي يْحِبْ عْلِيهُمْ بَاشْ يْتَبّْعُوهْ، وْهُومَا جَاوْهْ.</div>
<div class="v" id="v14"><span class="vn">14</span> وِاخْتَارْ ثْنَاشِنْ وَاحِدْ بَاشْ يْكُونُوا مْعَاهْ وْسَمَّاهُمْ رُسُلْ بَاشْ يَبْعِثْهُمْ يْبَشّْرُوا</div>
<div class="v" id="v15"><span class="vn">15</span> وِتْكُونْ عِنْدْهُمْ سُلْطَة بَاشْ يْخَرّْجُوا الشْوَاطِنْ.</div>
<div class="v" id="v16"><span class="vn">16</span> وِالأَثْنَاشْ الِّي خْتَارْهُمْ هُومَا: سِمْعَانْ الِّي سَمَّاهْ بُطْرُسْ</div>
<div class="v" id="v17"><span class="vn">17</span> وْيَعْقُوبْ وْيُوحَنَّا وْلاَدْ زَبَدِي، الِّي سَمَّاهُمْ بُوَانَرْجِسْ وْمَعْنَاهَا وْلاَدْ الرَّعْدْ</div>
<div class="v" id="v18"><span class="vn">18</span> وْأَنْدَرَاوُسْ وْفِيلِبُّسْ وْبَرْثُلْمَاوُسْ وْمَتَّى وْتُومَا وْيَعْقُوبْ وِلْدْ حَلْفَى وْتَدَّاوُسْ وْسِمْعَانْ الِّي يْغِيرْ عْلَى بْلاَدُو</div>
<div class="v" id="v19"><span class="vn">19</span> وْيَهُوذَا الإِسْخَرْيُوطِي الِّي بَاشْ يْخُونُو.</div>
<div class="v" id="v20"><h2>يَسُوعْ وْبَعْلَزَبُولْ</h2><h2>&lt;n&gt;(مَتَّى ١٢‏:٢٢‏-٣٢ ؛ لُوقَا ١١‏:١٤‏-٢٣، ١٢‏:١٠)&lt;/n&gt;</h2><span class="vn">20</span> <span class="br-p"><br><br></span>وِمْشَى يَسُوعْ لْدَارْ وْزَادُوا تْلَمُّوا النَّاسْ مَرَّة أُخْرَى حَتَّى لِينْ يَسُوعْ وِتْلاَمِذْتُو مَا عَادِشْ يْنَجّْمُوا حَتَّى يَاكْلُوا المَاكْلَة.</div>
<div class="v" id="v21"><span class="vn">21</span> وْوَقْتِلِّي سَمْعُوا أَقَارْبُو جَاوْ بَاشْ يْهِزُّوهْ عْلَى خَاطِرْ النَّاسْ قَالُوا: «خْرَجْ مِنْ عَقْلُو.»</div>
<div class="v" id="v22"><span class="vn">22</span> وِالكُتَّابْ مْتَاعْ اليْهُودْ الِّي هَبْطُوا مِنْ أُورْشَلِيمْ قَالُوا: «رَاهُو سَاكْنُو بَعْلَزَبُولْ رَئِيسْ الشْوَاطِنْ وْرَاهُو يْخَرِّجْ فِي الشْوَاطِنْ بِالرَّئِيسْ مْتَاعْهُمْ!»</div>
<div class="v" id="v23"><span class="vn">23</span> نَادَالْهُمْ يَسُوعْ وْكَلِّمْهُمْ بِالأَمْثَالْ وْقَالْ: «كِيفَاشْ شِيطَانْ يْنَجِّمْ يْخَرِّجْ شِيطَانْ؟</div>
<div class="v" id="v24"><span class="vn">24</span> إِذَا كَانْ مَمْلْكَة تْقِسْمِتْ عْلَى بْعَضْهَا، رَاهِي مُوشْ مُمْكِنْ بَاشْ ادَّاوِمْ.</div>
<div class="v" id="v25"><span class="vn">25</span> وْإِذَا كَانْ دَارْ تْقِسْمِتْ عْلَى بْعَضْهَا، رَاهِي الدَّارْ هَاذِيكَا مُوشْ مُمْكِنْ تِثْبِتْ.</div>
<div class="v" id="v26"><span class="vn">26</span> وْإِذَا كَانْ الشِّيطَانْ جَا ضِدْ رُوحُو وْتِقْسِمْ رَاهُو مُوشْ مُمْكِنْ بَاشْ يِثْبِتْ، آمَا رَاهُو بَاشْ يِفْنَى.</div>
<div class="v" id="v27"><span class="vn">27</span> حَتَّى حَدْ مَا يْنَجِّمْ يُدْخُلْ لْدَارْ وَاحِدْ قْوِي وْيِسْرِقْ الحَاجَاتْ الِّي فِيهَا إِلاَّ إِذَا كَانْ رْبَطْ القْوِي فِي الأُوِّلْ وْبَاعِدْ يِسْرِقْلُو دَارُو.</div>
<div class="v" id="v28"><span class="vn">28</span> نْقُلْكُمْ الحَقْ: الذْنُوبْ الِّي يَعْمْلُوهَا النَّاسْ الكُلْهَا مُمْكِنْ تِتْغْفِرْ وِالكُفْرْ مْتَاعْهُمْ زَادَا</div>
<div class="v" id="v29"><span class="vn">29</span> آمَا الِّي يَكْفِرْ بِالرُّوحْ القُدُسْ عُمْرُو مَا يِتْغْفِرْلُو، وْيَبْقَى مُدَانْ بْذَنْبُو لِلأَبَدْ.»</div>
<div class="v" id="v30"><span class="vn">30</span> وْهَاذَاكَا عْلَى خَاطِرْهُمْ كَانُوا يْقُولُوا: «رَاهُو سَاكْنُو رُوحْ مَنْزُوسْ.»</div>
<div class="v" id="v31"><h2>عَايِلْةْ يَسُوعْ الحَقَّانِيَّة</h2><h2>&lt;n&gt;(مَتَّى ١٢‏:٤٦‏-٥٠ ؛ لُوقَا ٨‏:١٩‏-٢١)&lt;/n&gt;</h2><span class="vn">31</span> <span class="br-p"><br><br></span>وْجَاوْ إِخْوِةْ يَسُوعْ وْأُمُّو وْوُقْفُوا البَرَّى مِالدَّارْ وْبِعْثُولُو شْكُونْ يْنَادِيلُو.</div>
<div class="v" id="v32"><span class="vn">32</span> وْكَانُوا بَرْشَة نَاسْ قَاعْدِينْ دَايْرِينْ بِيهْ. قَالُولُو: «رَاهِي أُمِّكْ وْإِخْوْتِكْ يِسْتَنَّاوْ فِيكْ البَرَّى.»</div>
<div class="v" id="v33"><span class="vn">33</span> جَاوِبْهُمْ وْقَالْ: «شْكُونْهُمْ أُمِّي وْإِخْوْتِي؟»</div>
<div class="v" id="v34"><span class="vn">34</span> وْدَوِّرْ عِينِيهْ فِي القَاعْدِينْ دَايْرِينْ بِيهْ وْقَالْ: «هَاذُمْ هُومَا أُمِّي وْإِخْوْتِي</div>
<div class="v" id="v35"><span class="vn">35</span> الِّي يَعْمِلْ الشَّيْء الِّي يْحِبْ عْلِيهْ اللهْ هُوَ خُويَا وْأُخْتِي وْأُمِّي.»</div>
</div>
<!-- PARSED ABOVE; EDITING MAY BREAK PARSER -->
</body></html>