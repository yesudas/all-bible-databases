<html><head>
<meta http-equiv="Content-Type" content="text/html;charset=utf-8" />
<title>Mark 5 &ndash; مَرْقُسْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 5);">
<div id="navbar"><a href="../index.html">العهد الجديد بالعربية التونسية</a> &ndash; <b>مَرْقُسْ</b> &ndash; <a href="Mark_1.html">1</a> ... <a href="Mark_3.html">3</a> <a href="Mark_4.html">4</a> <b>5</b> <a href="Mark_6.html">6</a> <a href="Mark_7.html">7</a> ... <a href="Mark_16.html">16</a> </div><hr>
<h1>Mark 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>تَخْرِيجْ الأَرْوَاحْ المَنْزُوسَة وْغَرْقَانْ الحْلاَلِفْ</h2><h2>&lt;n&gt;(مَتَّى ٨‏:٢٨‏-٣٤ ؛ لُوقَا ٨‏:٢٦‏-٣٩)&lt;/n&gt;</h2><span class="vn">1</span> <span class="br-p"><br><br></span>وِمْبَاعِدْ وُصْلُوا يَسُوعْ وِتْلاَمِذْتُو لِلجِيهَة الأُخْرَى مْتَاعْ البُحَيْرَة لْمَنْطِقْةْ الجَرَّاسِيِّينْ.</div>
<div class="v" id="v2"><span class="vn">2</span> وْدُوبْ مَا نْزِلْ مِالفْلُوكَة عَرْضُو رَاجِلْ خَارِجْ مِالجَّبَّانَة وسَاكْنِتُّو أَرْوَاحْ مَنْزُوسَة.</div>
<div class="v" id="v3"><span class="vn">3</span> كَانْ سَاكِنْ بِينْ القْبُورْ وْحَتَّى حَدْ مَا كَانْ يْنَجِّمْ يَرْبْطُو حَتَّى بِالسْلاَسِلْ.</div>
<div class="v" id="v4"><span class="vn">4</span> وْبَرْشَة مَرَّاتْ رَبْطُوهْ بِالحْدِيدْ وْبِالسْلاَسِلْ آمَا هُوَ كَانْ يْقَلِّعْ السْلاَسِلْ وْيَقْطِعْ الرْبَاطْ وْحَتَّى حَدْ مَا نَجِّمْ يُحْكُمْ فِيهْ.</div>
<div class="v" id="v5"><span class="vn">5</span> وْكَانْ دِيمَا بِينْ القْبُورْ وْفِي الجْبَالْ لِيلْ وِنْهَارْ يْصِيحْ وْيَضْرِبْ فِي رُوحُو بِالحْجَرْ.</div>
<div class="v" id="v6"><span class="vn">6</span> آمَا وَقْتِلِّي شَافْ يَسُوعْ مِنْ بْعِيدْ جْرَالُو وِسْجِدْلُو.</div>
<div class="v" id="v7"><span class="vn">7</span> وْصَاحْ عْلَى طُولْ صُوتُو: «آشْ بِينِي وْبِينِكْ يَا يَسُوعْ إِبْنْ اللهْ العَالِي؟ حَلِّفْتِكْ بِالله انِّكْ مَا تْعَذِّبْنِيشْ!»</div>
<div class="v" id="v8"><span class="vn">8</span> عْلَى خَاطِرْ يَسُوعْ قَالُّو: «يَا رُوحْ يَا مَنْزُوسْ، اخْرُجْ مِالرَّاجِلْ هَاذَا!»</div>
<div class="v" id="v9"><span class="vn">9</span> وْسِأْلُو يَسُوعْ: «آشْ إِسْمِكْ؟» جَاوِبْ: «إِسْمِي لِجْيُونْ عْلَى خَاطِرْنَا بَرْشَة!»</div>
<div class="v" id="v10"><span class="vn">10</span> وِتْشَّحْتُو بَرْشَة بَاشْ مَا يْطَرِّدْهُمْشْ لْبَرَّة مِالمَنْطْقَة هَاذِيكَا.</div>
<div class="v" id="v11"><span class="vn">11</span> وْكَانُوا ثَمَّة بَرْشَة حْلاَلِفْ سَارْحِينْ قْرَابْ فِي الجْبَلْ.</div>
<div class="v" id="v12"><span class="vn">12</span> وِتْشَحّْتُوهْ وْقَالُوا: «أَبْعِثْنَا لِلحْلاَلِفْ بَاشْ نُدْخْلُوا فِيهُمْ.»</div>
<div class="v" id="v13"><span class="vn">13</span> سْمَحِّلْهُمْ يَسُوعْ وْخَرْجِتْ الأَرْوَاحْ المَنْزُوسَة وْدَخْلِتْ فِي الحْلاَلِفْ يَاخِي جْرَاتْ الحْلاَلِفْ لْحَافِةْ الجْبَلْ وْهَبْطِتْ فِي البُحَيْرَة وْغُرْقُتْ فِيهَا وْكَانِتْ قْرَابِةْ أَلْفِينْ.</div>
<div class="v" id="v14"><span class="vn">14</span> <span class="br-p"><br><br></span>وْهَرْبُوا سُرَّاحْ الحْلاَلِفْ وْنُشْرُوا الخْبَرْ فِي المْدِينَة وْفِي القُرَى الِّي دَايْرَة بِيهَا وْخَرْجُوا النَّاسْ بَاشْ يْشُوفُوا الِّي جْرَى.</div>
<div class="v" id="v15"><span class="vn">15</span> وْجَاوْ لْيَسُوعْ وْإِذَا بِيهُمْ شَافُوا الرَّاجِلْ الِّي كَانِتْ سَاكْنِتُّو الشْوَاطِنْ قَاعِدْ لاَبِسْ دَبْشُو وْعَقْلُو لاَبَاسْ عْلِيهْ، هَاذَاكَا الِّي كَانْ سَاكْنُو لِجْيُونْ مْتَاعْ شْوَاطِنْ. يَاخِي خَافُوا.</div>
<div class="v" id="v16"><span class="vn">16</span> وِحْكَاوْلْهُمْ النَّاسْ الِّي شَافُوا الِّي جْرَى عَلِّي وْقَعْ لِلرَّاجِلْ الِّي سَاكْنَاتُو الشْوَاطِنْ وْلِلحْلاَلِفْ.</div>
<div class="v" id="v17"><span class="vn">17</span> وِبْدَاوْا يِتْشَحّْتُوا فِي يَسُوعْ بَاشْ يَرْحِلْ مِالمَنْطْقَة مْتَاعْهُمْ.</div>
<div class="v" id="v18"><span class="vn">18</span> <span class="br-p"><br><br></span>وَقْتِلِّي طْلَعْ يَسُوعْ فِي الفْلُوكَة تْشَحّْتُو الرَّاجِلْ الِّي كَانِتْ سَاكْنِتُّو الشْوَاطِنْ بَاشْ يِمْشِي مْعَاهْ.</div>
<div class="v" id="v19"><span class="vn">19</span> آمَا هُوَ مَا خَلاَّهِشْ وْقَالُّو: «إِمْشِي لْدَارِكْ وْلُمَّالِيكْ وِاحْكِيلْهُمْ قَدَّاشْ الرَّبْ عْمَلْ مْعَاكْ وْكِيفَاشْ رَحْمِكْ.»</div>
<div class="v" id="v20"><span class="vn">20</span> مْشَى الرَّاجِلْ وِبْدَا يْنَادِي بِالشَّيْء الِّي عِمْلُو مْعَاهْ يَسُوعْ الكُلُّو فِي المَنْطْقَة الِّي تِتْسَمَّى العَشْرَة مُدُنْ وِالنَّاسْ الكُلْهُمْ بْقَاوْ مِتْعَجّْبِينْ.</div>
<div class="v" id="v21"><h2>يَسُوعْ يِحْيِي بِنْتْ يَايْرُسْ</h2><h2>&lt;n&gt;(مَتَّى ٩‏:١٨‏-٢٦ ؛ لُوقَا ٨‏:٤٠‏-٥٦)&lt;/n&gt;</h2><span class="vn">21</span> <span class="br-p"><br><br></span>وْوَقْتِلِّي رْجَعْ يَسُوعْ وِتْعَدَّى فِي الفْلُوكَة لِلجِيهَة الأُخْرَى مْتَاعْ البُحَيْرَة تْلَمُّوا بِيهْ بَرْشَة نَاسْ وْهُوَ مَازَالْ فِي الشَّطْ.</div>
<div class="v" id="v22"><span class="vn">22</span> جَا وَاحِدْ مِنْ رُؤَسَاءْ المَجْمَعْ إِسْمُو يَايْرُسْ وْدُوبْ مَاشَافُو تِرْمَى قُدَّامْ سَاقِيهْ</div>
<div class="v" id="v23"><span class="vn">23</span> وِبْقَى يِتْشَحِّتْ فِيهْ وْشَدْ صْحِيحْ وْقَالُّو: «بِنْتِي الصْغِيرَة بَاشْ تْمُوتْ إِمْشِي مْعَايَا وْحُطْ عْلِيهَا يِدِّكْ بَاشْ تِتْشْفَى وْتَحْيَى.»</div>
<div class="v" id="v24"><span class="vn">24</span> وِمْشَى مْعَاهْ. وْتَبّْعُوهْ بَرْشَة نَاسْ وْكَانُوا يْزَاحْمُوا فِيهْ.</div>
<div class="v" id="v25"><h2>المْرَا الِّي عِنْدْهَا نَزِيفْ تِتْشْفَى</h2><span class="vn">25</span> <span class="br-p"><br><br></span>وْكَانِتْ ثَمَّة مْرَا عِنْدْهَا ثْنَاشِنْ سْنَة وْهِيَ مْرِيضَة بْنَزِيفْ دَمْ.</div>
<div class="v" id="v26"><span class="vn">26</span> وْكَانِتْ تِمْشِي لْبَرْشَة طُبَّا وِتْعَانِي مِنْ بَرْشَة وْجَايِعْ وْصَرْفِتْ كُلْ مَا عِنْدْهَا بَاشْ تِتْشْفَى. آمَا مَا سْتْفَادِتْ حَتَّى شَيْء وْبِالعَكْسْ حَالِتْهَا وَلاَّتْ أَصْعِبْ مِنْ قْبَلْ.</div>
<div class="v" id="v27"><span class="vn">27</span> وْوَقْتِلِّي سِمْعِتْ بْيَسُوعْ جَاتْ مِنْ تَالِي فِي وُسْطْ الزْحَامْ وْمَسِّتْ دَبْشُو</div>
<div class="v" id="v28"><span class="vn">28</span> عْلَى خَاطِرْهَا قَالِتْ: «يِكْفِي بَاشْ نْمِسْ لِبْسْتُو بَاشْ نِتْشْفَى.»</div>
<div class="v" id="v29"><span class="vn">29</span> وْبِالوَقْتْ تْنَحَّى النَّزِيفْ وْحَسِّتْ فِي بْدَنْهَا الِّي هِيَ تِشْفَاتْ مِنْ مْرَضْهَا.</div>
<div class="v" id="v30"><span class="vn">30</span> وْدُوبْ مَا يَسُوعْ حَسْ الِّي ثَمَّة قُوَّة خَرْجِتْ مِنُّو، تْلَفِّتْ لِلنَّاسْ وِسْإِلْ: «شْكُونْ مَسْ دَبْشِي.»</div>
<div class="v" id="v31"><span class="vn">31</span> قَالُولُو تْلاَمِذْتُو: «يَاخِي تْشُوفْ فِي النَّاسْ كِيفَاشْ يْزَاحْمُوا فِيكْ وْتِسْإِلْ: "شْكُونْ الِّي مَسّْنِي؟"»</div>
<div class="v" id="v32"><span class="vn">32</span> آمَا هُوَ بْقَي يْدَوِّرْ فِي عِينِيهْ بَاشْ يْشُوفْ الِّي مَسُّو.</div>
<div class="v" id="v33"><span class="vn">33</span> يَاخِي جَاتُو المْرَا وْهِيَ تِتْرْعِدْ مِالخُوفْ عْلَى خَاطِرْهَا عَرْفِتْ شْنُوَّة الِّي صَارِلْهَا وْتِرْمِتْ قُدَّامْ سَاقِيهْ وْقَتْلُو عْلَى الحْقِيقَة الكُلْهَا.</div>
<div class="v" id="v34"><span class="vn">34</span> قَالِلْهَا: «يَا بِنْتِي، إِيمَانِكْ شْفَاكْ، إِمْشِي فِي الأَمَانْ وِاتْشْفَى مِنْ مَرْضِكْ!»</div>
<div class="v" id="v35"><span class="vn">35</span> <span class="br-p"><br><br></span>وْوَقْتِلِّي يَسُوعْ يِتْكَلِّمْ جَاوْ جْمَاعَة مِنْ بِيتْ رَئِيسْ المَجْمَعْ وْقَالُوا: «رَاهِي بِنْتِكْ مَاتِتْ. عْلاَشْ تْشَقِّي فِي المُعَلِّمْ؟»</div>
<div class="v" id="v36"><span class="vn">36</span> آمَا يَسُوعْ دُوبْ مَا سْمَعْ الكْلاَمْ هَاذَا قَالْ لْرَئِيسْ المَجْمَعْ: «مَا تْخَافِشْ، إِمِّنْ بَرْكْ!»</div>
<div class="v" id="v37"><span class="vn">37</span> وْمَا خَلاَّشْ يَسُوعْ حَتَّى وَاحِدْ يِمْشِي مْعَاهْ كَانْ بُطْرُسْ وْيَعْقُوبْ وْيُوحَنَّا خُو يَعْقُوبْ.</div>
<div class="v" id="v38"><span class="vn">38</span> وِوْصُلْ لْبِيتْ رَئِيسْ المَجْمَعْ وْشَافْ نَاسْ يِبْكِيوْ وِيْصِيحُوا بِالقْوِي.</div>
<div class="v" id="v39"><span class="vn">39</span> وْوَقْتِلِّي دْخَلْ قَالِلْهُمْ: «عْلاَشْ تَعْمْلُوا فِي خُوضَة وْ تِبْكِيوْ؟ البْنَيَّة مَا مَاتِتْشْ، رَاهِي رَاقْدَة.»</div>
<div class="v" id="v40"><span class="vn">40</span> يَاخِي ضَحْكُوا عْلِيهْ. وَلَّى خَرِّجْهُمْ يَسُوعْ الكُلْهُمْ وْهَزْ مْعَاهْ بُو البْنَيَّة وْأُمّْهَا وِالتْلاَمْذَة الِّي جَاوْ مْعَاهْ وِدْخَلْ لِلبِيتْ المُوجُودَة فِيهَا البْنَيَّة.</div>
<div class="v" id="v41"><span class="vn">41</span> وْشَدّْهَا مِنْ يِدّْهَا وْقَلْهَا: «طَلِيثَة قُومْ!» مَعْنَاهَا يَا بْنَيَّة نْقُلِّكْ قُومْ</div>
<div class="v" id="v42"><span class="vn">42</span> وْبِالوَقْتْ قَامِتْ البْنَيَّة وْوَلاَّتْ تِمْشِي وْكَانِتْ عْمُرْهَا ثْنَاشِنْ سْنَة. وِالنَّاسْ الكُلْ تْعَجّْبُوا بَرْشَة.</div>
<div class="v" id="v43"><span class="vn">43</span> وْوَصَّاهُمْ يَسُوعْ وْأَكِّدْ عْلِيهُمْ بَاشْ مَا يْخَبّْرُوا حَتَّى وَاحِدْ عَلِّي وْقَعْ وِأْمَرْهُمْ بَاشْ يَعْطُوهَا تَاكُلْ.</div>
</div>
<!-- PARSED ABOVE; EDITING MAY BREAK PARSER -->
</body></html>