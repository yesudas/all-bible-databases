<html><head>
<meta http-equiv="Content-Type" content="text/html;charset=utf-8" />
<title>Mark 6 &ndash; مَرْقُسْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 6);">
<div id="navbar"><a href="../index.html">العهد الجديد بالعربية التونسية</a> &ndash; <b>مَرْقُسْ</b> &ndash; <a href="Mark_1.html">1</a> ... <a href="Mark_4.html">4</a> <a href="Mark_5.html">5</a> <b>6</b> <a href="Mark_7.html">7</a> <a href="Mark_8.html">8</a> ... <a href="Mark_16.html">16</a> </div><hr>
<h1>Mark 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ يِتْرْفَضْ فِي بْلاَدُو</h2><h2>&lt;n&gt;(مَتَّى ١٣‏:٥٣‏-٥٨ ؛ لُوقَا ٤‏:١٦‏-٣٠)&lt;/n&gt;</h2><span class="vn">1</span> <span class="br-p"><br><br></span>وِمْشَى يَسُوعْ مِالمَنْطْقَة هَاذِيكَا وِرْجَعْ لِبْلاَدُو وِتْلاَمِذْتُو يِتَبّْعُوا فِيهْ.</div>
<div class="v" id="v2"><span class="vn">2</span> وْجَا نْهَارْ السِّبْتْ وْكَانْ يَسُوعْ يْعَلِّمْ فِي المَجْمَعْ وْبَرْشَة نَاسْ تْعَجّْبُوا وَقْتِلِّي سَمْعُوهْ وْقَالُوا: «مْنِينْ جَاهْ الشَّيْء هَاذَا؟ وِشْنُوَّة الحِكْمَة هَاذِي الِّي تِعْطَاتْلُو وِالمُعْجْزَاتْ هَاذُومَا الِّي قَاعِدْ يَعْمِلْ فِيهُمْ؟</div>
<div class="v" id="v3"><span class="vn">3</span> يَاخِي هَاذَا مُوشْ النَّجَّارْ وِلْدْ مَرْيَمْ، وْخُو يَعْقُوبْ وْيُوسِي وْيَهُوذَا وْسِمْعَانْ؟ يَاخِي مُوشْ خْوَاتُو عِنْدْنَا؟» وْهَكَّا كَانُوا يْشِكُّوا فِي يَسُوعْ.</div>
<div class="v" id="v4"><span class="vn">4</span> آمَا هُوَ قَالِلْهُمْ: «النَّبِي عَنْدُو قْدَرْ فِي البْلاَيِصْ الكُلْهُمْ كَانْ وُسْطْ أَقَارْبُو وْفِي دَارُو.»</div>
<div class="v" id="v5"><span class="vn">5</span> وْمَا نَجِّمْشْ يَعْمِلْ حَتَّى مُعْجْزَة الغَادِي، كَانْ شْوَيَّة مُرْضَى حَطْ عْلِيهُمْ يْدِيهْ وِشْفَاهُمْ.</div>
<div class="v" id="v6"><span class="vn">6</span> وِبْقَى مِتْعَجِّبْ كِيفَاشْ مَا يِمّْنُوشْ. <span class="br-p"><br><br></span>وِبْدَا يَسُوعْ يْدُورْ فِي المَنَاطِقْ القْرِيبَة وِيْعَلِّمْ.</div>
<div class="v" id="v7"><h2>يَسُوعْ يَبْعِثْ التْلاَمْذَة</h2><h2>&lt;n&gt;(مَتَّى ١٠‏:٥‏-١٥ ؛ لُوقَا ٩‏:١‏-٦)&lt;/n&gt;</h2><span class="vn">7</span> وِمْبَاعِدْ نَادَى الأَثْنَاشِنْ تِلْمِيذْ وِبْعَثْهُمْ كُلْ زُوزْ مْعَ بْعَضْهُمْ وِعْطَاهُمْ سُلْطَة عْلَى الأَرْوَاحْ المَنْزُوسَة.</div>
<div class="v" id="v8"><span class="vn">8</span> وْوَصَّاهُمْ بَاشْ مَا يْهِزُّوا مْعَاهُمْ كَانْ عْصَا. لاَ خُبْزْ وْلاَ صُرَّة وْلاَ فْلُوسْ فِي حْزَامَاتْهُمْ.</div>
<div class="v" id="v9"><span class="vn">9</span> وْبَاشْ يِلْبْسُوا صَنْدَالْ وْلِبْسَة وَحْدَة.</div>
<div class="v" id="v10"><span class="vn">10</span> وْقَالِلْهُمْ: «كُلْ مَا تُدْخْلُوا لِمْدِينَة ابْقَاوْ فِي نَفْسْ الدَّارْ حَتَّى لِينْ تَرْحْلُوا مِنْهَا.</div>
<div class="v" id="v11"><span class="vn">11</span> وْأَيْ بْلاَصَة مَا يِسْتَقْبْلُوكُمْشْ فِيهَا وْمَا يِسْمْعُوشْ كْلاَمْكُمْ، أُخْرْجُوا مِنْهَا وْأُنْفْضُوا التْرَابْ مِنْ سَاقِيكُمْ شْهَادَة عْلِيهُمْ.»</div>
<div class="v" id="v12"><span class="vn">12</span> <span class="br-p"><br><br></span>يَاخِي مْشَاوْ يْبَشّْرُوا وْيِدْعُوا فِي النَّاسْ بَاشْ يْتُوبُوا.</div>
<div class="v" id="v13"><span class="vn">13</span> وْخَرّْجُوا بَرْشَة شْوَاطِنْ. وْدِهْنُوا بَرْشَة مُرْضَى بِالزِّيتْ وِشْفُوهُمْ.</div>
<div class="v" id="v14"><h2>قَتْلاَنْ يُوحَنَّا المَعْمَدَانْ</h2><h2>&lt;n&gt;(مَتَّى ١٤‏:١‏-١٢ ؛ لُوقَا ٩‏:٧‏-٩)&lt;/n&gt;</h2><span class="vn">14</span> <span class="br-p"><br><br></span>وِسْمَعْ المَلِكْ هِيرُودُسْ بْيَسُوعْ عْلَى خَاطْرُو إِسْمُو وَلَّى مَشْهُورْ وْثَمَّة شْكُونْ قَالْ: «هَاذَا يُوحَنَّا المَعْمَدَانْ قَامْ مِنْ بِينْ المُوتَى هَاذَاكَا عْلاَشْ قَاعِدْ يَعْمِلْ فِي المُعْجْزَاتْ هَاذِي.»</div>
<div class="v" id="v15"><span class="vn">15</span> وْنَاسْ أُخْرِينْ قَالُوا: «هَاذَا إِيلِيَّا» وْأُخْرِينْ قَالُوا: «هَاذَا نَبِي كِيفْ الأَنْبِيَاءْ الأُخْرِينْ!»</div>
<div class="v" id="v16"><span class="vn">16</span> آمَا هِيرُودُسْ وَقْتِلِّي سْمَعْ قَالْ: «هَاذَا مَا يْكُونْ كَانْ يُوحَنَّا قَامْ مِالمُوتْ بَعْدْ مَا آنَا قَصِّيتْلُو رَاسُو.»</div>
<div class="v" id="v17"><span class="vn">17</span> وْهِيرُودُسْ بِيدُو بْعَثْ شْكُونْ شَدْ يُوحَنَّا وْرَبْطُو فِي الحَبْسْ. بِسْبَبْ هِيرُودِيَّة الِّي تْزَوِّجْهَا هِيرُودُسْ رَغْمِلِّي هِيَ مَرْةْ فِيلِبُّسْ خُوهْ.</div>
<div class="v" id="v18"><span class="vn">18</span> يُوحَنَّا كَانْ يْقُولْ لْهِيرُودُسْ: «حْرَامْ عْلِيكْ كَانْ تَاخُذْ مَرْةْ خُوكْ.»</div>
<div class="v" id="v19"><span class="vn">19</span> وْكَانِتْ هِيرُودِيَّة نَاقْمَة عْلَى يُوحَنَّا وْتِتْمَنَّى بَاشْ تُقْتْلُو آمَا مَا نَجّْمِتْشْ</div>
<div class="v" id="v20"><span class="vn">20</span> وْهِيرُودُسْ كَانْ يْخَافْ مِنْ يُوحَنَّا عْلَى خَاطْرُو يَعْرِفْ الِّي هُوَ رَاجِلْ بَارْ وْمُقَدَّسْ وْكَانْ يْحَافِظْ عْلِيهْ وْكَانْ يْحِبْ يِسْمْعُو رَغْمِلِّي كْلاَمُو يْقَلّْقُو بَرْشَة.</div>
<div class="v" id="v21"><span class="vn">21</span> <span class="br-p"><br><br></span>وْجَاتْ فُرْصَة فِي عِيدْ مِيلاَدْ هِيرُودُسْ وِعْمَلْ حَفْلَة اسْتَدْعَى فِيهَا المَسْؤُولِينْ وِالقَادَة الكْبَارْ مْتَاعْ العَسْكِرْ وِالنَّاسْ الغُنْيَا مْتَاعْ مَنْطِقْةْ الجَلِيلْ.</div>
<div class="v" id="v22"><span class="vn">22</span> وْدَخْلِتْ بِنْتْ هِيرُودِيَّة وْشَطْحِتْ وْعَجْبِتْ هِيرُودُسْ وِالنَّاسْ القَاعْدِينْ مْعَاهْ وَلَّى قَالْ المَلِكْ لِلبْنَيَّة: «اطْلْبِي الِّي تْحِبِّي وْآنَا نَعْطِيكْ!»</div>
<div class="v" id="v23"><span class="vn">23</span> وِحْلِفِّلْهَا وْقَالْ: «نَعْطِيكْ الِّي تُطْلْبِي، حَتَّى لُوكَانْ نُصْ مَمْلِكْتِي!»</div>
<div class="v" id="v24"><span class="vn">24</span> <span class="br-p"><br><br></span>يَاخِي خَرْجِتْ البَرَّا وْسِأْلِتْ أُمّْهَا: «شْنُوَّة نُطْلُبْ؟» جَاوْبِتْهَا: «رَاسْ يُوحَنَّا المَعْمَدَانْ.»</div>
<div class="v" id="v25"><span class="vn">25</span> رَجْعِتْ بِالوَقْتْ لِلمَلِكْ وْقَالِتْلُو: «نْحِبِّكْ تَعْطِينِي تَوَّا رَاسْ يُوحَنَّا المَعْمَدَانْ فِي طْبَقْ.»</div>
<div class="v" id="v26"><span class="vn">26</span> حْزِنْ المَلِكْ بَرْشَة آمَا عْلَى خَاطِرْ اليْمِينْ الِّي حْلِفْ بِيهْ وِالضْيُوفْ مَا حَبِّشْ يِتْرَاجَعْ فِي الشَّيْء الِّي وْعِدْهَا بِيهْ.</div>
<div class="v" id="v27"><span class="vn">27</span> وْبِالوَقْتْ بْعَثْ المَلِكْ جُنْدِي وْأُمْرُو بَاشْ يْجِيبْلُو رَاسْ يُوحَنَّا، مْشَى الجُنْدِي وْقَصّْلُو رَاسُو فِي الحَبْسْ.</div>
<div class="v" id="v28"><span class="vn">28</span> وْجَابُو فِي طْبَقْ وِعْطَاهْ لِلبْنَيَّة هَزَّاتُو لْأُمّْهَا.</div>
<div class="v" id="v29"><span class="vn">29</span> وْوَقْتِلِّي سَمْعُوا تْلاَمِذْةْ يُوحَنَّا بِلِّي وْقَعْ جَاوْ وْهَزُّوا الجُثَّة مْتَاعُو وْحَطُّوهَا فِي قْبَرْ.</div>
<div class="v" id="v30"><h2>يَسُوعْ يْوَكِّلْ خَمْسَة آلاَفْ</h2><h2>&lt;n&gt;(مَتَّى ١٤‏:١٣‏-٢١ ؛ لُوقَا ٩‏:١٠‏-١٧ ؛ يُوحَنَّا ٦‏:١‏-١٤)&lt;/n&gt;</h2><span class="vn">30</span> <span class="br-p"><br><br></span>وْجَاوْ الرُّسُلْ لْيَسُوعْ مْعَ بْعَضْهُمْ وْخَبّْرُوهْ بِالحَاجَاتْ الكُلْ الِّي عَمْلُوهَا وِلِّي عَلّْمُوهَا لِلنَّاسْ.</div>
<div class="v" id="v31"><span class="vn">31</span> قَالِلْهُمْ: «إِيجَاوْ مْعَايَا إِنْتُومَا وَحَّدْكُمْ لِبْلاَصَة خَالْيَة بَاشْ تَرْتَاحُوا شْوَيَّة.» عْلَى خَاطِرْ بَرْشَة نَاسْ كَانُوا مَاشِينْ جَايِينْ عْلِيهُمْ وْمَا لْقَاوْشْ حَتَّى الوَقْتْ بَاشْ يَاكْلُوا.</div>
<div class="v" id="v32"><span class="vn">32</span> <span class="br-p"><br><br></span>مْشَاوْ التْلاَمْذَة فِي الفْلُوكَة لِبْلاَصَة مَا فِيهَا حَتَّى حَدْ.</div>
<div class="v" id="v33"><span class="vn">33</span> ثَمَّة بَرْشَة نَاسْ شَافُوهُمْ وْعَرْفُوهُمْ وِينْ مَاشِينْ وْخَرْجُوا النَّاسْ مِالمُدُنْ الكُلْهَا يِجْرِيوْ مْعَ بْعَضْهُمْ وْوُصْلُوا قْبَلْ التْلاَمْذَة لِلبْلاَصَة المَاشِينْ لِيهَا.</div>
<div class="v" id="v34"><span class="vn">34</span> كِهْبَطْ يَسُوعْ مِالفْلُوكَة شَافْ بَرْشَة نَاسْ وْحَنْ عْلِيهُمْ عْلَى خَاطِرْهُمْ كَانُوا كِيفْ الغْنَمْ الِّي مَا عِنْدْهَاشْ سَارِحْ وِبْدَا يْعَلِّمْ فِيهُمْ فِي بَرْشَة حَاجَاتْ.</div>
<div class="v" id="v35"><span class="vn">35</span> <span class="br-p"><br><br></span>وْوَقْتِلِّي النْهَارْ قْرِيبْ يُوفَى جَاوْ التْلاَمْذَة لْيَسُوعْ وْقَالُولُو: «البْلاَصَة خَالْيَة وِالنْهَارْ قْرِيبْ يُوفَى.</div>
<div class="v" id="v36"><span class="vn">36</span> أَبْعِثْ النَّاسْ خَلِّيهُمْ يِمْشِيوْ لِلفِيرْمَاتْ وِالقُرَى القْرِيبَة وْيِشْرِيوْ حَاجَة يَاكْلُوهَا.»</div>
<div class="v" id="v37"><span class="vn">37</span> <span class="br-p"><br><br></span>آمَا هُوَ جَاوِبْهُمْ: «أَعْطِيوْهُمْ انْتُومَا حَاجَة يَاكْلُوهَا.» قَالُولُو: «يَاخِي بَاشْ نِشْرِيوْ بْمِيتِينْ دِينَارْ خُبْزْ بَاشْ نَعْطِيوْهُمْ يَاكْلُوا؟»</div>
<div class="v" id="v38"><span class="vn">38</span> <span class="br-p"><br><br></span>قَالِلْهُمْ: «إِمْشِيوْ وْشُوفُوا قَدَّاشْ عِنْدْكُمْ مِنْ خُبْزَة؟» وْوَقْتِلِّي شَافُوا قَالُوا: «خَمْسَة خُبْزَاتْ وْحُوتِّينْ.»</div>
<div class="v" id="v39"><span class="vn">39</span> <span class="br-p"><br><br></span>أْمَرْهُمْ يَسُوعْ بَاشْ يْقَعّْدُوا النَّاسْ كُلْ جْمَاعَة وَحَّدْهُمْ فُوقْ الحْشِيشْ الأَخْضَرْ.</div>
<div class="v" id="v40"><span class="vn">40</span> قَعّْدُوا النَّاسْ فِي مَجْمُوعَاتْ كُلْ وَحْدَة فِيهَا مْيَة وِلاَّ خَمْسِينْ وَاحِدْ.</div>
<div class="v" id="v41"><span class="vn">41</span> وِخْذَا يَسُوعْ الخَمْسَة خُبْزَاتْ وِالحُوتِّينْ وْهَزْ عِينِيهْ لِلسْمَاء وْبَارِكْ وِقْسِمْ الخُبْزَاتْ وِعْطَى لِتْلاَمِذْتُو بَاشْ يْفَرّْقُوا عْلَى النَّاسْ وِالحُوتِّينْ قَسِّمْهُمْ عْلَى القَاعْدِينْ الكُلْهُمْ.</div>
<div class="v" id="v42"><span class="vn">42</span> وِالكُلْهُمْ كْلاَوْ وْشَبْعُوا.</div>
<div class="v" id="v43"><span class="vn">43</span> وْفُضْلِتْ ثْنَاشِنْ قُفَّة مْعُبّْيَة بِالخُبْزْ وِالحُوتْ.</div>
<div class="v" id="v44"><span class="vn">44</span> وِالرْجَالْ الِّي كْلاَوْ مِالخُبْزْ كَانُوا خَمْسَة آلاَفْ.</div>
<div class="v" id="v45"><h2>يَسُوعْ يِمْشِي فُوقْ المَاء</h2><h2>&lt;n&gt;(مَتَّى ١٤‏:٢٢‏-٣٣ ؛ يُوحَنَّا ٦‏:١٦‏-٢١)&lt;/n&gt;</h2><span class="vn">45</span> <span class="br-p"><br><br></span>وِمْبَعْدْهَا بِالضَّبْطْ أْمَرْ يَسُوعْ تْلاَمِذْتُو بَاشْ يَطْلْعُوا فِي الفْلُوكَة وْيِسْبْقُوهْ لِلجِيهَة المْقَابْلَة مْتَاعْ البُحَيْرَة وْيِمْشِيوْ لْبِيتْ صَيْدَا حَتَّى لِينْ هُوَ يَبْعِثْ النَّاسْ يْرَوّْحُوا.</div>
<div class="v" id="v46"><span class="vn">46</span> وْبَعْدْ مَا بْعَثْ النَّاسْ طْلَعْ لِلجْبَلْ بَاشْ يْصَلِّي.</div>
<div class="v" id="v47"><span class="vn">47</span> <span class="br-p"><br><br></span>وْوَقْتِلِّي جَاتْ العْشِيَّة كَانِتْ الفْلُوكَة فِي وُسْطْ البُحَيْرَة وِبْقَى يَسُوعْ وَحْدُو البَرَّة فِي الأَرْضْ.</div>
<div class="v" id="v48"><span class="vn">48</span> وْوَقْتِلِّي شَافْ الِّي تْلاَمِذْتُو تَعْبُوا مِنْ جَبْدَانْ المَاء عْلَى خَاطِرْ الرِّيحْ كَانِتْ عَاكْسِتْهُمْ جَاهُمْ يِمْشِي فُوقْ المَاء وْكَانْ هَاذَا تَقْرِيبْ قْبَلْ الفَجْرْ وْفَاتْهُمْ</div>
<div class="v" id="v49"><span class="vn">49</span> آمَا هُومَا وَقْتِلِّي شَافُوهْ يِمْشِي فُوقْ المَاء مْشَى فِي بَالْهُمْ الِّي هُوَ خْيَالْ وِبْدَاوْا يْصِيحُوا.</div>
<div class="v" id="v50"><span class="vn">50</span> وْخَافُوا مِنُّو الكُلْهُمْ وَقْتِلِّي شَافُوهْ آمَا هُوَ كَلِّمْهُمْ بِالوَقْتْ وْقَالِلْهُمْ: «اتْشَجّْعُوا. رَانِي آنَا هُوَ، مَا تْخَافُوشْ!»</div>
<div class="v" id="v51"><span class="vn">51</span> وِطْلَعْ مْعَاهُمْ فِي الفْلُوكَة وْهْدَاتْ الرِّيحْ. يَاخِي بْقَاوْ مِتْعَجّْبِينْ بَرْشَة.</div>
<div class="v" id="v52"><span class="vn">52</span> عْلَى خَاطِرْهُمْ مَا يِفْهْمُوشْ هَاذَاكَا عْلاَشْ مَا تْعَلّْمُوشْ مِالمُعْجْزَة مْتَاعْ الخُبْزَاتْ.</div>
<div class="v" id="v53"><h2>يَسُوعْ يِشْفِي بَرْشَة مُرْضَى</h2><h2>&lt;n&gt;(مَتَّى ١٤‏:٣٤‏-٣٦)&lt;/n&gt;</h2><span class="vn">53</span> <span class="br-p"><br><br></span>وْكِفَاتْ يَسُوعْ وِتْلاَمِذْتُو البْلاَصَة هَاذِيكَا جَاوْ لْمَنْطِقْةْ جَنِّيسَارْتْ وْوُقْفُوا.</div>
<div class="v" id="v54"><span class="vn">54</span> وْدُوبْ مَا نِزْلُوا مِالفْلُوكَة النَّاسْ عَرْفُوا يَسُوعْ.</div>
<div class="v" id="v55"><span class="vn">55</span> وْوَلُّوا يِجْرِيوْ فِي المَنْطْقَة الكُلْهَا وِيْجِيبُوا فِي المُرْضَى الرَّاقْدِينْ عْلَى الفْرَاشْ لِلبْلاَصَة الِّي يِسْمْعُوا بِيهْ مْشَالْهَا.</div>
<div class="v" id="v56"><span class="vn">56</span> وْكُلْ مَا يِمْشِي لِلمُدُنْ وِلاَّ القُرَى وِلاَّ الأَرْيَافْ يْحُطُّوا المُرْضَى قُدَّامُوا فِي بْلاَصَة مَعْرُوفَة وْيِتْشَحّْتُوهْ بَاشْ يْخَلِّيهُمْ يْمِسُّوا حَتَّى الطّْرَفْ مْتَاعْ دَبْشُو. وِلِّي مَسُّوهْ الكُلْهُمْ تِشْفَاوْ.</div>
</div>
<!-- PARSED ABOVE; EDITING MAY BREAK PARSER -->
</body></html>