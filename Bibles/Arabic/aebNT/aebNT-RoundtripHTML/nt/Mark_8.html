<html><head>
<meta http-equiv="Content-Type" content="text/html;charset=utf-8" />
<title>Mark 8 &ndash; مَرْقُسْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 8);">
<div id="navbar"><a href="../index.html">العهد الجديد بالعربية التونسية</a> &ndash; <b>مَرْقُسْ</b> &ndash; <a href="Mark_1.html">1</a> ... <a href="Mark_6.html">6</a> <a href="Mark_7.html">7</a> <b>8</b> <a href="Mark_9.html">9</a> <a href="Mark_10.html">10</a> ... <a href="Mark_16.html">16</a> </div><hr>
<h1>Mark 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ يْوَكِّلْ أَرْبْعَة آلاَفْ</h2><h2>&lt;n&gt;(مَتَّى ١٥‏:٣٢‏-٣٩)&lt;/n&gt;</h2><span class="vn">1</span> <span class="br-p"><br><br></span>فِي الأَيَّامَاتْ هَاذُوكُمْ كَانُوا ثَمَّة بَرْشَة نَاسْ مَرَّة أُخْرَى وْمَا كَانِشْ عَنْدْهمْ مَا يَاكْلُوا، نَادَى يَسُوعْ تْلاَمِذْتُو وْقَالِلْهُمْ:</div>
<div class="v" id="v2"><span class="vn">2</span> «رَاهُمْ النَّاسْ غَايْضِينِّي عْلَى خَاطِرْهُمْ بْقَاوْ مْعَايَا ثْلاَثَة أَيَّامْ مِنْ غِيرْ مَاكْلَة.</div>
<div class="v" id="v3"><span class="vn">3</span> وْإِذَا كَانْ نبْعِثْهُمْ يْرَوّْحُوا وْهُومَا جْوَاعَا رَاهُمْ بَاشْ يْدُوخُوا فِي الثْنِيَّة عْلَى خَاطِرْ ثَمَّة شْكُونْ فِيهُمْ الِّي جَايْ مِنْ بْلاَصَة بْعِيدَة.»</div>
<div class="v" id="v4"><span class="vn">4</span> جَاوْبُوهْ تْلاَمِذْتُو: «مْنِينْ الوَاحِدْ بَاشْ يْوَكِّلْ الخُبْزْ لِلنَّاسْ هَاذُومَا الكُلْهُمْ فِي بْلاَصَة خَالْيَة كِيفْ هَاذِي؟»</div>
<div class="v" id="v5"><span class="vn">5</span> سْإِلْهُمْ يَسُوعْ: «قَدَّاشْ عِنْدْكُمْ مِنْ خُبْزَة؟» جَاوْبُوا: «سَبْعَة.»</div>
<div class="v" id="v6"><span class="vn">6</span> وَلَّى أْمَرْ النَّاسْ بَاشْ يُقْعْدُوا عْلَى الأَرْضْ وِخْذَا السَّبْعَة خُبْزَاتْ وْشْكَرْ اللهْ وِقْسِمْ وِعْطَى لِتْلاَمِذْتُو بَاشْ يْفَرّْقُوا عْلَى النَّاسْ وْعَمْلُوا التْلاَمْذَة كِيفْ مَا قَالِلْهُمْ.</div>
<div class="v" id="v7"><span class="vn">7</span> وْكَانْ عِنْدْهُمْ كَعْبَاتْ حُوتْ صْغَارْ بَارِكْهُمْ وِأْمَرْ التْلاَمْذَة بَاشْ يْفَرّْقُوهُمْ عْلَى النَّاسْ.</div>
<div class="v" id="v8"><span class="vn">8</span> النَّاسْ كْلاَوْ لِينْ شَبْعُوا وْهَزُّوا الِّي فْضُلْ سَبْعَة قْفَافْ كْبَارْ مِلْيَانِينْ.</div>
<div class="v" id="v9"><span class="vn">9</span> وْكَانُوا النَّاسْ الِّي كْلاَوْ قْرَابِةْ أَرْبْعَة آلاَفْ وِمْبَاعِدْ بْعَثْهُمْ يَسُوعْ رَوّْحُوا</div>
<div class="v" id="v10"><span class="vn">10</span> وْبِالوَقْتْ طْلَعْ فِي الفْلُوكَة مْعَ تْلاَمِذْتُو وْجَا لْجِيهِةْ دَلْمَانُوثَة.</div>
<div class="v" id="v11"><h2>الفَرِّيسِيِّينْ يُطْلْبُوا مُعْجْزَة</h2><h2>&lt;n&gt;(مَتَّى ١٦‏:١‏-٤)&lt;/n&gt;</h2><span class="vn">11</span> <span class="br-p"><br><br></span>وْجَاوْ الفَرِّيسِيِّينْ لْيَسُوعْ وِبْدَاوْا يُعْرْكُوا فِيهْ وْطَلْبُوا مِنُّو مُعْجْزَة مِالسْمَاءْ، بَاشْ يْجَرّْبُوهْ.</div>
<div class="v" id="v12"><span class="vn">12</span> تْنَهِّدْ وِتْقَلِّقْ وْقَالِلْهُمْ: «عْلاَشْ الجِيلْ هَاذَا يُطْلُبْ فِي مُعْجْزَة؟ نْقُولِلْكُمْ الحَقْ الجِيلْ هَاذَا حَتَّى مُعْجْزَة مَا هِي بَاشْ تِتْعْطَالُو!»</div>
<div class="v" id="v13"><span class="vn">13</span> وْخَلاَّهُمْ وِرْكِبْ فِي الفْلُوكَة وِمْشَى لِلجِيهَة المْقَابْلَة.</div>
<div class="v" id="v14"><h2>خْمِيرِةْ الفَرِّيسِيِّينْ وْهِيرُودُسْ</h2><h2>&lt;n&gt;(مَتَّى ١٦‏:٥‏-١٢)&lt;/n&gt;</h2><span class="vn">14</span> <span class="br-p"><br><br></span>وِنْسَاوْ التْلاَمْذَة بَاشْ يْجِيبُوا مْعَاهُمْ الخُبْزْ وْمَا كَانِشْ عِنْدْهُمْ فِي الفْلُوكَة كَانْ خُبْزَة وَحْدَة.</div>
<div class="v" id="v15"><span class="vn">15</span> وْوَصَّاهُمْ يَسُوعْ وْقَالِلْهُمْ: «فِيقُوا وْرُدُّوا بَالْكُمْ مِنْ الخْمِيرَةْ مْتَاعْ الفَرِّيسِيِّينْ وِخْمِيِرةْ هِيرُودُسْ.»</div>
<div class="v" id="v16"><span class="vn">16</span> <span class="br-p"><br><br></span>بْدَاوْا التْلاَمْذَة يْنَاقْشُوا فِي بْعَضْهُمْ وِيْقُولُوا: «هَاذَاكَا عْلَى خَاطِرْ مَا عِنْدْنَاشْ خُبْزْ.»</div>
<div class="v" id="v17"><span class="vn">17</span> <span class="br-p"><br><br></span>عْرَفْ يَسُوعْ الِّي وْقَعْ بِينَاتْهُمْ وْقَالِلْهُمْ: «عْلاَشْ تْنَاقْشُوا فِي بْعَضْكُمْ، يَاخِي عْلَى خَاطِرْ مَا عِنْدْكُمْشْ خُبْزْ؟ يَاخِي مَازِلْتُوا لْتَوَّا مَا تَعْرْفُوشْ وْمَا تِفْهْمُوشْ؟ يَاخِي مْخَاخْكُمْ مَا زَالِتْ مْسَكّْرَة؟</div>
<div class="v" id="v18"><span class="vn">18</span> يَاخِي عِنْدْكُمْ عِينِينْ وْمَا تْشُوفُوشْ، وْعِنْدْكُمْ وِذْنِينْ وْمَا تِسْمْعُوشْ؟ يَاخِي مَا تِذَّكْرُوشْ</div>
<div class="v" id="v19"><span class="vn">19</span> وَقْتِلِّي قَسِّمْتْ الخَمْسَة خُبْزَاتْ عْلَى الخَمْسَة آلاَفْ قَدَّاشْ هَزِّيتُوا مِنْ قُفَّة كْبِيرَة مْعُبّْيَة بِالخُبْزْ؟» قَالُولُو: «ثْنَاشْ!»</div>
<div class="v" id="v20"><span class="vn">20</span> <span class="br-p"><br><br></span>«وْوَقْتْ قَسِّمْتْ السَّبْعَة خُبْزَاتْ عْلَى الأَرْبْعَة آلاَفْ، قَدَّاشْ هَزِّيتُوا مِنْ قُفَّة كْبِيرَة مْعُبّْيَة بِالخُبْزْ؟» قَالُوا: «سَبْعَة.»</div>
<div class="v" id="v21"><span class="vn">21</span> قَالِلْهُمْ: «إِمَّالاَ؟ عْلاَشْ لْتَوَّة مَا تِفْهْمُوشْ؟»</div>
<div class="v" id="v22"><h2>الأَعْمَى الِّي فِي بِيتْ صَيْدَا يِتْشْفَى</h2><span class="vn">22</span> <span class="br-p"><br><br></span>وْجَا يَسُوعْ وِتْلاَمِذْتُو لْقَرْيِةْ بِيتْ صَيْدَا وْثَمَّة جْمَاعَة جَابُولُو أَعْمَى وِتْشَحّْتُوهْ بَاشْ يْحُطْ عْلِيهْ يْدِيهْ</div>
<div class="v" id="v23"><span class="vn">23</span> شَدْ الأَعْمَى مِنْ يْدِيهْ وْخَرّْجُو مِالقَرْيَة وْبَعْدْ مَا دْفِلُّو فِي عِينِيهْ حَطْ عْلِيهْ يْدِيهْ وْسِأْلُو: «يَاخِي تْشُوفْ فِي حَاجَة؟»</div>
<div class="v" id="v24"><span class="vn">24</span> <span class="br-p"><br><br></span>هَزْ عِينِيهْ وْقَالْ: «نْشُوفْ فِي نَاسْ كِيفْ الشَّجَرْ مَاشِينْ.»</div>
<div class="v" id="v25"><span class="vn">25</span> <span class="br-p"><br><br></span>حَطْ عْلِيهْ يْدِيهْ مَرَّة أُخْرَى، حَلْ عِينِيهْ بِالقْدَا وِرْجَعْ صْحِيحْ يْشُوفْ فِي كُلْ شَيْء وَاضِحْ.</div>
<div class="v" id="v26"><span class="vn">26</span> وَلَّى بَعْثُو رَوِّحْ لْبِيتُو وْقَالُّو: «مَا تْقَابِلْشْ النَّاسْ.»</div>
<div class="v" id="v27"><h2>بُطْرُسْ يِشْهِدْ شْكُونْ هُوَ يَسُوعْ</h2><h2>&lt;n&gt;(مَتَّى ١٦‏:١٣‏-٢٠ ؛ لُوقَا ٩‏:١٨‏-٢١)&lt;/n&gt;</h2><span class="vn">27</span> <span class="br-p"><br><br></span>وِمْشَى يَسُوعْ وِتْلاَمِذْتُو لِلقُرَى مْتَاعْ قَيْصَرِيِّةْ فِيلِبُّسْ، وْفِي الطْرِيقْ سْإِلْ تْلاَمِذْتُو: «النَّاسْ يْقُولُوا عْلِيَّ شْكُونْ آنَا؟»</div>
<div class="v" id="v28"><span class="vn">28</span> جَاوْبُوا: «ثَمَّة شْكُونْ يْقُولْ الِّي إِنْتِ يُوحَنَّا المَعْمَدَانْ، وْغِيرْهُمْ يْقُولْ الِّي إِنْتِ إِيلِيَّا وْأُخْرِينْ يْقُولُوا الِّي إِنْتِ وَاحِدْ مِالأَنْبِيَاءْ.»</div>
<div class="v" id="v29"><span class="vn">29</span> وِسْإِلْهُمْ: «وْإِنْتُومَا تْقُولُوا عْلِيَّ شْكُونْ؟» جَاوْبُو بُطْرُسْ: «إِنْتِ المَسِيحْ!»</div>
<div class="v" id="v30"><span class="vn">30</span> وْنَبِّهْ عْلِيهُمْ بَاشْ مَا يْقُولُوا عْلِيهْ لْحَتَّى حَدْ.</div>
<div class="v" id="v31"><h2>يَسُوعْ يْخَبِّرْ عْلَى مُوتُو وِقْيَامْتُو</h2><h2>&lt;n&gt;(مَتَّى ١٦‏:٢١‏-٢٨ ؛ لُوقَا ٩‏:٢٢‏-٢٧)&lt;/n&gt;</h2><span class="vn">31</span> <span class="br-p"><br><br></span>وِبْدَا يَسُوعْ يْعَلِّمْ فِيهُمْ إِنُّو إِبْنْ الإِنْسَانْ يِلْزْمُو يِتْعَذِّبْ بَرْشَة وْيُرْفْضُوهْ الشْيُوخْ وْرُؤَسَاءْ الكُهَّانْ وِالكُتَّابْ مْتَاعْ اليْهُودْ وْيِتْقْتَلْ وْبَعْدْ ثْلاَثَة أَيَّامْ يْقُومْ.</div>
<div class="v" id="v32"><span class="vn">32</span> وِتْحَدِّثْ عْلَى الحَاجَة هَاذِي بْصَرَاحَة وْهَزْ بُطْرُسْ يَسُوعْ عْلَى جْنَبْ وِبْدَا يْلُومْ فِيهْ.</div>
<div class="v" id="v33"><span class="vn">33</span> آمَا هُوَ تْلَفِّتْ وِخْرَجْ لِتْلاَمِذْتُو وْطَرِّدْ بُطْرُسْ وْقَالُّو: «إِبْعِدْ عْلِيَّ يَا شِيطَانْ عْلَى خَاطْرِكْ تْفَكِّرْ كِيفْ النَّاسْ مُوشْ كِيفْ اللهْ.»</div>
<div class="v" id="v34"><h2>الِّي يْتَبّْعُوا يَسُوعْ يْهِزُّوا الصَّلِيبْ</h2><span class="vn">34</span> <span class="br-p"><br><br></span>وْنَادَى يَسُوعْ النَّاسْ وِتْلاَمِذْتُو وْقَالِلْهُمْ: «إِذَا كَانْ وَاحِدْ يْحِبْ يْتَبَّعْنِي، خَلِّيهْ مَا يْحِبِّشْ رُوحُو وِيْهِزْ الصَّلِيبْ مْتَاعُو وْيِمْشِي وْرَايَا.</div>
<div class="v" id="v35"><span class="vn">35</span> الِّي يْحِبْ يْخَلِّصْ حْيَاتُو يِخْسِرْهَا آمَا الِّي يِخْسِرْ حْيَاتُو عْلَى خَاطْرِي وِعْلَى خَاطِرْ الإِنْجِيلْ رَاهُو يْخَلِّصْهَا.</div>
<div class="v" id="v36"><span class="vn">36</span> شْنُوَّة فَايِدْةْ الإِنْسَانْ إِذَا كَانْ يِرْبِحْ العَالَمْ الكُلْ وْيِخْسِرْ حْيَاتُو؟</div>
<div class="v" id="v37"><span class="vn">37</span> وِلاَّ شْنُوَّة الحَاجَة الِّي يِفْدِي بِيهَا الإِنْسَانْ حْيَاتُو؟</div>
<div class="v" id="v38"><span class="vn">38</span> كُلْ مِنْ يِسْتْعَارْ بِيَّ وْبِكْلاَمِي فِي الجِيلْ هَاذَا الزَّانِي وِالمِذْنِبْ نِسْتْعَارْ بِيهْ آنَا إِبْنْ الإِنْسَانْ وَقْتِلِّي نَرْجَعْ فِي مَجْدْ بُويَا مْعَ المْلاَيْكَة المُقَدّْسِينْ.»</div>
</div>
<!-- PARSED ABOVE; EDITING MAY BREAK PARSER -->
</body></html>