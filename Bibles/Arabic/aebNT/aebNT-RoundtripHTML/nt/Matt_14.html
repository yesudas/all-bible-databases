<html><head>
<meta http-equiv="Content-Type" content="text/html;charset=utf-8" />
<title>Matt 14 &ndash; مَتَّى &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 14);">
<div id="navbar"><a href="../index.html">العهد الجديد بالعربية التونسية</a> &ndash; <b>مَتَّى</b> &ndash; <a href="Matt_1.html">1</a> ... <a href="Matt_12.html">12</a> <a href="Matt_13.html">13</a> <b>14</b> <a href="Matt_15.html">15</a> <a href="Matt_16.html">16</a> ... <a href="Matt_28.html">28</a> </div><hr>
<h1>Matt 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>مُوتْ يُوحَنَّا المَعْمَدَانْ</h2><h2>&lt;n&gt;(مَرْقُسْ ٦‏:١٤‏-٢٩ ؛ لُوقَا ٩‏:٧‏-٩)&lt;/n&gt;</h2><span class="vn">1</span> <span class="br-p"><br><br></span>الوَقْتْ هَاذَاكَا سْمَعْ المَلِكْ هِيرُودُسْ أَخْبَارْ يَسُوعْ،</div>
<div class="v" id="v2"><span class="vn">2</span> وْقَالْ لِلخُدَّامْ مْتَاعُو: «هَاذَا يُوحَنَّا المَعْمَدَانْ قَامْ مِنْ بِينْ المُوتَى، هَاذَاكَا عْلاَشْ قَاعِدْ يَعْمِلْ فِي المُعْجْزَاتْ.»</div>
<div class="v" id="v3"><span class="vn">3</span> وِقْبَلْ هِيرُودُسْ شَدْ يُوحَنَّا وْرَبْطُو وْحَطُّو فِي الحَبْسْ بِسْبَبْ هِيرُودِيَّة مَرْةْ فِيلِبُّسْ خُوهْ،</div>
<div class="v" id="v4"><span class="vn">4</span> عْلَى خَاطِرْ يُوحَنَّا قَالُّو: «حْرَامْ عْلِيكْ كَانْ تَاخُذْهَا.»</div>
<div class="v" id="v5"><span class="vn">5</span> وْحَبْ يُقْتْلُو، آمَا خَافْ مِالشَّعْبْ عْلَى خَاطِرْهُمْ كَانُوا حَاسْبِينْ يُوحَنَّا نَبِي.</div>
<div class="v" id="v6"><span class="vn">6</span> آمَا وَقْتِلِّي جَا عِيدْ مِيلاَدْ هِيرُودُسْ، شَطْحِتْ بِنْتْ هِيرُودِيَّة فِي الحَفْلَة، وْعَجْبِتْ هِيرُودُسْ،</div>
<div class="v" id="v7"><span class="vn">7</span> هَاذَاكَا عْلاَشْ وْعِدْهَا وِحْلِفِّلْهَا بَاشْ يَعْطِيهَا أَيْ حَاجَة تُطْلُبْهَا.</div>
<div class="v" id="v8"><span class="vn">8</span> وْكِوَصَّاتْهَا أُمّْهَا، قَالِتْ لْهِيرُودُسْ: «أَعْطِينِي رَاسْ يُوحَنَّا المَعْمَدَانْ فِي طْبَقْ!»</div>
<div class="v" id="v9"><span class="vn">9</span> وِحْزِنْ المَلِكْ، آمَا أْمَرْ بَاشْ يِتْعْطَالْهَا الشَّيْء الِّي حَبِّتْ عْلِيهْ، عْلَى خَاطِرْ اليْمِينْ الِّي حْلِفْ بِيهْ وِالضْيُوفْ.</div>
<div class="v" id="v10"><span class="vn">10</span> وِبْعَثْ شْكُونْ، قَصْ رَاسْ يُوحَنَّا فِي الحَبْسْ</div>
<div class="v" id="v11"><span class="vn">11</span> وْجَابُوا رَاسُو فِي طْبَقْ وِعْطَاوْهْ لِلبْنَيَّة، وْهَزَّاتُو لْأُمّْهَا.</div>
<div class="v" id="v12"><span class="vn">12</span> وْجُوا تْلاَمِذْةْ يُوحَنَّا وْهَزُّوا الجُثَّة مْتَاعُو وْدِفْنُوهَا، وِمْشَاوْ وْخَبّْرُوا يَسُوعْ.</div>
<div class="v" id="v13"><h2>يَسُوعْ يْوَكِّلْ خَمْسَة آلاَفْ رَاجِلْ</h2><h2>&lt;n&gt;(مَرْقُسْ ٦‏:٣٠‏-٤٤ ؛ لُوقَا ٩‏:١٠‏-١٧ ؛ يُوحَنَّا ٦‏:١‏-١٤)&lt;/n&gt;</h2><span class="vn">13</span> <span class="br-p"><br><br></span>كِسْمَعْ يَسُوعْ بِالشَّيْء هَاذَا، خْرَجْ مِنْ البْلاَصَة هَاذِيكَا فِي فْلُوكَة وِمْشَى لِبْلاَصَة مَا فِيهَا حَتَّى حَدْ. آمَا وَقْتِلِّي النَّاسْ سَمْعُوا بِيهْ، تَبّْعُوهْ مَاشِينْ عْلَى سَاقِيهُمْ مِالمْدِينَة.</div>
<div class="v" id="v14"><span class="vn">14</span> كِهْبَطْ مِالفْلُوكَة شَافْ بَرْشَة نَاسْ، حَنْ عْلِيهُمْ وِشْفَى المُرْضَى مْتَاعْهُمْ.</div>
<div class="v" id="v15"><span class="vn">15</span> وْفِي العْشِيَّة، جَاوْهْ تْلاَمِذْتُو وْقَالُولُو: «النْهَارْ وْفَى، وِالبْلاَصَة هَاذِي خَالْيَة، أَبْعِثْ النَّاسْ خَلِّيهُمْ يِمْشِيوْ لِلقُرَى وْيِشْرِيوْ حَاجَة يَاكْلُوهَا.»</div>
<div class="v" id="v16"><span class="vn">16</span> قَالْ يَسُوعْ: «مُوشْ لاَزِمْ يِمْشِيوْ. أَعْطِيوْهُمْ إِنْتُومَا حَاجَة يَاكْلُوهَا.»</div>
<div class="v" id="v17"><span class="vn">17</span> قَالُولُو: «مَا عِنْدْنَا كَانْ خَمْسَة خُبْزَاتْ وْحُوتِّينْ.»</div>
<div class="v" id="v18"><span class="vn">18</span> قَالْ يَسُوعْ: «هَاتُوهُمْلِي لِهْنَا.»</div>
<div class="v" id="v19"><span class="vn">19</span> وِأْمَرْ النَّاسْ بَاشْ يُقْعْدُوا الُّوطَا عْلَى الحْشِيشْ، وِخْذَا الخَمْسَة خُبْزَاتْ وِالحُوتِّينْ، وْهَزْ عِينِيهْ لِلسْمَاء، وْبَارِكْ وِقْسِمْ الخُبْزَاتْ وِعْطَاهُمْ لِلتْلاَمْذَة، وِالتْلاَمْذَة عْطَاوْهُمْ لِلنَّاسْ.</div>
<div class="v" id="v20"><span class="vn">20</span> وِالكُلْهُمْ كْلاَوْ وْشَبْعُوا. وْهَزُّوا ثْنَاشِنْ قُفَّة مْعُبّْيَة مِلِّي فْضُلْ.</div>
<div class="v" id="v21"><span class="vn">21</span> وِالنَّاسْ الِّي كْلاَوْ كَانُوا قْرَابِةْ خَمْسَة آلاَفْ رَاجِلْ، بِخْلاَفْ النْسَاء وِالصْغَارْ.</div>
<div class="v" id="v22"><h2>يَسُوعْ يِمْشِي فُوقْ المَاء</h2><h2>&lt;n&gt;(مَرْقُسْ ٦‏:٤٥‏-٥٢ ؛ يُوحَنَّا ٦‏:١٥‏-٢١)&lt;/n&gt;</h2><span class="vn">22</span> <span class="br-p"><br><br></span>وِمْبَعْدْهَا بِالضَّبْطْ أْمَرْ تْلاَمِذْتُو بَاشْ يَطْلْعُوا فِي الفْلُوكَة وْيِسْبْقُوهْ لِلجِيهَة المْقَابْلَة مْتَاعْ البُحَيْرَة حَتَّى لِينْ هُوَ يَبْعِثْ النَّاسْ يْرَوّْحُوا.</div>
<div class="v" id="v23"><span class="vn">23</span> وْبَعْدْ مَا بْعَثْ النَّاسْ رَوّْحُوا طْلَعْ وَحْدُو لِلجْبَلْ بَاشْ يْصَلِّي. وْبَعْدْ مَا غُرْبِتْ الشَّمْسْ كَانْ الغَادِي وَحْدُو.</div>
<div class="v" id="v24"><span class="vn">24</span> آمَا الوَقْتْ هَاذَاكَا كَانِتْ الفْلُوكَة بْعِيدَة بَرْشَة عْلَى الشَّطْ وِغْلِبْهَا المُوجْ، عْلَى خَاطِرْ الرِّيحْ كَانِتْ عَاكْسِتْهَا.</div>
<div class="v" id="v25"><span class="vn">25</span> وِقْبَلْ الفَجْرْ جَاهُمْ يَسُوعْ يِمْشِي فُوقْ المَاء.</div>
<div class="v" id="v26"><span class="vn">26</span> آمَا التْلاَمْذَة خَافُوا وَقْتِلِّي شَافُوهْ يِمْشِي فُوقْ المَاء وْقَالُوا: «هَاذَا خْيَالْ!» وِبْدَاوْا يْصِيحُوا مِالخُوفْ.</div>
<div class="v" id="v27"><span class="vn">27</span> آمَا يَسُوعْ كَلِّمْهُمْ بِالوَقْتْ وْقَالِلْهُمْ: «اتْشَجّْعُوا. رَانِي آنَا هُوَ، مَا تْخَافُوشْ!»</div>
<div class="v" id="v28"><span class="vn">28</span> وْجَاوْبُو بُطْرُسْ: «يَا رَبْ، كَانِكْ إِنْتِ هُوَ، أُأْمُرْنِي بَاشْ نْجِيكْ نِمْشِي فُوقْ المَاء.»</div>
<div class="v" id="v29"><span class="vn">29</span> قَالْ يَسُوعْ: «إِيجَا.» إِمَّالاَ خْرَجْ بُطْرُسْ مِالفْلُوكَة وِمْشَى فُوقْ المَاء وْجَا لْيَسُوعْ.</div>
<div class="v" id="v30"><span class="vn">30</span> آمَا كِشَافْ الِّي الرِّيحْ قْوِيَّة خَافْ، يَاخِي بْدَا يُغْرُقْ، وَلَّى عَيِّطْ: «يَا رَبْ، مَنَّعْنِي!»</div>
<div class="v" id="v31"><span class="vn">31</span> بِالوَقْتْ مَدْ يَسُوعْ يِدُّو وْشَدُّو وْقَالُّو: «يَلِّي إِيمَانِكْ ضْعِيفْ، عْلاَشْ شَكِّيتْ؟»</div>
<div class="v" id="v32"><span class="vn">32</span> وْكِطَلْعُوا فِي الفْلُوكَة هْدَاتْ الرِّيحْ.</div>
<div class="v" id="v33"><span class="vn">33</span> وِلِّي فِي الفْلُوكَة سِجْدُولُو وْقَالُوا: «بِالحَقْ إِنْتِ إِبْنْ اللهْ!»</div>
<div class="v" id="v34"><h2>يَسُوعْ يِشْفِي نَاسْ عِنْدْهُمْ بَرْشَة أَمْرَاضْ</h2><h2>&lt;n&gt;(مَرْقُسْ ٦‏:٥٣‏-٥٦)&lt;/n&gt;</h2><span class="vn">34</span> <span class="br-p"><br><br></span>وْكِفَاتْ يَسُوعْ وِتْلاَمِذْتُو البْلاَصَة هَاذِيكَا جَاوْ لْمَنْطِقْةْ جَنِّيسَارْتْ.</div>
<div class="v" id="v35"><span class="vn">35</span> وْوَقْتِلِّي امَّالِي البْلاَدْ هَاذِيكَا عَرْفُوا يَسُوعْ، نُشْرُوا الخْبَرْ مْتَاعُو فِي المَنْطْقَة هَاذِيكَا الكُلْهَا وْجَابُولُو النَّاسْ الِّي كَانُوا مُرْضَى الكُلْهُمْ</div>
<div class="v" id="v36"><span class="vn">36</span> وْطَلْبُوا مِنُّو بَاشْ يْخَلِّيهُمْ يْمِسُّوا حَتَّى الطّْرَفْ مْتَاعْ دَبْشُو. وِلِّي مَسُّوهْ الكُلْهُمْ تِشْفَاوْ.</div>
</div>
<!-- PARSED ABOVE; EDITING MAY BREAK PARSER -->
</body></html>