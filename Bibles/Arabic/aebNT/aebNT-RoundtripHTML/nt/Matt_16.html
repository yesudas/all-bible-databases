<html><head>
<meta http-equiv="Content-Type" content="text/html;charset=utf-8" />
<title>Matt 16 &ndash; مَتَّى &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 16);">
<div id="navbar"><a href="../index.html">العهد الجديد بالعربية التونسية</a> &ndash; <b>مَتَّى</b> &ndash; <a href="Matt_1.html">1</a> ... <a href="Matt_14.html">14</a> <a href="Matt_15.html">15</a> <b>16</b> <a href="Matt_17.html">17</a> <a href="Matt_18.html">18</a> ... <a href="Matt_28.html">28</a> </div><hr>
<h1>Matt 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>العَلاَمَاتْ مْتَاعْ الأَوْقَاتْ</h2><h2>&lt;n&gt;(مَرْقُسْ ٨‏:١١‏-١٣ ؛ لُوقَا ١٢‏:٥٤‏-٥٦)&lt;/n&gt;</h2><span class="vn">1</span> <span class="br-p"><br><br></span>وْجَاوْ الفَرِّيسِيِّينْ وِالصَّدُّوقِيِّينْ بَاشْ يْجَرّْبُوا يَسُوعْ، وْطَلْبُوا مِنُّو بَاشْ يْوَرِّيهُمْ مُعْجْزَة مِالسْمَاءْ.</div>
<div class="v" id="v2"><span class="vn">2</span> وْجَاوِبْهُمْ يَسُوعْ: «وَقْتِلِّي تْجِي العْشِيَّة تْقُولُوا: "الطَّقْسْ بَاهِي، عْلَى خَاطِرْ السْمَاءْ حَمْرَا."</div>
<div class="v" id="v3"><span class="vn">3</span> وْفِي الصْبَاحْ تْقُولُوا: "ثَمَّة مْطَرْ اليُومْ، عْلَى خَاطِرْ السْمَاءْ حَمْرَا غَامْقَة." تَعْرْفُوا كِيفَاشْ تْفَسّْرُوا حَالِةْ السْمَاءْ، آمَا العَلاَمَاتْ مْتَاعْ الزْمَانْ مَا تَعْرْفُوشْ تْفَسّْرُوهَا.</div>
<div class="v" id="v4"><span class="vn">4</span> جِيلْ شِرِّيرْ وْزَانِي يْلَوِّجْ عْلَى مُعْجْزَة، آمَا حَتَّى مُعْجْزَة مَا هِي بَاشْ تِتْعْطَالُو كَانْ المُعْجْزَة مْتَاعْ يُونُسْ.» وَلَّى خَلاَّهُمْ وِمْشَى.</div>
<div class="v" id="v5"><h2>خْمِيرِةْ الفَرِّيسِيِّينْ وِالصَّدُّوقِيِّينْ</h2><h2>&lt;n&gt;(مَرْقُسْ ٨‏:١٤‏-٢١)&lt;/n&gt;</h2><span class="vn">5</span> <span class="br-p"><br><br></span>كِوُصْلُوا التْلاَمْذَة لِلشَّطْ المْقَابِلْ، نْسَاوْ بَاشْ يْجِيبُوا مْعَاهُمْ الخُبْزْ،</div>
<div class="v" id="v6"><span class="vn">6</span> قَالِلْهُمْ يَسُوعْ: «فِيقُوا وْرُدُّوا بَالْكُمْ مِالخْمِيرَة مْتَاعْ الفَرِّيسِيِّينْ وِالصَّدُّوقِيِّينْ.»</div>
<div class="v" id="v7"><span class="vn">7</span> وِتْنَاقْشُوا التْلاَمْذَة مْعَ بْعَضْهُمْ وْقَالُوا: «هَاذَاكَا عْلَى خَاطِرْ مَا عِنْدْنَاشْ خُبْزْ.»</div>
<div class="v" id="v8"><span class="vn">8</span> آمَا يَسُوعْ عْرَفْ الشَّيْء هَاذَا وْقَالْ: «يَلِّي إِيمَانْكُمْ ضْعِيفْ، عْلاَشْ تْنَاقْشُوا فِي بْعَضْكُمْ وِتْقُولُوا: مَا عِنْدْنَاشْ خُبْزْ؟</div>
<div class="v" id="v9"><span class="vn">9</span> يَاخِي التَوَّا مَا فْهِمْتُوشْ؟ يَاخِي مَا تِتْذَكّْرُوشْ الخَمْسَة خُبْزَاتْ الِّي تْفَرّْقُوا عْلَى الخَمْسَة آلاَفْ وْقَدَّاشْ مِنْ قُفَّة كْبِيرَة لَمِّيتُوا مِلِّي فْضُلْ؟</div>
<div class="v" id="v10"><span class="vn">10</span> وِلاَّ السَّبْعَة خُبْزَاتْ مْتَاعْ الأَرْبْعَة آلاَفْ وْقَدَّاشْ مِنْ قُفَّة كْبِيرَة عَبِّيتُوا؟</div>
<div class="v" id="v11"><span class="vn">11</span> كِيفَاشْ مَا تْنَجّْمُوشْ تِفْهْمُوا الِّي آنَا مَا نِيشْ نَحْكِي عْلَى الخُبْزْ؟ رُدُّوا بَالْكُمْ مِالخْمِيرَة مْتَاعْ الفَرِّيسِيِّينْ وِالصَّدُّوقِيِّينْ!»</div>
<div class="v" id="v12"><span class="vn">12</span> الوَقْتْ هَاذَاكَا فِهْمُوا الِّي هُوَ قَالِلْهُمْ رُدُّوا بَالْكُمْ مِالتَّعْلِيمْ مْتَاعْ الفَرِّيسِيِّينْ وِالصَّدُّوقِيِّينْ مُوشْ الخْمِيرَةْ مْتَاعْ الخُبْزْ.</div>
<div class="v" id="v13"><h2>بُطْرُسْ يِشْهِدْ الِّي يَسُوعْ هُوَ المَسِيحْ</h2><h2>&lt;n&gt;(مَرْقُسْ ٨‏:٢٧‏-٣٠ ؛ لُوقَا ٩‏:١٨‏-٢١)&lt;/n&gt;</h2><span class="vn">13</span> <span class="br-p"><br><br></span>وَقْتِلِّي جَا يَسُوعْ لْجِيهِةْ قَيْصَرِيِّةْ فِيلِبُّسْ سْإِلْ تْلاَمِذْتُو: «النَّاسْ يْقُولُوا عْلِيَّ شْكُونْ آنَا ابْنْ الإِنْسَانْ؟»</div>
<div class="v" id="v14"><span class="vn">14</span> جَاوْبُوهْ: «ثَمَّة شْكُونْ يْقُولُوا الِّي إِنْتِ يُوحَنَّا المَعْمَدَانْ، وْأُخْرِينْ يْقُولُوا الِّي إِنْتِ إِيلِيَّا، وْأُخْرِينْ يْقُولُوا الِّي إِنْتِ إِرْمِيَا وِلاَّ وَاحِدْ مِالأَنْبِيَاءْ.»</div>
<div class="v" id="v15"><span class="vn">15</span> قَالِلْهُمْ: «آمَا إِنْتُومَا تْقُولُوا عْلِيَّ شْكُونْ؟»</div>
<div class="v" id="v16"><span class="vn">16</span> جَاوِبْ سِمْعَانْ بُطْرُسْ: «إِنْتِ المَسِيحْ إِبْنْ اللهْ الحَيْ.»</div>
<div class="v" id="v17"><span class="vn">17</span> وْقَالُّو يَسُوعْ: «صَحَّة لِيكْ، يَا سِمْعَانْ وِلْدْ يُونَا! مُوشْ لْحَمْ وْدَمْ هُوَ الِّي ظَهِّرْلِكْ الشَّيْء هَاذَا، آمَا رَاهُو بُويَا الِّي فِي السْمَاءْ.</div>
<div class="v" id="v18"><span class="vn">18</span> وْآنَا نْقُلِّكْ: إِنْتِ بُطْرُسْ الِّي مَعْنَاهَا حَجْرَة كْبِيرَة، وِعْلَى الحَجْرَة هَاذِي بَاشْ نِبْنِي كْنِيسْتِي، وْبِيبَانْ الهَاوْيَة مَا هِيشْ بَاشْ تِغْلِبْهَا.</div>
<div class="v" id="v19"><span class="vn">19</span> بَاشْ نَعْطِيكْ المْفَاتِحْ مْتَاعْ مَمْلِكْةْ السْمَاوَاتْ، وِلِّي تَرْبْطُو فِي الأَرْضْ بَاشْ يِتْرْبَطْ فِي السْمَاءْ، وِلِّي تْحِلُّو فِي الأَرْضْ بَاشْ يِتْحَلْ فِي السْمَاءْ.»</div>
<div class="v" id="v20"><span class="vn">20</span> وِالوَقْتْ هَاذَاكَا وَصَّى تْلاَمِذْتُو بَاشْ مَا يْقُولُوا لْحَتَّى حَدْ الِّي هُوَ المَسِيحْ.</div>
<div class="v" id="v21"><h2>يَسُوعْ يْخَبِّرْ لْأَوِّلْ مَرَّة عْلَى مُوتُو وِقْيَامْتُو</h2><h2>&lt;n&gt;(مَرْقُسْ ٨‏:٣١، ٩‏:١ ؛ لُوقَا ٩‏:٢٢‏-٢٧)&lt;/n&gt;</h2><span class="vn">21</span> <span class="br-p"><br><br></span>وْمِالوَقْتْ هَاذَاكَا بْدَا يَسُوعْ يْوَرِّي لِتْلاَمِذْتُو الِّي هُوَ يِلْزْمُو يِمْشِي لْأُورْشَلِيمْ وْيِتْعَذِّبْ عْلَى يْدِينْ الشْيُوخْ وْرُؤَسَاءْ الكُهَّانْ وِالكُتَّابْ مْتَاعْ اليْهُودْ وْيِتْقْتَلْ وْفِي النْهَارْ الثَّالِثْ يْقُومْ.</div>
<div class="v" id="v22"><span class="vn">22</span> وْهَزْ بُطْرُسْ يَسُوعْ عْلَى جْنَبْ وِبْدَا يْلُومْ فِيهْ وْقَالُّو: «حَاشَاكْ، يَا رَبْ! الشَّيْء هَاذَا مُوشْ مُمْكِنْ يَاقِعْلِكْ بِالكُلْ!»</div>
<div class="v" id="v23"><span class="vn">23</span> آمَا يَسُوعْ تْلَفِّتْ وْقَالْ لْبُطْرُسْ: «إِبْعِدْ عْلِيَّ يَا شِيطَانْ! إِنْتِ تْعَطِّلْ فِيَّ، عْلَى خَاطْرِكْ تْفَكِّرْ كِيفْ النَّاسْ مُوشْ كِيفْ اللهْ.»</div>
<div class="v" id="v24"><span class="vn">24</span> الوَقْتْ هَاذَاكَا قَالْ يَسُوعْ لِتْلاَمِذْتُو: «إِذَا كَانْ وَاحِدْ يْحِبْ يْتَبَّعْنِي، يِلْزْمُوا يُنْكُرْ نَفْسُو وِيْهِزْ الصَّلِيبْ مْتَاعُو وْيِمْشِي وْرَايَا،</div>
<div class="v" id="v25"><span class="vn">25</span> رَاهُو الِّي يْحِبْ يْخَلِّصْ حْيَاتُو يِخْسِرْهَا، وِلِّي يِخْسِرْ حْيَاتُو عْلَى خَاطْرِي بَاشْ يِرْبِحْهَا.</div>
<div class="v" id="v26"><span class="vn">26</span> شْنُوَّة فَايِدْةْ الإِنْسَانْ إِذَا كَانْ يِرْبِحْ الدِّنْيَا الكُلْهَا وْيِخْسِرْ حْيَاتُو؟ وِلاَّ شْنُوَّة هِيَ الحَاجَة الِّي يِفْدِي بِيهَا الإِنْسَانْ حْيَاتُو؟</div>
<div class="v" id="v27"><span class="vn">27</span> رَانِي آنَا إِبْنْ الإِنْسَانْ بَاشْ نْجِي مْعَ المْلاَيْكَة مْتَاعِي فِي المَجْدْ مْتَاعْ بَابَا، وِالوَقْتْ هَاذَاكَا بَاشْ نْجَازِي كُلْ إِنْسَانْ عْلَى الشَّيْء الِّي عَمْلُوا.</div>
<div class="v" id="v28"><span class="vn">28</span> نْقُلْكُمْ الحَقْ: ثَمَّة شْكُونْ مِالوَاقْفِينْ هْنَا مَا هُمْشْ بَاشْ يْشُوفُوا المُوتْ قْبَلْ مَا يْشُوفُونِي آنَا إِبْنْ الإِنْسَانْ جَايْ فِي مَمْلِكْتِي.»</div>
</div>
<!-- PARSED ABOVE; EDITING MAY BREAK PARSER -->
</body></html>