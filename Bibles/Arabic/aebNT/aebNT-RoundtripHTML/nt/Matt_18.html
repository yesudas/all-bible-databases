<html><head>
<meta http-equiv="Content-Type" content="text/html;charset=utf-8" />
<title>Matt 18 &ndash; مَتَّى &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 18);">
<div id="navbar"><a href="../index.html">العهد الجديد بالعربية التونسية</a> &ndash; <b>مَتَّى</b> &ndash; <a href="Matt_1.html">1</a> ... <a href="Matt_16.html">16</a> <a href="Matt_17.html">17</a> <b>18</b> <a href="Matt_19.html">19</a> <a href="Matt_20.html">20</a> ... <a href="Matt_28.html">28</a> </div><hr>
<h1>Matt 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>شْكُونُو الأَعْظَمْ فِي مَمْلِكْةْ السْمَاوَاتْ</h2><h2>&lt;n&gt;(مَرْقُسْ ٩‏:٣٣‏-٣٧ ؛ لُوقَا ٩‏:٤٦‏-٤٨)&lt;/n&gt;</h2><span class="vn">1</span> <span class="br-p"><br><br></span>فِي الوَقْتْ هَاذَاكَا جَاوْ التْلاَمْذَة لْيَسُوعْ وْقَالُوا: «شْكُونُو هُوَ أَعْظِمْ وَاحِدْ فِي مَمْلِكْةْ السْمَاوَاتْ؟»</div>
<div class="v" id="v2"><span class="vn">2</span> وْنَادَى يَسُوعْ لْوِلْدْ صْغِيرْ وْوَقّْفُو فِي وُسْطْهُمْ</div>
<div class="v" id="v3"><span class="vn">3</span> وْقَالْ: «نْقُلْكُمْ الحَقْ: إِذَا كَانْ مَا تْوَلِّيوْشْ كِيفْ الوْلاَدْ الصْغَارْ، عْمُرْكُمْ مَا تُدْخْلُوا لْمَمْلِكْةْ السْمَاوَاتْ.</div>
<div class="v" id="v4"><span class="vn">4</span> الِّي يِتْوَاضِعْ وِيْوَلِّي كِيفْ الوْلِدْ الصْغِيرْ هَاذَا، هُوَ أَعْظِمْ وَاحِدْ فِي مَمْلِكْةْ السْمَاوَاتْ.</div>
<div class="v" id="v5"><span class="vn">5</span> الِّي يِقْبِلْ وْلِدْ صْغِيرْ كِيفْ هَكَّا عْلَى خَاطِرْ إِسْمِي يِقْبِلْنِي.</div>
<div class="v" id="v6"><span class="vn">6</span> <span class="br-p"><br><br></span>آمَا الِّي يْكُونْ سْبَبْ عَثْرَة لْوَاحِدْ مِالوْلاَدْ هَاذُمْ الِّي يِمّْنُوا بِيَّ خِيرْلُو كَانْ تِتْعَلِّقْ حَجْرَة كْبِيرَة مْتَاعْ رْحَى فِي رَقْبْتُو وْيِتْرْمَى فِي قَلْبْ البْحَرْ.</div>
<div class="v" id="v7"><span class="vn">7</span> يَا وِيلُو العَالَمْ مِالحَاجَاتْ الِّي تْخَلِّي النَّاسْ يَعْمْلُوا الذْنُوبْ! رَاهِي الحَاجَاتْ هَاذِيكَا لاَزِمْ تْجِي، آمَا يَا وِيلُو الإِنْسَانْ الِّي يْجِيبْ الحَاجَاتْ الِّي تْخَلِّي النَّاسْ يَعْمْلُوا الذْنُوبْ!</div>
<div class="v" id="v8"><span class="vn">8</span> وْإِذَا كَانْ يِدِّكْ وِلاَّ سَاقِكْ تْخَلِّيكْ تَعْمِلْ الذْنُوبْ، قُصّْهَا وْأَرْمِيهَا بْعِيدْ، رَاهُو إِذَا كَانْ تُدْخُلْ لِلحَيَاةْ الأَبَدِيَّة سَاقِكْ مَقْصُوصَة وِلاَّ عَايِبْ خِيرْلِكْ مِلِّي تُدْخُلْ لِلنَّارْ لِلأَبَدْ وِيْدِيكْ وِلاَّ سَاقِيكْ كَامْلِينْ.</div>
<div class="v" id="v9"><span class="vn">9</span> وْإِذَا كَانْ عِينِكْ تْخَلِّيكْ تَعْمِلْ الذْنُوبْ، قَلِّعْهَا وْإِرْمِيهَا بْعِيدْ، رَاهُو إِذَا كَانْ تُدْخُلْ لِلحَيَاةْ الأَبَدِيَّة بْعِينْ وَحْدَة، خِيرْلِكْ مِلِّي تِتْرْمَى فِي جْهَنِّمْ بْعِينِيكْ لِثْنِينْ.»</div>
<div class="v" id="v10"><h2>العَلُّوشْ الضَّايِعْ</h2><h2>&lt;n&gt;(لُوقَا ١٥‏:٣‏-٧)&lt;/n&gt;</h2><span class="vn">10</span> <span class="br-p"><br><br></span>«رُدُّوا بَالْكُمْ لاَ تَحْقْرُوا وَاحِدْ مِالوْلاَدْ هَاذُومَا. نْقُلْكُمْ: رَاهُمْ المْلاَيْكَة مْتَاعْهُمْ فِي السْمَاءْ دِيمَا يْشُوفُوا فِي وِجْهْ بُويَا الِّي فِي السْمَاءْ.</div>
<div class="v" id="v11"><span class="vn">11</span> [رَانِي آنَا إِبْنْ الإِنْسَانْ جِيتْ بَاشْ نْخَلِّصْ الضَّايْعِينْ.]</div>
<div class="v" id="v12"><span class="vn">12</span> <span class="br-p"><br><br></span>شْنُوَّة رَايْكُمْ؟ إِذَا كَانْ رَاجِلْ عَنْدُو مْيَاةْ عَلُّوشْ وْوَاحِدْ مِنْهُمْ ضَاعْ، يَاخِي مُوشْ يْخَلِّي التِّسْعَة وْتِسْعِينْ فِي الجْبَلْ وْيِمْشِي يْلَوِّجْ عْلَى العَلُّوشْ الِّي ضَاعْ؟</div>
<div class="v" id="v13"><span class="vn">13</span> نْقُلْكُمْ الحَقْ، إِذَا كَانْ يَلْقَاهْ، رَاهُو بَاشْ يَفْرَحْ بِيهْ أَكْثِرْ مِالتِّسْعَة وْتِسْعِينْ الِّي مَا ضَاعُوشْ.</div>
<div class="v" id="v14"><span class="vn">14</span> إِمَّالاَ رَاهُو بُويَا الِّي فِي السْمَاءْ مَا يْحِبِّشْ إِنُّو وَاحِدْ مِالوْلاَدْ هَاذُومَا يِتْهْلِكْ.»</div>
<div class="v" id="v15"><h2>السْمَاحْ بِينْ الإِخْوَة</h2><h2>&lt;n&gt;(لُوقَا ١٧‏:٣)&lt;/n&gt;</h2><span class="vn">15</span> <span class="br-p"><br><br></span>«إِذَا كَانْ خُوكْ يُغْلُطْ فِي حَقِّكْ، إِمْشِي وْقَلُّو عْلَى غَلْطْتُو بِينِكْ وْبِينُو آكَاهُو، وْإِذَا كَانْ سْمَعْ كْلاَمِكْ رَاكْ رْبِحْتْ خُوكْ.</div>
<div class="v" id="v16"><span class="vn">16</span> آمَا إِذَا كَانْ مَا سْمَعْشْ كْلاَمِكْ، هِزْ وَاحِدْ وِلاَّ زُوزْ أُخْرِينْ مْعَاكْ، بَاشْ كُلْ كِلْمَة تتْقَالْ يِشْهْدُوا عْلِيهَا زُوزْ وِلاَّ ثْلاَثَة شْهُودْ.</div>
<div class="v" id="v17"><span class="vn">17</span> إِذَا كَانْ مَا حَبِّشْ يِسْمَعْ كْلاَمْهُمْ، قُولْ لِلكَنِيسَة، وْإِذَا مَا يْحِبِّشْ يِسْمَعْ كْلاَمْ الكَنِيسَة إِحْسْبُو كِيفْ وَاحِدْ مُوشْ مُؤْمِنْ وِلاَّ مَكَّاسْ.</div>
<div class="v" id="v18"><span class="vn">18</span> نْقُلْكُمْ الحَقْ: الشَّيْء الِّي تَرْبْطُوهْ فِي الأَرْضْ بَاشْ يِتْرْبَطْ فِي السْمَاءْ وِالشَّيْء الِّي تْحِلُّوهْ فِي الأَرْضْ بَاشْ يِتْحَلْ فِي السْمَاءْ.</div>
<div class="v" id="v19"><span class="vn">19</span> نْقُلْكُمْ مَرَّة أُخْرَى: إِذَا كَانْ زُوزْ مِنْكُمْ يِتَّفْقُوا عْلَى أَيْ حَاجَة يُطْلْبُوهَا فِي الأَرْضْ، رَاهُمْ بَاشْ يْنَالُوهَا مِنْ عِنْدْ بُويَا الِّي فِي السْمَاءْ.</div>
<div class="v" id="v20"><span class="vn">20</span> وِينْ يِجْتَمْعُوا زُوزْ وِلاَّ ثْلاَثَة فِي إِسْمِي، رَانِي نْكُونْ فِي وُسْطْهُمْ.»</div>
<div class="v" id="v21"><h2>مَثَلْ الخْدِيمْ الِّي مَا يْسَامَحْشْ</h2><span class="vn">21</span> <span class="br-p"><br><br></span>الوَقْتْ هَاذَاكَا جَا بُطْرُسْ وْقَالْ لْيَسُوعْ: «يَا رَبْ قَدَّاشْ مِنْ مَرَّة خُويَا يُغْلُطْ فِي حَقِّي وْآنَا نْسَامْحُو؟ يَاخِي سَبْعَة مَرَّاتْ؟»</div>
<div class="v" id="v22"><span class="vn">22</span> قَالُّو يَسُوعْ: «آنَا مَا نْقُلِّكْشْ سَبْعَة مَرَّاتْ، آمَا نْقُلِّكْ سَبْعِينْ مَرَّة سَبْعَة مَرَّاتْ.</div>
<div class="v" id="v23"><span class="vn">23</span> هَاذَاكَا عْلاَشْ مَمْلِكْةْ السْمَاوَاتْ تِشْبِهْ لْمَلِكْ حَبْ يِتْحَاسِبْ مْعَ الخُدَّامْ مْتَاعُو.</div>
<div class="v" id="v24"><span class="vn">24</span> كِبْدَا يْحَاسِبْ فِيهُمْ، جَابُولُو وَاحِدْ يْسَالُو فْلُوسْ بْلاَ حْسَابْ.</div>
<div class="v" id="v25"><span class="vn">25</span> وْكِمَا نَجِّمْشْ يْخَلِّصْ، أْمَرْ سِيدُو بَاشْ يِتْبَاعْ هُوَ وْمَرْتُو وِوْلاَدُو وْكُلْ مَا يِمْلِكْ بَاشْ يُخْلُصْ فِي فْلُوسُو.</div>
<div class="v" id="v26"><span class="vn">26</span> يَاخِي طَاحْ الخْدِيمْ عْلَى رْكَايْبُو وْقَالْ: "يَا سِيدِي، يَا سِيدِي أُصْبُرْ عْلِيَّ وْتَوْ نْخَلّْصِكْ فِي كُلْ شَيْء!"</div>
<div class="v" id="v27"><span class="vn">27</span> وِسْخِفْ عْلِيهْ سِيدُو وْسَيّْبُو وْسَامْحُو عْلَى الدِّينْ.</div>
<div class="v" id="v28"><span class="vn">28</span> آمَا الخْدِيمْ هَاذَاكَا بِيدُو خْرَجْ وِلْقَى خْدِيمْ آخَرْ كِيفُو يْسَالُو شْوَيَّة فْلُوسْ، يَاخِي خَنْقُو وْقَالْ: "خَلِّصْنِي فِي الفْلُوسْ الِّي نْسَالْهَالِكْ!"</div>
<div class="v" id="v29"><span class="vn">29</span> يَاخِي طَاحْ الخْدِيمْ الآخَرْ عْلَى رْكَايْبُو وِتْشَحّْتُو وْقَالْ: "أُصْبُرْ عْلِيَّ، تَوْ نْخَلّْصِكْ."</div>
<div class="v" id="v30"><span class="vn">30</span> وْمَا حَبِّشْ وِمْشَى وْحَطُّو فِي الحَبْسْ حَتَّى لِينْ يْخَلِّصْ الدِّينْ الِّي عْلِيهْ.</div>
<div class="v" id="v31"><span class="vn">31</span> كِشَافُوا الخُدَّامْ الأُخْرِينْ الشَّيْء الِّي جْرَى، تْقَلّْقُوا بَرْشَة وِمْشَاوْ وْخَبّْرُوا سِيدْهُمْ بِلِّي وْقَعْ الكُلُّو.</div>
<div class="v" id="v32"><span class="vn">32</span> الوَقْتْ هَاذَاكَا نَادَالُو سِيدُو وْقَالُّو: "يَا عَبْدْ يَا شِرِّيرْ! آنَا سَامَحْتِكْ فِي الدِّينْ هَاذَاكَا الكُلُّو، عْلَى خَاطْرِكْ اتْشَّحِّتّْنِي.</div>
<div class="v" id="v33"><span class="vn">33</span> وْإِنْتِ مُوشْ حَقِّكْ تَرْحِمْ الخْدِيمْ صَاحْبِكْ كِيفْ مَا آنَا رْحَمْتِكْ؟"</div>
<div class="v" id="v34"><span class="vn">34</span> وِتْغَشِشْ سِيدُو، وْسَلّْمُو لِلمَسْؤُولْ عْلَى الحَبْسْ حَتَّى لِينْ يْخَلِّصْ الدِّينْ مْتَاعُو الكُلُّو.</div>
<div class="v" id="v35"><span class="vn">35</span> هَكَّا زَادَا بَابَا الِّي فِي السْمَاءْ بَاشْ يَعْمِلْ مْعَ كُلْ وَاحِدْ فِيكُمْ إِذَا كَانْ مَا يْسَامَحْشْ خُوهْ مِنْ قَلْبُو.»</div>
</div>
<!-- PARSED ABOVE; EDITING MAY BREAK PARSER -->
</body></html>