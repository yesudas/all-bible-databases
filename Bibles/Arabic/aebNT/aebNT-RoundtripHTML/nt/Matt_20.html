<html><head>
<meta http-equiv="Content-Type" content="text/html;charset=utf-8" />
<title>Matt 20 &ndash; مَتَّى &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 20);">
<div id="navbar"><a href="../index.html">العهد الجديد بالعربية التونسية</a> &ndash; <b>مَتَّى</b> &ndash; <a href="Matt_1.html">1</a> ... <a href="Matt_18.html">18</a> <a href="Matt_19.html">19</a> <b>20</b> <a href="Matt_21.html">21</a> <a href="Matt_22.html">22</a> ... <a href="Matt_28.html">28</a> </div><hr>
<h1>Matt 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>مَثَلْ الخَدَّامَا مْتَاعْ سَانْيِةْ العْنِبْ</h2><span class="vn">1</span> <span class="br-p"><br><br></span>«رَاهِي مَمْلِكْةْ السْمَاوَاتْ تِشْبِهْ لْمُولَى دَارْ خْرَجْ الصْبَاحْ بِكْرِي بَاشْ يْحُطْ خَدَّامَا فِي سَانْيِةْ العْنِبْ مْتَاعُو.</div>
<div class="v" id="v2"><span class="vn">2</span> وِتْفَاهِمْ مْعَ الخَدَّامَا عْلَى دِينَارْ فِي النْهَارْ وِبْعَثْهُمْ لْسَانْيِةْ العْنِبْ.</div>
<div class="v" id="v3"><span class="vn">3</span> وِخْرَجْ مْعَ التِّسْعَة، يَاخِي شَافْ جْمَاعَة أُخْرِينْ وَاقْفِينْ فِي السُّوقْ وْبَطَّالاَ</div>
<div class="v" id="v4"><span class="vn">4</span> وْقَالِلْهُمْ: "إِنْتُومَا زَادَا إِمْشِيوْ لْسَانْيِةْ العْنِبْ، وْتَوْ نَعْطِيكُمْ حَقّْكُمْ، وَلاّوْ مْشَاوْ."</div>
<div class="v" id="v5"><span class="vn">5</span> وِخْرَجْ مَرَّة أُخْرَى تَقْرِيبْ مْعَ نُصْفْ النْهَارْ، وِمْبَاعِدْ مْعَ الثْلاَثَة مْتَاعْ العْشِيَّة، وِعْمَلْ نَفْسْ الشَّيْء.</div>
<div class="v" id="v6"><span class="vn">6</span> وِخْرَجْ تَقْرِيبْ مْعَ الخَمْسَة مْتَاعْ العْشِيَّة، وِلْقَى نَاسْ أُخْرِينْ قَاعْدِينْ، وْقَالِلْهُمْ: "شْبِيكُمْ قَاعْدِينْ هْنَا بَطَّالاَ النْهَارْ الكُلْ؟"</div>
<div class="v" id="v7"><span class="vn">7</span> قَالُولُو: "حَتَّى وَاحِدْ مَا عَيّْطِلْنَا بَاشْ نِخْدْمُوا." قَالِلْهُمْ: "إِنْتُومَا زَادَا إِمْشِيوْ اخْدْمُوا فِي سَانْيِةْ العْنِبْ."</div>
<div class="v" id="v8"><span class="vn">8</span> وْكِجَاتْ العْشِيَّة، قَالْ مُولَى العْنِبْ لِلِّي لاَهِي بِالخَدَّامَا: نَادِي الخَدَّامَا وْخَلِّصْهُمْ، أَبْدَى بِالإِخْرَانِينْ حَتَّى لِينْ تُوصِلْ لِلوَالَى.</div>
<div class="v" id="v9"><span class="vn">9</span> وْجَاوْ الجْمَاعَة الِّي بْدَاوْا يِخْدْمُوا مْعَ الخَمْسَة مْتَاعْ العْشِيَّة وْكُلْ وَاحِدْ فِيهُمْ خْذَا دِينَارْ.</div>
<div class="v" id="v10"><span class="vn">10</span> وْوَقْتِلِّي جَاوْ اللْوَالَى، مْشَى فِي بَالْهُمْ الِّي هُومَا بَاشْ يَاخْذُوا أَكْثِرْ مِالأُخْرِينْ، آمَا كُلْ وَاحِدْ فِيهُمْ خْذَا دْينَارْ.</div>
<div class="v" id="v11"><span class="vn">11</span> وْوَقْتِلِّي هُومَا يُخْلْصُوا تْغَشَشُوا عْلَى مُولَى العْنِبْ،</div>
<div class="v" id="v12"><span class="vn">12</span> وْقَالُوا: "الإِخْرَانِينْ هَاذُومَا خِدْمُوا سَاعَة وَحْدَة، وْإِنْتِ خَلِّصْتْهُمْ كِيفْنَا أَحْنَا الِّي خْدِمْنَا النْهَارْ الكُلُّو فِي السْخَانَة!"</div>
<div class="v" id="v13"><span class="vn">13</span> آمَا هُوَ جَاوِبْ وَاحِدْ مِنْهُمْ: "يَا صَاحْبِي، آنَا رَانِي مَا ظْلَمْتِكْشْ. يَاخِي مُوشْ تْفَاهِمْتْ مْعَايَا عْلَى دِينَارْ؟</div>
<div class="v" id="v14"><span class="vn">14</span> خُوذْ حَقِّكْ وْإِمْشِي. آنَا حَبِّيتْ نَعْطِي لِلإِخْرَانِي هَاذَا كِيفْ مَا نَعْطِيكْ إِنْتِ،</div>
<div class="v" id="v15"><span class="vn">15</span> يَاخِي مَا عِنْدِيشْ الحَقْ بَاشْ نِتْصَرِّفْ فِي فْلُوسِي كِيفْ مَا نْحِبْ؟ وِلاَّ إِنْتِ حْسُودِي عْلَى خَاطِرْنِي آنَا كْرِيمْ؟"»</div>
<div class="v" id="v16"><span class="vn">16</span> وْقَالْ يَسُوعْ: «آمَا الإِخْرَانِينْ بَاشْ يْوَلِّيوْ لُولاَنِينْ، ولُولاَنِينْ بَاشْ يْوَلِّيوْ الإِخْرَانِينْ.»</div>
<div class="v" id="v17"><h2>يَسُوعْ يْخَبِّرْ مَرَّة ثَالْثَة عْلَى مُوتُو وِقْيَامْتُو</h2><h2>&lt;n&gt;(مَرْقُسْ ١٠‏:٣٢‏-٣٤ ؛ لُوقَا ١٨‏:٣١‏-٣٤)&lt;/n&gt;</h2><span class="vn">17</span> <span class="br-p"><br><br></span>وْكِكَانْ يَسُوعْ طَالِعْ لْأُورْشَلِيمْ، هَزْ الأَثْنَاشِنْ تِلْمِيذْ عْلَى جْنَبْ، وْقَالِلْهُمْ فِي الطْرِيقْ:</div>
<div class="v" id="v18"><span class="vn">18</span> «هَانَا طَالْعِينْ لْأُورْشَلِيمْ، وْآنَا إِبْنْ الإِنْسَانْ بَاشْ يْسَلّْمُونِي لْرُؤَسَاءْ الكُهَّانْ وِالكُتَّابْ مْتَاعْ اليْهُودْ، وْبِشْ يُحْكْمُوا عْلِيَّ بِالمُوتْ</div>
<div class="v" id="v19"><span class="vn">19</span> وْبِشْ يْسَلّْمُونِي لِلشْعُوبْ الأُخْرِينْ، بَاشْ يِتْمَسْخْرُوا عْلِيَّ وْيَضْرْبُونِي بِالسُّوطْ وْيُصْلْبُونِي، وْبِشْ نْقُومْ فِي النْهَارْ الثَّالِثْ.»</div>
<div class="v" id="v20"><h2>الشَّيْء الِّي طَلْبَاتُو أُمْ يَعْقُوبْ وْيُوحَنَّا</h2><h2>&lt;n&gt;(مَرْقُسْ ١٠‏:٣٥‏-٤٥)&lt;/n&gt;</h2><span class="vn">20</span> <span class="br-p"><br><br></span>وِمْبَاعِدْ جَاتُو مَرْةْ زَبَدِي وِمْعَاهَا وْلاَدْهَا، وْسِجْدِتْ قُدَّامُو وْطَلْبِتْ مِنُّو حَاجَة.</div>
<div class="v" id="v21"><span class="vn">21</span> وْقَالِلْهَا يَسُوعْ: «شْنُوَّة تْحِبْ؟» قَالِتْلُو: «أُأْمُرْ إِنُّو وْلاَدِي لِزُّوزْ هَاذُومَا يُقْعْدُوا، وَاحِدْ عْلَى يْمِينِكْ وِالآخَرْ عْلَى يْسَارِكْ فِي المَمْلْكَة مْتَاعِكْ.»</div>
<div class="v" id="v22"><span class="vn">22</span> <span class="br-p"><br><br></span>آمَا يَسُوعْ جَاوِبْ: «إِنْتُومَا مَا كُمْشْ عَارْفِينْ شْنُوَّة قَاعْدِينْ تُطْلْبُوا. يَاخِي تْنَجّْمُوا تُشْرْبُوا مِالكَاسْ الِّي آنَا بَاشْ نُشْرُبْ مِنْهَا؟» قَالُولُو: «انَّجّْمُوا!»</div>
<div class="v" id="v23"><span class="vn">23</span> قَالِلْهُمْ: «إِنْتُومَا بَاشْ تُشْرْبُوا الكَاسْ مْتَاعِي، آمَا مَا نِيشْ آنَا الِّي نْقَرِرْ شْكُونْ بَاشْ يُقْعُدْ عْلَى يْمِينِي وِعْلَى يْسَارِي، آمَا رَاهُو بُويَا هُوَ الِّي حَضِّرْ نَاسْ لِلبْلاَصَة هَاذِيكَا.»</div>
<div class="v" id="v24"><span class="vn">24</span> وْوَقْتِلِّي سَمْعُوا العَشْرَة تْلاَمْذَة الأُخْرِينْ الشَّيْء هَاذَاكَا، تْغَشَشُوا عْلَى الزُّوزْ إِخْوَة.</div>
<div class="v" id="v25"><span class="vn">25</span> آمَا يَسُوعْ نَادَالْهُمْ بَاشْ يْجِيوْهْ وْقَالْ: «إِنْتُومَا تَعْرْفُوا الِّي الحُكَّامْ مْتَاعْ الشْعُوبْ يِتْحَكّْمُوا فِيهُمْ، وِلِّي عِنْدْهُمْ سُلْطَة يِتْسَلّْطُوا عْلِيهُمْ،</div>
<div class="v" id="v26"><span class="vn">26</span> آمَا انْتُومَا لاَزِمْ مَا يْكُونِشْ مَا بِينَاتْكُمْ الشَّيْء هَاذَاكَا. آمَا الِّي يْحِبْ يْكُونْ فِيكُمْ عْظِيمْ، خَلِّيهْ يْكُونْ خَادِمْ لِيكُمْ.</div>
<div class="v" id="v27"><span class="vn">27</span> وِلِّي يْحِبْ يْوَلِّي لُوِّلْ فِيكُمْ خَلِّيهْ يْكُونْ عَبْدْ لِلنَّاسْ الكُلْ.</div>
<div class="v" id="v28"><span class="vn">28</span> حَتَّى مِنِّي آنَا إِبْنْ الإِنْسَانْ مَا جِيتِشْ بَاشْ النَّاسْ يِخْدْمُونِي، آمَا بَاشْ نِخْدِمْهُمْ وْنَعْطِي حْيَاتِي بَاشْ نِفْدِي بِيهَا بَرْشَة مِنْهُمْ.»</div>
<div class="v" id="v29"><h2>يَسُوعْ يِشْفِي زُوزْ عِمْيَانْ</h2><h2>&lt;n&gt;(مَرْقُسْ ١٠‏:٤٦‏-٥٢ ؛ لُوقَا ١٨‏:٣٥‏-٤٣)&lt;/n&gt;</h2><span class="vn">29</span> <span class="br-p"><br><br></span>وْوَقْتِلِّي يَسُوعْ وِتْلاَمِذْتُو خَارْجِينْ مِنْ أَرِيحَا، بَرْشَة نَاسْ تَبّْعُوهْ.</div>
<div class="v" id="v30"><span class="vn">30</span> وْثَمَّة زُوزْ رْجَالْ عِمْيَانْ قَاعْدِينْ بِجْنَبْ الطْرِيقْ وْسَمْعُوا الِّي يَسُوعْ مِتْعَدِّي مِنْ غَادِي يَاخِي بْدَاوْا يْصِيحُوا: «يَا سِيدْنَا، يَا وِلْدْ دَاوُدْ أَرْحِمْنَا!»</div>
<div class="v" id="v31"><span class="vn">31</span> <span class="br-p"><br><br></span>يَاخِي النَّاسْ صَاحُوا عْلِيهُمْ بَاشْ يُسْكْتُوا. آمَا هُومَا صَاحُوا أَكْثِرْ: «يَا سِيدْنَا، يَا وِلْدْ دَاوُدْ أَرْحِمْنَا!»</div>
<div class="v" id="v32"><span class="vn">32</span> وِوْقُفْ يَسُوعْ وْنَادَالْهُمْ وْقَالِلْهُمْ: «شْنُوَّة تْحِبُّونِي نَعْمْلِلْكُمْ؟»</div>
<div class="v" id="v33"><span class="vn">33</span> قَالُولُو: «يَا سِيدْنَا، نْحِبُّوا نَرْجْعُوا نْشُوفُوا!»</div>
<div class="v" id="v34"><span class="vn">34</span> وْحَنْ عْلِيهُمْ يَسُوعْ وْمَسِّلْهُمْ عِينِيهُمْ، وْبِالوَقْتْ وَلاَّوْ يْشُوفُوا وْتَبّْعُوهْ.</div>
</div>
<!-- PARSED ABOVE; EDITING MAY BREAK PARSER -->
</body></html>