<html><head>
<meta http-equiv="Content-Type" content="text/html;charset=utf-8" />
<title>Matt 22 &ndash; مَتَّى &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 22);">
<div id="navbar"><a href="../index.html">العهد الجديد بالعربية التونسية</a> &ndash; <b>مَتَّى</b> &ndash; <a href="Matt_1.html">1</a> ... <a href="Matt_20.html">20</a> <a href="Matt_21.html">21</a> <b>22</b> <a href="Matt_23.html">23</a> <a href="Matt_24.html">24</a> ... <a href="Matt_28.html">28</a> </div><hr>
<h1>Matt 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>مَثَلْ الحَفْلَة مْتَاعْ المَلِكْ</h2><h2>&lt;n&gt;(لُوقَا ١٤‏:١٥‏-٢٤)&lt;/n&gt;</h2><span class="vn">1</span> <span class="br-p"><br><br></span>وْكَلِّمْهُمْ يَسُوعْ مَرَّة أُخْرَى بِالأَمْثَالْ وْقَالْ:</div>
<div class="v" id="v2"><span class="vn">2</span> «مَمْلِكْةْ السْمَاوَاتْ تِشْبِهْ لْمَلِكْ عْمَلْ سَهْرِيَّة فِي العِرْسْ مْتَاعْ وِلْدُو.</div>
<div class="v" id="v3"><span class="vn">3</span> وِبْعَثْ الخُدَّامْ بَاشْ يْنَادِي لِلمِسْتَدْعِينْ لِلسَّهْرِيَّة مْتَاعْ العِرْسْ، آمَا هُومَا مَا جَاوْشْ.</div>
<div class="v" id="v4"><span class="vn">4</span> وِبْعَثْ خُدَّامْ أُخْرِينْ مَرَّة أُخْرَى وْقَالْ: "قُولُوا لِلمِسْتَدْعِينْ: هَانِي حَضِّرْتْ عْشَايَا وِذْبَحْتْ الثِّيرَانْ وِالبْقَرْ السْمِينْ وْكُلْ شَيْء حْضَرْ، إِيجَاوْ لِلسَّهْرِيَّة مْتَاعْ العِرْسْ!"</div>
<div class="v" id="v5"><span class="vn">5</span> آمَا هُومَا مَا عَمْلُوشْ حْسَابْ لِلسَّهْرِيَّة وِمْشَاوْ عْلَى رْوَاحْهُمْ، وَاحِدْ مْشَى لِلسَّانْيَة مْتَاعُو، وْوَاحِدْ مْشَى لْحَانُوتُو،</div>
<div class="v" id="v6"><span class="vn">6</span> وِالأُخْرِينْ شَدُّوا الخُدَّامْ مْتَاعُو وْهَانُوهُمْ وْقَتْلُوهُمْ.</div>
<div class="v" id="v7"><span class="vn">7</span> تْغَشِشْ المَلِكْ وِبْعَثْ الجُنُودْ مْتَاعُو وِقْتَلْ المْجَرّْمَة هَاذُوكُمْ وِحْرَقِّلْهُمْ مْدِينِتْهُمْ.</div>
<div class="v" id="v8"><span class="vn">8</span> وِمْبَاعِدْ قَالْ لِلخُدَّامْ مْتَاعُو: "السَّهْرِيَّة حَضْرِتْ آمَا المِسْتَدْعِينْ مَا يِسْتَاهْلُوشْ،</div>
<div class="v" id="v9"><span class="vn">9</span> إِمَّالاَ إِمْشِيوْ لِلشْوَارِعْ وِاسْتَدْعُوا قَدْ مَا تْنَجّْمُوا النَّاسْ لِلسَّهْرِيَّة مْتَاعْ العِرْسْ."</div>
<div class="v" id="v10"><span class="vn">10</span> وِالخُدَّامْ هَاذُوكُمْ خَرْجُوا لِلطْرِيقْ وْجَابُوا النَّاسْ البَاهِينْ والخَايْبِينْ الكُلْهُمْ، يَاخِي تِمْلاَتْ بِيتْ العِرْسْ بِالضْيُوفْ.</div>
<div class="v" id="v11"><span class="vn">11</span> آمَا وَقْتِلِّي جَا المَلِكْ بَاشْ يْشُوفْ الضْيُوفْ، شَافْ رَاجِلْ مُوشْ لاَبِسْ كِسْوَة الْعِرْسْ. يَاخِي قَالُّو:</div>
<div class="v" id="v12"><span class="vn">12</span> "كِيفَاشْ دْخَلْتْ لِهْنَا وْمَاكِشْ لاَبِسْ لِبْسِةْ العِرْسْ؟" يَاخِي الرَّاجِلْ سْكِتْ.</div>
<div class="v" id="v13"><span class="vn">13</span> وَقْتْهَا قَالْ المَلِكْ لِلخُدَّامْ: "كَتّْفُوهْ مِنْ يْدِيهْ وْسَاقِيهْ وْأُرْمِيوْهْ البَرَّة فِي الظْلاَمْ وِالغَادِي بَاشْ يْكُونْ البْكَاءْ وْغَزَّانْ السِّنِّينْ."</div>
<div class="v" id="v14"><span class="vn">14</span> رَاهُمْ بَرْشَة نَاسْ مِسْتَدْعِينْ، آمَا شْوَيَّة بَرْكْ مُخْتَارِينْ.»</div>
<div class="v" id="v15"><h2>دَفْعَانْ الضَّرَايِبْ لِلقَيْصَرْ</h2><h2>&lt;n&gt;(مَرْقُسْ ١٢‏:١٣‏-١٧ ؛ لُوقَا ٢٠‏:٢٠‏-٢٦)&lt;/n&gt;</h2><span class="vn">15</span> <span class="br-p"><br><br></span>الوَقْتْ هَاذَاكَا مْشَاوْ الفَرِّيسِيِّينْ وِتْفَاهْمُوا كِيفَاشْ يْحَصّْلُوا يَسُوعْ بْكِلْمَة.</div>
<div class="v" id="v16"><span class="vn">16</span> وْبِعْثُولُو التْلاَمْذَة مْتَاعْهُمْ وِمْعَاهُمْ جْمَاعَة مِنْ حِزْبْ هِيرُودُسْ وْقَالُولُو: «يَا مُعَلِّمْ، أَحْنَا نَعْرْفُوا الِّي إِنْتِ صَادِقْ، وِتْعَلِّمْ فِي طْرِيقْ اللهْ بِالحَقْ، وْمَا تْحَابِيشْ حَتَّى حَدْ، عْلَى خَاطْرِكْ مَا تْرَاعِيشْ مْقَامَاتْ النَّاسْ.</div>
<div class="v" id="v17"><span class="vn">17</span> قُولِلْنَا: شْنُوَّة رَايِكْ؟ يَاخِي حْلاَلْ بَاشْ نَدْفْعُوا الضَّرَايِبْ لِلقَيْصَرْ وِلاَّ لاَ؟»</div>
<div class="v" id="v18"><span class="vn">18</span> <span class="br-p"><br><br></span>آمَا يَسُوعْ فَاقْ بِالخُبْثْ مْتَاعْهُمْ، وْقَالِلْهُمْ: «يَا مُنَافْقِينْ! عْلاَشْ تْجَرّْبُوا فِيَّ؟</div>
<div class="v" id="v19"><span class="vn">19</span> وَرِّيوْنِي الفْلُوسْ مْتَاعْ الضَّرَايِبْ!» يَاخِي جَابُولُو دِينَارْ.</div>
<div class="v" id="v20"><span class="vn">20</span> قَالِلْهُمْ يَسُوعْ: «مْتَاعْ شْكُونْ التَّصْوِيرَة هَاذِي وِالإِسْمْ هَاذَا؟»</div>
<div class="v" id="v21"><span class="vn">21</span> قَالُوا: «مْتَاعْ القَيْصَرْ!»، قَالِلْهُمْ: «إِمَّالاَ، أَعْطِيوْ الحَاجَاتْ مْتَاعْ القَيْصَرْ لِلقَيْصَرْ، وِالحَاجَاتْ مْتَاعْ اللهْ للهْ!»</div>
<div class="v" id="v22"><span class="vn">22</span> وِتْعَجّْبُوا وَقْتِلِّي سَمْعُوا الكْلاَمْ هَاذَاكَا، وْخَلَّاوْهْ وِمْشَاوْ.</div>
<div class="v" id="v23"><h2>قْيَامِةْ المُوتَى</h2><h2>&lt;n&gt;(مَرْقُسْ ١٢‏:١٨‏-٢٧ ؛ لُوقَا ٢٠‏:٢٧‏-٤٠)&lt;/n&gt;</h2><span class="vn">23</span> <span class="br-p"><br><br></span>فِي النْهَارْ هَاذَاكَا بِيدُو جاوْ الصَّدُّوقِيِّينْ لْيَسُوعْ وْهُومَا الِّي يْقُولُوا الِّي مَا ثَمَّاشْ قْيَامَة بَعْدْ المُوتْ، وْسِأْلُوهْ سُؤَالْ</div>
<div class="v" id="v24"><span class="vn">24</span> <sup class="fnm"><a name="fnm1" href="#fn1">1</a></sup>وْقَالُوا: «يَا مُعَلِّمْ، مُوسَى قَالْ: "إِذَا كَانْ وَاحِدْ يْمُوتْ وْمَا عِنْدُوشْ وْلاَدْ، يِلْزِمْ خُوهْ يْعَرِّسْ بْمَرْتُو وِيْجِيبْ وْلاَدْ لْخُوهْ."</div>
<div class="v" id="v25"><span class="vn">25</span> وْتَوَّا كَانُوا ثَمَّة سَبْعَة إِخْوَة مَا بِينَاتْنَا، وْعَرِّسْ الخُو الأُوُّلْ وْمَاتْ مِنْ غِيرْ مَا يْجِيبْ وْلاَدْ، وْمَرْتُو خْذَاهَا خُوهْ.</div>
<div class="v" id="v26"><span class="vn">26</span> وِجْرَى نَفْسْ الشَّيْء لِلثَّانِي وِالثَّالِثْ حَتَّى لِلخُو السَّابِعْ.</div>
<div class="v" id="v27"><span class="vn">27</span> وِمْبَعْدْهُمْ الكُلْ زَادِتْ مَاتِتْ المْرَا.</div>
<div class="v" id="v28"><span class="vn">28</span> إِمَّالاَ فِي يُومْ القْيَامَة المْرَا هَاذِيكَا بَاشْ تْكُونْ مَرْةْ شْكُونْ فِيهُمْ، عْلَى خَاطِرْهَا عَرّْسِتْ بِيهُمْ الكُلْهُمْ.»</div>
<div class="v" id="v29"><span class="vn">29</span> جَاوِبْهُمْ يَسُوعْ: «إِنْتُومَا غَالْطِينْ، عْلَى خَاطِرْكُمْ مَا فْهِمْتُوشْ الكْتَابْ المُقَدَّسْ وْقُدْرِةْ اللهْ.</div>
<div class="v" id="v30"><span class="vn">30</span> فِي يُومْ القْيَامَة رَاهُمْ لاَ يْعَرّْسُوا وْلاَ يْعَرّْسُوا بِيهُمْ، آمَا يْكُونُوا كِيفْ المْلاَيْكَة الِّي فِي السْمَاء.</div>
<div class="v" id="v31"><span class="vn">31</span> وْكَانْكُمْ عْلَى القْيَامَة مْتَاعْ المُوتَى، يَاخِي مَا قْرِيتُوشْ شْنُوَّة قَلْكُمْ اللهْ:</div>
<div class="v" id="v32"><span class="vn">32</span> <sup class="fnm"><a name="fnm2" href="#fn2">2</a></sup>"آنَا إِلاَهْ إِبْرَاهِيمْ، وْإِلاَهْ إِسْحَاقْ، وْإِلاَهْ يَعْقُوبْ؟" هُوَ مُوشْ إِلاَهْ المُوتَى، هُوَ إِلاَهْ الحَيِّينْ.»</div>
<div class="v" id="v33"><span class="vn">33</span> وْكِسَمْعُوا النَّاسْ الكْلاَمْ هَاذَاكَا، تْعَجّْبُوا مِالتَّعْلِيمْ مْتَاعُو.</div>
<div class="v" id="v34"><h2>أَكْبِرْ وْصِيَّة</h2><h2>&lt;n&gt;(مَرْقُسْ ١٢‏:٢٨‏-٣٤ ؛ لُوقَا ١٠‏:٢٥‏-٢٨)&lt;/n&gt;</h2><span class="vn">34</span> <span class="br-p"><br><br></span>آمَا كِسَمْعُوا الفَرِّيسِيِّينْ الِّي هُوَ سَكِّتْ الصَّدُّوقِيِّينْ، جَاوْ مْعَ بْعَضْهُمْ.</div>
<div class="v" id="v35"><span class="vn">35</span> وْوَاحِدْ مِنْهُمْ وْهُوَ مِنْ عُلَمَاءْ الشَّرِيعَة سِأْلُو سُؤَالْ بَاشْ يْجَرّْبُو:</div>
<div class="v" id="v36"><span class="vn">36</span> «يَا مُعَلِّمْ، آنَاهِي أَكْبِرْ وْصِيَّة فِي الشَّرِيعَة؟»</div>
<div class="v" id="v37"><span class="vn">37</span> <span class="br-p"><br><br></span><sup class="fnm"><a name="fnm3" href="#fn3">3</a></sup>جَاوْبُو يَسُوعْ: «حِبْ الرَّبْ إِلاَهِكْ بْقَلْبِكْ الكُلُّو، وِبْرُوحِكْ الكُلُّو، وِبْعَقْلِكْ الكُلُّو.</div>
<div class="v" id="v38"><span class="vn">38</span> هَاذِي أَوِّلْ وأَكْبِرْ وْصِيَّة.</div>
<div class="v" id="v39"><span class="vn">39</span> <sup class="fnm"><a name="fnm4" href="#fn4">4</a></sup>وِالوْصِيَّة الثَّانْيَة كِيفْهَا، حِبْ قْرِيبِكْ كِيفْ مَا تْحِبْ رُوحِكْ.</div>
<div class="v" id="v40"><span class="vn">40</span> الشَّرِيعَة الكُلْهَا وِالأَنْبِيَاءْ مِبْنِيِّينْ عْلَى الزُّوزْ وْصَايَا هَاذُومَا.»</div>
<div class="v" id="v41"><h2>المَسِيحْ وْدَاوُدْ</h2><h2>&lt;n&gt;(مَرْقُسْ ١٢‏:٣٥‏-٣٧ ؛ لُوقَا ٢٠‏:٤١‏-٤٤)&lt;/n&gt;</h2><span class="vn">41</span> <span class="br-p"><br><br></span>وَقْتِلِّي كَانُوا الفَرِّيسِيِّينْ مُجْتَمْعِينْ مْعَ بْعَضْهُمْ سْإِلْهُمْ يَسُوعْ سُؤَالْ:</div>
<div class="v" id="v42"><span class="vn">42</span> «شْنُوَّة رَايْكُمْ فِي المَسِيحْ؟ هُوَ وِلْدْ شْكُونْ؟» قَالُولُو: «وِلْدْ دَاوُدْ!»</div>
<div class="v" id="v43"><span class="vn">43</span> قَالِلْهُمْ: «إِمَّالاَ دَاوُدْ كِيفَاشْ يْنَادِيلُو "الرَّبْ" وَقْتِلِّي وْحَالُو الرُّوحْ وْقَالْ:</div>
<div class="v" id="v44"><span class="vn">44</span> <span class="br-p"><br><br></span><span class="br-ind"><br><span class="indent">&nbsp;</span></span><sup class="fnm"><a name="fnm5" href="#fn5">5</a></sup>قَالْ رَبِّي لْرَبِّي:<br> <span class="br-ind"><br><span class="indent">&nbsp;</span></span>أُقْعُدْ عْلَى يْمِينِي<br> <span class="br-ind"><br><span class="indent">&nbsp;</span></span>حَتَّى لِينْ نْحُطْ أَعْدَاءِكْ تَحْتْ سَاقِيكْ.<br></div>
<div class="v" id="v45"><span class="vn">45</span> <span class="br-p"><br><br></span>إِذَا كَانْ دَاوُدْ يْنَادِيلُو "رَبّْنَا"، إِمَّالاَ كِيفَاشْ يْكُونْ وِلْدُو؟»</div>
<div class="v" id="v46"><span class="vn">46</span> <span class="br-p"><br><br></span>وْحَتَّى وَاحِدْ مَا كَانْ يْنَجِّمْ يْجَاوْبُو بْكِلْمَة. وْمِنْ النْهَارْ هَاذَاكَا حَتَّى وَاحِدْ مَا تْشَجَّعْ بَاشْ يِسْأْلُوا أَيْ سُؤَالْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->تث ٢٥‏:٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->خر ٣‏:٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->تث ٦‏:٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->لا ١٩‏:١٨ ؛ مت ١٩‏:١٩ ؛ غلا ٥‏:١٤ ؛ رو ١٣‏:٩ ؛ يع ٢‏:٨<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->مز ١١٠‏:١ ؛ أع ٢‏:٣٤‏-٣٥ ؛ عب ١‏:١٣، ١٠‏:١٣<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>