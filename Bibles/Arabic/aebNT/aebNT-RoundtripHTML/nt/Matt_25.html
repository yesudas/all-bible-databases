<html><head>
<meta http-equiv="Content-Type" content="text/html;charset=utf-8" />
<title>Matt 25 &ndash; مَتَّى &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 25);">
<div id="navbar"><a href="../index.html">العهد الجديد بالعربية التونسية</a> &ndash; <b>مَتَّى</b> &ndash; <a href="Matt_1.html">1</a> ... <a href="Matt_23.html">23</a> <a href="Matt_24.html">24</a> <b>25</b> <a href="Matt_26.html">26</a> <a href="Matt_27.html">27</a> <a href="Matt_28.html">28</a> </div><hr>
<h1>Matt 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>مَثَلْ الصْبَايَا</h2><span class="vn">1</span> <span class="br-p"><br><br></span>«إِمَّالاَ مَمْلِكْةْ السْمَاوَاتْ تِشْبِهْ لْعَشْرَة صْبَايَا هَزُّوا الفْنَارَاتْ مْتَاعْهُمْ وِمْشَاوْ بَاشْ يْعَرّْضُوا لِلعْرِيسْ.</div>
<div class="v" id="v2"><span class="vn">2</span> خَمْسَة مِنْهُمْ كَانُوا حَكِيمَاتْ وْخَمْسَة كَانُوا جَاهْلَاتْ.</div>
<div class="v" id="v3"><span class="vn">3</span> وَقْتِلِّي الْجَاهْلاَتْ هَزُّوا الفْنَارَاتْ مْتَاعْهُمْ، مَا هَزُّوشْ مْعَاهُمْ الزِّيتْ.</div>
<div class="v" id="v4"><span class="vn">4</span> آمَا الْحَكِيمَاتْ هَزُّوا ابَّادِنْ مْتَاعْ زِيتْ مْعَ الفْنَارَاتْ مْتَاعْهُمْ.</div>
<div class="v" id="v5"><span class="vn">5</span> وْكِبْطَى العْرِيسْ، الكُلْهُمْ هَزّْهُمْ النُّومْ وْرَقْدُوا.</div>
<div class="v" id="v6"><span class="vn">6</span> <span class="br-p"><br><br></span>آمَا فِي نُصْفْ اللِّيلْ سَمْعُوا صْيَاحْ: "رَاهُو العْرِيسْ جَا، أُخْرْجُوا بَاشْ تْقَابْلُوهْ!"</div>
<div class="v" id="v7"><span class="vn">7</span> يَاخِي الصْبَايَا الكُلْهُمْ قَامُوا وْشَعّْلُوا فْنَارَاتْهُمْ.</div>
<div class="v" id="v8"><span class="vn">8</span> <span class="br-p"><br><br></span>وْقَالِتْ الْجَاهْلاَتْ لِلْحَكِيمَاتْ: "أَعْطِيوْنَا شْوَيَّة مِالزِّيتْ مْتَاعْكُمْ، عْلَى خَاطِرْ فْنَارَاتْنَا بَاشْ تِطْفَى."</div>
<div class="v" id="v9"><span class="vn">9</span> آمَا الحَكِيمَاتْ جَاوْبُوا: "مُمْكِنْ مُوشْ بَاشْ يِكْفِينَا وْيِكْفِيكُمْ، إِمْشِيوْ لِلِّي يْبِيعُوا فِي الزِّيتْ وْإِشْرِيوْ الِّي تِحْتَاجُولُو."</div>
<div class="v" id="v10"><span class="vn">10</span> <span class="br-p"><br><br></span>وْوَقْتِلِّي هُومَا مَاشِينْ بَاشْ يِشْرِيوْ، وْصُلْ العْرِيسْ. وْدَخْلُوا مْعَاهْ الصْبَايَا الحَاضْرِينْ لِلدَّارْ الِّي فِيهَا العِرْسْ وِتْسَكِّرْ البَابْ.</div>
<div class="v" id="v11"><span class="vn">11</span> <span class="br-p"><br><br></span>وِمْبَاعِدْ جَاوْ الصْبَايَا الأُخْرِينْ زَادَا وْقَالُوا لِلعْرِيسْ: "يَا سِيدْنَا، يَا سِيدْنَا، حِلِّلْنَا البَابْ!"</div>
<div class="v" id="v12"><span class="vn">12</span> آمَا هُوَ جَاوِبْهُمْ: "نْقُلْكُمْ الحَقْ: آنَا مَا نَعْرِفْكُمْشْ."</div>
<div class="v" id="v13"><span class="vn">13</span> <span class="br-p"><br><br></span>إِمَّالاَ، حَضّْرُوا رْوَاحْكُمْ، عْلَى خَاطِرْكُمْ لاَ تَعْرْفُوا لاَ اليُومْ وْلاَ السَّاعَة.»</div>
<div class="v" id="v14"><h2>مَثَلْ الصْرُرْ مْتَاعْ الفْلُوسْ</h2><h2>&lt;n&gt;(لُوقَا ١٩‏:١١‏-٢٧)&lt;/n&gt;</h2><span class="vn">14</span> <span class="br-p"><br><br></span>«رَاهِي مَمْلِكْةْ السْمَاوَاتْ تِشْبِهْ لْرَاجِلْ حَبْ يْسَافِرْ، يَاخِي نَادَى لِلخُدَّامْ مْتَاعُو وِعْطَاهُمْ فْلُوسُو</div>
<div class="v" id="v15"><span class="vn">15</span> عْطَى لْكُلْ وَاحِدْ مِنْهُمْ عْلَى قَدْرْ طَاقْتُو، عْطَى لْوَاحِدْ خَمْسَة صْرُرْ مْتَاعْ ذْهَبْ، وِلْوَاحِدْ آخَرْ زُوزْ صْرُرْ مْتَاعْ ذْهَبْ، وْوَاحِدْ آخَرْ صُرَّة وَحْدَة وْسَافِرْ.</div>
<div class="v" id="v16"><span class="vn">16</span> الِّي خْذَا الخَمْسَة صْرُرْ مْشَى فِيسَعْ وْتَاجِرْ بِيهُمْ، وِرْبِحْ خَمْسَة صْرُرْ أُخْرِينْ.</div>
<div class="v" id="v17"><span class="vn">17</span> وِلِّي خْذَا زُوزْ صْرُرْ زَادَا، رْبِحْ زُوزْ صْرُرْ أُخْرِينْ.</div>
<div class="v" id="v18"><span class="vn">18</span> آمَا الِّي خْذَا صُرَّة وَحْدَة، مْشَى وِحْفِرْ فِي الأَرْضْ وْخَبَّى الفْلُوسْ مْتَاعْ سِيدُو.</div>
<div class="v" id="v19"><span class="vn">19</span> وْبَعْدْ مُدَّة طْوِيلَة، رْجَعْ سِيدْ الخُدَّامْ هَاذُوكُمْ وْحَاسِبْهُمْ.</div>
<div class="v" id="v20"><span class="vn">20</span> <span class="br-p"><br><br></span>وْجَا الِّي خْذَا الخَمْسَة صْرُرْ، وْجَابْ خَمْسَة صْرُرْ زَايْدِينْ وْقَالْ: "يَا سِيدِي، عْطِيتْنِي خَمْسَة صْرُرْ، هَانِي رْبِحْتْ خَمْسَة صْرُرْ أُخْرِينْ."</div>
<div class="v" id="v21"><span class="vn">21</span> قَالُّو سِيدُو: "صَحِّيتْ، يَا خْدِيمْ يَا صَالِحْ وْيَا ثِيقَة! كُنْتْ ثِيقَة فِي القْلِيلْ، هَانِي بَاشْ نِمّْنِكْ عْلَى الْكْثِيرْ: ادْخُلْ لِلنَّعِيمْ مْتَاعْ سِيدِكْ."</div>
<div class="v" id="v22"><span class="vn">22</span> وِلِّي خْذَا الزُّوزْ صْرُرْ جَا هُوَ زَادَا، وْقَالْ: "يَا سِيدِي، إِنْتِ عْطِيتْنِي زُوزْ صْرُرْ، هَانِي رْبِحْتْ زُوزْ صْرُرْ أُخْرِينْ."</div>
<div class="v" id="v23"><span class="vn">23</span> قَالُّو سِيدُو: "صَحِّيتْ، يَا خْدِيمْ يَا صَالِحْ وْيَا ثِيقَة! كُنْتْ ثِيقَة فِي الْقْلِيلْ، هَانِي بَاشْ نِمّْنِكْ عْلَى الْكْيِيرْ: ادْخُلْ لِلنَّعِيمْ مْتَاعْ سِيدِكْ."</div>
<div class="v" id="v24"><span class="vn">24</span> وِلِّي خْذَا صُرَّة وَحْدَة هُوَ زَادَا جَا، وْقَالْ: "يَا سِيدِي، آنَا عْرَفْتْ الِّي إِنْتِ رَاجِلْ قَاسِي، تَحْصِدْ الِّي مَا زْرَعْتُوشْ، وتْلِمْ الِّي مَا غْرِسْتُوشْ،</div>
<div class="v" id="v25"><span class="vn">25</span> يَاخِي خُفْتْ، وِمْشِيتْ وخَبِّيتْ الصُّرَّة مْتَاعِكْ فِي التْرَابْ، وْهَايْ فْلُوسِكْ."</div>
<div class="v" id="v26"><span class="vn">26</span> آمَا سِيدُو جَاوْبُو: "يَا خْدِيمْ يَا شِرِّيرْ وْيَا بُخْلِي! كِعْرَفْتْ الِّي آنَا نَحْصِدْ الشَّيْء الِّي مَا زْرَعْتُوشْ ونْلِمْ الشَّيْء الِّي مَا غْرِسْتُوشْ،</div>
<div class="v" id="v27"><span class="vn">27</span> كَانْ لاَزْمِكْ تْحُطْ فْلُوسِي فِي البَانْكَا، وْكِنَرْجَعْ نَاخُذْهَا مْعَ الفَايْدَة.</div>
<div class="v" id="v28"><span class="vn">28</span> وْقَالْ لِلخُدَّامْ مْتَاعُو: خُوذُوا مِنْ عَنْدُو الصُّرَّة وْأَعْطِيوْهَا لِلِّي عَنْدُو العَشْرَة صْرُرْ،</div>
<div class="v" id="v29"><span class="vn">29</span> رَاهُو الِّي عَنْدُو، بَاشْ يِتْزَادْلُو وِيْوَلِّي عَنْدُو بَرْشَة. آمَا الِّي مَا عَنْدُو حَتَّى شَيْء، حَتَّى الِّي عَنْدُو بَاشْ يِتْفَكّْلُو.</div>
<div class="v" id="v30"><span class="vn">30</span> وِالخْدِيمْ الِّي مَا فِيهِشْ حَتَّى فَايْدَة، ارْمِيوْهْ البَرَّة فِي الظْلاَمْ. وِينْ بَاشْ يْكُونْ البْكَاءْ وْغَزَّانْ السِّنِّينْ."»</div>
<div class="v" id="v31"><h2>يُومْ القْيَامَة</h2><span class="vn">31</span> <span class="br-p"><br><br></span>«وَقْتِلِّي نْجِي آنَا إِبْنْ الإِنْسَانْ فِي مَجْدِي، وِيْجِيوْ مْعَايَا المْلاَيْكَة الكُلْهُمْ الوَقْتْ هَاذَاكَا نُقْعُدْ فِي العَرْشْ المَجِيدْ مْتَاعِي،</div>
<div class="v" id="v32"><span class="vn">32</span> <sup class="fnm"><a name="fnm1" href="#fn1">1</a></sup>وْيِتْلَمُّوا قُدَّامِي الشْعُوبْ الكُلْهُمْ، وْنِفْرِزْهُمْ مِنْ بْعَضْهُمْ كِيفْ مَا السَّارِحْ يِفْرِزْ الغْنَمْ مِالمْعِيزْ،</div>
<div class="v" id="v33"><span class="vn">33</span> وْبِشْ نْحُطْ الغْنَمْ عْلَى يْمِينِي آمَا المْعِيزْ نْحُطْهُمْ عْلَى يْسَارِي.</div>
<div class="v" id="v34"><span class="vn">34</span> وِمْبَاعِدْ بَاشْ نْقُولْ آنَا المَلِكْ لِلِّي عْلَى يْمِينِي: "إِيجَاوْ، يَلِّي بَارِكْكُمْ بَابَا، أُورْثُوا المَمْلْكَة الِّي تْعَمْلِتْ لِيكُمْ مِلِّي تْخَلْقِتْ الدِّنْيَا،</div>
<div class="v" id="v35"><span class="vn">35</span> عْلَى خَاطِرْنِي كُنْتْ جِيعَانْ وْإِنْتُومَا وَكِّلْتُونِي، كُنْتْ عَطْشَانْ وْإِنْتُومَا رْوِيتُونِي، كُنْتْ غْرِيبْ وْإِنْتُومَا سَكِّنْتُونِي،</div>
<div class="v" id="v36"><span class="vn">36</span> كُنْتْ عِرْيَانْ وْإِنْتُومَا لَبِّسْتُونِي، كُنْتْ مْرِيضْ وْإِنْتُومَا زُرْتُونِي، كُنْتْ مَرْبُوطْ وْإِنْتُومَا جِيتُونِي."</div>
<div class="v" id="v37"><span class="vn">37</span> الوَقْتْ هَاذَاكَا يْجَاوْبُونِي الأَبْرَارْ: "يَا رَبْ، وَقْتَاشْ شُفْنَاكْ جِيعَانْ وْوَكِّلْنَاكْ؟ وِلاَّ عَطْشَانْ وِرْوِينَاكْ؟</div>
<div class="v" id="v38"><span class="vn">38</span> وْوَقْتَاشْ شُفْنَاكْ غْرِيبْ وْسَكِّنَّاكْ؟ وِلاَّ عِرْيَانْ وْلَبِّسْنَاكْ؟</div>
<div class="v" id="v39"><span class="vn">39</span> وْوَقْتَاشْ شُفْنَاكْ مْرِيضْ وِلاَّ مَرْبُوطْ وْزُرْنَاكْ؟"</div>
<div class="v" id="v40"><span class="vn">40</span> وْآنَا المَلِكْ بَاشْ نجَاوِبْهُمْ: "نْقُلْكُمْ الحَقْ فِي كُلْ مَرَّة عْمَلْتُوا الشَّيْء هَاذَاكَا مْعَ وَاحِدْ مِنْ إِخْوْتِي الصْغَارْ هَاذُومَا، رَاكُمْ عْمَلْتُوهْ مْعَايَا آنَا!"</div>
<div class="v" id="v41"><span class="vn">41</span> <span class="br-p"><br><br></span>وِمْبَاعِدْ بَاشْ نْقُولْ لِلِّي عْلَى يْسَارِي: "إِبْعْدُونِي، يَا مَلْعُونِينْ، إِمْشيِوْ لِلنَّارْ الِّي تْعَمْلِتْ لِبْلِيسْ وِالمْلاَيْكَة مْتَاعُو لِلأَبَدْ:</div>
<div class="v" id="v42"><span class="vn">42</span> رَانِي كُنْتْ جِيعَانْ وْمَا وَكِّلْتُونِيشْ، كُنْتْ عَطْشَانْ وْمَا رْوِيتُونِيشْ،</div>
<div class="v" id="v43"><span class="vn">43</span> وْكُنْتْ غْرِيبْ وْمَا سَكِّنْتُونِيشْ، عِرْيَانْ وْمَا لَبِّسْتُونِيشْ، مْرِيضْ وْمَرْبُوطْ وْمَا زُرْتُونِيشْ."</div>
<div class="v" id="v44"><span class="vn">44</span> وْهُومَا زَادَا بَاشْ يجَاوْبُوا: "يَا رَبْ، وَقْتَاشْ شُفْنَاكْ جِيعَانْ وِلاَّ عَطْشَانْ، غْرِيبْ وِلاَّ عِرْيَانْ، مْرِيضْ وِلاَّ مَرْبُوطْ، وْمَا عَاوِنَّاكِشْ؟"</div>
<div class="v" id="v45"><span class="vn">45</span> وْآنَا بَاشْ نجَاوِبْهُمْ: "نْقُلْكُمْ الحَقْ فِي كُلْ مَرَّة مَا عْمَلْتُوشْ الشَّيْء هَاذَاكَا مْعَ وَاحِدْ مِنْ إِخْوْتِي الصْغَارْ هَاذُومَا، رَاكُمْ مَا عْمَلْتُوهِشْ مْعَايَا آنَا."</div>
<div class="v" id="v46"><span class="vn">46</span> وْهُومَا بَاشْ يِمْشِيوْ يِتْعَذّْبُوا لِلأَبَدْ، آمَا الأَبْرَارْ بَاشْ يِمْشِيوْ لِلحَيَاةْ الأَبَدِيَّة.»</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->حز ٣٤‏:١٧<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>