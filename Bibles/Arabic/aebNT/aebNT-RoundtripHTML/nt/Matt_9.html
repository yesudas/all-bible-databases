<html><head>
<meta http-equiv="Content-Type" content="text/html;charset=utf-8" />
<title>Matt 9 &ndash; مَتَّى &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 9);">
<div id="navbar"><a href="../index.html">العهد الجديد بالعربية التونسية</a> &ndash; <b>مَتَّى</b> &ndash; <a href="Matt_1.html">1</a> ... <a href="Matt_7.html">7</a> <a href="Matt_8.html">8</a> <b>9</b> <a href="Matt_10.html">10</a> <a href="Matt_11.html">11</a> ... <a href="Matt_28.html">28</a> </div><hr>
<h1>Matt 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ يِشْفِي رَاجِلْ مَشْلُولْ</h2><h2>&lt;n&gt;(مَرْقُسْ ٢‏:١‏-١٢ ؛ لُوقَا ٥‏:١٧‏-٢٦)&lt;/n&gt;</h2><span class="vn">1</span> <span class="br-p"><br><br></span>وِرْكِبْ يَسُوعْ فِي الفْلُوكَة وِتْعَدَّى وْجَا لِمْدِينْتُو.</div>
<div class="v" id="v2"><span class="vn">2</span> وْجَابُولُو النَّاسْ وَاحِدْ مَشْلُولْ رَاقِدْ عْلَى فْرَاشُو، وْكِشَافْ يَسُوعْ إِيمَانْهُمْ قَالْ لِلمَشْلُولْ: «اتْشَجَّعْ يَا وِلْدِي، رَاهِي ذْنُوبِكْ تْغِفْرِتْ.»</div>
<div class="v" id="v3"><span class="vn">3</span> وْثَمَّة جْمَاعَة مِنْ الكُتَّابْ مْتَاعْ اليْهُودْ قَالُوا فِي قْلُوبْهُمْ: «الرَّاجِلْ هَاذَا كْفَرْ!»</div>
<div class="v" id="v4"><span class="vn">4</span> آمَا يَسُوعْ عْرَفْهُمْ شْنُوَّة يْفَكّْرُوا، وْقَالِلْهُم: «عْلاَشْ تَقْرَاوْ فِي الشَّرْ فِي قْلُوبْكُمْ؟</div>
<div class="v" id="v5"><span class="vn">5</span> شْنُوَّا الأَسْهِلْ؟ إِنُّو يِتْقَالْ: "ذْنُوبِكْ تْغِفْرِتْ،" وِلاَّ يِتْقَالْ: "قُومْ وْإِمْشِي؟"</div>
<div class="v" id="v6"><span class="vn">6</span> آمَا بَاشْ تَعْرْفُوا الِّي آنَا إِبْنْ الإِنْسَانْ عِنْدِي السُّلْطَة فِي الأَرْضْ بَاشْ نِغْفِرْ الذْنُوبْ.» وِمْبَاعِدْ قَالْ لِلمَشْلُولْ: «قُومْ! هِزْ فْرَاشِكْ وْرَوِّحْ لْدَارِكْ.»</div>
<div class="v" id="v7"><span class="vn">7</span> وْهَكَّا قَامْ وْرَوِّحْ لْدَارُو.</div>
<div class="v" id="v8"><span class="vn">8</span> وْوَقْتِلِّي النَّاسْ شَافُوا الِّي جْرَى خَافُوا وْمَجّْدُوا اللهْ الِّي عْطَى سُلْطَة كِيفْ هَاذِي لِلبَشَرْ.</div>
<div class="v" id="v9"><h2>يَسُوعْ يْعَيِّطْ لْمَتَّى</h2><h2>&lt;n&gt;(مَرْقُسْ ٢‏:١٣‏-١٧ ؛ لُوقَا ٥‏:٢٧‏-٣٢)&lt;/n&gt;</h2><span class="vn">9</span> <span class="br-p"><br><br></span>وْكِتْعَدَّى يَسُوعْ مِنْ غَادِي شَافْ رَاجِلْ إِسْمُو مَتَّى قَاعِدْ فِي المَكْتِبْ مْتَاعْ الضَّرَايِبْ. وْقَالُّو: «تَبَّعْنِي.» وَلَّى قَامْ وْتَبّْعُو.</div>
<div class="v" id="v10"><span class="vn">10</span> وَقْتِلِّي يَسُوعْ مِتَّكِّي فِي دَارْ مَتَّى وْقَاعِدْ يَاكُلْ، جَاوْ بَرْشَة نَاسْ مِلِّي يْلِمُّوا فِي الضَّرَايِبْ وِالمِذْنْبِينْ وْقَعْدُوا مْعَ يَسُوعْ وِتْلاَمِذْتُو.</div>
<div class="v" id="v11"><span class="vn">11</span> وْكِيفْ شَافُوا الفَرِّيسِيِّينْ الشَّيْء هَاذَا قَالُوا لِتْلاَمِذْتُو: «عْلاَشْ المُعَلِّمْ مْتَاعْكُمْ يَاكُلْ مْعَ الِّي يْلِمُّوا فِي الضَّرَايِبْ وِالمِذْنْبِينْ؟»</div>
<div class="v" id="v12"><span class="vn">12</span> آمَا كِسْمَعْ يَسُوعْ الشَّيْء هَاذَاكَا، قَالْ: «مُوشْ الصْحَاحْ هُومَا الِّي مِحْتَاجِينْ لِطْبِيبْ، آمَا رَاهُمْ المُرْضَى.</div>
<div class="v" id="v13"><span class="vn">13</span> <sup class="fnm"><a name="fnm1" href="#fn1">1</a></sup>إِمْشِيوْ اتْعَلّْمُوا آشْ مَعْنَاهَا الآيَة هَاذِي: "نْحِبْ رَحْمَة مُوشْ ذْبِيحَة." وْآنَا جِيتْ بَاشْ نِدْعِي المِذْنْبِينْ، مُوشْ الأَبْرَارْ.»</div>
<div class="v" id="v14"><h2>الصُّومْ</h2><h2>&lt;n&gt;(مَرْقُسْ ٢‏:١٨‏-٢٢ ؛ لُوقَا ٥‏:٣٣‏-٣٩)&lt;/n&gt;</h2><span class="vn">14</span> <span class="br-p"><br><br></span>وْجَاوْ تْلاَمِذْةْ يُوحَنَّا لْيَسُوعْ وْقَالُوا: «عْلاَشْ أَحْنَا وِالفَرِّيسِيِّينْ نْصُومُوا بَرْشَة، وِتْلَامِذْتِكْ مَا يْصُومُوشْ؟»</div>
<div class="v" id="v15"><span class="vn">15</span> قَالِلْهُمْ يَسُوعْ: «يَاخِي المِسْتَدْعِينْ لِلعِرْسْ يْنَجّْمُوا يْنَوّْحُوا، وِالعْرِيسْ مَازَالْ مَا بِينَاتْهُمْ؟ بَاشْ يْجيوْ نْهَارَاتْ يِتْهَزْ العْرِيسْ بْعِيدْ عْلِيهُمْ وِالوَقْتْ هَاذَاكَا بَاشْ يْصُومُوا.</div>
<div class="v" id="v16"><span class="vn">16</span> مَا ثَمَّاشْ حَتَّى وَاحِدْ يْرَقِّعْ لِبْسَة قْدِيمَة بِقْمَاشْ جْدِيدْ، عْلَى خَاطِرْ القْمَاشْ بَاشْ يُشْرُبْ وْيَاكُلْ مِاللِّبْسَة القْدِيمَة وِالتَّقْطِيعَة تْوَلِّي أَكْبِرْ.</div>
<div class="v" id="v17"><span class="vn">17</span> وْمَا ثَمَّاشْ حَتَّى وَاحِدْ يْحُطْ شْرَابْ جْدِيدْ فِي قْرِبْ قْدِيمَة، مَا كَانِشْ القْرِبْ بَاشْ تِطَّرْشِقْ وِالشْرَابْ يِتْكَبْ وِالقْرِبْ تِتْكَسِّرْ. آمَا رَاهُو الشْرَابْ الجْدِيدْ يِتْحَطْ فِي قْرِبْ جْدِيدَة وْهَكَّا يِتْحُفْظُوا لِثْنِينْ.»</div>
<div class="v" id="v18"><h2>الطُّفْلَة الصْغِيرَة تَحْيَى وِالمْرَا الِّي مَسِّتْ دْبَشْ يَسُوعْ تِتْشْفَى</h2><h2>&lt;n&gt;(مَرْقُسْ ٥‏:٢١‏-٤٣ ؛ لُوقَا ٨‏:٤٠‏-٥٦)&lt;/n&gt;</h2><span class="vn">18</span> <span class="br-p"><br><br></span>وَقْتِلِّي يَسُوعْ يْكَلِّمْ فِيهُمْ، جَا وَاحِدْ مِنْ رُؤَسَاءْ اليْهُودْ وِسْجِدْ قُدَّامُو وْقَالْ: «بِنْتِي مَازَالِتْ كِمَاتِتْ. إِيجَا وْحُطْ عْلِيهَا يِدِّكْ تَوْ تَحْيَى.»</div>
<div class="v" id="v19"><span class="vn">19</span> وْقَامْ يَسُوعْ وْتَبّْعُو هُوَ وِتْلاَمِذْتُو.</div>
<div class="v" id="v20"><span class="vn">20</span> وْكَانِتْ ثَمَّة مْرَا تْعَانِي مِنْ نَزِيفْ دَمْ مِنْ ثْنَاشِنْ سْنَة، جَاتُو مِنْ تَالِي وْمَسِّتْ الطّْرَفْ مْتَاعْ دَبْشُو،</div>
<div class="v" id="v21"><span class="vn">21</span> عْلَى خَاطِرْهَا قَالِتْ فِي قَلْبْهَا: «كَانْ نْمِسّْلُو دَبْشُو بَرْكْ تَوْ نِتْشْفَى.»</div>
<div class="v" id="v22"><span class="vn">22</span> دَارْ يَسُوعْ وْكِشَافْهَا قَالِلْهَا: «آثْقِي يَا بِنْتِي رَاهُو إِيمَانِكْ شْفَاكْ.» وْبِالوَقْتْ المْرَا وَلاَّتْ لاَبَاسْ.</div>
<div class="v" id="v23"><span class="vn">23</span> وْوَقْتِلِّي وْصُلْ يَسُوعْ لْدَارْ الرَّئِيسْ اليْهُودِي وْشَافْ الجْمَاعَة الِّي يْزَمّْرُوا فِي الدْفَايِنْ وِالنَّاسْ عَامْلِينْ خُوضَة،</div>
<div class="v" id="v24"><span class="vn">24</span> قَالْ: «إِبْعْدُوا! البْنَيَّة مَا مَاتِتْشْ، آمَا رَاهِي رَاقْدَة.»</div>
<div class="v" id="v25"><span class="vn">25</span> وْوَقْتِلِّي خَرْجُوا العْبَادْ، دْخَلْ وْشَدْ البْنَيَّة مِنْ يِدّْهَا يَاخِي قَامِتْ.</div>
<div class="v" id="v26"><span class="vn">26</span> وِالخْبَرْ مْتَاعْ الشَّيْء هَاذَا تِنْشَرْ فِي الجِيهَة هَاذِيكَا الكُلْهَا.</div>
<div class="v" id="v27"><h2>يَسُوعْ يِشْفِي زُوزْ عِمْيَانْ</h2><span class="vn">27</span> <span class="br-p"><br><br></span>وْكِتْعَدَّى يَسُوعْ مِنْ غَادِي، ثَمَّة زُوزْ رْجَالْ عِمْيَانْ تَبّْعُوهْ وْهُومَا يْصِيحُوا: «يَا وِلْدْ دَاوُدْ أَرْحِمْنَا!»</div>
<div class="v" id="v28"><span class="vn">28</span> وَقْتِلِّي دْخَلْ لِلدَّارْ، جَاوْهْ الزُّوزْ رْجَالْ العِمْيَانْ. قَالِلْهُمْ يَسُوعْ: «يَاخِي تِمّْنُوا الِّي آنَا قَادِرْ بَاشْ نَعْمِلْ الشَّيْء هَاذَا؟» قَالُولُو: «إِي نْعَمْ، يَا سِيدِي!»</div>
<div class="v" id="v29"><span class="vn">29</span> وَلَّى مَسّْهُمْ يَسُوعْ مِنْ عِينِيهُمْ وْقَالْ: «خَلِّيهمْ يْنَالُوا عْلَى قَدْ إِيمَانْكُمْ.»</div>
<div class="v" id="v30"><span class="vn">30</span> وِتْحَلِّتْ عِينِيهُمْ. وْنَبِّهْ عْلِيهُمْ يَسُوعْ: «رُدُّوا بَالْكُمْ لاَ وَاحِدْ يَعْرِفْ!»</div>
<div class="v" id="v31"><span class="vn">31</span> آمَا هُومَا خَرْجُوا وْنَشْرُوا الخْبَرْ مْتَاعُو فِي المَنْطْقَة هَاذِيكَا الكُلْهَا.</div>
<div class="v" id="v32"><h2>يَسُوعْ يِشْفِي رَاجِلْ بَكُّوشْ</h2><span class="vn">32</span> <span class="br-p"><br><br></span>وْوَقْتِلِّي الزُّوزْ عِمْيَانْ خَارْجِينْ، ثَمَّة جْمَاعَة جَابُولُو وَاحِدْ بَكُّوشْ، سَاكْنُو شِيطَانْ.</div>
<div class="v" id="v33"><span class="vn">33</span> خَرِّجْ يَسُوعْ الشِّيطَانْ وِالبَكُّوشْ وَلَّى يِتْكَلِّمْ. لَكِنْ النَّاسْ بْقَاوْ مِتْعَجّْبِينْ وْقَالُوا: «مَا شُفْنَاشْ حَاجَة كِيفْ هَاذِي فِي إِسْرَائِيلْ!»</div>
<div class="v" id="v34"><span class="vn">34</span> آمَا الفَرِّيسِيِّينْ قَالُوا: «يْخَرِّجْ فِي الشْوَاطِنْ بْقُوِّةْ رَئِيسْ الشْوَاطِنْ.»</div>
<div class="v" id="v35"><h2>يَسُوعْ يْحِنْ عْلَى النَّاسْ</h2><span class="vn">35</span> <span class="br-p"><br><br></span>وْدَارْ يَسُوعْ فِي المُدُنْ وِالقُرَى الكُلْهَا يْعَلِّمْ فِي المَجَامِعْ مْتَاعْهُمْ وِيْبَشِّرْ بِالإِنْجِيلْ مْتَاعْ مَمْلِكْةْ اللهْ وْيِشْفِي فِي النَّاسْ مِالأَمْرَاضْ وِالوْجَايِعْ الكُلْهَا.</div>
<div class="v" id="v36"><span class="vn">36</span> وَقْتِلِّي شَافْ النَّاسْ حَنْ عْلِيهُمْ عْلَى خَاطِرْهُمْ كَانُوا قَالْقِينْ وْتَاعْبِينْ كِيفْ الغْنَمْ الِّي مَا عِنْدْهَاشْ سَارِحْ.</div>
<div class="v" id="v37"><span class="vn">37</span> وْقَالْ لِتْلاَمِذْتُو: «الصَّابَة بَرْشَة، آمَا الحَصَّادَا شْوَيَّة</div>
<div class="v" id="v38"><span class="vn">38</span> إِمَّالاَ اطْلْبُوا مِنْ مُولَى الصَّابَة بَاشْ يَبْعِثْ خَدَّامَا لِلصَّابَة مْتَاعُو.»</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->هو ٦‏:٦‏<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>