<html><head>
<meta http-equiv="Content-Type" content="text/html;charset=utf-8" />
<title>Phil 1 &ndash; فِيلِبِّي &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Phil', 1);">
<div id="navbar"><a href="../index.html">العهد الجديد بالعربية التونسية</a> &ndash; <b>فِيلِبِّي</b> &ndash; <b>1</b> <a href="Phil_2.html">2</a> <a href="Phil_3.html">3</a> <a href="Phil_4.html">4</a> </div><hr>
<h1>Phil 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>تَحِيَّة</h2><span class="vn">1</span> <span class="br-p"><br><br></span>مِنْ بُولُسْ وْتِيمُوثَاوُسْ، الخُدَّامْ مْتَاعْ المَسِيحْ يَسُوعْ، لِلإِخْوَة المُؤْمْنِينْ الِّي فِي فِيلِبِّي الكُلْهُمْ، الِّي هُومَا فِي المَسِيحْ يَسُوعْ، وْلِلأَسَاقْفَة وِالخُدَّامْ.</div>
<div class="v" id="v2"><span class="vn">2</span> النِّعْمَة وِالسَّلاَمْ لِيكُمْ مِنْ عِنْدْ اللهْ بُونَا وْمِنْ عِنْدْ رَبّْنَا يَسُوعْ المَسِيحْ.</div>
<div class="v" id="v3"><h2>صْلاَةْ وْحَمْدْ</h2><span class="vn">3</span> <span class="br-p"><br><br></span>نِحْمِدْ اللهْ كُلْ مَا اذَّكِّرْتْكُمْ</div>
<div class="v" id="v4"><span class="vn">4</span> وِدْعِيتِلْكُمْ الكُلْكُمْ وْآنَا فَرْحَانْ فِي صْلاَتِي الكُلْهَا</div>
<div class="v" id="v5"><span class="vn">5</span> عْلَى خَاطِرْكُمْ شَارِكْتُوا فِي خِدْمِةْ الإِنْجِيلْ مِنْ أَوِّلْ يُومْ لْتَوَّا.</div>
<div class="v" id="v6"><span class="vn">6</span> وْآنَا وَاثِقْ انُّو الِّي بْدَا يَعْمِلْ فِيكُمْ فِي حَاجَة صَالْحَة بَاشْ يْكَمِّلْ يَعْمِلْهَا حَتَّى لِينْ يْجِي يُومْ المَسِيحْ يَسُوعْ.</div>
<div class="v" id="v7"><span class="vn">7</span> وْعِنْدِي الحَقْ بَاشْ نْحِسْ بِيكُمْ فِي الحَاجَة هَاذِي، عْلَى خَاطِرْني دِيمَا نْفَكِّرْ فِيكُمْ، وِالكُلْكُمْ مْشَارْكِينِّي فِي نِعْمِةْ اللهْ، فِي الحَبْسْ وِلاَّ كِنْدَافِعْ عْلَى الإِنْجِيلْ وِنْقَوِّيهْ.</div>
<div class="v" id="v8"><span class="vn">8</span> وْرَبِّي يِشْهِدْ قَدَّاشْ آنَا مِسْتَاحِجْكُمْ الكُلْ بِالحَنَانْ مْتَاعْ المَسِيحْ يَسُوعْ.</div>
<div class="v" id="v9"><span class="vn">9</span> وِصْلاَتِي عْلَى خَاطِرْكُمْ هِيَ هَاذِي: انّْهَا مْحَبِّتْكُمْ تْوَلِّي أَكْثِرْ فِي المَعْرْفَة وِالفَهْمْ،</div>
<div class="v" id="v10"><span class="vn">10</span> وْتِخْتَارُوا الشَّيْء الِّي خِيرْ وِتْوَلِّيوْ طَاهْرِينْ مَا عْلِيكُمْشْ لُومْ فِي يُومْ المَسِيحْ،</div>
<div class="v" id="v11"><span class="vn">11</span> وْتِتْمْلاَوْ بِالثَّمَرْ مْتَاعْ الحَقْ بْيَسُوعْ المَسِيحْ، عْلَى خَاطِرْ المَجْدْ وِالحَمْدْ مْتَاعْ اللهْ.</div>
<div class="v" id="v12"><h2>الحَيَاةْ هِيَ المَسِيحْ</h2><span class="vn">12</span> <span class="br-p"><br><br></span>وِنْحِبْ، يَا إِخْوَة، إِنّْكُمْ تَعْرْفُوا إِنُّو الشَّيْء الِّي جْرَالِي خَلَّى الإِنْجِيلْ يِتْنْشَرْ أَكْثِرْ</div>
<div class="v" id="v13"><span class="vn">13</span> حَتَّى لِينْ العَسْكِرْ وِالنَّاسْ الِّي في القْصَرْ عَرْفُوا وْسَمْعُوا بِيَّا الِّي آنَا مَرْبُوطْ فِي الحَبْسْ عْلَى خَاطِرْ المَسِيحْ،</div>
<div class="v" id="v14"><span class="vn">14</span> وِالأَغْلَبِيَّة مْتَاعْ الإِخْوَة تْشَجّْعُوا عْلَى خَاطِرْنِي آنَا مَرْبُوطْ، يَاخِي وَلاَّوْ يْبَشّْرُوا بْكِلْمِةْ اللهْ بْشَجَاعَة أَكْثِرْ وْمِنْ غِيرْ خُوفْ.</div>
<div class="v" id="v15"><span class="vn">15</span> <span class="br-p"><br><br></span>وْمَا ثَمَّاشْ شَكْ الِّي ثَمَّة شْكُونْ مِنْهُمْ الحُسْدْ وِالمَّارْيَة هُومَا الِّي مْخَلِّينْهُمْ يْبَشّْرُوا بِالمَسِيحْ، وْثَمَّة شْكُونْ يْبَشِّرْ بْنِيَّة صَافْيَة.</div>
<div class="v" id="v16"><span class="vn">16</span> هَاذُومَا بِسْبَبْ المْحَبَّة، عَارْفِينْ الِّي اللهْ خْتَارْنِي بَاشْ نْدَافِعْ عْلَى الإِنْجِيلْ.</div>
<div class="v" id="v17"><span class="vn">17</span> وْهَاذُوكُمْ بِسْبَبْ الحُسْدْ مَا يْبَشّْرُوشْ بِالمَسِيحْ بِحْقِيقَة، مَاشِي فِي بَالْهُمْ الِّي بِالشَّيْء هَاذَاكَا يْزِيدُوا يْتَعّْبُونِي أَكْثِرْ وْآنَا فِي الحَبْسْ.</div>
<div class="v" id="v18"><span class="vn">18</span> آمَا رَاهُو مَا يْهِمّْنِيشْ، مَا دَامْ المَسِيحْ قَاعِدْ يِتْبَشِّرْ بِيهْ فِي الحَالاَتْ الكُلْهَا، بْنِيَّة صَافْيَة وِلاَّ مُوشْ صَافْيَة. رَاهُو الشَّيْء هَاذَا يْفَرَّحْنِي دِيمَا، إِي نْعَمْ يْفَرَّحْنِي دِيمَا</div>
<div class="v" id="v19"><span class="vn">19</span> وْنَعْرِفْ الِّي هُوَ يْخَلِّينِي نُخْلُصْ بْفَضْلْ صَلَوَاتْكُمْ وْعُونْ رُوحْ يَسُوعْ المَسِيحْ.</div>
<div class="v" id="v20"><span class="vn">20</span> الِّي نْحِبُّو وْنِتْمَنَّاهْ هُوَ انِّي عُمْرِي مَا نْخِيبْ، آمَا نْكُونْ تَوَّا وْفِي كُلْ وَقْتْ شُجَاعْ فِي الخِدْمَة بْقَلْبِي الكُلْ عْلَى خَاطِرْ مَجْدْ المَسِيحْ فِي بَدْنِي، إِذَا كَانْ عِشْتْ وِلاَّ مُتْ.</div>
<div class="v" id="v21"><span class="vn">21</span> الحَيَاةْ عِنْدِي هِيَ المَسِيحْ، وِالمُوتْ رِبْحْ لِيَّا.</div>
<div class="v" id="v22"><span class="vn">22</span> آمَا اذَا كَانْ نَبْقَى حَيْ نَعْمِلْ حَاجَاتْ صَالْحَة، رَانِي مَا نَعْرِفْشْ شْنُوَّة نَخْتَارْ</div>
<div class="v" id="v23"><span class="vn">23</span> وْآنَا حَايِرْ بِينْ حَاجْتِينْ: نْحِبْ نِمْشِي مِالدِّنْيَا هَاذِي بَاشْ نْكُونْ مْعَ المَسِيحْ، وْهَاذَا خِيرْ،</div>
<div class="v" id="v24"><span class="vn">24</span> آمَا كَانْ نَبْقى مْعَاكُمْ، أحْسِنْ ليكُمْ.</div>
<div class="v" id="v25"><span class="vn">25</span> وْآنَا وَاثِقْ الِّي آنَا بَاشْ نَبْقَى مْعَاكُمْ الكُلْكُمْ بَاشْ تِتْقَدّْمُوا وْتَفْرْحُوا فِي الإِيمَانْ،</div>
<div class="v" id="v26"><span class="vn">26</span> وِحْضُورِي مْعَاكُمْ يْزِيدْ مَرَّة أُخْرَى فُخْرِتْكُمْ بِالمَسِيحْ يَسُوعْ.</div>
<div class="v" id="v27"><span class="vn">27</span> <span class="br-p"><br><br></span>المُهِمْ تَوَّا هُوَ انّْهَا سِيرِتْكُمْ فِي الدِّنْيَا هَاذِي تْكُونْ لاَيْقَة بِالإِنْجِيلْ مْتَاعْ المَسِيحْ، بَاشْ كِنْجِيكُمْ نْشُوفْ، وِلاَّ وْآنَا غَايِبْ نِسْمَعْ، الِّي إِنْتُومَا ثَابْتِينْ بْرُوحْ وَاحِدْ وِتْجَاهْدُوا بْقَلْبْ وَاحِدْ عْلَى خَاطِرْ الإِيمَانْ المِبْنِي عْلَى الإِنْجِيلْ.</div>
<div class="v" id="v28"><span class="vn">28</span> مَا تْخَافُوشْ مِالنَّاسْ الِّي ضِدّْكُمْ فِي حَتَّى حَاجَة. هَاذَاكَا دَلِيلْ الِّي هُومَا بَاشْ يِتْهِلْكُوا وِلِّي إِنْتُومَا بَاشْ تُخْلْصُوا وْهَاذَا بْفَضْلْ رَبِّي،</div>
<div class="v" id="v29"><span class="vn">29</span> رَاهُو نْعِمْ عْلِيكُمْ بَاشْ تِتْعَذّْبُوا عْلَى خَاطِرْ المَسِيحْ، مُوشْ تِمّْنُوا بِيهْ آكَاهُو،</div>
<div class="v" id="v30"><span class="vn">30</span> وْإِنْتُومَا تْجَاهْدُوا كِيفْ مَا رِيتُونِي نْجَاهِدْ، وْتِسْمْعُوا تَوَّا الِّي آنَا مَا زِلْتْ نْجَاهِدْ.</div>
</div>
<!-- PARSED ABOVE; EDITING MAY BREAK PARSER -->
</body></html>