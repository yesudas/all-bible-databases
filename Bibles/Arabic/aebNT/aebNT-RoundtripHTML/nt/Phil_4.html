<html><head>
<meta http-equiv="Content-Type" content="text/html;charset=utf-8" />
<title>Phil 4 &ndash; فِيلِبِّي &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Phil', 4);">
<div id="navbar"><a href="../index.html">العهد الجديد بالعربية التونسية</a> &ndash; <b>فِيلِبِّي</b> &ndash; <a href="Phil_1.html">1</a> <a href="Phil_2.html">2</a> <a href="Phil_3.html">3</a> <b>4</b> </div><hr>
<h1>Phil 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>وْصَايَا</h2><span class="vn">1</span> <span class="br-p"><br><br></span>إِمَّالاَ، يَا الإِخْوَة الِّي نْحِبّْهُمْ وْمِسْتَاحِجْهُمْ وْهُومَا فَرْحْتِي وْتَاجْ رَاسِي، إِثْبْتُوا فِي الشَّيْء هَاذَا الكُلُّو فِي الرَّبْ، يَا حْبَابِي.</div>
<div class="v" id="v2"><span class="vn">2</span> <span class="br-p"><br><br></span>نْأَكِّدْ عْلَى أَفُودِيَة وْسِنْتِيخِي إِنّْهُمْ يْكُونُوا مِتَّفْقِينْ فِي فِكْرْ الرَّبْ.</div>
<div class="v" id="v3"><span class="vn">3</span> وْإِنْتِ، يَا رْفِيقِي الأَمِينْ سِزِيكُوسْ، نْحِبِّكْ تْعَاوِنْهُمْ عْلَى خَاطِرْهُمْ جَاهْدُوا مْعَايَا فِي خِدْمِةْ الإِنْجِيلْ، هُومَا وْإِكْلِيمَنْدُسْ وِلِّي يْعَاوْنُوا فِيَّ الكُلْهُمْ الِّي أَسَامِيهُمْ فِي كْتَابْ الحَيَاةْ.</div>
<div class="v" id="v4"><span class="vn">4</span> <span class="br-p"><br><br></span>أَفْرْحُوا دِيمَا فِي الرَّبْ، وِنْقُولِلْكُمْ زَادَا أَفْرْحُوا</div>
<div class="v" id="v5"><span class="vn">5</span> خَلِّي البْهَاوَة مْتَاعْكُمْ تْكُونْ مَعْرُوفَة عِنْدْ النَّاسْ الكُلْهُمْ. رَاهُو الرَّبْ قْرِيبْ يْجِي.</div>
<div class="v" id="v6"><span class="vn">6</span> مَا تَقْلْقُوشْ جِمْلَة، آمَا اطْلْبُوا الِّي تِحْتَاجُوهْ مِنْ عِنْدْ اللهْ بِالصَّلاَةْ وِالعِبَادَة وِالحَمْدْ،</div>
<div class="v" id="v7"><span class="vn">7</span> وْسَلاَمْ اللهْ الِّي أَقْوَى مِنْ العْقَلْ يَحْفِظْ قْلُوبْكُمْ وِعْقُولْكُمْ فِي المَسِيحْ يَسُوعْ.</div>
<div class="v" id="v8"><span class="vn">8</span> <span class="br-p"><br><br></span>وْفِي الإِخِّرْ، يَا الإِخْوَة، أَحْرْصُوا عْلَى كُلْ مَا هُوَ حَقْ وِشْرِيفْ وْعَادِلْ وْطَاهِرْ، وْكُلْ مَا هُوَ مُسْتْحَبْ وْسُمْعْتُو بَاهْيَة وِلِّي هُوَ مُحْتَرَمْ وْيِسْتْحَقْ بَاشْ يِتْشْكَرْ،</div>
<div class="v" id="v9"><span class="vn">9</span> وْأَعْمْلُوا بِالشَّيْء الِّي تْعَلِّمْتُوهْ مِنْ عِنْدِي وِخْذِيتُوهْ عْلِيَّ وِسْمَعْتُوهْ مِنْ عِنْدِي وْرِيتُوهْ عْلِيَّ، وْإِلاَهْ السَّلاَمْ يْكُونْ مْعَاكُمْ.</div>
<div class="v" id="v10"><h2>شُكْرْ عْلَى المُسَاعْدَاتْ</h2><span class="vn">10</span> <span class="br-p"><br><br></span>فْرَحْتْ بَرْشَة فِي الرَّبْ وَقْتِلِّي شُفْتْ الِّي إِنْتُومَا رْجَعْتُوا تْوَرِّيوْ الِّي إِنْتُومَا تْفَكّْرُوا فِيَّا. إِي نْعَمْ، كُنْتُوا تْفَكّْرُوا فِيَّا آمَا الفُرْصَة مَا وَاتِتْكُمْشْ.</div>
<div class="v" id="v11"><span class="vn">11</span> وْمَا نِيشْ نْقُولْ فِي الشَّيْء هَاذَا عْلَى خَاطِرْنِي مِحْتَاجْ، آمَا رَانِي تْعَلِّمْتْ كِيفَاشْ نِسْتَقْنَعْ بِلِّي آنَا فِيهْ.</div>
<div class="v" id="v12"><span class="vn">12</span> وْآنَا نَعْرِفْ كِيفَاشْ نْعِيشْ فِي الفَقْرْ، كِيفْ مَا نَعْرِفْ نْعِيشْ فِي الغْنَى، وْفِي الظُّرُوفْ الكُلْهَا جَرِّبْتْ الشَّبْعَة وِالجُّوعْ، نْعِيشْ فِي الخِيرْ وِنْعِيشْ فِي الإِحْتِيَاجْ،</div>
<div class="v" id="v13"><span class="vn">13</span> وْآنَا قَادِرْ بَاشْ نَعْمِلْ كُلْ شَيْء بِالمَسِيحْ الِّي يْقَوِّينِي.</div>
<div class="v" id="v14"><span class="vn">14</span> وِمْعَ هَاذَا كَانْ بَاهِي إِنّْكُمْ تْشَارْكُونِي فِي الغَصْرَة مْتَاعِي.</div>
<div class="v" id="v15"><span class="vn">15</span> وْإِنْتُومَا تَعْرْفُوا، يَا أَهْلْ فِيلِبِّي، الِّي مَا ثَمَّاشْ حَتَّى كَنِيسَة مِلِّي بْدِيتْ نِخْدِمْ فِي التَّبْشِيرْ، وَقْتِلِّي مْشِيتْ مِنْ مَقْدُونِيَّة، شَارْكِتْنِي فِي الحْسَابَاتْ كَانْ إِنْتُومَا آكَاهُو.</div>
<div class="v" id="v16"><span class="vn">16</span> وْوَقْتِلِّي كُنْتْ فِي تْسَالُونِيكِي بِيدْهَا بْعَثْتُولِي مَرَّة وْمَرّْتِينْ الشَّيْء الِّي نِحْتَاجْلُو.</div>
<div class="v" id="v17"><span class="vn">17</span> نْقُولْ الشَّيْء هَاذَا مُوشْ عْلَى خَاطِرْنِي نْحِبْ نَاخُذْ، آمَا عْلَى خَاطِرْنِي نْحِبْ يِتْزَادِلْكُمْ أَكْثِرْ.</div>
<div class="v" id="v18"><span class="vn">18</span> رَانِي تَوَّا عِنْدِي الِّي نِحْتَاجُو، وْأَكْثِرْ مِلِّي نِحْتَاجُو. وْنِعْلِمْكُمْ الِّي أُمُورِي وَلاَّتْ لاَبَاسْ بَعْدْ مَا جَابْلِي أَبَفْرُودِيتُسْ الحَاجَاتْ الِّي عْطِيتُوهَالِي الكُلْهَا، وْهِيَ قُرْبَانْ للهْ رِيحْتُو طَيّْبَة، وِذْبِيحَة يقْبِلْهَا وْيَرْضَى عْلِيهَا.</div>
<div class="v" id="v19"><span class="vn">19</span> وِالله يَعْطِيكُمْ الِّي تِحْتَاجُوهْ بِالغْنَى العْظِيمْ مْتَاعُو فِي المَسِيحْ.</div>
<div class="v" id="v20"><span class="vn">20</span> المَجْدْ للهْ بُونَا لِلأَبَدْ. آمِينْ.</div>
<div class="v" id="v21"><h2>التَّحِيَّة الإِخْرَانِيَّة</h2><span class="vn">21</span> <span class="br-p"><br><br></span>سَلْمُوا عْلَى الإِخْوَة المُؤْمْنِينْ بِالمَسِيحْ يَسُوعْ الكُلْهُمْ. يْسَلْمُوا عْلِيكُمْ الإِخْوَة الِّي هُومَا مْعَايَا.</div>
<div class="v" id="v22"><span class="vn">22</span> يْسَلْمُوا عْلِيكُمْ الإِخْوَة المُؤْمْنِينْ الِّي هْنَا الكُلْهُمْ، وْبِالأَخَصْ الِّي هُومَا يِخْدْمُوا فِي القَيْصَرْ.</div>
<div class="v" id="v23"><span class="vn">23</span> وْخَلِّي نِعْمِةْ الرَّبْ يَسُوعْ المَسِيحْ تْكُونْ مْعَ رُوحْكُمْ.</div>
</div>
<!-- PARSED ABOVE; EDITING MAY BREAK PARSER -->
</body></html>