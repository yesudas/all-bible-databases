<html><head>
<meta http-equiv="Content-Type" content="text/html;charset=utf-8" />
<title>فِلِيمُونْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Phlm', 1);">
<div id="navbar"><a href="../index.html">العهد الجديد بالعربية التونسية</a> &ndash; <b>فِلِيمُونْ</b></div><hr>
<h1>Phlm</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>تَحِيَّة</h2><span class="vn">1</span> <span class="br-p"><br><br></span>مِنْ بُولُسْ، المَرْبُوطْ فِي الحَبْسْ عْلَى خَاطِرْ المَسِيحْ يَسُوعْ وْمِالأَخْ تِيمُوثَاوُسْ لْفِلِيمُونْ المَحْبُوبْ وِشْرِيكْنَا فِي الخِدْمَة</div>
<div class="v" id="v2"><span class="vn">2</span> وِلْأُخْتْنَا أَبْفِيَّة وْأَرْخِبُّوسْ الِّي يْجَاهِدْ مْعَانَا وْلِلكَنِيسَة الِّي فِي دَارِكْ.</div>
<div class="v" id="v3"><span class="vn">3</span> نِعْمَة وْسَلاَمْ لِيكُمْ مِنْ عِنْدْ اللهْ بُونَا وِالرَّبْ يَسُوعْ المَسِيحْ.</div>
<div class="v" id="v4"><h2>مْحَبِّةْ فِلِيمُونْ وْإِيمَانُو</h2><span class="vn">4</span> <span class="br-p"><br><br></span>آنَا دِيمَا نُشْكُرْ اللهْ فِي كُلْ مَرَّة نِتْذَكّْرِكْ فِي صْلاَتِي</div>
<div class="v" id="v5"><span class="vn">5</span> عَلِّي سْمَعْتُو عْلَى مْحَبّْتِكْ لِلقِدِّيسِينْ الكُلْ وْإِيمَانِكْ بِالرَّبْ يَسُوعْ.</div>
<div class="v" id="v6"><span class="vn">6</span> بَاشْ الإِيمَانْ الِّي تَحْكِي عْلِيهْ لِلأُخْرِينْ يْكُونْ قَادِرْ عْلَى إِنُّو يْظَهِّرْ الحَاجَاتْ البَاهْيَة الكُلْ الِّي عِنْدْنَا عْلَى خَاطِرْ المَسِيحْ.</div>
<div class="v" id="v7"><span class="vn">7</span> عْلَى خَاطْرِكْ فَرَّحْتْنِي وْشَجِّعْتْنِي بَرْشَة بِمْحَبّْتِكْ. يَا خُويَا رَاكْ عَزِّيتْ قْلُوبْ القِدِّيسِينْ.</div>
<div class="v" id="v8"><h2>بُولُسْ يِدَّخِّلْ لْأُونُسِيمُوسْ</h2><span class="vn">8</span> <span class="br-p"><br><br></span>رَغْمِلِّي عِنْدِي ثِيقَة فِي المَسِيحْ إِنِّي انَّجِّمْ نُأْمْرِكْ بَاشْ تَعْمِلْ الشَّيْء الِّي يِلْزِمْ</div>
<div class="v" id="v9"><span class="vn">9</span> آنَا نُطْلُبْ مِنِّكْ بْإِسْمْ المْحَبَّة وِبْصِيفْتِي آنَا بُولُسْ رَاجِلْ كْبِيرْ وْمَرْبُوطْ فِي الحَبْسْ عْلَى خَاطِرْ يَسُوعْ المَسِيحْ</div>
<div class="v" id="v10"><span class="vn">10</span> نْأَكِّدْ عْلِيكْ فِيمَا يْخُصْ وِلْدِي أُونُسِيمُوسْ الِّي وَلَّى وِلْدِي وْآنَا مَرْبُوطْ بِالسْلاَسِلْ</div>
<div class="v" id="v11"><span class="vn">11</span> الِّي قْبَلْ مَا كَانِتْشْ فِيهْ فَايْدَة لِيكْ. آمَا تَوَّا وَلاَّتْ فِيهْ فَايْدَة لِيكْ وْلِيَّ.</div>
<div class="v" id="v12"><span class="vn">12</span> آنَا بْعَثْتْهُولِكْ وْهُوَ رَاهُو قَلْبِي.</div>
<div class="v" id="v13"><span class="vn">13</span> وْآنَا حَبِّيتْ تْخَلِّيهْ بِحْذَايَا بَاشْ يِخْدِمْنِي فِي عُوضِكْ وْآنَا مَرْبُوطْ عْلَى خَاطِرْ الإِنْجِيلْ</div>
<div class="v" id="v14"><span class="vn">14</span> آمَا مَا حَبِّيتِشْ نَعْمِلْ حَتَّى شَيْء مِنْ غِيرْ مَا نَاخُذْ رَايِكْ بَاشْ تَعْمِلْ البَاهِي بْإِرَادْتِكْ مُوشْ عْلَى خَاطْرُو وَاجِبْ عْلِيكْ</div>
<div class="v" id="v15"><span class="vn">15</span> مُمْكِنْ هَاذَاكَا عْلاَشْ بْعِدْ عْلِيكْ مُدَّة قْصِيرَة بَاشْ يَرْجِعْلِكْ عْلَى طُولْ.</div>
<div class="v" id="v16"><span class="vn">16</span> مُوشْ كِيمَا عَبْدْ آمَا خِيرْ مِنْ عَبْدْ. كِيفْ خُو مَحْبُوبْ. بِالأَخَصْ عِنْدِي آنَا فَمَا بَالِكْ عِنْدِكْ إِنْتِ. فِي الدِّنْيَا وْفِي الرَّبْ.</div>
<div class="v" id="v17"><span class="vn">17</span> إِذَا كُنْتْ تِحْسِبْنِي شْرِيكِكْ إِقْبْلُو كِيمَا تِقْبِلْنِي آنَا.</div>
<div class="v" id="v18"><span class="vn">18</span> وْإِذَا كَانْ عْمَلِّكْ حَاجَة خَايْبَة وِلاَّ مَدْيُونْ لِيكْ بْحَاجَة إِحْسِبْهَا دِينْ عْلِيَّ آنَا</div>
<div class="v" id="v19"><span class="vn">19</span> وْآنَا بُولُسْ نِكْتِبْلِكْ بْخَطْ يِدِّي: آنَا نْخَلّْصِكْ. وْمُوشْ لاَزِمْ نْذَكّْرِكْ الِّي إِنْتِ مَدْيُونْ لِيَّا بِحْيَاتِكْ</div>
<div class="v" id="v20"><span class="vn">20</span> هَاذَاكَا عْلاَشْ يَا خُويَا نُطْلُبْ مِنِّكْ بَاشْ تَعْمِلْ عْلِيَّ مْزِيَّهْ وِتْرَتِّحْ قَلْبِي فِي المَسِيحْ.</div>
<div class="v" id="v21"><span class="vn">21</span> <span class="br-p"><br><br></span>كْتِبْتْلِكْ الجْوَابْ هَاذَا وْآنَا وَاثِقْ الِّي إِنْتِ اطِّيعْنِي وْعَارِفْ الِّي إِنْتِ بَاشْ تَعْمِلْ أَكْثِرْ مِلِّي نُطْلْبُو مِنِّكْ.</div>
<div class="v" id="v22"><span class="vn">22</span> وْمَا ذَابِيَّ تْحَضَّرْلِي بِيتْ وْنِتْمَنَّى إِنِّي نَرْجْعِلْكُمْ بِسْبَبْ صَلَوَاتْكُمْ.</div>
<div class="v" id="v23"><h2>تَحِيَّة إِخْرَانِيَّة</h2><span class="vn">23</span> <span class="br-p"><br><br></span>يْسَلِّمْ عْلِيكُمْ أَبَفْرَاسْ المَرْبُوطْ مْعَايَ فِي الحَبْسْ عْلَى خَاطِرْ المَسِيحْ يَسُوعْ.</div>
<div class="v" id="v24"><span class="vn">24</span> وْمَرْقُسْ وْأَرِسْتَرْخُسْ وْدِيمَاسْ وْلُوقَا الِّي هُومَا مْعَايَ فِي الخِدْمَة</div>
<div class="v" id="v25"><span class="vn">25</span> وْنِعْمِةْ رَبّْنَا يَسُوعْ المَسِيحْ مْعَاكُمْ.</div>
</div>
<!-- PARSED ABOVE; EDITING MAY BREAK PARSER -->
</body></html>