<html><head>
<meta http-equiv="Content-Type" content="text/html;charset=utf-8" />
<title>Rev 2 &ndash; الرُّؤْيَا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 2);">
<div id="navbar"><a href="../index.html">العهد الجديد بالعربية التونسية</a> &ndash; <b>الرُّؤْيَا</b> &ndash; <a href="Rev_1.html">1</a> <b>2</b> <a href="Rev_3.html">3</a> <a href="Rev_4.html">4</a> ... <a href="Rev_22.html">22</a> </div><hr>
<h1>Rev 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الجْوَابْ لْأَفَسُسْ</h2><span class="vn">1</span> <span class="br-p"><br><br></span>«إِكْتِبْ لْمَلاَكْ الكَنِيسَة مْتَاعْ أَفَسُسْ: "هَاذَا آشْ يْقُولْ الِّي شَادْ فِي يِدُّو اليْمِينْ السَّبْعَة نْجُومْ وْيِمْشِي مَا بِينَاتْ السَّبْعَة فْنَارَاتْ ذْهَبْ:</div>
<div class="v" id="v2"><span class="vn">2</span> آنَا نَعْرِفْ أَعْمَالِكْ وْتَعْبِكْ وْصَبْرِكْ، وْنَعْرِفْ الِّي إِنْتِ مَا تِتْحَمِّلْشْ النَّاسْ الِّي يَعْمْلُوا فِي الشَّرْ، وْجَرِّبْتْ الِّي يْسَمِّيوْا فِي رْوَاحْهُمْ رُسُلْ وْهُومَا مَا هُمْشْ رُسُلْ، وْفِقْتْ بِيهُمْ الِّي هُومَا يِكْذْبُوا.</div>
<div class="v" id="v3"><span class="vn">3</span> إِنْتِ صْبَرْتْ بَرْشَة، جَاهِدْتْ عْلَى خَاطِرْ إِسْمِي وْمَا سَلِّمْتِشْ</div>
<div class="v" id="v4"><span class="vn">4</span> آمَا نْلُومِكْ الِّي مَا عَادِشْ تْحِبْ كِيفْ مَا كُنْتْ تْحِبْ فِي الأُوِّلْ.</div>
<div class="v" id="v5"><span class="vn">5</span> اذَّكِّرْ وِينْ طُحْتْ وْتُوبْ وْأَرْجِعْ لْأَعْمَالِكْ الِّي كُنْتْ تَعْمِلْ فِيهُمْ فِي الأُوِّلْ، مَا كَانِشْ رَانِي نْجِيكْ وِنْقَلِّعْ المْنَارَة مْتَاعِكْ مِنْ بْلاَصِتْهَا، إذَا كَانْ مَا تْتُوبِشْ.</div>
<div class="v" id="v6"><span class="vn">6</span> آمَا الحَاجَة البَاهْيَة الِّي عْمَلْتْهَا هِيَ انِّكْ تَكْرَهْ العْمَايِلْ مْتَاعْ النِّقُولاَوِيِّينْ كِيفْ مَا آنَا نَكْرِهْهَا.</div>
<div class="v" id="v7"><span class="vn">7</span> <span class="br-p"><br><br></span><sup class="fnm"><a name="fnm1" href="#fn1">1</a></sup>الِّي عَنْدُو وِذْنِينْ خَلِّيهْ يِسْمَعْ، آشْ يْقُولْ الرُّوحْ لِلكَنَايِسْ: الِّي يِغْلِبْ بَاشْ نْخَلِّيهْ يَاكُلْ مِنْ شَجْرِةْ الحَيَاةْ الِّي فِي جَنِّةْ اللهْ."»</div>
<div class="v" id="v8"><h2>الجْوَابْ لِسْمِيرْنَة</h2><span class="vn">8</span> <span class="br-p"><br><br></span><sup class="fnm"><a name="fnm2" href="#fn2">2</a></sup>«وْإِكْتِبْ لِلمَلاَكْ مْتَاعْ كَنِيسِةْ سْمِيرْنَة: "هَاذَا الِّي يْقُولُو الأُوِّلْ وِالإِخِّرْ، الِّي مَاتْ وِرْجَعْ لِلحَيَاةْ:</div>
<div class="v" id="v9"><span class="vn">9</span> آنَا نَعْرِفْ المِحْنَة وِالفَقْرْ مْتَاعِكْ، رَغْمِلِّي إِنْتِ غْنِي. وْنَعْرِفْ الشَّيْء الِّي يِتْبَلُّوا بِيهْ عْلِيكْ الِّي يِنْدْعَاوْ الِّي هُومَا يْهُودْ وْهُومَا مَا هُمْشْ يْهُودْ، آمَا رَاهُمْ مَجْمَعْ الشِّيطَانْ.</div>
<div class="v" id="v10"><span class="vn">10</span> <sup class="fnm"><a name="fnm3" href="#fn3">3</a></sup>مَا تْخَافِشْ مِالعْذَابْ الِّي جَايِكْ، إِسْمَعْ! رَاهُو بْلِيسْ بَاشْ يْحُطْ جْمَاعَة مِنْكُمْ فِي الحَبْسْ بَاشْ يْجَرَّبْكُمْ، وْبِشْ تِتْعَذّْبُوا عَشْرَة أَيَّامْ. كُونْ أَمِينْ حَتَّى لِلمُوتْ، وْآنَا نَعْطِيكْ تَاجْ الحَيَاةْ.</div>
<div class="v" id="v11"><span class="vn">11</span> <span class="br-p"><br><br></span>الِّي عَنْدُو وِذْنِينْ، خَلِّيهْ يِسْمَعْ آشْ يْقُولْ الرُّوحْ لِلكَنَايِسْ، الِّي يِغْلِبْ مَا يْضُرُّوشْ المُوتْ الثَّانِي."»</div>
<div class="v" id="v12"><h2>الجْوَابْ لْبَرْغَامُسْ</h2><span class="vn">12</span> <span class="br-p"><br><br></span>«وْإِكْتِبْ لِلمَلاَكْ مْتَاعْ كَنِيسِةْ بَرْغَامُسْ: "هَاذَا هُوَ الشَّيْء الِّي يْقُولُو مُولَى السِّيفْ المَاضِي مِالشِّيرْتِينْ:</div>
<div class="v" id="v13"><span class="vn">13</span> آنَا نَعْرِفْ وِينْ تُسْكُنْ. وِينْ العَرْشْ مْتَاعْ الشِّيطَانْ. شَدِّيتْ صْحِيحْ فِي إِسْمِي وْمَا نْكَرْتِشْ إِيمَانِكْ بِيَّ حَتَّى فِي النْهَارَاتْ الِّي تِقْتَلْ فِيهُمْ الشَّاهِدْ الأَمِينْ مْتَاعِي أَنْتِيبَاسْ مَا بِينَاتْكُمْ وِينْ يُسْكُنْ الشِّيطَانْ.</div>
<div class="v" id="v14"><span class="vn">14</span> <sup class="fnm"><a name="fnm4" href="#fn4">4</a></sup>آمَا رَانِي نْلُومِكْ عْلَى خَاطْرِكْ عِنْدِكْ شْكُونْ يْتَبّْعُوا فِي التَّعْلِيمْ مْتَاعْ بَلْعَامْ الِّي عَلِّمْ بَالاَقْ كِيفَاشْ يْخَلِّي بَنِي إِسْرَائِيلْ يُحْصْلُوا كِيَاكْلُوا مِالمَاكْلَة الِّي يْقَدّْمُوا فِيهَا لِلصْنَبْ وْيَزْنُوا،</div>
<div class="v" id="v15"><span class="vn">15</span> وْإِنْتِ زَادَا عِنْدِكْ شْكُونْ يْتَبّْعُوا فِي التَّعْلِيمْ مْتَاعْ النِّقُولاَوِيِّينْ.</div>
<div class="v" id="v16"><span class="vn">16</span> إِمَّالاَ تُوبْ وِلاَّ رَانِي نْجِيكْ فِيسَعْ بَاشْ نْحَارِبْهُمْ بِالسِّيفْ الِّي فِي فُمِّي.</div>
<div class="v" id="v17"><span class="vn">17</span> <span class="br-p"><br><br></span><sup class="fnm"><a name="fnm5" href="#fn5">5</a></sup>الِّي عَنْدُو وِذْنِينْ، خَلِّيهْ يِسْمَعْ آشْ يْقُولْ الرُّوحْ لِلكَنَايِسْ الِّي يِغْلِبْ بَاشْ نَعْطِيهْ شْوَيَّة مِالمَنْ المْخُبِّي وْبِشْ نَعْطِيهْ حَجْرَة بِيضَة مَنْقُوشْ فِيهَا إِسْمْ جْدِيدْ مَا يَعْرْفُو كَانْ الِّي تِعْطَالُو."»</div>
<div class="v" id="v18"><h2>الجْوَابْ لْثِيَاتِيرَا</h2><span class="vn">18</span> <span class="br-p"><br><br></span><sup class="fnm"><a name="fnm6" href="#fn6">6</a></sup>«وْإِكْتِبْ لِلمَلاَكْ مْتَاعْ كَنِيسِةْ ثِيَاتِيرَا: "هَاذَا آشْ يْقُولْ إِبْنْ اللهْ الِّي عِينِيهْ كِيفْ النَّارْ الشَّاعْلَة وْسَاقِيهْ كِيفْ النْحَاسْ المِرْحِي:</div>
<div class="v" id="v19"><span class="vn">19</span> آنَا نَعْرِفْ أَعْمَالِكْ وِمْحَبّْتِكْ وْإِيمَانِكْ وْخِدْمْتِكْ وْصَبْرِكْ، وْإِنُّو أَعْمَالِكْ الإِخّْرَة أَكْثِرْ مِنْ أَعْمَالِكْ الأُولاَنِيَّة.</div>
<div class="v" id="v20"><span class="vn">20</span> <sup class="fnm"><a name="fnm7" href="#fn7">7</a></sup>آمَا نْلُومِكْ عْلَى خَاطْرِكْ تْخَلِّي فِي المْرَا إِيزَابِيلْ الِّي تِدَّعِي الِّي هِيَ نَبِيَّة تْعَلِّمْ فِي الخُدَّامْ مْتَاعِي وِتْغُرْ فِيهُمْ بَاشْ يَزْنُوا وْيَاكْلُوا مِالمَاكْلَة المْقَدْمَة لِلصْنَبْ.</div>
<div class="v" id="v21"><span class="vn">21</span> وِعْطِيتْهَا مُدَّة بَاشْ اتُّوبْ آمَا هِيَ مَا تْحِبِّشْ اتُّوبْ عْلَى الزْنَى مْتَاعْهَا.</div>
<div class="v" id="v22"><span class="vn">22</span> هَاذَاكَا عْلاَشْ بَاشْ نْرَقِّدْهَا مْرِيضَة فِي الفَرْشْ، وْنَرْمِي الِّي يَزْنُوا مْعَاهَا فِي مِحْنَة كْبِيرَة، إِذَا كَانْ مَا يْتُوبُوشْ عْلَى عْمَايِلْهُمْ.</div>
<div class="v" id="v23"><span class="vn">23</span> <sup class="fnm"><a name="fnm8" href="#fn8">8</a></sup>وْنُقْتُلْ وْلاَدْهَا، وِالكَنَايِسْ الكُلْهَا بَاشْ تَعْرِفْ الِّي آنَا هُوَ الِّي نَعْرِفْ الأَفْكَارْ وِالقْلُوبْ وْنَعْطِي لْكُلْ وَاحِدْ فِيكُمْ عْلَى قَدْ فِعْلُو.</div>
<div class="v" id="v24"><span class="vn">24</span> آمَا آنَا نْقُولِلْكُمْ إِنْتُومَا البْقِيَّة الِّي فِي ثِيَاتِيرَا، إِنْتُومَا الِّي مَا تَبَّعْتُوشْ التَّعْلِيمْ هَاذَا وْمَا عْرَفْتُوشْ الشَّيْء الِّي يْسَمِّيوْهْ حْقِيقِةْ الشِّيطَانْ، رَانِي نْقُلْكُمْ، مَا نْحُطُّشْ عْلِيكُمْ حَتَّى حْمِلْ آخَرْ ثْقِيلْ.</div>
<div class="v" id="v25"><span class="vn">25</span> آمَا إِسْتَحْفْظُوا عْلَى الشَّيْء الِّي عِنْدْكُمْ حَتَّى لِينْ نْجِي.</div>
<div class="v" id="v26"><span class="vn">26</span> <sup class="fnm"><a name="fnm9" href="#fn9">9</a></sup>الِّي يِغْلِبْ وْيَعْمِلْ الأَعْمَالْ مْتَاعِي حَتَّى لِلإِخْرْ، نَعْطِيهْ سُلْطَة عْلَى الشْعُوبْ،</div>
<div class="v" id="v27"><span class="vn">27</span> يْسُوقْهُمْ بِعْصَا مِنْ حْدِيدْ وْيِتْكَسّْرُوا كِيفْ الفُخَّارْ.</div>
<div class="v" id="v28"><span class="vn">28</span> كِيفْ مَا خْذِيتْ مِنْ عِنْدْ بَابَا، وْنَعْطِيهْ نِجْمِةْ الصْبَاحْ.</div>
<div class="v" id="v29"><span class="vn">29</span> <span class="br-p"><br><br></span>الِّي عَنْدُو وِذْنِينْ، خَلِّيهْ يِسْمَعْ آشْ يْقُولْ الرُّوحْ لِلكَنَايِسْ."»</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->تك ٢‏:٩<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->إش ٤٤‏:٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->دا ١‏:١٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->عد ٣١‏:١٦، ٢٥‏:١‏-٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->مز ٧٨‏:٢٤ ؛ إش ٦٢‏:٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn6" href="#fnm6">6</a></sup> <!--raw 1 bo --><span class='RTL'><!--endraw 1-->دا ١٠‏:٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn7" href="#fnm7">7</a></sup> <!--raw 1 bo --><span class='RTL'><!--endraw 1-->I مل ١٦‏:٣١<!--raw 1 bo --></span><!--endraw 1--></div>
<div class="fn"><sup class="fnt"><a name="fn8" href="#fnm8">8</a></sup> <!--raw 1 bo --><span class='RTL'><!--endraw 1-->إر ١٧‏:١٠ ؛ مز ٦٢‏:١٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn9" href="#fnm9">9</a></sup> <!--raw 1 bo --><span class='RTL'><!--endraw 1-->مز ٢‏:٨‏-٩<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>