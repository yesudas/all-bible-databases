<html><head>
<meta http-equiv="Content-Type" content="text/html;charset=utf-8" />
<title>Rev 9 &ndash; الرُّؤْيَا &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 9);">
<div id="navbar"><a href="../index.html">العهد الجديد بالعربية التونسية</a> &ndash; <b>الرُّؤْيَا</b> &ndash; <a href="Rev_1.html">1</a> ... <a href="Rev_7.html">7</a> <a href="Rev_8.html">8</a> <b>9</b> <a href="Rev_10.html">10</a> <a href="Rev_11.html">11</a> ... <a href="Rev_22.html">22</a> </div><hr>
<h1>Rev 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>نَادَى المَلاَكْ الخَامِسْ بِالبُوقْ مْتَاعُو، وْشُفْتْ كَوْكَبْ طَايِحْ مِالسْمَاءْ لِلأَرْضْ وْتِعْطَالْو المِفْتَاحْ مْتَاعْ حُفْرِةْ الهَاوْيَة.</div>
<div class="v" id="v2"><span class="vn">2</span> <sup class="fnm"><a name="fnm1" href="#fn1">1</a></sup>تْحَلِّتْ الحُفْرَة مْتَاعْ الهَاوْيَة، وِطْلَعْ مِنْهَا دُخَّانْ كِيفْ دُخَّانْ مْتَاعْ حْرِيقَة كْبِيرَة، وِالسْمَاءْ وِالجَّوْ ظْلاَمُوا مِالدُّخَّانْ مْتَاعْ الحُفْرَة.</div>
<div class="v" id="v3"><span class="vn">3</span> <sup class="fnm"><a name="fnm2" href="#fn2">2</a></sup>وِخْرَجْ مِالدُّخَّانْ جْرَادْ وْغَطَّى الأَرْضْ، وْتِعْطَاتْلُو سُلْطَة كِيفْ سُلْطِةْ عْقَارِبْ الأَرْضْ،</div>
<div class="v" id="v4"><span class="vn">4</span> <sup class="fnm"><a name="fnm3" href="#fn3">3</a></sup>وِتْقَالُّو إِنُّو مَا يْضُرِّشْ الحْشِيشْ مْتَاعْ الأَرْضْ وِلاَّ أَيْ حَاجَة خَضْرَاء وِلاَّ شَجْرَة، آمَا يْضُرْ النَّاسْ الِّي مَا عِنْدْهُمْشْ الخَاتِمْ مْتَاعْ اللهْ عْلَى جْبِينْهُمْ.</div>
<div class="v" id="v5"><span class="vn">5</span> وْقَالُولُو إِنُّو مَا يُقْتُلْهُمْشْ، آمَا يْعَذِّبْهُمْ خَمْسَة شْهُرْ عْذَابْ كِيفْ قَرْصَانْ العْقَارِبْ.</div>
<div class="v" id="v6"><span class="vn">6</span> <sup class="fnm"><a name="fnm4" href="#fn4">4</a></sup>وْفِي النْهَارَاتْ هَاذُوكُمْ النَّاسْ بَاشْ يُطْلْبُوا المُوتْ، وْمَا هُمْشْ بَاشْ يَلْقَاوْهَا مَهْمَا عَمْلُوا، وْبِشْ يِشْتْهَاوْ بَاشْ يْمُوتُوا وِالمُوتْ بَاشْ تُهْرُبْ مِنْهُمْ.</div>
<div class="v" id="v7"><span class="vn">7</span> <sup class="fnm"><a name="fnm5" href="#fn5">5</a></sup>وِالجْرَادْ يُظْهُرْ كَإِنُّو حْصُنَّة حَاضْرَة بَاشْ تْحَارِبْ، فُوقْ رُوسْهُمْ حَاجَة تِشْبِهْ لْتِيجَانْ ذْهَبْ وِوْجُوهْهُمْ كِيفْ وْجُوهْ البَشَرْ،</div>
<div class="v" id="v8"><span class="vn">8</span> <sup class="fnm"><a name="fnm6" href="#fn6">6</a></sup>عِنْدْهُمْ شْعَرْ كِشْعَرْ النْسَاء وْسِنِّيهُمْ كِسِنِّينْ الصْيُودَا،</div>
<div class="v" id="v9"><span class="vn">9</span> <sup class="fnm"><a name="fnm7" href="#fn7">7</a></sup>وِالدْرُوعْ الِّي عْلَى سْدُورَاتْهُمْ كِيفْ دْرُوعْ الحْدِيدْ، وِالحِسْ مْتَاعْ جْنَاوِحْهُمْ كِيفْ حِسْ بَرْشَة كْوَالِيسْ وِحْصُنَّة مَاشِينْ لِلحَرْبْ،</div>
<div class="v" id="v10"><span class="vn">10</span> وْعَنْدْهُمْ ذْيَالْ كِيفْ أَذْيَالْ العْقَارِبْ، وْعَنْدْهُمْ شُوكْ فِي آخِرْ ذْيَالْهُمْ، وْعَنْدْهُمْ سُلْطَة بَاشْ يْضُرُّوا النَّاسْ لْمُدِّةْ خَمْسَة شْهُرْ،</div>
<div class="v" id="v11"><span class="vn">11</span> وْعَنْدْهُمْ مَلِكْ هُوَ مَلاَكْ الهَاوْيَة وْإِسْمُو بِالعِبْرِيَّة أَبَدُّونْ وْبِاليُونَانِي أَبُولِّيُونْ.</div>
<div class="v" id="v12"><span class="vn">12</span> <span class="br-p"><br><br></span>مْشَى الوِيلْ الأُوِّلْ وِيْجِيوْ وِيلِينْ أُخْرِينْ بَعْدُو.</div>
<div class="v" id="v13"><span class="vn">13</span> <span class="br-p"><br><br></span><sup class="fnm"><a name="fnm8" href="#fn8">8</a></sup>وْنَادَى المَلاَكْ السَّادِسْ بِالبُوقْ مْتَاعُو، وِسْمَعْتْ صُوتْ خَارِجْ مِالأَرْبْعَة قْرُونْ مْتَاعْ مَذْبَحْ الذْهَبْ الِّي قُدَّامْ اللهْ.</div>
<div class="v" id="v14"><span class="vn">14</span> وْقَالْ لِلمَلاَكْ السَّادِسْ الِّي عَنْدُو البُوقْ: «سَيِّبْ الأَرْبْعَة مْلاَيْكَة الِّي مَرْبُوطِينْ فِي نَهْرْ الفُرَاتْ!»</div>
<div class="v" id="v15"><span class="vn">15</span> وِتْسَيّْبُوا المْلاَيْكَة الأَرْبْعَة الِّي كَانُوا مْحَضّْرِينْ رْوَاحْهُمْ لِلسَّاعَة وِاليُومْ وِالشْهَرْ وِالعَامْ بَاشْ يُقْتْلُوا ثْلُثْ البَشَرْ.</div>
<div class="v" id="v16"><span class="vn">16</span> وِسْمَعْتْ الِّي عْدَدْ الخَيَّالَة كَانْ مِيتِينْ مَلْيُونْ.</div>
<div class="v" id="v17"><span class="vn">17</span> وْهَكَّا شُفْتْ الحْصُنَّة فِي الرُّؤْيَا، وِالخَيَّالَة مْتَاعْهُمْ الِّي كَانِتْ عِنْدْهُمْ دْرُوعْ عْلَى سْدُورَاتْهُمْ لُونْهَا كِيفْ لُونْ النَّارْ وِاليَاقُوتْ الأَزْرِقْ وِالكِبْرِيتْ وِالحْصُنَّة رْيُوسْهَا كِيفْ رْيُوسْ الصْيُودَا وْخَارْجَة مِنْ فُمّْهَا النَّارْ وِالدُّخَّانْ وِالكِبْرِيتْ</div>
<div class="v" id="v18"><span class="vn">18</span> وِثْلُثْ النَّاسْ قَتْلُوهُمْ المْصَايِبْ الثْلاَثَة هَاذُومَا، بِالنَّارْ وِالدُّخَّانْ وِالكِبْرِيتْ الِّي يُخْرُجْ مِنْ افَّامْ الحْصُنَّة.</div>
<div class="v" id="v19"><span class="vn">19</span> وِالقُوَّة مْتَاعْ الحْصُنَّة فِي افَّامْهُمْ وْفِي ذْيَالْهُمْ. وِذْيَالْهُمْ كِيفْ الحْنَاشْ وْعَنْدْهُمْ رُوسْ يْضُرُّوا بِيهُمْ.</div>
<div class="v" id="v20"><span class="vn">20</span> <span class="br-p"><br><br></span><sup class="fnm"><a name="fnm9" href="#fn9">9</a></sup>وِبْقِيِّةْ البَشَرْ الِّي مَا قَتْلُوهُمْشْ المْصَايِبْ هَاذُومَا، مَا تَابُوشْ مِنْ عْمَايِلْ يْدِيهُمْ وْلاَ بَطّْلُوا مِنْ عِبَادَة الشْوَاطِنْ وِصْنَبْ الذْهَبْ وِالفِضَّة وِالنْحَاسْ وِالحْجَرْ وِاللُّوحْ الِّي هِيَ لاَ تْنَجِّمْ تْشُوفْ وِلاَّ تِسْمَعْ وِلاَّ تِمْشِي،</div>
<div class="v" id="v21"><span class="vn">21</span> وْلاَ تَابُوا لاَ عْلَى القَتْلْ وْلاَ عْلَى السِّحْرْ وْلاَ الزْنَى وْلاَ السِّرْقَة.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->تك ١٩‏:٢٨ ؛ خر ١٩‏:١٨ ؛ يؤ ٢‏:١٠<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->خر ١٠‏:١٢‏-١٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->حز ٩‏:٤<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->أي ٣‏:٢١<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->يؤ ٢‏:٤<!--raw 1 bo --></span><!--endraw 1--></div>
<div class="fn"><sup class="fnt"><a name="fn6" href="#fnm6">6</a></sup> <!--raw 1 bo --><span class='RTL'><!--endraw 1-->يؤ ١‏:٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn7" href="#fnm7">7</a></sup> <!--raw 1 bo --><span class='RTL'><!--endraw 1-->يؤ ٢‏:٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn8" href="#fnm8">8</a></sup> <!--raw 1 bo --><span class='RTL'><!--endraw 1-->خر ٣٠‏:١‏-٣<!--raw 1 bo --></span><!--endraw 1--></div>
<div class="fn"><sup class="fnt"><a name="fn9" href="#fnm9">9</a></sup> <!--raw 1 bo --><span class='RTL'><!--endraw 1-->إش ١٧‏:٨ ؛ مز ١١٥‏:٤‏-٧، ١٣٥‏:١٥‏-١٧<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>