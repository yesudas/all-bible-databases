<html><head>
<meta http-equiv="Content-Type" content="text/html;charset=utf-8" />
<title>Rom 1 &ndash; رُومِيَة &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 1);">
<div id="navbar"><a href="../index.html">العهد الجديد بالعربية التونسية</a> &ndash; <b>رُومِيَة</b> &ndash; <b>1</b> <a href="Rom_2.html">2</a> <a href="Rom_3.html">3</a> ... <a href="Rom_16.html">16</a> </div><hr>
<h1>Rom 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>تَحِيَّة</h2><span class="vn">1</span> <span class="br-p"><br><br></span>مِنْ بُولُسْ عَبْدْ يَسُوعْ المَسِيحْ، الِّي اللهْ نَادَاهْ بَاشْ يْكُونْ رَسُولْ، وخْتَارُو بَاشْ يْخَبِّرْ بِالبْشَارَة مْتَاعُو،</div>
<div class="v" id="v2"><span class="vn">2</span> الِّي سْبِقْ وِوْعِدْ بِيهَا عْلَى طْرِيقْ الأَنْبِيَاءْ مْتَاعُو فِي الكْتُبْ المُقَدّْسَة،</div>
<div class="v" id="v3"><span class="vn">3</span> فِي مَا يْخُصْ ابْنُو الِّي جَا مِنْ ذُرِّيِّةْ دَاوُدْ مِنْ شِيرِةْ الْجَسَدْ،</div>
<div class="v" id="v4"><span class="vn">4</span> وِظْهُرْ الِّي هُوَ إِبْنْ اللهْ بِالقُدْرَة مِنْ شِيرِةْ الرُّوحْ القُدُسْ كِقَامْ مِنْ بِينْ المُوتَى، رَبّْنَا يَسُوعْ المَسِيحْ،</div>
<div class="v" id="v5"><span class="vn">5</span> الِّي بِيهْ هُوَ خْذِينَا نِعْمَة وْوَلِّينَا رُسُلْ بَاشْ نْخَلِّيوا الشْعُوبْ الكُلْهُمْ يْطِيعُوا الإِيمَانْ وْيِكْرْمُوا إِسْمُو،</div>
<div class="v" id="v6"><span class="vn">6</span> وْإِنْتُومَا زَادَا مِنْهُمْ، تِدْعِيتُوا بَاشْ تْوَلِّيوْا تَابْعِينْ لْيَسُوعْ المَسِيحْ،</div>
<div class="v" id="v7"><span class="vn">7</span> لْأَحْبَابْ اللهْ الكُلْهُمْ الِّي فِي رُومَا، الِّي تْنَادَالْهُمْ بَاشْ يْكُونُوا مُؤْمْنِينْ: النِّعْمَة وِالسَّلاَمْ لِيكُمْ مِنْ عِنْدْ اللهْ بُونَا وْرَبّْنَا يَسُوعْ المَسِيحْ.</div>
<div class="v" id="v8"><h2>بُولُسْ يْحِبْ يْزُورْ المُؤْمْنِينْ الِّي فِي رُومَا</h2><span class="vn">8</span> <span class="br-p"><br><br></span>قْبَلْ كُلْ شَيْء نُشْكُرْ اللهْ عْلَى طْرِيقْ يَسُوعْ المَسِيحْ عْلَى جَالْكُمْ الكُلْ، عْلَى خَاطِرْ إِيمَانْكُمْ تْخَبِّرْ بِيهْ فِي العَالَمْ الكُلُّو.</div>
<div class="v" id="v9"><span class="vn">9</span> وِالله الِّي نِعْبِدْ فِيهْ بْرُوحِي وِنْبَشِّرْ بِالإِنْجِيلْ مْتَاعْ إِبْنُو يِشْهِدْلِي الِّي آنَا دِيمَا نْفَكِّرْ فِيكُمْ.</div>
<div class="v" id="v10"><span class="vn">10</span> وْنُطْلُبْ دِيمَا فِي صْلاَتِي إِنِّي، إِنْ شَاءْ اللهْ، انَّجِّمْ نْجِيكُمْ</div>
<div class="v" id="v11"><span class="vn">11</span> رَانِي مِسْتَاحِجْ نْشُوفْكُمْ، بَاشْ انَّجِّمْ نَعْطِيكُمْ مَوْهْبَة رُوحِيَّة تْقَوِّيكُمْ،</div>
<div class="v" id="v12"><span class="vn">12</span> بَاشْ كُلْ وَاحِدْ مِنَّا يِتْشَجَّعْ بِالإِيمَانْ مْتَاعْ الآخَرْ، الإِيمَانْ مْتَاعْكُمْ وِالإِيمَانْ مْتَاعْنَا.</div>
<div class="v" id="v13"><span class="vn">13</span> مَا نْحِبّْكُمْشْ تِجْهْلُوا، يَا الإِخْوَة، الِّي آنَا حَاوِلْتْ بَاشْ نْجِيكُمْ بَرْشَة مَرَّاتْ. آمَا رَانِي لْتَوَّا مَا انَّجِّمْشْ وْنِتْمَنَّى نْجِيكُمْ بَاشْ يْكُونْ عِنْدِي ثَمَرْ فِي وُسْطْكُمْ كِيفْ مَا كَانْ عِنْدِي ثَمَرْ فِي وُسْطْ الشْعُوبْ الكُلْهُمْ.</div>
<div class="v" id="v14"><span class="vn">14</span> رَانِي مَدْيُونْ لِلِّي يِتْكَلّْمُوا بِاليُونَانِيَّة وِلِّي يِتْكَلّْمُوا بْلُغَة أُخْرَى، وْلِلقَارِينْ وِالمُوشْ قَارِينْ الكُلْهُمْ.</div>
<div class="v" id="v15"><span class="vn">15</span> إِمَّالاَ آنَا نْحَاوِلْ أَكْثِرْ مَا يُمْكِنْ بَاشْ إِنْتُومَا زَادَا الِّي فِي رُومَا نَحْكِيلْكُمْ عْلَى الإِنْجِيلْ.</div>
<div class="v" id="v16"><h2>قُدْرِةْ البْشَارَة</h2><span class="vn">16</span> <span class="br-p"><br><br></span>آنَا مَا نِحْشِمْشْ بِالإِنْجِيلْ. رَاهُو قُوِّةْ اللهْ بَاشْ الِّي يِمّْنُوا الكُلْهُمْ يُخْلْصُوا، لِليْهُودْ فِي الأُوِّلْ وِمْبَاعِدْ لِليُونَانِيِّينْ،</div>
<div class="v" id="v17"><span class="vn">17</span> فِيهْ تِكْشِفْ البِرْ مْتَاعْ اللهْ بِالإِيمَانْ وْلِلإِيمَانْ، كِيفْ مَا تِكْتِبْ فِي الكْتَابْ المُقَدَّسْ: «البَارْ بِالإِيمَانْ بَاشْ يَحْيَى.»</div>
<div class="v" id="v18"><h2>غَضَبْ اللهْ</h2><span class="vn">18</span> <span class="br-p"><br><br></span>رَاهُو الغَضَبْ مْتَاعْ اللهْ تِكْشِفْ مِالسْمَاءْ ضِدْ كُلْ فْسَادْ وْكُلْ شَرْ مْتَاعْ النَّاسْ الِّي بِالشَّرْ مْتَاعْهُمْ يْغَطِّيوْ الحْقِيقَة،</div>
<div class="v" id="v19"><span class="vn">19</span> وْمَعْرْفِتْهُمْ للهْ ظَاهْرَة فِيهُمْ، عْلَى خَاطِرْ اللهْ وَرَّاهَالْهُمْ،</div>
<div class="v" id="v20"><span class="vn">20</span> وْمِلِّي تْخَلْقِتْ الدِّنْيَا الحَاجَاتْ مْتَاعْ اللهْ الِّي مَا تِتْشَافِشْ وْقُدْرْتُو الِّي تَبْقَى لِلأَبَدْ وِاللاَّهُوتْ مْتَاعُو ظَاهْرِينْ فِي مَخْلُوقَاتُو. هَاذَاكَا عْلاَشْ النَّاسْ مَا عِنْدْهُمْشْ حَتَّى عُذْرْ.</div>
<div class="v" id="v21"><span class="vn">21</span> رَاهُمْ رَغْمِلِّي عَرْفُوا اللهْ مَا مَجّْدُوهِشْ بْصِيفْتُو اللهْ وْمَا شُكْرُوهِشْ، آمَا وَلاَّوْ يْفَكّْرُوا بِالغَالِطْ وْقَلْبْهُمْ الجَاهِلْ ظْلاَمْ.</div>
<div class="v" id="v22"><span class="vn">22</span> وْوَقْتِلِّي هُومَا يِدَّعِيُوا الِّي هُومَا حُكَمَاءْ، وَلاَّوْ جُهَّالْ.</div>
<div class="v" id="v23"><span class="vn">23</span> وْبَدّْلُوا المَجْدْ الِّي مَا يَفْنَاشْ مْتَاعْ اللهْ بِتْصَاوِرْ تِشْبِهْ لِلبَشَرْ الفَانِينْ وِلاَّ الطّْيُورْ وِلاَّ الحَيَوَانَاتْ الِّي تِمْشِي وِلاَّ الِّي تَزْحِفْ.</div>
<div class="v" id="v24"><span class="vn">24</span> <span class="br-p"><br><br></span>هَاذَاكَا عْلاَشْ اللهْ خَلاَّهُمْ لِلنْجَاسَة بِالشْهَاوِي مْتَاعْ قْلُوبْهُمْ بَاشْ يْهِينُوا بْدُونَاتْهُمْ.</div>
<div class="v" id="v25"><span class="vn">25</span> بَدّْلُوا الحَقْ مْتَاعْ اللهْ بِالكِذْبْ وْعِبْدُوا الخْلِيقَة وْخِدْمُوهَا فِي بْلاَصِةْ الخَالِقْ، الِّي هُوَ مُبَارَكْ لِلأَبَدْ. آمِينْ.</div>
<div class="v" id="v26"><span class="vn">26</span> هَاذَاكَا عْلاَشْ اللهْ خَلاَّهُمْ لِلشْهَاوِي الِّي مَا تْشَرِّفْشْ، نْسَاهُمْ وَلَّاوْا يَعْمْلُوا فِي حَاجَاتْ فَاسْدَة مَاهِيشْ عَادِيَّة،</div>
<div class="v" id="v27"><span class="vn">27</span> وِالرْجَالْ زَادَا بَطّْلُوا مَا عَادِشْ يَعْمْلُوا عَلاَقَاتْ عَادِيَّة مْعَ النْسَاء وْهَاجُوا وِشْتْهَاوْ بْعَضْهُمْ. وِالرْجَالْ عَمْلُوا الفَاحْشَة مْعَ الرْجَالْ وِخْذَاوْ العِقَابْ الِّي يِسْتْحَقُّوهْ عْلَى فْسَادْهُمْ.</div>
<div class="v" id="v28"><span class="vn">28</span> <span class="br-p"><br><br></span>وْمَا دَامْهُمْ مَا حَبُّوشْ يَبْقَاوْ يَعْرْفُوا اللهْ، خَلاَّهُمْ لْتَفْكِيرْهُمْ الِّي مُوشْ مَقْبُولْ وِلْتَصَرُّفَاتْهُمْ الِّي مَا تْلِيقِشْ.</div>
<div class="v" id="v29"><span class="vn">29</span> تِمْلاَوْ بْأَنْوَاعْ الظُّلْمْ وِالشَّرْ وِالطْمَعْ وِالنْجَاسَة، تِمْلاَوْ بالحُسْدْ وِالقَتْلْ وِالعَرْكْ وِالغَشَّة وِالخُبْثْ. مِلْيَانِينْ بِالنَّمِيمَة</div>
<div class="v" id="v30"><span class="vn">30</span> يِحْكُوا بِالخَايِبْ عْلَى بْعَضْهُمْ، يَكْرْهُوا اللهْ، يْعَايْرُوا فِي النَّاسْ، مِتْكَبّْرِينْ مِتْفُوخْرِينْ، يْبَدّْعُوا فِي عَمْلاَنْ الشَّرْ، عَاصِينْ وَالْدِيهُمْ،</div>
<div class="v" id="v31"><span class="vn">31</span> مَا يِفْهْمُوشْ وْمَا عِنْدْهُمْشْ كِلْمَة وْمَا يْحِنُّوشْ وْمَا يَرْحْمُوشْ،</div>
<div class="v" id="v32"><span class="vn">32</span> رَغْمِلِّي يَعْرْفُوا الحُكْمْ مْتَاعْ اللهْ إِنّْهُمْ الِّي يَعْمْلُوا الحَاجَاتْ الِّي كِيفْ هَكَّا يِسْتَاهْلُوا بَاشْ يْمُوتُوا، مُوشْ مَا يَعْمْلُوهُمْشْ آكَاهُو آمَا يَفْرْحُوا بِلِّي يَعْمْلُوهُمْ.</div>
</div>
<!-- PARSED ABOVE; EDITING MAY BREAK PARSER -->
</body></html>