<html><head>
<meta http-equiv="Content-Type" content="text/html;charset=utf-8" />
<title>Rom 6 &ndash; رُومِيَة &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 6);">
<div id="navbar"><a href="../index.html">العهد الجديد بالعربية التونسية</a> &ndash; <b>رُومِيَة</b> &ndash; <a href="Rom_1.html">1</a> ... <a href="Rom_4.html">4</a> <a href="Rom_5.html">5</a> <b>6</b> <a href="Rom_7.html">7</a> <a href="Rom_8.html">8</a> ... <a href="Rom_16.html">16</a> </div><hr>
<h1>Rom 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>المُوتْ وِالحَيَاةْ مْعَ المَسِيحْ</h2><span class="vn">1</span> <span class="br-p"><br><br></span>إِمَّالاَ آشْ بَاشْ نْقُولُوا؟ يَاخِي نُقْعْدُوا نْعِيشُوا فِي الخَطِيئَة بَاشْ النِّعْمَة تُكْثُرْ؟</div>
<div class="v" id="v2"><span class="vn">2</span> حَاشَا! أَحْنَا الِّي مُتْنَا عْلَى الخَطِيئَة كِيفَاشْ نَبْقَاوْ نْعِيشُوا فِيهَا؟</div>
<div class="v" id="v3"><span class="vn">3</span> وِلاَّ مَا كُمْشْ عَارْفِينْ الِّي أَحْنَا الكُلْنَا الِّي تْعَمِّدْنَا فِي المَسِيحْ يَسُوعْ تْعَمِّدْنَا بَاشْ نْمُوتُوا مْعَاهْ؟</div>
<div class="v" id="v4"><span class="vn">4</span> وْتِدْفِنَّا مْعَاهْ بِالمَعْمُودِيَّة لِلْمُوتْ، بَاشْ كِيفْ مَا المَسِيحْ قَامْ مِنْ بِينْ المُوتَى بِالمَجْدْ مْتَاعْ الآبْ، هَكَّا أَحْنَا زَادَا بَاشْ نْعِيشُوا فِي الحَيَاةْ الجْدِيدَة.</div>
<div class="v" id="v5"><span class="vn">5</span> رَاهُو كِيفْ مَا تْوَحِّدْنَا مْعَاهْ كِمُتْنَا كِيفُو، زَادَا بَاشْ نِتْوَحّْدُوا مْعَاهْ كِنْقُومُوا كِيفْ مَا قَامْ هُوَ.</div>
<div class="v" id="v6"><span class="vn">6</span> وْإِحْنَا نَعْرْفُوا الِّي الإِنْسَانْ القْدِيمْ الِّي فِينَا تِصْلَبْ مْعَاهْ بَاشْ البْدَنْ مْتَاعْ الخَطِيئَة يِفْنَى، وْمَا عَادِشْ بَاشْ نَبْقَاوْ عَبِيدْ مْتَاعْ الخَطِيئَة.</div>
<div class="v" id="v7"><span class="vn">7</span> رَاهُو الِّي يْمُوتْ يْوَلِّي حُرْ مِالسُّلْطَة مْتَاعْ الخَطِيئَة.</div>
<div class="v" id="v8"><span class="vn">8</span> آمَا إِذَا كَانْ مُتْنَا مْعَ المَسِيحْ، رَانَا نِمّْنُوا الِّي أَحْنَا زَادَا بَاشْ نَحْيَاوْ مْعَاهْ.</div>
<div class="v" id="v9"><span class="vn">9</span> وْنَعْرْفُوا إِنُّو المَسِيحْ بَعْدْ مَا قَيّْمُو اللهْ مِنْ بِينْ المُوتَى مُوشْ بَاشْ يْمُوتْ مَرَّة أُخْرَى وِالمُوتْ مُوشْ بَاشْ يْكُونْ عَنْدُو سُلْطَة عْلِيهْ،</div>
<div class="v" id="v10"><span class="vn">10</span> وْكَوْنُو مَاتْ، هَاذَا مَعْنَاهْ إِنُّو مَاتْ مَرَّة وَحْدَة عْلَى الخَطِيئَة. وِالحَيَاةْ الِّي بَاشْ يْعِيشْهَا رَاهُو يْعِيشْهَا لِلّه،</div>
<div class="v" id="v11"><span class="vn">11</span> إِمَّالاَ إِنْتُومَا زَادَا يِلْزِمْكُمْ تِحْسْبُوا رْوَاحْكُمْ مُوتَى عْلَى الخَطِيئَة وْحَيِّينْ للهْ فِي المَسِيحْ يَسُوعْ.</div>
<div class="v" id="v12"><span class="vn">12</span> <span class="br-p"><br><br></span>هَاذَاكَا عْلاَشْ مَا تْخَلِّيوْشْ الخَطِيئَة تْسَيْطِرْ عْلَى بْدُونَاتْكُمْ الفَانْيَة وِتْخَلِّيكُمْ اتَّبْعُوا الشْهَاوِي مْتَاعْهُمْ،</div>
<div class="v" id="v13"><span class="vn">13</span> مَا تْسَلّْمُوشْ الأَعْضَاءْ مْتَاعْ بْدُونَاتْكُمْ لِلخَطِيئَة بَاشْ يِتْعْمَلْ بِيهُمْ الشَّرْ، آمَا سَلّْمُوا رْوَاحْكُمْ للهْ كِيفْ نَاسْ رَجْعُوا مِالمُوتْ لِلحَيَاةْ، وسَلْمُوا الأَعْضَاءْ مْتَاعْكُمْ للهْ بَاشْ يِتْعْمَلْ بِيهُمْ البِرْ،</div>
<div class="v" id="v14"><span class="vn">14</span> رَاهِي الخَطِيئَة مَا عَادِشْ عِنْدْهَا حَتَّى سْيَادَة عْلِيكُمْ، مَا دَامْكُمْ مَا كُمْشْ تَحْتْ الشَّرِيعَة مْتَاعْ مُوسَى آمَا تَحْتْ النِّعْمَة.</div>
<div class="v" id="v15"><h2>عَبِيدْ مْتَاعْ البِرْ</h2><span class="vn">15</span> <span class="br-p"><br><br></span>شْنُوَّة مَالاَ؟ يَاخِي نَعْمْلُوا الخَطِيئَة عْلَى خَاطِرْنَا مَا نَاشْ تَحْتْ الشَّرِيعَة آمَا تَحْتْ النِّعْمَة؟ حَاشَا!</div>
<div class="v" id="v16"><span class="vn">16</span> يَاخِي مَا تَعْرْفُوشْ الِّي إِذَا كَانْ تْسَلّْمُوا رْوَاحْكُمْ لأَيْ وَاحِدْ وِاطِّيعُوهْ كِيفْ العَبِيدْ، تْوَلِّيوْا العَبِيدْ مْتَاعُو؟ عَبِيدْ الخَطِيئَة الِّي تْهِزْ لِلمُوتْ وِلاَّ عَبِيدْ لِلطَّاعَة الِّي تْهِزْ لِلبِرْ.</div>
<div class="v" id="v17"><span class="vn">17</span> آمَا نُشْكْرُوا اللهْ إِنّْكُمْ إِنْتُومَا الِّي كُنْتُوا عَبِيدْ مْتَاعْ الخَطِيئَة وَلِّيتُوا اطِّيعُوا بِقْلُوبْكُمْ الكُلْهَا فِي التَّعْلِيمْ الِّي خْذِيتُوهْ،</div>
<div class="v" id="v18"><span class="vn">18</span> وِتْحَرِرْتُوا مِالخَطِيئَة وْوَلِّيتُوا عَبِيدْ مْتَاعْ البِرْ.</div>
<div class="v" id="v19"><span class="vn">19</span> نِتْكَلِّمْ كِيفْ بَشَرْ يْرَاعِي الِّي انْتُومَا مَا تْنَجّْمُوشْ تِفْهْمُونِي. إِمَّالاَ كِيفْ مَا سَلِّمْتُوا الأَعْضَاءْ مْتَاعْكُمْ لِلنْجَاسَة وِالفْسَادْ بَاشْ تَعْمْلُوا الشَّرْ، تَوَّا سَلْمُوا الأَعْضَاءْ مْتَاعْكُمْ كِيفْ عَبِيدْ لِلبِرْ بَاشْ تِتْقَدّْسُوا.</div>
<div class="v" id="v20"><span class="vn">20</span> وْوَقْتِلِّي كُنْتُوا عَبِيدْ مْتَاعْ الخَطِيئَة، كُنْتُوا أَحْرَارْ مِالبِرْ.</div>
<div class="v" id="v21"><span class="vn">21</span> إِمَّالاَ شْنُوَّة اسْتْفِدْتُوا مِالحَاجَاتْ الِّي تَوَّا وَلِّيتُوا تِحْشْمُوا بِيهُمْ؟ رَاهُمْ الحَاجَاتْ هَاذُمْ إخّْرِتْهُمْ المُوتْ.</div>
<div class="v" id="v22"><span class="vn">22</span> آمَا تَوَّا، بَعْدْ مَا تْحَرِرْتُوا مِالخَطِيئَة وْوَلِّيتُوا العَبِيدْ مْتَاعْ اللهْ، الشَّيْء الِّي رْبِحْتُوهْ هُوَ القَدَاسَة الِّي تْهِزْ لِلحَيَاةْ الأَبَدِيَّة،</div>
<div class="v" id="v23"><span class="vn">23</span> رَاهُو الأَجْرْ مْتَاعْ الذْنُوبْ هُوَ المُوتْ، آمَا العْطِيَّة مْتَاعْ اللهْ هِيَ الحَيَاةْ الأَبَدِيَّة فِي المَسِيحْ يَسُوعْ رَبّْنَا.</div>
</div>
<!-- PARSED ABOVE; EDITING MAY BREAK PARSER -->
</body></html>