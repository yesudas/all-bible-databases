<html><head>
<meta http-equiv="Content-Type" content="text/html;charset=utf-8" />
<title>Titus 2 &ndash; تِيطُسْ &ndash; العهد الجديد بالعربية التونسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Titus', 2);">
<div id="navbar"><a href="../index.html">العهد الجديد بالعربية التونسية</a> &ndash; <b>تِيطُسْ</b> &ndash; <a href="Titus_1.html">1</a> <b>2</b> <a href="Titus_3.html">3</a> </div><hr>
<h1>Titus 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>وْصَايَا لِلمُؤْمْنِينْ</h2><span class="vn">1</span> <span class="br-p"><br><br></span>آمَا إِنْتِ تْكَلِّمْ بِالشَّيْء الِّي يْوَافِقْ التَّعْلِيمْ الصْحِيحْ.</div>
<div class="v" id="v2"><span class="vn">2</span> خَلِّي الكْبَارْ يْكُونُوا فَايْقِينْ وْمَحْتَرْمِينْ وِرْزَانْ، وْإِيمَانْهُمْ وِمْحَبِّتْهُمْ وْصَبْرْهُمْ صْحِيحْ.</div>
<div class="v" id="v3"><span class="vn">3</span> وِالعْزَايِزْ زَادَا يِتْصَرّْفُوا كِيفْ مَا يْلِيقْ بِنْسَاء يِمْشِيوْ فِي طْرِيقْ القَدَاسَة، مَا يَحْكِيوْشْ عْلَى النَّاسْ وْمَا يِسْكْرُوشْ وْيَهْدِيوْ لِلخِيرْ،</div>
<div class="v" id="v4"><span class="vn">4</span> يْعَلّْمُوا النْسَاء الصْغَارْ كِيفَاشْ يْحِبُّوا رْجَالْهُمْ وِوْلاَدْهُمْ،</div>
<div class="v" id="v5"><span class="vn">5</span> رْزَانْ وْطَاهْرِينْ يَعْرْفُوا كِيفَاشْ يِتْصَرّْفُوا فِي بْيُوتْهُمْ، طَيّْبِينْ وِيْطِيعُوا رْجَالْهُمْ، بَاشْ حَتَّى وَاحِدْ مَا يَحْقِرْ كْلاَمْ اللهْ.</div>
<div class="v" id="v6"><span class="vn">6</span> <span class="br-p"><br><br></span>وْأَكِّدْ عْلَى الشَّبَابْ زَادَا بَاشْ يْكُونُوا رْزَانْ.</div>
<div class="v" id="v7"><span class="vn">7</span> وْإِنْتِ بِيدِكْ كُونْ مِثَالْ لِيهُمْ فِي الأَعْمَالْ الصَّالْحَة، وْوَرِّي الِّي انْتِ رْزِينْ وِصْحِيحْ فِي التَّعْلِيمْ مْتَاعِكْ.</div>
<div class="v" id="v8"><span class="vn">8</span> وْخَلِّي كْلاَمِكْ يْكُونْ صْحِيحْ مَا عْلِيهِشْ لُومْ، وِلِّي جَايْ ضِدِّكْ يِحْشِمْ عْلَى رُوحُو وْمَا يْشِدِّشْ عْلِينَا حَتَّى حَاجَة خَايْبَة.</div>
<div class="v" id="v9"><span class="vn">9</span> <span class="br-p"><br><br></span>وِالعَبِيدْ بَاشْ يْطِيعُوا سْيَادْهُمْ وِيْخَلِّيوْهُمْ يَرْضَاوْ عْلِيهُمْ فِي كُلْ شَيْء، وْمَا يْخَالْفُوهُمْشْ</div>
<div class="v" id="v10"><span class="vn">10</span> وْمَا يِسْرْقُولْهُمْشْ حَتَّى شَيْء، آمَا دِيمَا يِخْدْمُوهُمْ بْأَمَانَة، وْهَكَّا يْوَرِّيوْ الِّي الوْصَايَا مْتَاعْ اللهْ مُخَلِّصْنَا عْظِيمَة فِي كُلْ شَيْء.</div>
<div class="v" id="v11"><span class="vn">11</span> <span class="br-p"><br><br></span>وْنِعْمِةْ اللهْ، العِينْ مْتَاعْ الخَلاَصْ لِلنَّاسْ الكُلْ، ظُهْرِتْ</div>
<div class="v" id="v12"><span class="vn">12</span> بَاشْ تْعَلِّمْنَا إِنَّا نِبْعْدُوا عْلَى الكُفْرْ وِالشْهَاوِي مْتَاعْ الدِّنْيَا هَاذِي بَاشْ نْعِيشُوا رْزَانْ وْصَالْحِينْ وِنْخَافُوا رَبِّي فِي العَالَمْ هَاذَا،</div>
<div class="v" id="v13"><span class="vn">13</span> ونِسْتَنَّاوْ الرَّجَاءْ المُبَارَكْ وْانُّو يُظْهُرْ مَجْدْ اللهْ العْظِيمْ وْمُخَلِّصْنَا يَسُوعْ المَسِيحْ</div>
<div class="v" id="v14"><span class="vn">14</span> الِّي ضَحَّى بْرُوحُو عْلَى خَاطِرْنَا بَاشْ يِفْدِينَا مِنْ كُلْ شَرْ وِيْطَهِّرْنَا وِيْرُدّْنَا شَعْبْ مْتَاعُو هُوَ مِتْحَمِّسْ للأعْمَالْ الصَّالْحَة.</div>
<div class="v" id="v15"><span class="vn">15</span> <span class="br-p"><br><br></span>هَكَّا اتْكَلِّمْ وْأَوْعِظْ وْوَبِّخْ بِالسُّلْطَة الِّي عِنْدِكْ. وْمَا تْخَلِّيشْ حَتَّى وَاحِدْ يَحْقْرِكْ.</div>
</div>
<!-- PARSED ABOVE; EDITING MAY BREAK PARSER -->
</body></html>