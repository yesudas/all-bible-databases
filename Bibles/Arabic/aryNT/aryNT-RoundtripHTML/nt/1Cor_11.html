<html><head>
<meta http-equiv="Content-Type" content="text/html;charset=utf-8" />
<title>1Cor 11 &ndash; كُورِنْتُوسْ اللّْوّْلَى &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 11);">
<div id="navbar"><a href="../index.html">الترجمة المغربية القياسية</a> &ndash; <b>كُورِنْتُوسْ اللّْوّْلَى</b> &ndash; <a href="1Cor_1.html">1</a> ... <a href="1Cor_9.html">9</a> <a href="1Cor_10.html">10</a> <b>11</b> <a href="1Cor_12.html">12</a> <a href="1Cor_13.html">13</a> ... <a href="1Cor_16.html">16</a> </div><hr>
<h1>1Cor 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="css" style="font-style: italic; myBibleType=note"><b>الْفَصْلْ حْضَاشْ</b></span> <span class="br-p"><br><br></span>دِيرُو بْحَالِي، كِيفْ كَنْدِيرْ حْتَّى أَنَا بْحَالْ الْمَسِيحْ.<sup class="fnm"><a name="fnm1" href="#fn1">1</a></sup></div>
<div class="v" id="v2"><h2>التَّعْلِيمْ عْلَى اللّْبَاسْ</h2><span class="vn">2</span> <span class="br-p"><br><br></span>رَانِي كَنْشْكَرْكُمْ آ الْخُوتْ حِيتْ كَتّْفَكّْرُونِي فْكُلّْ الْوَقْتْ، وْكَتْحَافْضُو عْلَى الْعَادَاتْ كِيفْ وْصّْلْتْهَا لِيكُمْ.</div>
<div class="v" id="v3"><span class="vn">3</span> وَلَكِنْ بْغِيتْكُمْ تْعَرْفُو بْلِّي الرَّاسْ دْيَالْ كُلّْ رَاجْلْ هُوَ الْمَسِيحْ، وْالرَّاسْ دْيَالْ الْمْرَاة هُوَ الرَّاجْلْ، وْالرَّاسْ دْيَالْ الْمَسِيحْ هُوَ اللَّهْ.</div>
<div class="v" id="v4"><span class="vn">4</span> كُلّْ رَاجْلْ كَيْصَلِّي وْلَا كَيْتّْنَبّْأْ وْرَاسُه مْغَطِّي، كَيْجِيبْ الْعَارْ لْرَاسُه،</div>
<div class="v" id="v5"><span class="vn">5</span> وْكُلّْ مْرَاة كَتْصَلِّي وْلَا كَتّْنَبّْأْ وْرَاسْهَا عْرْيَانْ، كَتْجِيبْ الْعَارْ لْرَاسْهَا، حِيتْ رَاهَا بْحَالْ إِلَا مْحَسّْنَة رَاسْهَا.</div>
<div class="v" id="v6"><span class="vn">6</span> حِيتْ إِلَا كَانْتْ الْمْرَاة مَا كَتْغَطِّيشْ رَاسْهَا، رَاهْ وَاجْبْ عْلِيهَا تْقَطّْعْ شْعَرْهَا. وْحِيتْ حْشُومَة تْقَطّْعْ الْمْرَاة شْعَرْهَا وْلَا تْحَسّْنُه، رَاهْ وَاجْبْ عْلِيهَا تْغَطِّيهْ.</div>
<div class="v" id="v7"><span class="vn">7</span> وْالرَّاجْلْ مَا خَاصُّوشْ يْغَطِّي رَاسُه، حِيتْ هُوَ صُورْةْ اللَّهْ وْالْعَزّْ دْيَالُه، وَلَكِنْ الْمْرَاة رَاهْ هِيَ الْعَزّْ دْيَالْ الرَّاجْلْ.</div>
<div class="v" id="v8"><span class="vn">8</span> حِيتْ مَاشِي الرَّاجْلْ هُوَ اللِّي جَا مْنْ الْمْرَاة، وَلَكِنْ الْمْرَاة هِيَ اللِّي جَاتْ مْنْ الرَّاجْلْ،</div>
<div class="v" id="v9"><span class="vn">9</span> وْمَاشِي الرَّاجْلْ هُوَ اللِّي تّْخْلَقْ عْلَى وْدّْ الْمْرَاة، وَلَكِنْ الْمْرَاة هِيَ اللِّي تّْخَلْقَاتْ عْلَى وْدّْ الرَّاجْلْ.</div>
<div class="v" id="v10"><span class="vn">10</span> هَادْشِّي عْلَاشْ خَاصّْ الْمْرَاة تْكُونْ عَنْدْهَا السُّلْطَة عْلَى رَاسْهَا عْلَى وْدّْ الْمَلَايْكَة.</div>
<div class="v" id="v11"><span class="vn">11</span> وْهَكَّا فْالرَّبّْ، رَاهْ الرَّاجْلْ مَا يْقْدَرْشْ يْبْقَى بْلَا مْرَاة، وْالْمْرَاة مَا تْقْدَرْشْ تْبْقَى بْلَا رَاجْلْ.</div>
<div class="v" id="v12"><span class="vn">12</span> حِيتْ كِمَا جَاتْ الْمْرَاة مْنْ الرَّاجْلْ، حْتَّى الرَّاجْلْ تّْوْلَدْ مْنْ الْمْرَاة، وَلَكِنْ رَاهْ ݣَاعْ الْأُمُورْ مْنْ اللَّهْ.</div>
<div class="v" id="v13"><span class="vn">13</span> إِيوَا نْتُمَ بْرَاسْكُمْ حْكْمُو: وَاشْ يْصْلَاحْ لْلْمْرَاة تْصَلِّي لْلَّهْ وْرَاسْهَا عْرْيَانْ؟</div>
<div class="v" id="v14"><span class="vn">14</span> رَاهْ الطَّبِيعَة بْرَاسْهَا كَتْعَلّْمْكُمْ بْلِّي عِيبْ عْلَى الرَّاجْلْ يْخَلِّي شَعْرُه طْوِيلْ،</div>
<div class="v" id="v15"><span class="vn">15</span> وَلَكِنْ إِلَا طْلْقَاتْ الْمْرَاة شْعَرْهَا رَاهْ هُوَ الْعَزّْ دْيَالْهَا! حِيتْ الشّْعَرْ تّْعْطَى لِيهَا فْبْلَاصْةْ الْغْطَا.</div>
<div class="v" id="v16"><span class="vn">16</span> وْإِلَا كَانْ شِي وَاحْدْ بَاغِي يْعَارْضْ، رَاهْ هَادْشِّي مَاشِي مْنْ عَادْتْنَا وَلَا مْنْ عَادْةْ كْنَايْسْ اللَّهْ.</div>
<div class="v" id="v17"><h2>الْعْشَا دْيَالْ الرَّبّْ</h2><span class="vn">17</span> <span class="br-p"><br><br></span>وْأَنَا مْلِّي كَنْوَصِّيكُمْ بْهَادْشِّي رَانِي مَاشِي كَنْشْكَرْكُمْ، عْلَاحْقَّاشْ الْإِجْتِمَاعَاتْ دْيَالْكُمْ كَيْضَرُّو كْتَرْ مَا كَيْنَفْعُو.</div>
<div class="v" id="v18"><span class="vn">18</span> حِيتْ فْاللّْوّْلْ، سْمَعْتْ بْلِّي مَا كَتْكُونُوشْ مْتَّافْقِينْ مْلِّي كَتّْجَمْعُو فْالْكْنِيسَة، وْكَنْتِيّْقْ شِي حَاجَة مْنْ هَادْشِّي،</div>
<div class="v" id="v19"><span class="vn">19</span> عْلَاحْقَّاشْ لَابْدّْ مَا يْكُونُو بِينَاتْكُمْ شِي جْمَاعَاتْ، بَاشْ حْتَّى هَادُوكْ اللِّي تَابْتِينْ بِينَاتْكُمْ يْبَانُو.</div>
<div class="v" id="v20"><span class="vn">20</span> وْمْلِّي كَتّْجَمْعُو مْعَ بْعْضِيَّاتْكُمْ، رَاهْ مَا كَتّْجَمْعُوشْ بَاشْ تَاكْلُو الْعْشَا دْيَالْ الرَّبّْ،</div>
<div class="v" id="v21"><span class="vn">21</span> حِيتْ مْلِّي كَتَاكْلُو، كُلّْ وَاحْدْ كَيْسْبَقْ وْكَيَاخْدْ عْشَاهْ، وْكَيْبْقَاوْ شِي وْحْدِينْ بْالجُّوعْ، وْوْحْدِينْ خْرِينْ كَيْشَرْبُو حْتَّى كَيْسَكْرُو.</div>
<div class="v" id="v22"><span class="vn">22</span> وَاشْ مَا عَنْدْكُمْ دْيُورْ فِينْ تَاكْلُو وْتْشَرْبُو؟ وْلَّا رَاكُمْ كَتْحْتَقْرُو كْنِيسْةْ اللَّهْ وْكَتْحَشّْمُو النَّاسْ اللِّي مَا عَنْدْهُمْشْ؟ آشْ غَنْݣُولْ لِيكُمْ؟ وَاشْ غَادِي نْشْكَرْكُمْ عْلَى هَادْشِّي؟ لَّا! فْهَادِي مَا غَادِيشْ نْشْكَرْكُمْ!</div>
<div class="v" id="v23"><span class="vn">23</span> <span class="br-p"><br><br></span>حِيتْ دَاكْشِّي اللِّي خْدِيتْ مْنْ الرَّبّْ عْطِيتُو لِيكُمْ تَانِي، بْاللِّي الرَّبّْ يَسُوعْ فْاللِّيلَة اللِّي سَلّْمُوهْ فِيهَا، خْدَا الْخُبْزْ</div>
<div class="v" id="v24"><span class="vn">24</span> وْشْكَرْ اللَّهْ وْقَطّْعُه وْݣَالْ: «هَادَا هُوَ الدَّاتْ دْيَالِي، اللِّي غَنْعْطِيهَا عْلَى قْبَلْكُمْ. دِيرُو هَادْشِّي بَاشْ تّْفَكّْرُونِي».</div>
<div class="v" id="v25"><span class="vn">25</span> وْهَكَّا دَارْ بْالْكَاسْ حْتَّى هُوَ مْنْ بَعْدْ الْعْشَا وْݣَالْ: «هَادْ الْكَاسْ رَاهْ هُوَ الْعَهْدْ الجّْدِيدْ بْالدّْمْ دْيَالِي، دِيرُو هَادْشِّي وَقْتْمَا شْرَبْتُو بَاشْ تّْفَكّْرُونِي».</div>
<div class="v" id="v26"><span class="vn">26</span> حِيتْ كُلّْمَا كْلِيتُو هَادْ الْخُبْزْ، وْشْرَبْتُو هَادْ الْكَاسْ، رَاكُمْ كَتْخَبّْرُو بْمُوتْ الرَّبّْ حْتَّى يْعَاوْدْ يْجِي.</div>
<div class="v" id="v27"><span class="vn">27</span> <span class="br-p"><br><br></span>وْعْلَى هَادْشِّي كُلّْ مْنْ كْلَا هَادْ الْخُبْزْ، وْلَا شْرَبْ هَادْ الْكَاسْ دْيَالْ الرَّبّْ بْلَا مَا يْسْتَحْقّْ، رَاهْ غَيْدْنَبْ فْحَقّْ الدَّاتْ دْيَالْ الرَّبّْ وْالدّْمْ دْيَالُه.</div>
<div class="v" id="v28"><span class="vn">28</span> وَلَكِنْ خَاصّْ كُلّْ وَاحْدْ يْرَاجْعْ رَاسُه، عَادْ يَاكُلْ مْنْ الْخُبْزْ وْيْشْرَبْ مْنْ الْكَاسْ،</div>
<div class="v" id="v29"><span class="vn">29</span> حِيتْ اللِّي كَيَاكُلْ وْكَيْشْرَبْ بْلَا مَا يْفْهَمْ الدَّاتْ دْيَالْ الرَّبّْ، رَاهْ كَيَاكُلْ وْكَيْشْرَبْ الْحُكْمْ عْلَى رَاسُه.</div>
<div class="v" id="v30"><span class="vn">30</span> وْهَادْشِّي عْلَاشْ فِيكُمْ بْزَّافْ اللِّي ضْعَافْ وْمْرَاضْ وْبْزَّافْ اللِّي مَاتُو.</div>
<div class="v" id="v31"><span class="vn">31</span> وْرَاهْ كُونْ حْكَمْنَا عْلَى رَاسْنَا، كُونْ مَا تّْحْكَمْشْ عْلِينَا.</div>
<div class="v" id="v32"><span class="vn">32</span> وَلَكِنْ الرَّبّْ حْكَمْ عْلِينَا بَاشْ يْأَدّْبْنَا وْمَا يْعَاقْبْنَاشْ مْعَ النَّاسْ دْيَالْ الدّْنْيَا.</div>
<div class="v" id="v33"><span class="vn">33</span> عْلَى هَادْشِّي آ خُوتِي، مْلِّي تّْجَمْعُو عْلَى الْعْشَا دْيَالْ الرَّبّْ، تّْسْنَّاوْ بْعْضِيَّاتْكُمْ.</div>
<div class="v" id="v34"><span class="vn">34</span> وْإِلَا كَانْ شِي وَاحْدْ جِيعَانْ، خَاصُّه يَاكُلْ فْدَارُه بَاشْ مَا يْتّْحْكَمْشْ عْلِيكُمْ وْنْتُمَ مْجْمُوعِينْ، وْالْأُمُورْ لْخْرَى غَادِي نْݣُولْ لِيكُمْ أَشْنُو تْدِيرُو فِيهَا مْلِّي نْجِي.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->١كورنتوس ٤‏:١٦؛ فيليبي ٣‏:١٧<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>