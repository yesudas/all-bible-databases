<html><head>
<meta http-equiv="Content-Type" content="text/html;charset=utf-8" />
<title>1Cor 14 &ndash; كُورِنْتُوسْ اللّْوّْلَى &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 14);">
<div id="navbar"><a href="../index.html">الترجمة المغربية القياسية</a> &ndash; <b>كُورِنْتُوسْ اللّْوّْلَى</b> &ndash; <a href="1Cor_1.html">1</a> ... <a href="1Cor_12.html">12</a> <a href="1Cor_13.html">13</a> <b>14</b> <a href="1Cor_15.html">15</a> <a href="1Cor_16.html">16</a> </div><hr>
<h1>1Cor 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>مَوْهِبَةْ النُّبُوَّة وْالْكْلَامْ بْاللُّغَاتْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ رْبَعْطَاشْ</b></span> <span class="br-p"><br><br></span>قَلّْبُو عْلَى الْمْحَبَّة وْبْغِيوْ بْزَّافْ الْمَوَاهِبْ الرُّوحِيَّة، وْبْالْخُصُوصْ مَوْهِبَةْ النُّبُوَّة.</div>
<div class="v" id="v2"><span class="vn">2</span> حِيتْ اللِّي كَيْتّْكَلّْمْ بْشِي لُغَة مَا مْفْهُومَاشْ، مَا كَيْتّْكَلّْمْشْ مْعَ النَّاسْ وَلَكِنْ مْعَ اللَّهْ. عْلَاحْقَّاشْ حْتَّى وَاحْدْ مَا كَيْفَهْمُه وَلَكِنْ بْالرُّوحْ كَيْتّْكَلّْمْ بْالْأَسْرَارْ.</div>
<div class="v" id="v3"><span class="vn">3</span> أَمَّا اللِّي كَيْتّْنَبّْأْ، رَاهْ كَيْتّْكَلّْمْ مْعَ النَّاسْ بَاشْ يْبْنِيهُمْ وْيْشَجّْعْهُمْ وْيْقَوِّيهُمْ.</div>
<div class="v" id="v4"><span class="vn">4</span> اللِّي كَيْتّْكَلّْمْ بْشِي لُغَة مَا مْفْهُومَاشْ كَيْبْنِي رَاسُه، أَمَّا اللِّي كَيْتّْنَبّْأْ رَاهْ كَيْبْنِي الْكْنِيسَة.</div>
<div class="v" id="v5"><span class="vn">5</span> رَانِي بْغِيتْكُمْ كُلّْكُمْ تْتْكَلّْمُو بْلُغَاتْ مَا مْفْهُومِينْشْ، وَلَكِنْ كَنْفَضّْلْ تْتّْنَبّْأُو. حِيتْ اللِّي كَيْتّْنَبّْأْ حْسَنْ مْنْ اللِّي كَيْتّْكَلّْمْ بْلُغَاتْ، مْنْ غِيرْ إِلَا تْرْجَمْ بَاشْ تْتْقَوَّى الْكْنِيسَة.</div>
<div class="v" id="v6"><span class="vn">6</span> إِيوَا دَابَا إِلَا جِيتْ لْعَنْدْكُمْ آ الْخُوتْ، وْتّْكَلّْمْتْ بْلُغَة مَا مْفْهُومَاشْ، بَاشْ غَادِي نّْفَعْكُمْ؟ رَاهْ مَا غَنّْفَعْكُمْ بْوَالُو مْنْ غِيرْ إِلَا تّْكَلّْمْتْ مْعَاكُمْ بْالْوَحْيْ وْلَا بْالْمَعْرِفَة وْلَا بْالنُّبُوَة وْلَا بْالتَّعْلِيمْ.</div>
<div class="v" id="v7"><span class="vn">7</span> <span class="br-p"><br><br></span>رَاهْ حْتَّى الْآلَاتْ الْمُوسِيقِيَّة اللِّي مَا فِيهُمْ حَيَاةْ، بْحَالْ اللِّيرَة وْلَا الْݣِيتَارْ، إِلَا مَا كَانْتْشْ النَّغْمَة دْيَالْهُمْ وَاضْحَة، كِيفَاشْ غَتْفَرّْقْ بِينْ النَّغْمَة دْيَالْ اللِّيرَة وْدْيَالْ الْݣِيتَارْ؟</div>
<div class="v" id="v8"><span class="vn">8</span> وْإِلَا مَا كَانْشْ صُوتْ الْبُوقْ وَاضْحْ، شْكُونْ غَيْوَجّْدْ رَاسُه لْلْحَرْبْ؟</div>
<div class="v" id="v9"><span class="vn">9</span> هَكَّا حْتَّى نْتُمَ إِلَا مَا كْنْتُوشْ كَتّْكَلّْمُو بْكْلَامْ مْفْهُومْ، كِيفَاشْ غَيْتّْعْرَفْ آشْ كَتْݣُولُو؟ غَتْكُونُو بْحَالْ اللِّي كَيْتّْكَلّْمُو فْالْهْوَا.</div>
<div class="v" id="v10"><span class="vn">10</span> رَاهْ بْلَا شْكّْ كَايْنِينْ بْزَّافْ دْيَالْ اللُّغَاتْ فْالدّْنْيَا، وْكُلّْ وَحْدَة فِيهُمْ عَنْدْهَا مْعْنَى،</div>
<div class="v" id="v11"><span class="vn">11</span> إِيوَا إِلَا مَا كَنْتْشْ كَنْعْرَفْ اللُّغَة اللِّي كَيْتّْكَلّْمْ بِيهَا شِي وَاحْدْ، رَاهْ غَنْكُونْ بْرَّانِي بْالنّْسْبَة لِيهْ وْهُوَ غَيْكُونْ بْرَّانِي بْالنّْسْبَة لِيَّ.</div>
<div class="v" id="v12"><span class="vn">12</span> وْهَكَّا حْتَّى نْتُمَ، حِيتْ مْتّْحَمّْسِينْ تْكُونْ عَنْدْكُمْ الْمَوَاهِبْ الرُّوحِيَّة، قَلّْبُو عْلَى اللِّي كَتْبْنِي الْكْنِيسَة كْتَرْ.</div>
<div class="v" id="v13"><span class="vn">13</span> <span class="br-p"><br><br></span>وْعْلَى هَادْشِّي اللِّي كَيْتّْكَلّْمْ بْشِي لُغَة مَا مْعْرُوفَاشْ، خَاصُّه يْصَلِّي بَاشْ يْعْطِيهْ اللَّهْ التَّرْجَمَة دْيَالْ دَاكْشِّي اللِّي كَيْݣُولْ.</div>
<div class="v" id="v14"><span class="vn">14</span> حِيتْ إِلَا صْلِّيتْ بْشِي لُغَة مَا مْعْرُوفَاشْ، رَاهْ رُوحِي كَتْصَلِّي وَلَكِنْ عَقْلِي مَا كَيْسْتَافْدْ وَالُو.</div>
<div class="v" id="v15"><span class="vn">15</span> إِيوَا أَشْنُو الْمَعْمُولْ؟ غَنْصَلِّي بْالرُّوحْ، وْغَنْصَلِّي بْالْعْقَلْ حْتَّى هُوَ، غَنْغَنِّي بْالرُّوحْ، وْغَنْغَنِّي بْالْعْقَلْ حْتَّى هُوَ.</div>
<div class="v" id="v16"><span class="vn">16</span> حِيتْ إِلَا شْكَرْتِي بْالرُّوحْ، كِيفَاشْ هَادَاكْ اللِّي يَالَّاهْ جَا جْدِيدْ غَيْݣُولْ «آمِينْ» عْلَى الشُّكْرْ دْيَالْكْ وْهُوَ مَا عَارْفْشْ آشْ كَتْݣُولْ؟</div>
<div class="v" id="v17"><span class="vn">17</span> بْلَا شْكّْ نْتَ شْكَرْتِي مْزْيَانْ، وَلَكِنْ وَاحْدْ آخُرْ مَا سْتَافْدْ وَالُو.</div>
<div class="v" id="v18"><span class="vn">18</span> كَنْشْكَرْ اللَّهْ حِيتْ كَنْتّْكَلّْمْ بْلُغَاتْ كْتَرْ مْنْ كُلّْ وَاحْدْ فِيكُمْ،</div>
<div class="v" id="v19"><span class="vn">19</span> وَلَكِنْ فْالْكْنِيسَة كَنْبْغِي نْݣُولْ خَمْسَة دْ الْكْلْمَاتْ بْعَقْلِي بَاشْ نْعَلّْمْ بِيهُمْ حْتَّى لْخْرِينْ، فْعُوضْ مَا نْݣُولْ عَشْرَلَافْ كْلْمَة بْلُغَة مَا مْفْهُومَاشْ.</div>
<div class="v" id="v20"><span class="vn">20</span> <span class="br-p"><br><br></span>آ الْخُوتْ، مَا تْكُونُوشْ دْرَارِي صْغَارْ فْالتّْفْكِيرْ دْيَالْكُمْ، وَلَكِنْ كُونُو دْرَارِي صْغَارْ فْالشَّرّْ وْكُونُو نَاضْجِينْ فْالْفْهَامَة.</div>
<div class="v" id="v21"><span class="vn">21</span> رَاهْ مْكْتُوبْ فْكْتَابْ الشّْرَعْ: <span class="br-p"><br><br></span><span class="br-ind"><br><span class="indent">&nbsp;</span></span>«بْلُغَاتْ خْرِينْ وْبْشْفَايْفْ خْرِينْ غَنْتّْكَلّْمْ مْعَ هَادْ الشَّعْبْ، وْوَاخَّا هَكَّاكْ مَا غَادِيشْ يْسَمْعُو لِيَّ، كَيْݣُولْ الرَّبّْ».<br></div>
<div class="v" id="v22"><span class="vn">22</span> <span class="br-p"><br><br></span>وْهَكَّا رَاهْ اللُّغَاتْ عَلَامَة مَاشِي لْلْمُومْنِينْ وَلَكِنْ لْهَادُوكْ اللِّي مَا كَيْآمْنُوشْ. أَمَّا النُّبُوَّة رَاهَا مَاشِي لْهَادُوكْ اللِّي مَا كَيْآمْنُوشْ، وَلَكِنْ لْلْمُومْنِينْ.</div>
<div class="v" id="v23"><span class="vn">23</span> إِلَا تّْجَمْعَاتْ الْكْنِيسَة كُلّْهَا وْكَانْ كُلّْشِي كَيْتّْكَلّْمْ بْلُغَاتْ، وْدَخْلُو شِي وْحْدِينْ مَا قَارْيِينْشْ، وْلَا مَاشِي مُومْنِينْ، وَاشْ مَا غَادِيشْ يْݣُولُو رَاكُمْ كَتْخَرّْفُو؟</div>
<div class="v" id="v24"><span class="vn">24</span> وَلَكِنْ إِلَا كَانْ كُلّْشِي كَيْتّْنَبّْأْ، وْدْخَلْ شِي حَدّْ مَاشِي مُومْنْ وْلَا مَا قَارِيشْ، رَاهْ كُلّْشِي غَيْلُومُه وْكُلّْشِي غَيْحْكَمْ عْلِيهْ،</div>
<div class="v" id="v25"><span class="vn">25</span> وْغَيْبَانُو أَسْرَارْ قَلْبُه وْغَيْرْكَعْ وْيْسْجَدْ لْلَّهْ وْيْعْتَرْفْ بْلِّي بْالصَّحْ اللَّهْ فِيكُمْ.</div>
<div class="v" id="v26"><h2>النِّظَامْ دْيَالْ الْعِبَادَة فْالْكْنِيسَة</h2><span class="vn">26</span> <span class="br-p"><br><br></span>إِيوَا أَشْنُو خَاصّْ يْتْدَارْ آ الْخُوتْ؟ مْلِّي تّْجَمْعُو، وْكُلّْ وَاحْدْ مْنّْكُمْ عَنْدُه مَزْمُورْ، عَنْدُه تَعْلِيمْ، عَنْدُه وَحْيْ، عَنْدُه لُغَة، عَنْدُه تَرْجَمَة، خَاصّْ كُلّْ هَادْشِّي يْكُونْ بَاشْ تْبْنِيوْ بْعْضِيَّاتْكُمْ.</div>
<div class="v" id="v27"><span class="vn">27</span> إِلَا كَانْ شِي حَدّْ كَيْتّْكَلّْمْ بْشِي لُغَة، خَاصّْ يْتّْكَلّْمُو جُوجْ وْلَا تْلَاتَة بْالتَّرْتِيبْ، وْوَاحْدْ يْكُونْ كَيْتَرْجَمْ.</div>
<div class="v" id="v28"><span class="vn">28</span> وَلَكِنْ إِلَا مَا كَايْنْشْ شِي مُتَرْجِمْ، خَاصّْ اللِّي كَيْتّْكَلّْمْ بْشِي لُغَة يْسْكُتْ فْالْكْنِيسَة وْيْتّْكَلّْمْ مْعَ نْفْسُه وْمْعَ اللَّهْ.</div>
<div class="v" id="v29"><span class="vn">29</span> وْاللِّي عَنْدْهُمْ النُّبُوَّة، خَاصّْ يْتّْكَلّْمُو جُوجْ وْلَا تْلَاتَة، وْلْخْرِينْ يْمَيّْزُو كْلَامْهُمْ.</div>
<div class="v" id="v30"><span class="vn">30</span> وَلَكِنْ إِلَا وْحَى اللَّهْ لْشِي وَاحْدْ مْنْ اللِّي ݣَالْسِينْ، خَاصّْ اللّْوّْلْ يْسْكُتْ،</div>
<div class="v" id="v31"><span class="vn">31</span> حِيتْ تْقَدْرُو كُلّْكُمْ تْتّْنَبّْأُو وَاحْدْ بْوَاحْدْ، بَاشْ كُلّْشِي يْتّْعَلّْمْ وْكُلّْشِي يْتّْشَجّْعْ.</div>
<div class="v" id="v32"><span class="vn">32</span> وْأَرْوَاحْ الْأَنْبِيَا رَاهَا كَتْطِيعْ الْأَنْبِيَا،</div>
<div class="v" id="v33"><span class="vn">33</span> حِيتْ اللَّهْ مَاشِي إِلَاهْ دْ الْفُوضَى وَلَكِنْ إِلَاهْ دْ الْهْنَا. <span class="br-p"><br><br></span>وْكِمَا كَايْنْ فْݣَاعْ الْكْنَايْسْ دْيَالْ الْمْقَدّْسِينْ،</div>
<div class="v" id="v34"><span class="vn">34</span> خَاصّْ الْعْيَالَاتْ يْسَكْتُو فْالْكْنَايْسْ، حِيتْ مَا مْسْمُوحْشْ لِيهُمْ يْتّْكَلّْمُو، وَلَكِنْ خَاصّْهُمْ يْطِيعُو كِيفْ كَيْوَصِّي الشّْرَعْ.</div>
<div class="v" id="v35"><span class="vn">35</span> وْإِلَا بْغَاوْ يْتّْعَلّْمُو شِي حَاجَة، خَاصّْهُمْ يْسْوّْلُو رْجَالْهُمْ فْالدَّارْ، حِيتْ عِيبْ تْهْضَرْ الْمْرَاة فْالْكْنِيسَة.</div>
<div class="v" id="v36"><span class="vn">36</span> وَاشْ مْنْ عَنْدْكُمْ خْرَجْ كْلَامْ اللَّهْ؟ وْلَا غِيرْ لِيكُمْ بُوحْدْكُمْ وْصَلْ؟</div>
<div class="v" id="v37"><span class="vn">37</span> إِلَا كَانْ شِي وَاحْدْ كَيْحْسَبْ رَاسُه نْبِي وْلَا عَنْدُه شِي مَوْهِبَة رُوحِيَّة، رَاهْ خَاصُّه يْعْرَفْ مْزْيَانْ بْلِّي هَادْشِّي اللِّي كْتَبْتْ لِيكُمْ هُوَ أَمْرْ مْنْ الرَّبّْ،</div>
<div class="v" id="v38"><span class="vn">38</span> وَلَكِنْ إِلَا شِي وَاحْدْ مَا كَيْعْتَرْفْشْ بْهَادْشِّي، رَاهْ حْتَّى هُوَ مَا كَيْتّْعْتَرْفْشْ بِيهْ.</div>
<div class="v" id="v39"><span class="vn">39</span> <span class="br-p"><br><br></span>عْلَى هَادْشِّي آ الْخُوتْ، طْلْبُو النُّبُوَّة وْمَا تْمَنْعُوشْ اللِّي بْغَا يْتّْكَلّْمْ بْلُغَاتْ.</div>
<div class="v" id="v40"><span class="vn">40</span> وَلَكِنْ خَاصّْ كُلّْشِي يْكُونْ بْالْإِحْتِرَامْ وْبْالنِّضَامْ.</div>
</div>
<!-- PARSED ABOVE; EDITING MAY BREAK PARSER -->
</body></html>