<html><head>
<meta http-equiv="Content-Type" content="text/html;charset=utf-8" />
<title>1Cor 7 &ndash; كُورِنْتُوسْ اللّْوّْلَى &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 7);">
<div id="navbar"><a href="../index.html">الترجمة المغربية القياسية</a> &ndash; <b>كُورِنْتُوسْ اللّْوّْلَى</b> &ndash; <a href="1Cor_1.html">1</a> ... <a href="1Cor_5.html">5</a> <a href="1Cor_6.html">6</a> <b>7</b> <a href="1Cor_8.html">8</a> <a href="1Cor_9.html">9</a> ... <a href="1Cor_16.html">16</a> </div><hr>
<h1>1Cor 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الزّْوَاجْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ السَّابْعْ</b></span> <span class="br-p"><br><br></span>أَمَّا مْنْ جِهْةْ الْأُمُورْ اللِّي كْتَبْتُو لِيَّ عْلِيهَا، رَاهْ حْسَنْ لْلرَّاجْلْ مَا يْمَسّْ حْتَّى شِي مْرَاة.</div>
<div class="v" id="v2"><span class="vn">2</span> وَلَكِنْ بَاشْ مَا يْكُونْشْ الْفْسَادْ، خَاصّْ كُلّْ رَاجْلْ تْكُونْ عَنْدُه مْرَاتُه وْكُلّْ مْرَاة يْكُونْ عَنْدْهَا رَاجْلْهَا،</div>
<div class="v" id="v3"><span class="vn">3</span> وْخَاصّْ الرَّاجْلْ يْعْطِي لْلْمْرَاة حَقّْهَا فْالزّْوَاجْ، وْخَاصّْ الْمْرَاة حْتَّى هِيَ تْعْطِي لْلرَّاجْلْ حَقُّه فْالزّْوَاجْ.</div>
<div class="v" id="v4"><span class="vn">4</span> رَاهْ الْمْرَاة مَا عَنْدْهَاشْ السُّلْطَة عْلَى الدَّاتْ دْيَالْهَا، حِيتْ دْيَالْ رَاجْلْهَا. وْالرَّاجْلْ حْتَّى هُوَ مَا عَنْدُوشْ السُّلْطَة عْلَى الدَّاتْ دْيَالُه، حِيتْ دْيَالْ مْرَاتُه.</div>
<div class="v" id="v5"><span class="vn">5</span> وْحْتَّى وَاحْدْ مَا خَاصُّه يْمْنَعْ لَاخُرْ مْنْ الدَّاتْ دْيَالُه مْنْ غِيرْ إِلَا كْنْتُو مْتَّافْقِينْ عْلَى شِي وَقْتْ، بَاشْ يْكُونْ عَنْدْكُمْ وَقْتْ خَاصّْ لْلصّْلَاة. وْمْنْ بَعْدْ رْجْعُو مْعَ بْعْضِيَّاتْكُمْ بَاشْ مَا يْجَرّْبْكُمْشْ الشِّيطَانْ، عْلَاحْقَّاشْ مَا تْقَدْرُوشْ تْتْحَكّْمُو فْرَاسْكُمْ.</div>
<div class="v" id="v6"><span class="vn">6</span> كَنْݣُولْ هَادْشِّي مَاشِي بَاشْ نْآمْرْكُمْ، وَلَكِنْ بَاشْ نْنْصَحْكُمْ.</div>
<div class="v" id="v7"><span class="vn">7</span> وْرَانِي كَنْتّْمَنَّى يْكُونُو ݣَاعْ النَّاسْ بْحَالِي. وَلَكِنْ كُلّْ وَاحْدْ تّْعْطَاتُه مَوْهِبَة مْنْ عَنْدْ اللَّهْ، وَاحْدْ تّْعْطَاتُه حَاجَة وْلَاخُرْ تّْعْطَاتُه حَاجَة خْرَى.</div>
<div class="v" id="v8"><span class="vn">8</span> <span class="br-p"><br><br></span>وْكَنْݣُولْ لْلِّي مَا مْزَوّْجِينْشْ وْلْلْهْجَّالَاتْ، رَاهْ خْيَرْ لِيهُمْ إِلَا بْقَاوْ بْحَالِي.</div>
<div class="v" id="v9"><span class="vn">9</span> وَلَكِنْ إِلَا مَا قَدْرُوشْ يْتّْحَكّْمُو فْرَاسْهُمْ حْسَنْ لِيهُمْ يْتّْزَوّْجُو، حِيتْ الزّْوَاجْ حْسَنْ مْنْ الْعْدَابْ دْ الشَّهْوَة.</div>
<div class="v" id="v10"><span class="vn">10</span> أَمَّا اللِّي مْزَوّْجِينْ، رَانِي كَنْوَصِّيهُمْ، مَاشِي أَنَا وَلَكِنْ الرَّبّْ، بَاشْ مَا تّْفَارْقْشْ الْمْرَاة مْعَ رَاجْلْهَا،<sup class="fnm"><a name="fnm1" href="#fn1">1</a></sup></div>
<div class="v" id="v11"><span class="vn">11</span> وَلَكِنْ إِلَا تّْفَارْقَاتْ مْعَاهْ، خَاصّْهَا تْبْقَى بْلَا زْوَاجْ وْلَا تْتْصَالْحْ مْعَ رَاجْلْهَا. وْالرَّاجْلْ مَا خَاصُّوشْ يْتّْفْرَقْ عْلَى مْرَاتُه.</div>
<div class="v" id="v12"><span class="vn">12</span> <span class="br-p"><br><br></span>أَمَّا لْخْرِينْ، رَاهْ أَنَا اللِّي كَنْݣُولْ لِيهُمْ مَاشِي الرَّبّْ: إِلَا شِي خُو مُومْنْ عَنْدُه مْرَاة مَاشِي مُومْنَة وْبْغَاتْ تْبْقَى عَايْشَة مْعَاهْ، مَا خَاصُّوشْ يْتّْفْرَقْ عْلِيهَا.</div>
<div class="v" id="v13"><span class="vn">13</span> وْإِلَا شِي أُخْتْ عَنْدْهَا رَاجْلْ مَاشِي مُومْنْ وْبْغَا يْبْقَى عَايْشْ مْعَاهَا، مَا خَاصّْهَاشْ تّْفْرَقْ عْلِيهْ.</div>
<div class="v" id="v14"><span class="vn">14</span> حِيتْ الرَّاجْلْ اللِّي مَاشِي مُومْنْ كَيْتّْقَدّْسْ بْمْرَاتُه، وْالْمْرَاة اللِّي مَاشِي مُومْنَة كَتّْقَدّْسْ بْرَاجْلْهَا، وَإِلَّا رَاهْ وْلَادْكُمْ غَيْكُونُو مْنْجُوسِينْ، وَلَكِنْ دَابَا رَاهُمْ مْقَدّْسِينْ عَنْدْ اللَّهْ.</div>
<div class="v" id="v15"><span class="vn">15</span> وَلَكِنْ إِلَا هَادَاكْ اللِّي مَاشِي مُومْنْ هُوَ اللِّي طَلّْقْ، يْطَلّْقْ، حِيتْ الْخُو الْمُومْنْ وْلَا الْأُخْتْ الْمُومْنَة مَا مْلْزُومْشْ عْلِيهُمْ يْبْقَاوْ فْهَادْ الزّْوَاجْ. اللَّهْ رَاهْ عَيّْطْ لِيكُمْ بَاشْ تْعِيشُو فْالْهْنَا.</div>
<div class="v" id="v16"><span class="vn">16</span> حِيتْ كِيفَاشْ غَتْعَرْفِي آ الْمْرَاة بْلِّي رَاجْلْكْ غَيْنْجَا عْلَى يْدِّيكْ؟ وْلَا كِيفَاشْ غَتْعْرَفْ آ الرَّاجْلْ بْلِّي مْرَاتْكْ غَتْنْجَا عْلَى يْدِّيكْ؟</div>
<div class="v" id="v17"><h2>كُلّْ وَاحْدْ يْعِيشْ كِيفْ عْطَاهْ الرَّبّْ وْكِيفْ خْتَارُه اللَّهْ</h2><span class="vn">17</span> <span class="br-p"><br><br></span>رَاهْ خَاصّْ كُلّْ وَاحْدْ يْعِيشْ كِيفْ عْطَاهْ الرَّبّْ وْكِيفْ خْتَارُه اللَّهْ، وْهَكَّا كَنْآمْرْ فْݣَاعْ الْكْنَايْسْ.</div>
<div class="v" id="v18"><span class="vn">18</span> إِيوَا اللِّي خْتَارُه اللَّهْ وْهُوَ مْخَتّْنْ، مَا خَاصُّوشْ يْوَلِّي بْحَالْ إِلَا مَا مْخَتّْنْشْ. وْاللِّي خْتَارُه اللَّهْ مَا مْخَتّْنْشْ، مَا خَاصُّوشْ يْتّْخَتّْنْ.</div>
<div class="v" id="v19"><span class="vn">19</span> حِيتْ إِلَا مْخَتّْنِينْ وْلَا مَا مْخَتّْنِينْشْ رَاهْ مَاشِي مُهِمّْ، اللِّي مُهِمّْ هُوَ نْدِيرُو بْوْصِيَّاتْ اللَّهْ.</div>
<div class="v" id="v20"><span class="vn">20</span> خَاصّْ كُلّْ وَاحْدْ يْبْقَى كِيفْ كَانْ مْلِّي خْتَارُه اللَّهْ.</div>
<div class="v" id="v21"><span class="vn">21</span> وَاشْ مْلِّي خْتَارْكْ اللَّهْ كْنْتِ عَبْدْ؟ إِيوَا مَا يْهَمّْكْشْ. وَلَكِنْ إِلَا قْدَرْتِي تْوَلِّي حُرّْ، غْتَنْمْ الْفُرْصَة دْغْيَا.</div>
<div class="v" id="v22"><span class="vn">22</span> حِيتْ اللِّي خْتَارُه الرَّبّْ وْهُوَ عَبْدْ كَيْوَلِّي حُرّْ فْالرَّبّْ، وْهَكَّا حْتَّى اللِّي كَانْ حُرّْ وْخْتَارُه الرَّبّْ كَيْوَلِّي عَبْدْ لْلْمَسِيحْ.</div>
<div class="v" id="v23"><span class="vn">23</span> رَاهْ اللَّهْ شْرَاكُمْ وْدْفَعْ التَّمَنْ، إِيوَا مَا خَاصّْكُمْشْ تْوَلِّيوْ عْبِيدْ لْلنَّاسْ.</div>
<div class="v" id="v24"><span class="vn">24</span> خَاصّْ كُلّْ وَاحْدْ فِيكُمْ آ الْخُوتْ، يْبْقَى تَابْتْ قُدَّامْ اللَّهْ كِيفْ خْتَارُه مْنْ قْبَلْ.</div>
<div class="v" id="v25"><h2>النَّاسْ اللِّي مَا مْزَوّْجِينْشْ وْالْهْجَّالَاتْ</h2><span class="vn">25</span> <span class="br-p"><br><br></span>بْالنّْسْبَة لْلْعَزْبَاتْ، مَا عَنْدِيشْ شِي وْصِيَّة خَاصَّة بِيهُمْ مْنْ الرَّبّْ، وَلَكِنْ أَنَا كَنْعْطِي الرَّيْ دْيَالِي وْتْقَدْرُو تِّيقُو بِيَّ عْلَى حْسَابْ الرَّحْمَة اللِّي عْطَانِي الرَّبّْ.</div>
<div class="v" id="v26"><span class="vn">26</span> رَاهْ كَنْضَنّْ بْلِّي بْسْبَابْ الْوَقْتْ الصّْعِيبْ اللِّي كَايْنْ دَابَا، خْيَرْ لْلْوَاحْدْ يْبْقَى كِمَا هُوَ.</div>
<div class="v" id="v27"><span class="vn">27</span> إِلَا كْنْتِ مْزَوّْجْ، بْلَا مَا تْقَلّْبْ عْلَى الطّْلَاقْ. إِلَا مَا كْنْتِيشْ مْزَوّْجْ، بْلَا مَا تْقَلّْبْ تّْزَوّْجْ،</div>
<div class="v" id="v28"><span class="vn">28</span> وَلَكِنْ إِلَا تّْزَوّْجْتِي رَاكْ مَا دْنَبْتِيشْ، وْإِلَا تّْزَوّْجَاتْ الْعَزْبَة حْتَّى هِيَ رَاهَا مَا دَنْبَاتْشْ، وَلَكِنْ بْحَالْ هَادُو غَيْلْقَاوْ الْمَشَاكِيلْ فْحْيَاتْهُمْ. وْأَنَا بْغِيتْ نْبَعّْدْ عْلِيكُمْ هَادْ الْمَشَاكِيلْ.</div>
<div class="v" id="v29"><span class="vn">29</span> <span class="br-p"><br><br></span>وْنْݣُولْ لِيكُمْ آ الْخُوتْ، رَاهْ مَا بْقَى وَقْتْ، وْمْنْ دَابَا خَاصّْ الرّْجَالْ اللِّي مْزَوّْجِينْ يْكُونُو بْحَالْ إِلَا مَا مْزَوّْجِينْشْ،</div>
<div class="v" id="v30"><span class="vn">30</span> وْاللِّي كَيْبْكِيوْ بْحَالْ إِلَا مَا كَيْبْكِيوْشْ، وْاللِّي كَيْفَرْحُو بْحَالْ إِلَا مَا كَيْفَرْحُوشْ، وْاللِّي كَيْشْرِيوْ بْحَالْ إِلَا مَا كَيْمَلْكُوشْ دَاكْشِّي اللِّي شْرَاوْ،</div>
<div class="v" id="v31"><span class="vn">31</span> وْاللِّي كَيْخَدْمُو بَاشْ يْرَبْحُو هَادْ الدّْنْيَا بْحَالْ إِلَا مَا كَيْرَبْحُوشْ، حِيتْ هَادْ الدّْنْيَا بْدَاكْشِّي اللِّي فِيهَا مَا دَايْمَاشْ.</div>
<div class="v" id="v32"><span class="vn">32</span> مَا بْغِيتْكُمْشْ تْرَفْدُو الْهَمّْ. رَاهْ اللِّي مَا مْزَوّْجْشْ كَيْدِّيهَا فْالْأُمُورْ دْيَالْ الرَّبّْ وْكِيفَاشْ يْرْضِي الرَّبّْ،</div>
<div class="v" id="v33"><span class="vn">33</span> وَلَكِنْ اللِّي مْزَوّْجْ كَيْدِّيهَا فْأُمُورْ الدّْنْيَا وْكِيفَاشْ يْرْضِي مْرَاتُه،</div>
<div class="v" id="v34"><span class="vn">34</span> وْبَالُه مْقَسّْمْ. وْهَكَّا حْتَّى الْمْرَاة اللِّي مَا مْزَوّْجَاشْ وْالْعَزْبَة كَتْدِّيهَا فْالْأُمُورْ دْيَالْ الرَّبّْ وْكِيفَاشْ تْكُونْ مْقَدّْسَة فْالدَّاتْ وْفْالرُّوحْ، وَلَكِنْ اللِّي مْزَوّْجَة كَتْدِّيهَا فْأُمُورْ الدّْنْيَا وْكِيفَاشْ تْرْضِي رَاجْلْهَا.</div>
<div class="v" id="v35"><span class="vn">35</span> كَنْݣُولْ لِيكُمْ هَادْشِّي لْمْصْلَحْتْكُمْ، مَاشِي بَاشْ نْكَتّْفْكُمْ وَلَكِنْ بَاشْ تْخَدْمُو الرَّبّْ بْكُلّْ حُرِيَّة وْمْنْ كُلّْ قَلْبْكُمْ.</div>
<div class="v" id="v36"><span class="vn">36</span> <span class="br-p"><br><br></span>إِلَا كَانْ شِي وَاحْدْ كَيْشُوفْ بْلِّي مَا قَادْرْشْ يْتّْحَكّْمْ فْرَاسُه مْعَ خَطِيبْتُه، وْبْلِّي لَازْمْ يْتّْزَوّْجُو. خَاصُّه يْدِيرْ كِمَا بْغَا وْيْتّْزَوّْجُو، رَاهْ مَا كَيْدْنَبْشْ.</div>
<div class="v" id="v37"><span class="vn">37</span> وَلَكِنْ اللِّي صَمّْمْ مْنْ كُلّْ قَلْبُه وْمَا كَانْشْ مْفْرُوضْ عْلِيهْ، وْكَانْ مْتْحَكّْمْ فْرَاسُه وْقَرّْرْ بَاشْ مَا يْتّْزَوّْجْشْ بْالْخَطِيبَة دْيَالُه، رَاهْ غَيْدِيرْ مْزِيَّة.</div>
<div class="v" id="v38"><span class="vn">38</span> إِيوَا اللِّي تّْزَوّْجْ بْخَطِيبْتُه رَاهْ دَارْ مْزِيَّة، وْاللِّي مَا تّْزَوّْجْشْ غَيْكُونْ حْسَنْ بْزَّافْ.</div>
<div class="v" id="v39"><span class="vn">39</span> <span class="br-p"><br><br></span>رَاهْ الْمْرَاة كَيْجْمَعْهَا الشّْرَعْ بْرَاجْلْهَا مَا حَدُّه حَيّْ، وَلَكِنْ إِلَا مَاتْ كَتْوَلِّي حُرَّة بَاشْ تْتْزَوّْجْ بْاللِّي بْغَاتْ مْنْ بِينْ الْمُومْنِينْ بْالرَّبّْ بُوحْدْهُمْ.</div>
<div class="v" id="v40"><span class="vn">40</span> وَلَكِنْ فْرَأْيِي أَنَا، رَاهْ غَتْكُونْ مْبْرُوكَة كْتَرْ إِلَا بْقَاتْ هَكَّا، وْكَنْضَنّْ بْلِّي حْتَّى أَنَا عَنْدِي رُوحْ اللَّهْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ٥‏:٣٢؛ ١٩‏:٩؛ مرقس ١٠‏:١١‏،١٢؛ لوقا ١٦‏:١٨<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>