<html><head>
<meta http-equiv="Content-Type" content="text/html;charset=utf-8" />
<title>1Pet 1 &ndash; بُطْرُسْ اللّْوّْلَى &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Pet', 1);">
<div id="navbar"><a href="../index.html">الترجمة المغربية القياسية</a> &ndash; <b>بُطْرُسْ اللّْوّْلَى</b> &ndash; <b>1</b> <a href="1Pet_2.html">2</a> <a href="1Pet_3.html">3</a> ... <a href="1Pet_5.html">5</a> </div><hr>
<h1>1Pet 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>السّْلَامْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ اللّْوّْلْ</b></span> <span class="br-p"><br><br></span>أَنَا بُطْرُسْ، رَسُولْ يَسُوعْ الْمَسِيحْ، كَنْكْتَبْ لْلنَّاسْ اللِّي عَايْشِينْ فْالْغُرْبَة وْاللِّي مْشَتّْتِينْ فْبُنْتُسْ وْغَلَاطِيَّة وْكَبَّدُوكِيَّة وْآسْيَا وْبِيتِينِيَّة، وْاللِّي تّْخْتَارُو</div>
<div class="v" id="v2"><span class="vn">2</span> عْلَى حْسَابْ الْخُطَّة دْيَالْ اللَّهْ الْآبْ اللِّي وَجّْدْهَا مْنْ قْبَلْ، وْتّْقَدّْسُو بْالرُّوحْ دْيَالُه، بَاشْ يْطِيعُو يَسُوعْ الْمَسِيحْ، وْيْتّْرْشُو بْالدّْمْ دْيَالُه. <span class="br-p"><br><br></span>كَنْطْلَبْ مْنْ اللَّهْ بَاشْ يْكَتّْرْ لِيكُمْ النِّعْمَة وْالْهْنَا!</div>
<div class="v" id="v3"><h2>الرّْجَا فْالْحَيَاةْ الجّْدِيدَة</h2><span class="vn">3</span> <span class="br-p"><br><br></span>يْتْبَارْكْ اللَّهْ بُو رَبّْنَا يَسُوعْ الْمَسِيحْ، اللِّي بْرْحَمْتُه الْكْبِيرَة وْلَدْنَا مْنْ جْدِيدْ لْوَاحْدْ الرّْجَا حَيّْ مْلِّي بْعَتْ يَسُوعْ الْمَسِيحْ مْنْ الْمُوتْ،</div>
<div class="v" id="v4"><span class="vn">4</span> وْلْوَاحْدْ الْوَرْتْ عَمّْرُه مَا غَيْفْنَى وَلَا يْفْسَدْ وَلَا يْدْبَالْ، مْخَبِّيهْ لِيكُمْ اللَّهْ فْالسّْمَا،</div>
<div class="v" id="v5"><span class="vn">5</span> نْتُمَ اللِّي مْحْضِيِّينْ بْقُوَّةْ اللَّهْ بْالْإِيمَانْ، لْلنّْجَا اللِّي مُوجُودْ يْبَانْ فْاللّْخْرْ دْيَالْ الزّْمَانْ.</div>
<div class="v" id="v6"><span class="vn">6</span> رَاكُمْ كَتْفَرْحُو بِيهْ، وَاخَّا دَابَا لَابْدّْ مَا تْحَزْنُو شِي وَقْتْ قْلِيلْ بْسْبَابْ ݣَاعْ نْوَاعْ التَّجْرِبَاتْ،</div>
<div class="v" id="v7"><span class="vn">7</span> بَاشْ يْبَانْ إِيمَانْكُمْ الْحْقِيقِي. وْرَاهْ كِمَا كَتْصَفِّي الْعَافْيَة الدّْهَبْ، هَكَّا حْتَّى إِيمَانْكُمْ اللِّي غْلَى بْزَّافْ مْنْ الدّْهَبْ كَيْتّْجَرّْبْ. وْبْسْبَابْ الْإِيمَانْ غَتْرَبْحُو الشُّكْرْ وْالْعَزّْ وْالْكَرَامَة مْلِّي غَيْرْجَعْ يَسُوعْ الْمَسِيحْ،</div>
<div class="v" id="v8"><span class="vn">8</span> اللِّي كَتْبْغِيوْهْ وَاخَّا مَا شْفْتُوهْشْ، وْكَتْآمْنُو بِيهْ وَاخَّا مَا كَتْشُوفُوهْشْ دَابَا، دَاكْشِّي عْلَاشْ رَاكُمْ فْرْحَانِينْ فَرْحَة كْبِيرَة مَا كَتّْوْصَفْشْ،</div>
<div class="v" id="v9"><span class="vn">9</span> حِيتْ وْصَلْتُو لْلْغَرَضْ دْ إِيمَانْكُمْ، اللِّي هُوَ النّْجَا دْيَالْ نْفُوسْكُمْ.</div>
<div class="v" id="v10"><span class="vn">10</span> <span class="br-p"><br><br></span>هَادْ النّْجَا هُوَ اللِّي قَلّْبُو وْفَتّْشُو عْلِيهْ الْأَنْبِيَا، اللِّي تّْنَبّْأُو عْلَى النِّعْمَة اللِّي تّْعْطَاتْكُمْ،</div>
<div class="v" id="v11"><span class="vn">11</span> وْقَلّْبُو بَاشْ يْعَرْفُو الْوَقْتْ وْالْحَالَة اللِّي نَبّْهْهُمْ لِيهَا رُوحْ الْمَسِيحْ اللِّي فِيهُمْ، مْلِّي شْهَدْ لِيهُمْ مْنْ قْبَلْ عْلَى الْعْدَابْ اللِّي كَيْتّْسَنَّى الْمَسِيحْ وْالْعَزّْ اللِّي غَيْكُونْ مْنْ بَعْدْ.</div>
<div class="v" id="v12"><span class="vn">12</span> وْبَانْ لِيهُمْ بْلِّي هَادْ الْأُمُورْ مَاشِي لِيهُمْ، وَلَكِنْ تّْعْطَاتْ لِيكُمْ نْتُمَ، وْدَابَا رَاهْ خَبّْرُوكُمْ بِيهَا النَّاسْ اللِّي كَيْخَبّْرُو بْالْإِنْجِيلْ بْقُوَّةْ الرُّوحْ الْقُدُسْ اللِّي جَا مْنْ السّْمَا، وْرَاهْ حْتَّى الْمَلَايْكَة بْغَاوْ يْعَرْفُو هَادْ الْأُمُورْ كْتَرْ.</div>
<div class="v" id="v13"><h2>خَاصّْنَا نْعِيشُو حَيَاةْ مْقَدّْسَة</h2><span class="vn">13</span> <span class="br-p"><br><br></span>عْلَى هَادْشِّي كُونُو عْلَى بَالْ وْكُونُو مْوَݣّْضِينْ، وْدِيرُو رْجَاكُمْ كُلُّه فْالنِّعْمَة اللِّي غَتّْعْطَاكُمْ مْلِّي غَيْرْجَعْ يَسُوعْ الْمَسِيحْ.</div>
<div class="v" id="v14"><span class="vn">14</span> كُونُو طَايْعِينْ بْحَالْ الدّْرَارِي الصّْغَارْ وْمَا تّْبْعُوشْ الشَّهَوَاتْ اللِّي كَانُو عَنْدْكُمْ مْنْ زْمَانْ قْبَلْ مَا تْعَرْفُو الْمَسِيحْ،</div>
<div class="v" id="v15"><span class="vn">15</span> وَلَكِنْ كُونُو حْتَّى نْتُمَ مْقَدّْسِينْ فْكُلّْ حَاجَة كَتْدِيرُوهَا بْحَالْ الْقُدُّوسْ اللِّي عَيّْطْ لِيكُمْ.</div>
<div class="v" id="v16"><span class="vn">16</span> عْلَاحْقَّاشْ كْتَابْ اللَّهْ كَيْݣُولْ: «كُونُو مْقَدّْسِينْ حِيتْ أَنَا قُدُّوسْ».</div>
<div class="v" id="v17"><span class="vn">17</span> وْإِلَا كْنْتُو كَتْݣُولُو لْلَّهْ بُونَا، وْهُوَ اللِّي كَيْحْكَمْ عْلَى كُلّْ وَاحْدْ عْلَى حْسَابْ الْأَعْمَالْ بْلَا مَا يْتْحَيّْزْ لْحَدّْ، إِيوَا عِيشُو حْيَاتْكُمْ فْالْخُوفْ دْيَالُه فْهَادْ الدّْنْيَا بْحَالْ الْبْرَّانِيِّينْ،</div>
<div class="v" id="v18"><span class="vn">18</span> وْخَاصّْكُمْ تْكُونُو عَارْفِينْ بْلِّي رَاكُمْ تّْفْدِيتُو مَاشِي عْلَى وْدّْ حْيَاتْكُمْ الْقْدِيمَة، اللِّي وْرَتُّوهَا مْنْ جْدُودْكُمْ بْالْحَاجَاتْ اللِّي مَا عَنْدْهَا قِيمَة بْحَالْ الْفْضَّة وْالدّْهَبْ،</div>
<div class="v" id="v19"><span class="vn">19</span> وَلَكِنْ بْالدّْمْ الْغَالِي، بْحَالْ دْمّْ الْخْرُوفْ اللِّي مَا فِيهْ لَا عِيبْ وَلَا لُومْ، دْمّْ الْمَسِيحْ،</div>
<div class="v" id="v20"><span class="vn">20</span> اللِّي خْتَارُه اللَّهْ مْنْ قْبَلْ مَا تّْخْلَقْ الدّْنْيَا، وْبَانْ عْلَى وْدّْكُمْ فْهَادْ لِيَّامْ اللّْخْرَة.</div>
<div class="v" id="v21"><span class="vn">21</span> وْرَاكُمْ بِيهْ كَتْآمْنُو بْاللَّهْ اللِّي بَعْتُه مْنْ بِينْ الْمُوتَى وْعْطَاهْ الْعَزّْ، وْهَكَّا وْلَّى إِيمَانْكُمْ وْرْجَاكُمْ فْاللَّهْ.</div>
<div class="v" id="v22"><span class="vn">22</span> <span class="br-p"><br><br></span>وْمْلِّي طْعْتُو الْحَقّْ، نْقِّيتُو نْفُوسْكُمْ وْوْلَّاتْ عَنْدْكُمْ مْحَبَّةْ الْخُوتْ اللِّي مَا فِيهَا نِفَاقْ، إِيوَا بْغِيوْ بْعْضِيَّاتْكُمْ بْمْحَبَّة قْوِيَّة مْنْ كُلّْ قَلْبْكُمْ.</div>
<div class="v" id="v23"><span class="vn">23</span> رَاكُمْ تّْوْلَدْتُو مْنْ جْدِيدْ مَاشِي مْنْ زْرِّيعَة كَتْفْنَى، وَلَكِنْ مْنْ زْرِّيعَة مَا كَتْفْنَاشْ، هِيَ كْلْمَةْ اللَّهْ الْحَيَّة اللِّي كَتْبْقَى عْلَى الدّْوَامْ.</div>
<div class="v" id="v24"><span class="vn">24</span> عْلَاحْقَّاشْ كْتَابْ اللَّهْ كَيْݣُولْ: «النَّاسْ كُلّْهُمْ بْحَالْ الرّْبِيعْ وْالْعَزّْ دْيَالْهُمْ بْحَالْ نُوَّارْ الرّْبِيعْ. الرّْبِيعْ كَيْيْبَسْ وْالنُّوَارْ دْيَالُه كَيْطِيحْ،</div>
<div class="v" id="v25"><span class="vn">25</span> وَلَكِنْ كْلْمَةْ الرَّبّْ كَتْبْقَى تَابْتَة عْلَى الدّْوَامْ». وْهَادْ الْكْلْمَة هِيَ الْإِنْجِيلْ اللِّي تْخَبّْرْتُو بِيهْ.</div>
</div>
<!-- PARSED ABOVE; EDITING MAY BREAK PARSER -->
</body></html>