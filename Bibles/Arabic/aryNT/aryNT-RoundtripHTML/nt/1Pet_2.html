<html><head>
<meta http-equiv="Content-Type" content="text/html;charset=utf-8" />
<title>1Pet 2 &ndash; بُطْرُسْ اللّْوّْلَى &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Pet', 2);">
<div id="navbar"><a href="../index.html">الترجمة المغربية القياسية</a> &ndash; <b>بُطْرُسْ اللّْوّْلَى</b> &ndash; <a href="1Pet_1.html">1</a> <b>2</b> <a href="1Pet_3.html">3</a> <a href="1Pet_4.html">4</a> <a href="1Pet_5.html">5</a> </div><hr>
<h1>1Pet 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْمَسِيحْ هُوَ الْحَجْرَة الْحَيَّة</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّانِي</b></span> <span class="br-p"><br><br></span>إِيوَا رْمِيوْ عْلِيكُمْ ݣَاعْ الْخُبْتْ وْݣَاعْ الْخْدِيعَة وْالنِّفَاقْ وْالْحْسَدْ وْالْهَضْرَة فْالنَّاسْ،</div>
<div class="v" id="v2"><span class="vn">2</span> وْبْحَالْ الدّْرَارِي اللِّي عَادْ تّْزَادُو، تّْشْهَّاوْ الْحْلِيبْ الرُّوحِي الصَّافِي بَاشْ تْكَبْرُو بِيهْ وْتْنْجَاوْ،</div>
<div class="v" id="v3"><span class="vn">3</span> إِلَا كْنْتُو دْقْتُو شْحَالْ الرَّبّْ مْزْيَانْ.</div>
<div class="v" id="v4"><span class="vn">4</span> قَرّْبُو لْعَنْدُه، رَاهْ هُوَ الْحَجْرَة الْحَيَّة اللِّي مَا بْغَاوْهَاشْ النَّاسْ، وَلَكِنْ خْتَارْهَا اللَّهْ وْهِيَ غَالْيَة عَنْدُه.</div>
<div class="v" id="v5"><span class="vn">5</span> إِيوَا كُونُو حْتَّى نْتُمَ بْحَالْ الْحْجَرْ الْحَيّْ اللِّي غَيْتّْبْنَى بِيهْ بِيتْ اللَّهْ الرُّوحِي، وْكُونُو رْجَالْ الدِّينْ مْقَدّْسِينْ بَاشْ تْقَدّْمُو دْبَايْحْ رُوحِيَّة مْقْبُولَة عَنْدْ اللَّهْ بْيَسُوعْ الْمَسِيحْ.</div>
<div class="v" id="v6"><span class="vn">6</span> وْكِيفْ مْكْتُوبْ فْكْتَابْ اللَّهْ: «هَانِي كَنْحَطّْ فْصِهْيَوْنْ الْحَجْرَة دْيَالْ السَّاسْ الْغَالْيَة اللِّي خْتَارِيتْهَا، وْكُلّْ مْنْ تَاقْ فِيهَا عَمّْرُه مَا غَيْنْدَمْ».</div>
<div class="v" id="v7"><span class="vn">7</span> وْهَادْ الْحَجْرَة رَاهَا غَالْيَة عَنْدْكُمْ نْتُمَ اللِّي كَتْآمْنُو، وَلَكِنْ عَنْدْ اللِّي مَا كَيْآمْنُوشْ، «رَاهْ الْحَجْرَة اللِّي مَا بْغَاوْهَاشْ الْبْنَّايَا، هِيَ اللِّي وْلَّاتْ حَجْرَةْ السَّاسْ».</div>
<div class="v" id="v8"><span class="vn">8</span> وْمْكْتُوبْ عَاوْتَانِي فْكْتَابْ اللَّهْ: «هِيَ الْحَجْرَة دْ الْعَتْرَة، وْالصَّخْرَة اللِّي كَتْطِيّْحْ». وْحِيتْ هَادْ النَّاسْ مَا طَاعُوشْ كْلَامْ اللَّهْ، هَادْشِّي اللِّي غَيْجْرَا لِيهُمْ.</div>
<div class="v" id="v9"><span class="vn">9</span> وَلَكِنْ نْتُمَ رَاكُمْ سُلَالَة خْتَارْهَا اللَّهْ، وْجْمَاعَة مَلَكِيَّة دْ رْجَالْ الدِّينْ، وْأُمَّة مْقَدّْسَة، وْشَعْبْ دْيَالْ اللَّهْ، خْتَارْكُمْ بَاشْ تْخَبّْرُو بْالْأَعْمَالْ الْعْظِيمَة، دْيَالْ هَادَاكْ اللِّي خَرّْجْكُمْ مْنْ الضّْلَامْ لْلنُّورْ دْيَالُه الْعْجِيبْ.</div>
<div class="v" id="v10"><span class="vn">10</span> نْتُمَ مَا كْنْتُوشْ مْنْ قْبَلْ شَعْبْ اللَّهْ، وَلَكِنْ دَابَا وْلِّيتُو شَعْبْ دْيَالُه. وْمَا كَانْتْشْ عَنْدْكُمْ الرَّحْمَة دْيَالُه، وَلَكِنْ دَابَا وْلَّاتْ عَنْدْكُمْ.</div>
<div class="v" id="v11"><h2>كِيفَاشْ خَاصّْ الْمَسِيحِيِّينْ يْعِيشُو فْوَسْطْ الشّْعُوبْ</h2><span class="vn">11</span> <span class="br-p"><br><br></span>آ خُوتِي الْعْزَازْ، كَنْطْلَبْ مْنّْكُمْ نْتُمَ اللِّي بْرَّانِيِّينْ وْضْيَافْ فْهَادْ الدّْنْيَا، بَاشْ تْبَعّْدُو عْلَى الشَّهَوَاتْ دْيَالْ الدَّاتْ اللِّي كَيْحَارْبُو النّْفْسْ،</div>
<div class="v" id="v12"><span class="vn">12</span> وْبَاشْ تْعِيشُو حَيَاةْ مْزْيَانَة، فْوَسْطْ الشّْعُوبْ اللِّي مَا كَيْآمْنُوشْ بْاللَّهْ. وْهَكَّا، وَاخَّا يْتَّهْمُوكُمْ بْلِّي كَتْدِيرُو الشَّرّْ، غَيْشُوفُو أَعْمَالْكُمْ الْمْزْيَانَة وْغَيْعْطِيوْ الْعَزّْ لْلَّهْ فْالنّْهَارْ اللِّي غَيْجِي فِيهْ.</div>
<div class="v" id="v13"><span class="vn">13</span> وْعْلَى قْبَلْ الرَّبّْ، طِيعُو صْحَابْ السُّلْطَة وْطِيعُو الْمَلِكْ عْلَاحْقَّاشْ هُوَ الْحَاكْمْ الْكْبِيرْ،</div>
<div class="v" id="v14"><span class="vn">14</span> وْطِيعُو الْمْسْؤُولِينْ دْيَالُه اللِّي مْكَلّْفِينْ بَاشْ يْعَاقْبُو اللِّي كَيْدِيرْ الشَّرّْ، وْيْجَازِيوْ اللِّي كَيْدِيرْ الْخِيرْ.</div>
<div class="v" id="v15"><span class="vn">15</span> عْلَاحْقَّاشْ مُرَادْ اللَّهْ هُوَ تْدِيرُو الْخِيرْ بَاشْ تْسَكّْتُو النَّاسْ اللِّي مَا كَيْفَهْمُوشْ.</div>
<div class="v" id="v16"><span class="vn">16</span> عِيشُو بْحُرِّيَّة، وْمَا تْكُونُوشْ بْحَالْ هَادُوكْ اللِّي كَيْسْتَغْلُّوهَا بَاشْ يْسَتْرُو الشَّرّْ، وَلَكِنْ كُونُو بْحَالْ الْعْبِيدْ دْيَالْ اللَّهْ.</div>
<div class="v" id="v17"><span class="vn">17</span> حْتَرْمُو ݣَاعْ النَّاسْ، بْغِيوْ خُوتْكُمْ، خَافُو اللَّهْ، وْحْتَرْمُو الْمَلِكْ.</div>
<div class="v" id="v18"><h2>تْعَلّْمُو مْنْ عْدَابْ الْمَسِيحْ</h2><span class="vn">18</span> <span class="br-p"><br><br></span>آ الْعْبِيدْ، طِيعُو سْيَادْكُمْ وْحْتَرْمُوهُمْ بْزَّافْ كِمَا بْغَاوْ يْكُونُو، مَاشِي غِيرْ الْمْزْيَانِينْ وْالضّْرِيّْفِينْ، وَلَكِنْ حْتَّى الْخَايْبِينْ.</div>
<div class="v" id="v19"><span class="vn">19</span> حِيتْ الْوَاحْدْ كَيْتّْبَارْكْ بْالطَّاعَة دْيَالُه لْلَّهْ، إِلَا تْحَمّْلْ الْعْدَابْ اللِّي كَيْقَاسِيهْ وْهُوَ مْضْلُومْ.</div>
<div class="v" id="v20"><span class="vn">20</span> حِيتْ آشْ مْنْ فْضَلْ عَنْدْكُمْ إِلَا دْرْتُو شِي دَنْبْ وْضْرْبُوكُمْ عْلِيهْ وْصْبَرْتُو؟ وَلَكِنْ إِلَا دْرْتُو الْخِيرْ وْتْعَدّْبْتُو عْلِيهْ وْصْبَرْتُو، رَاكُمْ مْبْرُوكِينْ قُدَّامْ اللَّهْ،</div>
<div class="v" id="v21"><span class="vn">21</span> وْهَادْشِّي عْلَاشْ عَيّْطْ لِيكُمْ اللَّهْ، عْلَاحْقَّاشْ حْتَّى الْمَسِيحْ تّْعَدّْبْ عْلَى وْدّْكُمْ، وْخْلَّا لِيكُمْ هَادْ الْمْتَالْ بَاشْ تْدِيرُو بْحَالُه.</div>
<div class="v" id="v22"><span class="vn">22</span> <span class="br-p"><br><br></span><span class="br-ind"><br><span class="indent">&nbsp;</span></span>«هُوَ عَمّْرُه مَا دَارْ شِي دَنْبْ،<br> <span class="br-ind"><br><span class="indent">&nbsp;</span></span>وْلَا عَمّْرْ فُمُّه نْطَقْ بْالْكْدُوبْ».<br></div>
<div class="v" id="v23"><span class="vn">23</span> <span class="br-p"><br><br></span>مْلِّي سْبُّوهْ مَا رَدّْشْ عْلِيهُمْ السّْبَّانْ، وْمْلِّي عَدّْبُوهْ مَا هَدّْدْهُمْشْ وَلَكِنْ خْلَّا كُلّْشِي فْيْدّْ هَادَاكْ اللِّي كَيْحْكَمْ بْالْعَدْلْ.</div>
<div class="v" id="v24"><span class="vn">24</span> رَاهْ فْالدَّاتْ دْيَالُه هْزّْ دْنُوبْنَا فُوقْ الصّْلِيبْ، بَاشْ نْمُوتُو حْنَا عْلَى دْنُوبْنَا وْنْحْيَاوْ لْلتَّقْوَى. وْبْالْجْرَاحْ دْيَالُه تّْشَافِيتُو.</div>
<div class="v" id="v25"><span class="vn">25</span> حِيتْ كْنْتُو بْحَالْ الْغْنَمْ الْمُّوضّْرَة، وَلَكِنْ دَابَا رَاكُمْ رْجَعْتُو لْلرَّاعِي اللِّي كَيْرَدّْ الْبَالْ لْنْفُوسْكُمْ وْكَيْحْضِيهَا.</div>
</div>
<!-- PARSED ABOVE; EDITING MAY BREAK PARSER -->
</body></html>