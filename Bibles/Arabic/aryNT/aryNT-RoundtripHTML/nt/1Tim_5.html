<html><head>
<meta http-equiv="Content-Type" content="text/html;charset=utf-8" />
<title>1Tim 5 &ndash; رِسَالَةْ تِيمُوتَاوُسْ اللّْوّْلَى &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Tim', 5);">
<div id="navbar"><a href="../index.html">الترجمة المغربية القياسية</a> &ndash; <b>رِسَالَةْ تِيمُوتَاوُسْ اللّْوّْلَى</b> &ndash; <a href="1Tim_1.html">1</a> ... <a href="1Tim_3.html">3</a> <a href="1Tim_4.html">4</a> <b>5</b> <a href="1Tim_6.html">6</a> </div><hr>
<h1>1Tim 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْمُعَامَلَة مْعَ الْمَسِيحِيِّينْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ الْخَامْسْ</b></span> <span class="br-p"><br><br></span>مَا تْخَاصْمْشْ عْلَى الرَّاجْلْ الْكْبِيرْ فْالْعْمَرْ، وَلَكِنْ نْصْحُه بْحَالْ إِلَا كَتْنْصَحْ بَّاكْ. وْتّْعَامْلْ مْعَ الشُّبَّانْ بْحَالْ إِلَا هُمَ خُوتْكْ،</div>
<div class="v" id="v2"><span class="vn">2</span> وْتّْعَامْلْ مْعَ الْعْيَالَاتْ الْكْبَارْ بْحَالْ إِلَا كَتّْعَامْلْ مْعَ مُّكْ، وْبْقَلْبْ نْقِي تّْعَامْلْ مْعَ الشَّابَّاتْ بْحَالْ إِلَا هُمَ خْوَاتَاتْكْ.</div>
<div class="v" id="v3"><span class="vn">3</span> <span class="br-p"><br><br></span>تّْهَلَّى فْالْهْجَّالَاتْ اللِّي مَا عَنْدْهُمْ اللِّي يْصْرَفْ عْلِيهُمْ.</div>
<div class="v" id="v4"><span class="vn">4</span> وَلَكِنْ إِلَا كَانْتْ شِي هْجَّالَة عَنْدْهَا الْوْلَادْ وْلَا الْحْفَادْ، رَاهْ خَاصّْهُمْ هُمَ اللّْوّْلِينْ يْتّْعَلّْمُو يْدِيرُو الْخِيرْ فْمَّالِينْ دَارْهُمْ وْيْجَازِيوْ وَالِدِيهُمْ، حِيتْ هَادْشِّي مْقْبُولْ عَنْدْ اللَّهْ.</div>
<div class="v" id="v5"><span class="vn">5</span> الْهْجَّالَة اللِّي مَا عَنْدْهَا اللِّي يْصْرَفْ عْلِيهَا وْبْقَاتْ وْحْدَانِيَّة، رَاهَا دَارْتْ رْجَاهَا فْاللَّهْ وْكَتْدَاوْمْ عْلَى الصّْلَاة لِيلْ وْنْهَارْ وْكَتْطْلْبُه يْعَاوْنْهَا.</div>
<div class="v" id="v6"><span class="vn">6</span> أَمَّا الْهْجَّالَة اللِّي كَتْدِّيهَا فْمْتَاعْ الدّْنْيَا، رَاهَا مْيّْتَة وَاخَّا هِيَ حَيَّة.</div>
<div class="v" id="v7"><span class="vn">7</span> إِيوَا وْصِّيهُمْ بْهَادْشِّي بَاشْ مَا يْكُونْ عْلِيهُمْ حْتَّى لُومْ.</div>
<div class="v" id="v8"><span class="vn">8</span> وْإِلَا شِي وَاحْدْ مَا كَيْدِّيهَاشْ فْعَائِلْتُه وْخُصُوصًا فْمَّالِينْ دَارُه، رَاهْ نْكَرْ إِيمَانُه وْوْلَّى كْفَسْ مْنْ اللِّي مَاشِي مُومْنْ.</div>
<div class="v" id="v9"><span class="vn">9</span> مَا خَاصّْشْ الْمْرَاة الْهْجَّالَة تّْقَيّْدْ مْعَ الجّْمَاعَة دْ الْهْجَّالَاتْ إِلَا مَا كَانْشْ فْعْمَرْهَا عْلَى الْأَقَلّْ سْتِّينْ عَامْ، وْكَانْتْ مْزَوّْجَة غِيرْ بْرَاجْلْ وَاحْدْ.</div>
<div class="v" id="v10"><span class="vn">10</span> وْخَاصّْ يْكُونُو النَّاسْ كَيْشَهْدُو لِيهَا بْلِّي دَارْتْ الْخِيرْ: رْبَّاتْ وْلَادْهَا تَرْبِيَّة مْزْيَانَة، وْضَايْفَاتْ الْبْرَّانِيِّينْ، وْغْسْلَاتْ رْجْلِينْ الْخُوتْ الْمُومْنِينْ، وْعَاوْنَاتْ الْمْحْتَاجِينْ، وْدَارْتْ ݣَاعْ الْأَعْمَالْ الْمْزْيَانَة.</div>
<div class="v" id="v11"><span class="vn">11</span> أَمَّا الْهْجَّالَاتْ الشَّابَّاتْ مَا تْقَيّْدْهُمْشْ مْعَ الجّْمَاعَة دْيَالْ الْهْجَّالَاتْ، حِيتْ مْلِّي يْفَكّْرُو فْالشَّهْوَة غَيْبَعّْدُو عْلَى الْمَسِيحْ وْغَيْبْغِيوْ يْتّْزَوّْجُو.</div>
<div class="v" id="v12"><span class="vn">12</span> وْبْهَادْشِّي غَيْحَكْمُو عْلَى رَاسْهُمْ عْلَاحْقَّاشْ سْمْحُو فْالْعَهْدْ دْيَالْهُمْ اللّْوّْلْ.</div>
<div class="v" id="v13"><span class="vn">13</span> وْزْيَادَة عْلَى هَادْشِّي، رَاهْ مَا كَيْبْقَى عَنْدْهُمْ مَا يْدِيرُو، وْكَيْوَلّْفُو يْضُورُو مْنْ دَارْ لْدَارْ، وْكْتَرْ مْنْ هَادْشِّي كَيْتّْعَلّْمُو الْهَضْرَة بْزَّافْ وْالْفْضُولْ، وْكَيْتّْكَلّْمُو بْكْلَامْ مَا لَايْقْشْ.</div>
<div class="v" id="v14"><span class="vn">14</span> عْلَى هَادْشِّي، كَنْوَصِّي الْهْجَّالَاتْ الشَّابَّاتْ يْعَاوْدُو يْتّْزَوّْجُو وْيْوَلْدُو الْوْلَادْ وْيْقَابْلُو دْيُورْهُمْ، بَاشْ مَا يْعْطِيوْشْ الْفُرْصَة لْلْعْدْيَانْ فِينْ يْݣُولُو عْلِينَا كْلَامْ خَايْبْ،</div>
<div class="v" id="v15"><span class="vn">15</span> حِيتْ فَاتْ لْشِي هْجَّالَاتْ خَرْجُو عْلَى الطّْرِيقْ وْتْبْعُو الشِّيطَانْ.</div>
<div class="v" id="v16"><span class="vn">16</span> إِلَا شِي مُومْنَة عَنْدْهَا الْهْجَّالَاتْ فْعَائِلْتْهَا، رَاهْ وَاجْبْ عْلِيهَا تْصْرَفْ عْلِيهُمْ وْمَا تَّقّْلْشْ عْلَى الْكْنِيسَة، بَاشْ تْقْدَرْ الْكْنِيسَة تْعَاوْنْ الْهْجَّالَاتْ اللِّي مَا عَنْدْهُمْ اللِّي يْصْرَفْ عْلِيهُمْ.</div>
<div class="v" id="v17"><h2>الْمْسْؤُولِينْ الْكْبَارْ فْالْكْنِيسَة</h2><span class="vn">17</span> <span class="br-p"><br><br></span>رَاهْ الْمْسْؤُولِينْ دْ الْكْنِيسَة اللِّي كَيْدِيرُو خْدَمْتْهُمْ مْزْيَانْ، كَيْسْتَاهْلُو يْتّْعْطَاهُمْ كْتَرْ، خُصُوصًا اللِّي عَنْدْهُمْ مْسْؤُولِيَة كْبِيرَة فْالْوَعْظْ وْالتَّعْلِيمْ،</div>
<div class="v" id="v18"><span class="vn">18</span> حِيتْ كْتَابْ اللَّهْ كَيْݣُولْ: «مَا تْسَدّْشْ فُمّْ التُّورْ وْهُوَ كَيْدْرَسْ». وْكَيْݣُولْ عَاوْتَانِي: «اللِّي كَيْخْدَمْ كَيْسْتَاهْلْ الْخْلَاصْ دْيَالُه».<sup class="fnm"><a name="fnm1" href="#fn1">1</a></sup></div>
<div class="v" id="v19"><span class="vn">19</span> مَا تْقْبَلْشْ شِي تُهْمَة عْلَى شِي مْسْؤُولْ دْ الْكْنِيسَة، مْنْ غِيرْ إِلَا كَانُو جُوجْ شْهُودْ وْلَا تْلَاتَة.</div>
<div class="v" id="v20"><span class="vn">20</span> وْهَادُوكْ اللِّي كَيْدَنْبُو، نَبّْهْهُمْ قُدَّامْ ݣَاعْ النَّاسْ، بَاشْ غِيرْهُمْ يْخَافْ.</div>
<div class="v" id="v21"><span class="vn">21</span> وْكَنْطْلَبْ مْنّْكْ بْكُلّْ قُوَّة قُدَّامْ اللَّهْ وْالْمَسِيحْ يَسُوعْ وْالْمَلَايْكَة الْمْخْتَارِينْ، بَاشْ تْدِيرْ بْهَادْ الْوْصِيَّاتْ بْلَا مَا تّْحَازْ لْشِي حَدّْ وْلَا تْدِيرْ الْوْجْهِيَّاتْ.</div>
<div class="v" id="v22"><span class="vn">22</span> مَا تْزْرَبْشْ وْتْحَطّْ يْدِّيكْ عْلَى شِي حَدّْ، وْمَا تْشَارْكْشْ لْخْرِينْ فْدْنُوبْهُمْ، وْخْلِّي رَاسْكْ بْلَا عِيبْ.</div>
<div class="v" id="v23"><span class="vn">23</span> <span class="br-p"><br><br></span>مَا تْبْقَاشْ تْشْرَبْ غِيرْ الْمَا، وَلَكِنْ شْرَبْ شْوِيَّة دْيَالْ الْخْمَرْ عْلَى وْدّْ الْمَعْدَة دْيَالْكْ وْالْمَرْضْ الْكْتِيرْ اللِّي فِيكْ.</div>
<div class="v" id="v24"><span class="vn">24</span> <span class="br-p"><br><br></span>الدّْنُوبْ دْيَالْ شِي نَاسْ بَايْنِينْ حْتَّى قْبَلْ مَا يْتّْحَاكْمُو، وَلَكِنْ وْحْدِينْ خْرِينْ مَا كَيْبَانُو دْنُوبْهُمْ حْتَّى لْمْنْ بَعْدْ.</div>
<div class="v" id="v25"><span class="vn">25</span> وْهَكَّاكْ، حْتَّى الْأَعْمَالْ الْمْزْيَانَة بَايْنَة، وْإِلَا مَا كَانْتْشْ بَايْنَة رَاهْ مَا يْمْكَنْشْ تْبْقَى مْخَبّْيَة.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ١٠‏:١٠؛ لوقا ١٠‏:٧<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>