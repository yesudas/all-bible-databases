<html><head>
<meta http-equiv="Content-Type" content="text/html;charset=utf-8" />
<title>2Cor 12 &ndash; كُورِنْتُوسْ التَّانِيَّة &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 12);">
<div id="navbar"><a href="../index.html">الترجمة المغربية القياسية</a> &ndash; <b>كُورِنْتُوسْ التَّانِيَّة</b> &ndash; <a href="2Cor_1.html">1</a> ... <a href="2Cor_10.html">10</a> <a href="2Cor_11.html">11</a> <b>12</b> <a href="2Cor_13.html">13</a> </div><hr>
<h1>2Cor 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الرُّؤْيَاتْ دْيَالْ بُولُسْ اللِّي بَيّْنْهُمْ لِيهْ الرَّبّْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ طْنَاشْ</b></span> <span class="br-p"><br><br></span>إِيوَا رَاهْ خَاصّْنِي نْفْتَخْرْ، وَاخَّا مَا غَيْنْفَعْنِيشْ. وَلَكِنْ غَنْكَلّْمْكُمْ دَابَا عْلَى الرُّؤْيَاتْ دْيَالْ الرَّبّْ وْالْأُمُورْ اللِّي بَيّْنْ لِيَّ.</div>
<div class="v" id="v2"><span class="vn">2</span> رَاهْ كَنْعْرَفْ وَاحْدْ الرَّاجْلْ مْآمْنْ بْالْمَسِيحْ، تّْخْطَفْ لْلسّْمَا التَّالْتَة هَادِي رْبَعْطَاشْرْ عَامْ، وَاشْ تّْخْطَفْ بْالدَّاتْ وْلَا بْلَا دَاتْ؟ مَا كَنْعْرَفْشْ، اللَّهْ هُوَ اللِّي كَيْعْرَفْ.</div>
<div class="v" id="v3"><span class="vn">3</span> إِيِّهْ، رَاهْ كَنْعْرَفْ بْلِّي هَادْ الرَّاجْلْ تّْخْطَفْ، وَلَكِنْ وَاشْ بْالدَّاتْ وْلَا بْلَا دَاتْ؟ مَا كَنْعْرَفْشْ، اللَّهْ هُوَ اللِّي كَيْعْرَفْ.</div>
<div class="v" id="v4"><span class="vn">4</span> تّْخْطَفْ لْلجّْنَّة، وْتْمَّ سْمَعْ شِي كْلَامْ مَا يْقْدَرْ حْتَّى شِي وَاحْدْ يْنْطَقْ بِيهْ، وْمَا مْسْمُوحْشْ لْبْنَادْمْ يْݣُولُه.</div>
<div class="v" id="v5"><span class="vn">5</span> أَنَا غَنْفْتَخْرْ مْنْ جِهْةْ هَادْ الرَّاجْلْ، وَلَكِنْ مْنْ جِهْتِي أَنَا رَاهْ غَنْفْتَخْرْ غِيرْ بْالضُّعْفْ دْيَالِي.</div>
<div class="v" id="v6"><span class="vn">6</span> حِيتْ كُونْ بْغِيتْ نْفْتَخْرْ مَا غَنْكُونْشْ حْمَقْ، عْلَاحْقَّاشْ كَنْݣُولْ الْحَقّْ. وَلَكِنْ مَا غَنْفْتَخْرْشْ بَاشْ حْتَّى وَاحْدْ مَا يَاخُدْ عْلِيَّ شِي فِكْرَة كْتَرْ مْنْ دَاكْشِّي اللِّي كَيْشُوفْنِي كَنْدِيرْ، وْلَا كَيْسْمَعْنِي كَنْݣُولْ.</div>
<div class="v" id="v7"><span class="vn">7</span> وْبَاشْ مَا نْزِيدْشْ نْتْكَبّْرْ بْكْتْرَةْ الْأُمُورْ الْعْجِيبَة اللِّي بَيّْنْهَا لِيَّ اللَّهْ، تّْعْطَاتْ لِيَّ شُوكَة فْدَاتِي، وْرَاهَا بْحَالْ شِي مْرْسُولْ مْنْ الشِّيطَانْ كَيْضْرَبْنِي بَاشْ مَا نْفْتَخْرْشْ.</div>
<div class="v" id="v8"><span class="vn">8</span> وْصْلِّيتْ لْلرَّبّْ تْلَاتَة دْ الْمَرَّاتْ بَاشْ يْحَيّْدْهَا مْنِّي،</div>
<div class="v" id="v9"><span class="vn">9</span> وْݣَالْ لِيَّ: «رَاهْ النِّعْمَة دْيَالِي تْكْفِيكْ، حِيتْ الْقُوَّة دْيَالِي كَتْبَانْ فْالضُّعْفْ دْيَالْكْ». عْلَى هَادْشِّي غَنْفْتَخْرْ بْالضُّعْفْ دْيَالِي وْأَنَا فْرْحَانْ، بَاشْ تْنْزَلْ عْلِيَّ الْقُوَّة دْ الْمَسِيحْ.</div>
<div class="v" id="v10"><span class="vn">10</span> وْعْلَى وْدّْ الْمَسِيحْ كَنْفْرَحْ بْالضُّعْفْ، وْالسّْبَّانْ، وْالضِّيقْ، وْالتَّعَدُّو، وْالْمْحَايْنْ، حِيتْ مْلِّي كَنْكُونْ ضْعِيفْ كَنْكُونْ قْوِي.</div>
<div class="v" id="v11"><h2>بُولُسْ هَازّْ الْهَمّْ لْلْمُومْنِينْ دْيَالْ كُورِنْتُوسْ</h2><span class="vn">11</span> <span class="br-p"><br><br></span>وْلِّيتْ بْحَالْ شِي حْمَقْ، وَلَكِنْ نْتُمَ اللِّي لَزّْمْتُو عْلِيَّ هَادْشِّي، وْكَانْ وَاجْبْ عْلِيكُمْ تْشَكْرُونِي! حِيتْ أَنَا مَاشِي قَلّْ مْنْ الرُّسُلْ الْكْبَارْ، وَاخَّا نْكُونْ مَا كَنْسْوَا وَالُو.</div>
<div class="v" id="v12"><span class="vn">12</span> وْرَانِي بَيّْنْتْ لِيكُمْ بْلِّي أَنَا رَسُولْ بْالْعَلَامَاتْ وْالْعْجَايْبْ وْالْمُعْجِزَاتْ اللِّي دْرْتْهُمْ بْالصّْبَرْ فْوَسْطْ مْنّْكُمْ.</div>
<div class="v" id="v13"><span class="vn">13</span> إِيوَا فَاشْ تْعَامْلْتْ مْعَاكُمْ بْقَلّْ مْنْ دَاكْشِّي اللِّي تْعَامْلْتْ بِيهْ مْعَ الْكْنَايْسْ لْخْرِينْ، مْنْ غِيرْ بْلِّي مَا تَقّْلْتْ عْلِيكُمْ حْتَّى بْحَاجَة؟ إِيوَا سْمْحُو لِيَّ عْلَى هَادْ الضُّلْمْ.</div>
<div class="v" id="v14"><span class="vn">14</span> هَانِي مُوجُودْ بَاشْ نْجِي لْعَنْدْكُمْ لْلْمَرَّة التَّالْتَة، وْرَاهْ مَا غَنْتَقّْلْشْ عْلِيكُمْ، حِيتْ مَا بْغِيتْشْ دَاكْشِّي اللِّي عَنْدْكُمْ، وَلَكِنْ بْغِيتْكُمْ نْتُمَ. وْرَاهْ مَاشِي الْوْلَادْ هُمَ اللِّي كَيْجَمْعُو لْوَالِدِيهُمْ، وَلَكِنْ الْوَالِدِينْ هُمَ اللِّي كَيْجَمْعُو لْوْلَادْهُمْ.</div>
<div class="v" id="v15"><span class="vn">15</span> وْأَنَا رَاهْ فْرْحَانْ بْزَّافْ نْعْطِي كُلّْ مَا عَنْدِي، وْغَنْعْطِي حْتَّى حْيَاتِي عْلَى وْدّْكُمْ. إِيوَا وَاشْ كَتْبْغِيوْنِي غِيرْ شْوِيَّة إِلَا كْنْتْ كَنْبْغِيكُمْ بْزَّافْ؟</div>
<div class="v" id="v16"><span class="vn">16</span> يْمْكَنْ كَتْݣُولُو بْلِّي مَا تَقّْلْتْشْ عْلِيكُمْ. وَلَكِنْ بْالتَّحْرَمِيَّاتْ ضْحَكْتْ عْلِيكُمْ وْسْتَغْلِّيتْكُمْ.</div>
<div class="v" id="v17"><span class="vn">17</span> وَاشْ سْتَغْلِّيتْكُمْ فْشِي حَاجَة عْلَى يْدّْ شِي وَاحْدْ مْنْ الرّْجَالْ اللِّي صِيفْطْتْهُمْ لِيكُمْ؟</div>
<div class="v" id="v18"><span class="vn">18</span> طْلَبْتْ مْنْ تِيطُسْ بَاشْ يْجِي لْعَنْدْكُمْ، وْصِيفْطْتْ مْعَاهْ الْخُو اللِّي مْعْرُوفْ عَنْدْكُمْ. وَاشْ سْتَغْلّْكُمْ تِيطُسْ؟ وَاشْ مَا تْعَامْلْتْشْ مْعَاكُمْ أَنَا وْيَّاهْ بْنِيَّة وَحْدَة وْتْبَعْنَا نَفْسْ الطّْرِيقْ؟</div>
<div class="v" id="v19"><span class="vn">19</span> يْمْكَنْ مْنْ شْحَالْ هَادِي وْنْتُمَ كَتْضَنُّو بْلِّي حْنَا كَنْدَافْعُو عْلَى رَاسْنَا قُدَّامْكُمْ. لَّا، رَاهْ حْنَا كَنْتّْكَلّْمُو قُدَّامْ اللَّهْ كِيفْ بْغَا الْمَسِيحْ، وْهَادْشِّي كُلُّه آ خُوتِي الْعْزَازْ بَاشْ تْكَبْرُو فْالْإِيمَانْ.</div>
<div class="v" id="v20"><span class="vn">20</span> رَانِي خَايْفْ إِلَا جِيتْ لْعَنْدْكُمْ مَا نْلْقَاكُمْشْ كِيفْ بْغِيتْ، وْمَا تْلْقَاوْنِيشْ كِيفْ بْغِيتُو. وْخَايْفْ لَيْكُونْ بِينَاتْكُمْ الْخْصَامْ، وْالْحْسَدْ، وْالسَّخْطْ، وْالْأَنَانِيَّة، وْالْمْعْيَارْ، وْالْهَضْرَة فْالنَّاسْ، وْالتَّكَبُّرْ، وْالْفُوضَى.</div>
<div class="v" id="v21"><span class="vn">21</span> كَنْخَافْ إِلَا جِيتْ لْعَنْدْكُمْ مَرَّة خْرَى يْحَشّْمْنِي اللَّهْ قُدَّامْكُمْ، وْنْبْكِي عْلَى ݣَاعْ هَادُوكْ اللِّي دَنْبُو مْنْ قْبَلْ وْمَا تَابُوشْ عْلَى الْأَعْمَالْ الْمْنْجُوسَة وْالْفْسَادْ وْالْحْوَايْجْ الْخَايْبِينْ اللِّي دَارُو.</div>
</div>
<!-- PARSED ABOVE; EDITING MAY BREAK PARSER -->
</body></html>