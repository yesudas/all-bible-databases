<html><head>
<meta http-equiv="Content-Type" content="text/html;charset=utf-8" />
<title>2Cor 2 &ndash; كُورِنْتُوسْ التَّانِيَّة &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 2);">
<div id="navbar"><a href="../index.html">الترجمة المغربية القياسية</a> &ndash; <b>كُورِنْتُوسْ التَّانِيَّة</b> &ndash; <a href="2Cor_1.html">1</a> <b>2</b> <a href="2Cor_3.html">3</a> <a href="2Cor_4.html">4</a> ... <a href="2Cor_13.html">13</a> </div><hr>
<h1>2Cor 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="css" style="font-style: italic; myBibleType=note"><b>الْفَصْلْ التَّانِي</b></span> <span class="br-p"><br><br></span>عْلَى هَادْشِّي قَرّْرْتْ مَا نْرْجَعْشْ لْعَنْدْكُمْ عَاوْتَانِي، بَاشْ مَا نْتّْسَبّْبْشْ لِيكُمْ فْالْحُزْنْ مَرَّة خْرَى.</div>
<div class="v" id="v2"><span class="vn">2</span> حِيتْ إِلَا تْسَبّْبْتْ لِيكُمْ فْالْحُزْنْ، شْكُونْ هَادَا اللِّي غَيْفَرّْحْنِي مْنْ غِيرْ اللِّي تْسَبّْبْتْ لِيهْ فْالْحُزْنْ؟</div>
<div class="v" id="v3"><span class="vn">3</span> وْرَانِي كْتَبْتْ لِيكُمْ هَادْشِّي بَاشْ مْلِّي نْجِي لْعَنْدْكُمْ، مَا يْحَزّْنُونِيشْ هَادُوكْ اللِّي كَانْ خَاصّْ نْفْرَحْ بِيهُمْ، وْأَنَا مْتْيِقّْنْ بْلِّي الْفَرْحَة دْيَالِي هِيَ الْفَرْحَة دْيَالْكُمْ كُلّْكُمْ.</div>
<div class="v" id="v4"><span class="vn">4</span> حِيتْ كْتَبْتْ لِيكُمْ، وْقَلْبِي عَامْرْ بْالْهَمّْ وْالْغَمّْ وْأَنَا كَنْبْكِي بْالدّْمُوعْ، مَاشِي بَاشْ تْحَزْنُو، وَلَكِنْ بَاشْ تْعَرْفُو مْحَبّْتِي الْكْبِيرَة لِيكُمْ.</div>
<div class="v" id="v5"><h2>سَامْحُو لْلِّي غْلَطْ</h2><span class="vn">5</span> <span class="br-p"><br><br></span>إِلَا تّْسَبّْبْ شِي وَاحْدْ فْالْحُزْنْ، رَاهْ مَا تّْسَبّْبْشْ فِيهْ لِيَّ أَنَا، وَلَكِنْ لِيكُمْ كُلّْكُمْ، وَاخَّا غِيرْ شْوِيَّة بَاشْ مَا نْتَقّْلْشْ عْلِيكُمْ.</div>
<div class="v" id="v6"><span class="vn">6</span> بْحَالْ هَادَا، رَاهْ بَرَكَا عْلِيهْ غِيرْ الْعِقَابْ بَاشْ عَاقْبُوهْ الْأَغْلَبِيَّة فِيكُمْ.</div>
<div class="v" id="v7"><span class="vn">7</span> وْعْلِيهَا رَاهْ بْالْعَكْسْ، خَاصّْكُمْ تْسَامْحُوهْ وْتْوَاسِيوْهْ، بَاشْ مَا يْغْرَقْشْ فْكْتْرَةْ الْحُزْنْ.</div>
<div class="v" id="v8"><span class="vn">8</span> دَاكْشِّي عْلَاشْ كَنْطْلَبْ مْنّْكُمْ بَاشْ تْزِيدُو تْبَيّْنُو لِيهْ الْمْحَبَّة دْيَالْكُمْ.</div>
<div class="v" id="v9"><span class="vn">9</span> حِيتْ هَادْشِّي عْلَاشْ كْتَبْتْ لِيكُمْ، بَاشْ نْعْرَفْ بْالْبُرْهَانْ وَاشْ كَتْطِيعُونِي فْكُلّْ حَاجَة.</div>
<div class="v" id="v10"><span class="vn">10</span> رَاهْ اللِّي سَامْحْتُوهْ حْتَّى أَنَا سَامْحْتُه. حِيتْ إِلَا سَامْحْتْ عْلَى شِي حَاجَة، رَاهْ كَنْدِيرْ هَادْشِّي عْلَى وْدّْكُمْ قُدَّامْ الْمَسِيحْ،</div>
<div class="v" id="v11"><span class="vn">11</span> بَاشْ مَا يْخْدَعْنَاشْ الشِّيطَانْ، حِيتْ حْنَا عَارْفِينْ النِّيَة دْيَالُه.</div>
<div class="v" id="v12"><h2>النّْصَرْ فْالْمَسِيحْ</h2><span class="vn">12</span> <span class="br-p"><br><br></span>وْمْلِّي وْصَلْتْ لْمْدِينْةْ تَرْوَاسْ بَاشْ نْخَبّْرْ بْإِنْجِيلْ الْمَسِيحْ، وْتّْحَلّْ لِيَّ الْبَابْ بَاشْ نْخْدَمْ لْلرَّبّْ،<sup class="fnm"><a name="fnm1" href="#fn1">1</a></sup></div>
<div class="v" id="v13"><span class="vn">13</span> مَا كَنْتْشْ هَانِي فْخَاطْرِي، حِيتْ مَا لْقِيتْشْ خُويَا تِيطُسْ، وْتّْوَادْعْتْ مْعَ الْخُوتْ وْسَافْرْتْ لْبْلَادْ مَكِدُونِيَة.</div>
<div class="v" id="v14"><span class="vn">14</span> <span class="br-p"><br><br></span>وَلَكِنْ كَنْشْكَرْ اللَّهْ اللِّي كَيْدِّينَا دِيمَا فْطْرِيقْ النّْصَرْ فْالْمَسِيحْ، وْكَيْسْتَخْدْمْنَا فْكُلّْ مُوضْعْ بَاشْ تْفُوحْ الرِّيحَة دْيَالْ الْمَعْرِفَة دْيَالُه.</div>
<div class="v" id="v15"><span class="vn">15</span> عْلَاحْقَّاشْ حْنَا الرِّيحَة الْمْزْيَانَة دْيَالْ الْمَسِيحْ لْلَّهْ، مْنْ بِينْ هَادُوكْ اللِّي نْجَاوْ وْهَادُوكْ اللِّي غَيْتّْهَلْكُو.</div>
<div class="v" id="v16"><span class="vn">16</span> عَنْدْ شِي وْحْدِينْ رِيحَة دْ الْمُوتْ اللِّي كَتْدِّي لْلْمُوتْ، وَلَكِنْ عَنْدْ لْخْرِينْ رِيحَة دْ الْحَيَاةْ اللِّي كَتْدِّي لْلْحَيَاةْ. إِيوَا شْكُونْ اللِّي قَادْرْ يْدِيرْ هَادْ الْأُمُورْ؟</div>
<div class="v" id="v17"><span class="vn">17</span> حِيتْ حْنَا مَاشِي بْحَالْ بْزَّافْ دْ النَّاسْ كَنْتَاجْرُو بْكْلَامْ اللَّهْ، وَلَكِنْ رَاهْ نِيّْتْنَا مْزْيَانَة، كَنْتّْكَلّْمُو مْنْ اللَّهْ قُدَّامْ اللَّهْ وْحْنَا فْالْمَسِيحْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->الاعمال ٢٠‏:١<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>