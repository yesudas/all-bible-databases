<html><head>
<meta http-equiv="Content-Type" content="text/html;charset=utf-8" />
<title>2Cor 3 &ndash; كُورِنْتُوسْ التَّانِيَّة &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 3);">
<div id="navbar"><a href="../index.html">الترجمة المغربية القياسية</a> &ndash; <b>كُورِنْتُوسْ التَّانِيَّة</b> &ndash; <a href="2Cor_1.html">1</a> <a href="2Cor_2.html">2</a> <b>3</b> <a href="2Cor_4.html">4</a> <a href="2Cor_5.html">5</a> ... <a href="2Cor_13.html">13</a> </div><hr>
<h1>2Cor 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>النَّاسْ اللِّي كَيْخَدْمُو الْخْدْمَة دْيَالْ الْعَهْدْ الجّْدِيدْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّالْتْ</b></span> <span class="br-p"><br><br></span>وَاشْ بْدِينَا كَنْشَكْرُو رَاسْنَا عَاوْتَانِي؟ وْلَا وَاشْ كَنْحْتَاجُو بْحَالْ شِي وْحْدِينْ لْرَسَائِلْ دْيَالْ التَّوْصِيَّة لِيكُمْ وْلَا مْنّْكُمْ؟</div>
<div class="v" id="v2"><span class="vn">2</span> رَاهْ نْتُمَ هُمَ الرِّسَالَة دْيَالْنَا، مْكْتُوبَة فْقْلُوبْنَا، مْعْرُوفَة وْكَيْقْرَاوْهَا ݣَاعْ النَّاسْ.</div>
<div class="v" id="v3"><span class="vn">3</span> وْبَايْنْ بْلِّي نْتُمَ الرِّسَالَة دْ الْمَسِيحْ، اللِّي أَمّْنَّا عْلِيهَا. وْرَاهَا مَا مْكْتُوبَاشْ بْالْمْدَادْ، وَلَكِنْ بْرُوحْ اللَّهْ الْحَيّْ، وْمَاشِي عْلَى لُوحَاتْ دْ الْحْجَرْ، وَلَكِنْ عْلَى لُوحَاتْ الْقْلُوبْ دْ الْبَشَرْ.</div>
<div class="v" id="v4"><span class="vn">4</span> <span class="br-p"><br><br></span>وْهَادِي هِيَ التِّقَة اللِّي عَنْدْنَا فْاللَّهْ بْالْمَسِيحْ.</div>
<div class="v" id="v5"><span class="vn">5</span> مَاشِي حِيتْ حْنَا قَادْرِينْ وْكَنْحْسْبُو رَاسْنَا كَنْدِيرُو شِي حَاجَة، وَلَكِنْ الْقُدْرَة دْيَالْنَا مْنْ عَنْدْ اللَّهْ،</div>
<div class="v" id="v6"><span class="vn">6</span> اللِّي خْلَّانَا قَادْرِينْ نْدِيرُو الْخْدْمَة دْيَالْ الْعَهْدْ الجّْدِيدْ، مَاشِي دْيَالْ الْحَرْفْ وَلَكِنْ دْيَالْ الرُّوحْ الْقُدُسْ. حِيتْ الْحَرْفْ كَيْقْتَلْ، أَمَّا الرُّوحْ الْقُدُسْ رَاهْ كَيْحْيِي.</div>
<div class="v" id="v7"><span class="vn">7</span> <span class="br-p"><br><br></span>إِيوَا إِلَا كَانْتْ الْخْدْمَة دْ الْمُوتْ اللِّي مْنْقُوشَة بْالْحْرُوفْ عْلَى الْحْجَرْ جَاتْ مْغَطّْيَة بْالْعَزّْ، لْدَرَجْةْ مَا قْدَرْشْ شَعْبْ إِسْرَائِيلْ يْشُوفْ فْوْجَهْ مُوسَى بْسْبَابْ الْعَزّْ اللِّي كَانْ عْلَى وْجْهُه،</div>
<div class="v" id="v8"><span class="vn">8</span> كِيفَاشْ مَا تْكُونْشْ الْخْدْمَة دْ الرُّوحْ الْقُدُسْ عَنْدْهَا عَزّْ كْتَرْ؟</div>
<div class="v" id="v9"><span class="vn">9</span> حِيتْ إِلَا كَانْتْ الْخْدْمَة دْيَالْ الْحُكْمْ بْالْعِقَابْ عَزّْ، إِيوَا كِيفَاشْ مَا يْكُونْشْ عَزّْ كْتَرْ فْالْخْدْمَة اللِّي كَتْرَدّْ النَّاسْ مْتَّاقْيِينْ قُدَّامْ اللَّهْ.</div>
<div class="v" id="v10"><span class="vn">10</span> وْهَكَّا، رَاهْ الْحَاجَة اللِّي كَانْ عَنْدْهَا الْعَزّْ مْنْ قْبَلْ، مَا بْقَاشْ عَنْدْهَا الْعَزّْ دَابَا، حِيتْ الْعَهْدْ الجّْدِيدْ عَنْدُه عَزّْ كْتَرْ.</div>
<div class="v" id="v11"><span class="vn">11</span> عْلَاحْقَّاشْ إِلَا كَانْ اللِّي مَا دَايْمْشْ عَنْدُه الْعَزّْ، رَاهْ اللِّي دَايْمْ عَنْدُه عَزّْ كْتَرْ!</div>
<div class="v" id="v12"><span class="vn">12</span> <span class="br-p"><br><br></span>وْحِيتْ عَنْدْنَا بْحَالْ هَادْ الرّْجَا، كَنْخَدْمُو بْتِقَة كْبِيرَة،</div>
<div class="v" id="v13"><span class="vn">13</span> مَاشِي بْحَالْ مُوسَى اللِّي كَانْ كَيْحَطّْ غْطَا عْلَى وْجْهُه، بَاشْ مَا يْقَدْرُوشْ وْلَادْ إِسْرَائِيلْ يْشُوفُو اللّْخْرْ دْيَالْ الْعَزّْ اللِّي مَا دَايْمْشْ.</div>
<div class="v" id="v14"><span class="vn">14</span> وَلَكِنْ رَاهْ عْقُولْهُمْ تّْسَدُّو، حِيتْ حْتَّى لْهَادْ النّْهَارْ مَازَالْ مَا تّْحَيّْدْ دَاكْ الْغْطَا مْلِّي كَيْقْرَاوْ الْعَهْدْ الْقْدِيمْ، عْلَاحْقَّاشْ كَيْتّْحَيّْدْ بْالْمَسِيحْ.</div>
<div class="v" id="v15"><span class="vn">15</span> وْحْتَّى لْلْيُومْ، مَازَالْ كَايْنْ الْغْطَا عْلَى قَلْبْهُمْ مْلِّي كَيْقْرَاوْ فْالْكْتُبْ دْيَالْ مُوسَى.</div>
<div class="v" id="v16"><span class="vn">16</span> وَلَكِنْ مْلِّي كَيْرْجَعْ شِي وَاحْدْ لْلرَّبّْ، كَيْتّْحَيّْدْ الْغْطَا.</div>
<div class="v" id="v17"><span class="vn">17</span> الرَّبّْ هُوَ الرُّوحْ، وْفِينْ كَيْكُونْ رُوحْ الرَّبّْ كَتْكُونْ الْحُرِّيَّة.</div>
<div class="v" id="v18"><span class="vn">18</span> وْحْنَا كُلّْنَا، مْلِّي كَنْشُوفُو الْعَزّْ دْيَالْ الرَّبّْ بْحَالْ فْشِي مْرَايَة بْوْجَهْ مَا مْغَطِّيشْ، كَنْوَلِّيوْ بْحَالْ دِيكْ الصُّورَة نِيتْ، وْكَنْزِيدُو مْنْ عَزّْ لْعَزّْ، بْفْضَلْ الرَّبّْ اللِّي هُوَ الرُّوحْ.</div>
</div>
<!-- PARSED ABOVE; EDITING MAY BREAK PARSER -->
</body></html>