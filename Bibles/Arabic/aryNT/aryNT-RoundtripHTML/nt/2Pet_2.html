<html><head>
<meta http-equiv="Content-Type" content="text/html;charset=utf-8" />
<title>2Pet 2 &ndash; بُطْرُسْ التَّانِيَّة &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Pet', 2);">
<div id="navbar"><a href="../index.html">الترجمة المغربية القياسية</a> &ndash; <b>بُطْرُسْ التَّانِيَّة</b> &ndash; <a href="2Pet_1.html">1</a> <b>2</b> <a href="2Pet_3.html">3</a> </div><hr>
<h1>2Pet 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْهْلَاكْ دْيَالْ الْمُعَلِّمِينْ الْكْدَّابِينْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّانِي</b></span> <span class="br-p"><br><br></span>وَلَكِنْ كِمَا كَانُو فْشَعْبْ اللَّهْ أَنْبِيَا كْدَّابِينْ، هَكَّا غَيْكُونُو فِيكُمْ حْتَّى نْتُمَ مُعَلِّمِينْ كْدَّابِينْ غَيْجِيبُو تَعَالِيمْ غَالْطَة كَتْخَرّْبْ، وْغَيْنَكْرُو الرَّبّْ اللِّي شْرَاهُمْ، وْدْغْيَا غَيْجِيبُو الْهْلَاكْ لْرَاسْهُمْ.</div>
<div class="v" id="v2"><span class="vn">2</span> وْبْزَّافْ دْ النَّاسْ غَيْتْبْعُوهُمْ فْالْفْسَادْ دْيَالْهُمْ، وْبْسْبَابْهُمْ غَيْݣُولُو كْلَامْ الْكُفْرْ عْلَى طْرِيقْ الْحَقّْ.</div>
<div class="v" id="v3"><span class="vn">3</span> وْبْسْبَابْ الطّْمَعْ دْيَالْهُمْ كَيْسْتَغْلُّوكُمْ بْكْدُوبْهُمْ، وَلَكِنْ رَاهْ مْنْ مُدَّة طْوِيلَة تّْحْكَمْ عْلِيهُمْ بْالْعِقَابْ، وْالْهْلَاكْ دْيَالْهُمْ لَابْدّْ مْنُّه.</div>
<div class="v" id="v4"><span class="vn">4</span> اللَّهْ مَا حَنّْشْ عْلَى الْمَلَايْكَة اللِّي دَنْبُو، وَلَكِنْ رْمَاهُمْ فْجَهْنَّمْ مْكَتّْفِينْ فْالضّْلَامْ وْخْلَّاهُمْ حْتَّى لْيُومْ الْحِسَابْ.</div>
<div class="v" id="v5"><span class="vn">5</span> وْمَا حَنّْشْ عْلَى النَّاسْ دْ الزّْمَانْ الْقْدِيمْ، وَلَكِنْ نَزّْلْ الطُّوفَانْ عْلَى الْمْشْرَارِينْ وْنْجَّا تْمَنْيَة دْ النَّاسْ، مْنّْهُمْ نُوحْ اللِّي كَانْ كَيْخَبّْرْ بْالتَّقْوَى.</div>
<div class="v" id="v6"><span class="vn">6</span> وْمْنْ بَعْدْ عَاقْبْ اللَّهْ مْدِينْةْ سَدُومْ وْعَمُورَة وْحْرَقْهُمْ حْتَّى وْلَّاوْ رْمَادْ، بَاشْ يْكُونُو مْتَالْ لْلنَّاسْ الْمْشْرَارِينْ.</div>
<div class="v" id="v7"><span class="vn">7</span> وْعْتَقْ لُوطْ اللِّي كَانْ رَاجْلْ مْتَّاقِي اللَّهْ وْمَا كَانْشْ فْرْحَانْ بْسْبَابْ الْفْسَادْ اللِّي كَانُو عَايْشِينْ فِيهْ النَّاسْ الْفَاسْدِينْ.</div>
<div class="v" id="v8"><span class="vn">8</span> حِيتْ هَادْ الرَّاجْلْ اللِّي مْتَّاقِي اللَّهْ كَانْ سَاكْنْ فْوَسْطْهُمْ، كَيْشُوفْهُمْ وْكَيْسْمَعْهُمْ نْهَارْ عْلَى نْهَارْ، وْكَانْتْ نْفْسُه الْمْزْيَانَة كَتْتْعَدّْبْ بْسْبَابْ فْعَايْلْهُمْ الْفَاسْدَة.</div>
<div class="v" id="v9"><span class="vn">9</span> وْهَادْشِّي كَيْبَيّْنْ بْلِّي الرَّبّْ عَارْفْ كِيفَاشْ يْعْتَقْ النَّاسْ اللِّي مْتَّاقْيِينُه مْنْ الْمْحْنَة دْيَالْهُمْ، وْيْخَلِّي الْمُدْنِبِينْ حْتَّى لْيُومْ الْحِسَابْ بَاشْ يْعَاقْبْهُمْ،</div>
<div class="v" id="v10"><span class="vn">10</span> بْالْخُصُوصْ هَادُوكْ اللِّي تَابْعِينْ الشَّهْوَة الْفَاسْدَة دْيَالْ دَاتْهُمْ، وْكَيْحْتَقْرُو السُّلْطَة دْيَالْ اللَّهْ. هَادْ الْمُعَلِّمِينْ الْكْدَّابِينْ كَيْتِيقُو بْزَّافْ فْرَاسْهُمْ وْمْتْكَبّْرِينْ وْمَا كَيْخَافُوشْ يْسَبُّو الْمَلَايْكَة دْ الْعَزّْ.</div>
<div class="v" id="v11"><span class="vn">11</span> وْوَاخَّا الْمَلَايْكَة عَنْدْهُمْ الْقُوَّة وْالْقُدْرَة كْتَرْ مْنّْهُمْ، مَا كَيْتَّهْمُوهُمْشْ بْكْلَامْ خَايْبْ قُدَّامْ الرَّبّْ.</div>
<div class="v" id="v12"><span class="vn">12</span> وَلَكِنْ هَادْ النَّاسْ، رَاهْ بْطْبِيعْتْهُمْ كَيْشَبْهُو لْلْحَيَوَانَاتْ دْ الْغَابَة اللِّي كَيْتّْوَلْدُو بَاشْ يْتّْصَيّْدُو وْيْتّْقْتْلُو. وْهَادْ النَّاسْ كَيْݣُولُو كْلَامْ خَايْبْ عْلَى الْأُمُورْ اللِّي مَا كَيْفَهْمُوهَاشْ، وْعْلِيهَا غَيْمُوتُو بْحَالْ هَادْ الْحَيَوَانَاتْ.</div>
<div class="v" id="v13"><span class="vn">13</span> وْعْلَى وْدّْ الضُّلْمْ دْيَالْهُمْ غَيَاخْدُو الْأُجْرَة دْيَالْهُمْ. رَاهُمْ كَيْلْقَاوْ الْفَرْحَة دْيَالْهُمْ مْلِّي كَيْدِيرُو الْفْسَادْ فْوَسْطْ النّْهَارْ، وْكَيْحَشّْمُو بِيكُمْ وْكَيْطِيّْحُو مْنْ قِيمْتْكُمْ مْلِّي كَيْشَارْكُو مْعَاكُمْ فْالْعْرَاضَاتْ، وْكَيْكُونُو فْرْحَانِينْ مْلِّي كَيْخَدْعُوكُمْ.</div>
<div class="v" id="v14"><span class="vn">14</span> عِينِيهُمْ عَامْرِينْ بْالْفْسَادْ، مَا كَيْشَبْعُوشْ مْنْ الدّْنُوبْ، وْكَيْخَدْعُو النَّاسْ الضّْعَافْ. وْقَلْبْهُمْ وْلّْفْ الطّْمَعْ. هُمَ وْلَادْ اللَّعْنَة.</div>
<div class="v" id="v15"><span class="vn">15</span> خْلَّاوْ الطّْرِيقْ الْمْقَادَّة وْتْلْفُو. وْمْشَاوْ فْطْرِيقْ بَلْعَامْ وَلْدْ بَصُورْ اللِّي قْبَلْ فْلُوسْ الْحْرَامْ.</div>
<div class="v" id="v16"><span class="vn">16</span> وَلَكِنْ رَاهْ خْدَا دَرْسْ عْلَى فْعَايْلُه، حِيتْ الْحْمَارْ اللِّي مَا كَيْهْضَرْشْ تّْكَلّْمْ بْصُوتْ بْنَادْمْ وْوَقّْفْ الْحْمَاقْ دْيَالْ هَادْ النّْبِي.</div>
<div class="v" id="v17"><span class="vn">17</span> هَادْ النَّاسْ رَاهُمْ بْحَالْ الْبْيَارْ بْلَا مَا، وْالْغْيَامْ اللِّي دَافْعَاهْ رِيحْ قْوِيَّة، عْلَى هَادْشِّي وَجّْدْ لِيهُمْ اللَّهْ وَاحْدْ الْبْلَاصَة مْضَلّْمَة بْزَّافْ.</div>
<div class="v" id="v18"><span class="vn">18</span> كَيْتّْكَلّْمُو بْكْلَامْ الْكِبْرْ اللِّي مَا فِيهْ فَايْدَة. وْبْالشَّهَوَاتْ دْيَالْهُمْ الْقْبِيحَة وْالْفْسَادْ كَيْخَدْعُو النَّاسْ اللِّي عَادْ هَرْبُو مْنْ الجّْمَاعَاتْ اللِّي عَايْشِينْ فْالدّْنُوبْ،</div>
<div class="v" id="v19"><span class="vn">19</span> كَيْوَاعْدُوهُمْ بْالْحُرِّيَّة وْهُمَ بْرَاسْهُمْ عْبِيدْ لْلْفْسَادْ، حِيتْ بْنَادْمْ عَبْدْ لْكُلّْ حَاجَة كَتّْسَلّْطْ عْلِيهْ.</div>
<div class="v" id="v20"><span class="vn">20</span> حِيتْ إِلَا نْجَاوْ مْنْ الْفْسَادْ دْيَالْ هَادْ الدّْنْيَا مْلِّي عَرْفُو رَبّْنَا وْمُنَجِّينَا يَسُوعْ الْمَسِيحْ، وَلَكِنْ رْجْعُو كَيْدِّيوْهَا فْهَادْ الْأُمُورْ وْتّْغَلْبُو، غَادِي يْوَلِّيوْ فْاللّْخْرْ كْفَسْ مْنْ اللّْوّْلْ.</div>
<div class="v" id="v21"><span class="vn">21</span> رَاهْ حْسَنْ لِيهُمْ كُونْ مَا عَرْفُوشْ الطّْرِيقْ اللِّي كَتْدِّي لْطَاعْةْ اللَّهْ، فْعُوضْ مَا يْعَرْفُوهَا، وْمْنْ بَعْدْ يْرْجْعُو عْلَى الْوْصِيَّة الْمْقَدّْسَة اللِّي تّْعْطَاتْ لِيهُمْ.</div>
<div class="v" id="v22"><span class="vn">22</span> وْرَاهْ جْرَا لِيهُمْ هَادْشِّي اللِّي كَيْݣُولُه الْمْتَالْ الصّْحِيحْ: «رْجَعْ الْكْلْبْ يَاكُلْ دَاكْشِّي اللِّي تْقِيَّ» وْالْمْتَالْ لَاخُرْ اللِّي كَيْݣُولْ: «الْحَلُّوفْ اللِّي تّْغْسَلْ رْجَعْ يْتّْمَرّْغْ فْالْغِيسْ».</div>
</div>
<!-- PARSED ABOVE; EDITING MAY BREAK PARSER -->
</body></html>