<html><head>
<meta http-equiv="Content-Type" content="text/html;charset=utf-8" />
<title>2Pet 3 &ndash; بُطْرُسْ التَّانِيَّة &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Pet', 3);">
<div id="navbar"><a href="../index.html">الترجمة المغربية القياسية</a> &ndash; <b>بُطْرُسْ التَّانِيَّة</b> &ndash; <a href="2Pet_1.html">1</a> <a href="2Pet_2.html">2</a> <b>3</b> </div><hr>
<h1>2Pet 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الرَّبّْ قْرِيبْ يْرْجَعْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّالْتْ</b></span> <span class="br-p"><br><br></span>آ خُوتِي الْعْزَازْ، هَادِي هِيَ الرِّسَالَة التَّانْيَة اللِّي كَنْكْتَبْ لِيكُمْ، وْفِيهُم بْجُوجْ كَنْفَكّْرْكُمْ بْهَادْ الْأُمُورْ بَاشْ نْوَݣّْضْ أَفْكَارْكُمْ النّْقِيَّة.</div>
<div class="v" id="v2"><span class="vn">2</span> بَاشْ تْتْفَكّْرُو الْكْلَامْ اللِّي ݣَالُوهْ الْأَنْبِيَا الْمْقَدّْسِينْ مْنْ قْبَلْ، وْالْوْصِيَّاتْ دْيَالْ رَبّْنَا وْمُنَجِّينَا اللِّي وَصّْلُوهُمْ لِيكُمْ الرُّسُلْ دْيَالْكُمْ.</div>
<div class="v" id="v3"><span class="vn">3</span> وْقْبَلْ مْنْ كُلّْشِي، خَاصّْكُمْ تْعَرْفُو بْلِّي فْلِيَّامْ اللّْخْرَة غَيْجِيوْ شِي نَاسْ كَيْعِيشُو عْلَى حْسَابْ الشَّهَوَاتْ دْيَالْهُمْ، وْغَيْضَحْكُو عْلِيكُمْ.<sup class="fnm"><a name="fnm1" href="#fn1">1</a></sup></div>
<div class="v" id="v4"><span class="vn">4</span> وْغَيْݣُولُو: «فِينْ هُوَ الْوَعْدْ بْالرّْجُوعْ دْيَالُه؟ حِيتْ هَادِي مُدَّة بَاشْ مَاتُو وَالِدِينَا، وْبَاقِي كُلّْشِي كِيفْ كَانْ مْنْ الْبْدُو مْلِّي خْلَقْ اللَّهْ الدّْنْيَا».</div>
<div class="v" id="v5"><span class="vn">5</span> رَاهْ بْهَادْشِّي كَيْدِيرُو بْحَالْ إِلَا مَا كَيْعَرْفُوشْ، بْلِّي مْنْ زْمَانْ، بْكْلْمَة وَحْدَة مْنْ اللَّهْ تّْخَلْقَاتْ السّْمَا وْتّْكَوّْنَاتْ الْأَرْضْ مْنْ الْمَا وْبْالْمَا.</div>
<div class="v" id="v6"><span class="vn">6</span> وْبْالْمَا نِيتْ غَرْقَاتْ الدّْنْيَا وْتّْهَلْكَاتْ مْنْ زْمَانْ.</div>
<div class="v" id="v7"><span class="vn">7</span> وَلَكِنْ السّْمَا وْالْأَرْضْ اللِّي كَايْنِينْ دَابَا رَاهُمْ مَحْفُوضِينْ بْنَفْسْ الْكْلْمَة بَاشْ يْتّْحَرْقُو بْالْعَافْيَة، وْغَيْبْقَاوْ حْتَّى لْيُومْ الْحِسَابْ اللِّي فِيهْ غَيْتّْهَلْكُو الْمُدْنِبِينْ.</div>
<div class="v" id="v8"><span class="vn">8</span> <span class="br-p"><br><br></span>وَلَكِنْ آ خُوتِي الْعْزَازْ، مَا خَاصّْكُمْشْ تْنْسَاوْ هَادْ الْحَاجَة: نْهَارْ وَاحْدْ عَنْدْ الرَّبّْ بْحَالْ أَلْفْ عَامْ، وْأَلْفْ عَامْ بْحَالْ نْهَارْ وَاحْدْ.</div>
<div class="v" id="v9"><span class="vn">9</span> وْالرَّبّْ مَا كَيْتّْعَطّْلْشْ بَاشْ يْحَقَّقْ الْوَعْدْ دْيَالُه كِمَا كَيْفَكّْرُو شِي وْحْدِينْ، وَلَكِنْ كَيْصْبَرْ عْلِيكُمْ، حِيتْ مَا بْغَا حْتَّى وَاحْدْ يْتّْهْلَكْ، وَلَكِنْ بْغَا كُلّْشِي يْتُوبْ.</div>
<div class="v" id="v10"><span class="vn">10</span> وَلَكِنْ النّْهَارْ اللِّي غَيْجِي فِيهْ الرَّبّْ، غَيْكُونْ بْحَالْ الْمْجِي دْيَالْ شِي شْفَّارْ، وْفِيهْ غَيْفْنَاوْ السَّمَاوَاتْ بْوَاحْدْ الصُّوتْ قْوِي بْزَّافْ، وْغَيْتّْهْلَكْ ݣَاعْ دَاكْشِّي اللِّي فِيهُمْ بْالْعَافْيَة، وْغَتّْحْرَقْ الْأَرْضْ وْݣَاعْ دَاكْشِّي اللِّي فِيهَا.<sup class="fnm"><a name="fnm2" href="#fn2">2</a></sup></div>
<div class="v" id="v11"><span class="vn">11</span> إِيوَا إِلَا كَانْ ݣَاعْ هَادْشِّي غَيْتّْهْلَكْ، كِيفَاشْ خَاصّْكُمْ نْتُمَ تْكُونُو؟ رَاهْ خَاصّْكُمْ تْعِيشُو حَيَاةْ مْقَدّْسَة وْتْكُونُو مْتَّاقْيِينْ اللَّهْ.</div>
<div class="v" id="v12"><span class="vn">12</span> وْخَاصّْكُمْ تّْسْنَّاوْ وْتْطْلْبُو الْمْجِي دْيَالْ النّْهَارْ دْ الرَّبّْ دْغْيَا، عْلَاحْقَّاشْ فِيهْ غَيْتّْهَلْكُو السَّمَاوَاتْ بْالْعَافْيَة وْكُلْ حَاجَة خْرَى غَتْدُوبْ.</div>
<div class="v" id="v13"><span class="vn">13</span> وَلَكِنْ عْلَى حْسَابْ الْوَعْدْ دْيَالْ اللَّهْ، حْنَا كَنْتّْسَنَّاوْ سْمَا جْدِيدَة وْأَرْضْ جْدِيدَة فِينْ كَتْسْكُنْ التَّقْوَى.<sup class="fnm"><a name="fnm3" href="#fn3">3</a></sup></div>
<div class="v" id="v14"><span class="vn">14</span> <span class="br-p"><br><br></span>دَاكْشِّي عْلَاشْ آ خُوتِي الْعْزَازْ، مَا حَدّْكُمْ كَتّْسْنَّاوْ هَادْ الْأُمُورْ، دِيرُو جَهْدْكُمْ بَاشْ تْكُونُو بْلَا لُومْ وْبْلَا عِيبْ فْالْهْنَا مْعَ اللَّهْ.</div>
<div class="v" id="v15"><span class="vn">15</span> وْحْسْبُو الصّْبَرْ دْيَالْ رَبّْنَا وْجْبَة لْلنّْجَا، كِمَا كْتَبْ لِيكُمْ خُونَا الْعْزِيزْ بُولُسْ عْلَى حْسَابْ الْحْكْمَة اللِّي تّْعْطَاتْ لِيهْ،</div>
<div class="v" id="v16"><span class="vn">16</span> وْكِمَا كْتَبْ فْالرَّسَائِلْ دْيَالُه كُلّْهُمْ، مْلِّي تّْكَلّْمْ فِيهُمْ عْلَى هَادْ الْأُمُورْ. هَادْ الرَّسَائِلْ فِيهُمْ شِي حْوَايْجْ صْعَابْ يْتّْفَهْمُو، وْرَاهْ النَّاسْ اللِّي مَا كَيْفَهْمُوشْ وْمَا تَابْتِينْشْ فْالْإِيمَانْ كَيْبَدّْلُو الْمَعْنَى دْيَالْ هَادْشِّي كِمَا كَيْدِيرُو بْالْكْتُبْ لْخْرِينْ الْمْقَدّْسِينْ، وْهَكَّا كَيْهَلْكُو رَاسْهُمْ.</div>
<div class="v" id="v17"><span class="vn">17</span> وْنْتُمَ آ خُوتِي الْعْزَازْ، رَاكُمْ كَتْعَرْفُو هَادْشِّي مْنْ قْبَلْ، إِيوَا رْدُّو الْبَالْ بَاشْ مَا تّْبْعُوشْ التَّعْلِيمْ الْغَالْطْ دْيَالْ الْمُعَلِّمِينْ الْكْدَّابِينْ وْتْطِيحُو وْمَا تْبْقَاوْشْ تَابْتِينْ.</div>
<div class="v" id="v18"><span class="vn">18</span> وَلَكِنْ كْبْرُو فْالنِّعْمَة وْفْمَعْرِفَةْ رَبّْنَا وْمُنَجِّينَا يَسُوعْ الْمَسِيحْ، لِيهْ الْعَزّْ مْنْ دَابَا وْعْلَى الدّْوَامْ! آمِينْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->يهودا ١٨<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->متى ٢٤‏:٤٣؛ لوقا ١٢‏:٣٩؛ ١تسالونيكي ٥‏:٢؛ الرؤيا ١٦‏:١٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->إشعيا ٦٦‏:٢٢؛ الرؤيا ٢١‏:١<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>