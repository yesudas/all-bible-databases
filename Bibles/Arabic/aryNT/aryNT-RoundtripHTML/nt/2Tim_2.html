<html><head>
<meta http-equiv="Content-Type" content="text/html;charset=utf-8" />
<title>2Tim 2 &ndash; رِسَالَةْ تِيمُوتَاوُسْ التَّانِيَّة &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Tim', 2);">
<div id="navbar"><a href="../index.html">الترجمة المغربية القياسية</a> &ndash; <b>رِسَالَةْ تِيمُوتَاوُسْ التَّانِيَّة</b> &ndash; <a href="2Tim_1.html">1</a> <b>2</b> <a href="2Tim_3.html">3</a> <a href="2Tim_4.html">4</a> </div><hr>
<h1>2Tim 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>خْدَمْ لْيَسُوعْ بْكُلّْ أَمَانَة</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّانِي</b></span> <span class="br-p"><br><br></span>وْنْتَ آ وْلْدِي، كُونْ قْوِي بْالنِّعْمَة اللِّي فْالْمَسِيحْ يَسُوعْ.</div>
<div class="v" id="v2"><span class="vn">2</span> وْالْكْلَامْ اللِّي سْمَعْتِيهْ مْنِّي قُدَّامْ بْزَّافْ دْ الشّْهُودْ، خَلِّيهْ أَمَانَة لْلنَّاسْ الْأُمَنَا، اللِّي غَيْكُونُو قَادْرِينْ حْتَّى هُمَ يْعَلّْمُوهْ لْوْحْدِينْ خْرِينْ.</div>
<div class="v" id="v3"><span class="vn">3</span> شَارْكْ حْتَّى نْتَ فْالْعْدَابْ بْحَالْ شِي عَسْكْرِي أَمِينْ لْلْمَسِيحْ يَسُوعْ.</div>
<div class="v" id="v4"><span class="vn">4</span> رَاهْ مَا كَايْنْشْ شِي عَسْكْرِي دْخَلْ لْلْعَسْكَرْ وْكَيْدِّيهَا فْأُمُورْ الدّْنْيَا، كَيْرْضِي الْقَايْدْ دْيَالُه.</div>
<div class="v" id="v5"><span class="vn">5</span> وْهَكَّا حْتَّى الرِّيَاضِي اللِّي كَيْشَارْكْ فْشِي مُبَارَاة، مَا يْقْدَرْشْ يَرْبَحْ الْجَائِزَة إِلَا مَا حْتَرْمْشْ الْقَوَانِينْ دْ اللَّعْبْ.</div>
<div class="v" id="v6"><span class="vn">6</span> وْالْفْلَّاحْ اللِّي كَيْضْرَبْ تَمَارَة، خَاصُّه هُوَ اللّْوّْلْ اللِّي يَاخُدْ حَقُّه مْنْ الْغْلَّة.</div>
<div class="v" id="v7"><span class="vn">7</span> فَكّْرْ فْهَادْ الْكْلَامْ اللِّي كَنْݣُولُه، وْالرَّبّْ يْعْطِيكْ الْفَهْمْ بَاشْ تْفْهَمْ كُلّْشِي.</div>
<div class="v" id="v8"><span class="vn">8</span> <span class="br-p"><br><br></span>تْفَكّْرْ يَسُوعْ الْمَسِيحْ اللِّي مْنْ تْرِّيكْةْ دَاوُدْ، وْاللِّي تّْبْعَتْ مْنْ الْمُوتْ كِمَا كَنْخَبّْرْ بِيهْ فْالْإِنْجِيلْ،</div>
<div class="v" id="v9"><span class="vn">9</span> اللِّي عْلَى وْدُّه كَنْقَاسِي الْعْدَابْ، حْتَّى تّْشَدِّيتْ فْالْحَبْسْ بْحَالْ شِي مُجْرِمْ. وَلَكِنْ كْلَامْ اللَّهْ مَا كَيْتّْحْبَسْشْ.</div>
<div class="v" id="v10"><span class="vn">10</span> عْلَى هَادْشِّي كَنْتّْحَمّْلْ كُلّْ حَاجَة عْلَى وْدّْ هَادُوكْ اللِّي تّْخْتَارُو، بَاشْ يَاخْدُو حْتَّى هُمَ النّْجَا اللِّي فْالْمَسِيحْ يَسُوعْ وْيَاخْدُو الْعَزّْ الدَّايْمْ.</div>
<div class="v" id="v11"><span class="vn">11</span> هَادْ الْكْلَامْ رَاهْ صَادْقْ: <span class="br-p"><br><br></span><span class="br-ind"><br><span class="indent">&nbsp;</span></span>«إِلَا مْتْنَا مْعَ يَسُوعْ، غَنْحْيَاوْ مْعَاهْ،<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>وْإِلَا بْقِينَا تَابْتِينْ فِيهْ، غَنْمَلْكُو مْعَاهْ.<sup class="fnm"><a name="fnm1" href="#fn1">1</a></sup><br> <span class="br-ind"><br><span class="indent">&nbsp;</span></span>وْإِلَا نْكَرْنَاهْ، غَيْنْكَرْنَا حْتَّى هُوَ.<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>وْإِلَا مَا كْنَّاشْ أُمَنَا، هُوَ غَيْبْقَى أَمِينْ،<br> <span class="br-ind"><br><span class="indent">&nbsp;</span></span>حِيتْ مَا يْمْكَنْشْ يْنْكَرْ رَاسُه».<br></div>
<div class="v" id="v14"><h2>الْخْدَّامْ الْمْقْبُولْ عَنْدْ اللَّهْ</h2><span class="vn">14</span> <span class="br-p"><br><br></span>فَكّْرْهُمْ بْهَادْ الْأُمُورْ، وْطْلَبْ مْنّْهُمْ بْكُلّْ قُوَّة قُدَّامْ اللَّهْ بَاشْ مَا يْدْخْلُوشْ فْالْمُنَاقَشَاتْ الْخَاوْيِينْ اللِّي مَا كَيْصْلَاحُو لْوَالُو، وْغِيرْ كَيْخَرّْبُو هَادُوكْ اللِّي كَيْسَمْعُوهُمْ.</div>
<div class="v" id="v15"><span class="vn">15</span> دِيرْ جَهْدْكْ بَاشْ تْكُونْ مْقْبُولْ عَنْدْ اللَّهْ بْحَالْ الْخْدَّامْ اللِّي مَا كَيْحْشَمْشْ مْنْ الْخْدْمَة دْيَالُه، وْكَيْفَسّْرْ كْلَامْ الْحَقّْ تَفْسِيرْ صْحِيحْ.</div>
<div class="v" id="v16"><span class="vn">16</span> وَلَكِنْ الْكْلَامْ الْخَاوِي الْمْنْجُوسْ بَعّْدْ عْلِيهْ، حِيتْ مَّالِيهْ كَيْزِيدُو يْكْفْرُو.</div>
<div class="v" id="v17"><span class="vn">17</span> وْكْلَامْهُمْ كَيْسْرَحْ بْحَالْ الْمَرْضْ الْخَايْبْ. وْمْنّْهُمْ هِيمِينَايُسْ وْفِيلِيتُسْ،</div>
<div class="v" id="v18"><span class="vn">18</span> اللِّي خَرْجُو عْلَى طْرِيقْ الْحَقّْ، حِيتْ كَيْݣُولُو بْلِّي الْبَعْتْ دْيَالْ الْمُوتَى وْقَعْ، وْهَكَّا كَيْخَرّْبُو الْإِيمَانْ دْيَالْ شِي وْحْدِينْ.</div>
<div class="v" id="v19"><span class="vn">19</span> وَلَكِنْ السَّاسْ الصّْحِيحْ اللِّي بْنَاهْ اللَّهْ كَيْبْقَى تَابْتْ وْمْرْشُومْ بْهَادْ الْكْلَامْ: «الرَّبّْ كَيْعْرَفْ النَّاسْ دْيَالُه». وْبْكْلَامُه عَاوْتَانِي: «كُلّْ وَاحْدْ كَيْعْبَدْ الرَّبّْ خَاصُّه يْبَعّْدْ مْنْ الْإِتْمْ».</div>
<div class="v" id="v20"><span class="vn">20</span> <span class="br-p"><br><br></span>رَاهْ فْشِي دَارْ كْبِيرَة، مَا كَيْكُونُوشْ غِيرْ الْمَّاعْنْ دْيَالْ الدّْهَبْ وْالْفْضَّة، وَلَكِنْ حْتَّى الْمَّاعْنْ دْيَالْ الْخْشَبْ وْالطِّينْ، اللّْوّْلِينْ كَيْخَدْمُو بِيهُمْ فْالْمُنَاسَبَاتْ وْلْخْرِينْ فْالْخْدْمَة الْعَادِيَّة.</div>
<div class="v" id="v21"><span class="vn">21</span> إِيوَا إِلَا نْقَّى شِي وَاحْدْ رَاسُه مْنْ هَادْ الْأُمُورْ، غَيْكُونْ بْحَالْ شِي مَاعُونْ نْقِي وْمْقَدّْسْ، نَافْعْ لْسِيدُه، مُوجُودْ لْكُلّْ خْدْمَة مْزْيَانَة.</div>
<div class="v" id="v22"><span class="vn">22</span> <span class="br-p"><br><br></span>بَعّْدْ مْنْ الشَّهَوَاتْ دْيَالْ الشُّبَّانْ، وْتْبَعْ التَّقْوَى وْالْإِيمَانْ وْالْمْحَبَّة وْالْهْنَا مْعَ هَادُوكْ اللِّي كَيْطْلْبُو الرَّبّْ بْقَلْبْ نْقِي.</div>
<div class="v" id="v23"><span class="vn">23</span> وْالْمُنَاقَشَاتْ الْخَاوْيِينْ وْاللِّي مَا فِيهُمْ فَايْدَة بَعّْدْ مْنّْهُمْ، رَاكْ كَتْعْرَفْ بْلِّي كَيْجَبْدُو الْخْصَامْ.</div>
<div class="v" id="v24"><span class="vn">24</span> وْالْعَبْدْ دْ الرَّبّْ مَا خَاصُّوشْ يْتّْخَاصْمْ، وَلَكِنْ خَاصُّه يْكُونْ ضْرِيفْ مْعَ كُلّْشِي، قَادْرْ يْعَلّْمْ وْصْبَّارْ،</div>
<div class="v" id="v25"><span class="vn">25</span> وْخَاصُّه يْصَحّْحْ اللِّي كَيْعَارْضُوهْ غِيرْ بْالضّْرَافَة، لَعَلَّ وَعَسَى اللَّهْ يْهْدِيهُمْ بَاشْ يْعَرْفُو الْحَقّْ،</div>
<div class="v" id="v26"><span class="vn">26</span> وْيْرْجْعُو لْعْقَلْهُمْ وْيْهَرْبُو مْنْ الْمْصِيدَة دْيَالْ إِبْلِيسْ اللِّي صَيّْدْهُمْ بَاشْ يْدِيرُو الْمُرَادْ دْيَالُه.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ١٠‏:٣٣؛ لوقا ١٢‏:٩<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>