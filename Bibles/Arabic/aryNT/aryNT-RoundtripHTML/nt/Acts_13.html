<html><head>
<meta http-equiv="Content-Type" content="text/html;charset=utf-8" />
<title>Acts 13 &ndash; الْأَعْمَالْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 13);">
<div id="navbar"><a href="../index.html">الترجمة المغربية القياسية</a> &ndash; <b>الْأَعْمَالْ</b> &ndash; <a href="Acts_1.html">1</a> ... <a href="Acts_11.html">11</a> <a href="Acts_12.html">12</a> <b>13</b> <a href="Acts_14.html">14</a> <a href="Acts_15.html">15</a> ... <a href="Acts_28.html">28</a> </div><hr>
<h1>Acts 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْخْدْمَة دْيَالْ بَرْنَابَا وْبُولُسْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ تْلْطَاشْ</b></span> <span class="br-p"><br><br></span>وْكَانْ فْكْنِيسْةْ أَنْطَاكْيَة أَنْبِيَا وْمُعَلِّمِينْ هُمَ: بَرْنَابَا، وْسِمْعَانْ اللِّي مْكَنِّي الْكْحَلْ، وْلُوكِيُوسْ الْقَيْرَوَانِي، وْمَنَايِنْ اللِّي تْرَبَّى مْعَ الْحَاكْمْ هِيرُودُسْ، وْشَاوُلْ.</div>
<div class="v" id="v2"><span class="vn">2</span> وْمْلِّي كَانُو صَايْمِينْ وْكَيْعَبْدُو الرَّبّْ، ݣَالْ لِيهُمْ الرُّوحْ الْقُدُسْ: «عْزْلُو لِيَّ بَرْنَابَا وْشَاوُلْ لْلْخْدْمَة اللِّي خْتَارِيتْهُمْ لِيهَا».</div>
<div class="v" id="v3"><span class="vn">3</span> وْصَامُو وْصْلَّاوْ، وْحَطُّو يْدِّيهُمْ عْلَى بَرْنَابَا وْشَاوُلْ بَاشْ يْبَارْكُوهُمْ، وْمْنْ بَعْدْ خْلَّاوْهُمْ يْمْشِيوْ.</div>
<div class="v" id="v4"><span class="vn">4</span> <span class="br-p"><br><br></span>وْصِيفْطْهُمْ الرُّوحْ الْقُدُسْ، وْمْشَاوْ لْسَالُوكِيَة وْمْنّْهَا سَافْرُو فْالْبْحَرْ لْقُبْرُصْ.</div>
<div class="v" id="v5"><span class="vn">5</span> وْمْلِّي وْصْلُو لْسَلَامِيسْ خَبّْرُو النَّاسْ بْكْلَامْ اللَّهْ فْدْيُورْ الصّْلَاة دْيَالْ لِيهُودْ، وْكَانْ مْعَاهُمْ يُوحَنَّا كَيْعَاوْنْهُمْ.</div>
<div class="v" id="v6"><span class="vn">6</span> وْدَازُو فْالْجَزِيرَة كُلّْهَا حْتَّى وْصْلُو لْبَافُوسْ، وْفِيهَا لْقَاوْ وَاحْدْ الرَّاجْلْ سْحَّارْ، وْهُوَ نْبِي كْدَّابْ يْهُودِي سْمِيتُه بَارْيَشُوعْ،</div>
<div class="v" id="v7"><span class="vn">7</span> اللِّي كَانْ مْعَ الْحَاكْمْ سَرْجِيُوسْ بُولُسْ. وْكَانْ هَادْ الْحَاكْمْ رَاجْلْ دْكِي، وْهُوَ يْعَيّْطْ عْلَى بَرْنَابَا وْشَاوُلْ حِيتْ بْغَا يْسْمَعْ كْلَامْ اللَّهْ.</div>
<div class="v" id="v8"><span class="vn">8</span> وَلَكِنْ السّْحَّارْ عَلِيمْ، وْهَادِي مْعْنِيّْةْ سْمِيتُه، وْقَفْ ضْدّْهُمْ كَيْقَلّْبْ بَاشْ يْبَعّْدْ الْحَاكْمْ مْنْ الْإِيمَانْ.</div>
<div class="v" id="v9"><span class="vn">9</span> وَلَكِنْ شَاوُلْ، اللِّي سْمِيتُه عَاوْتَانِي بُولُسْ، تْعَمّْرْ مْنْ الرُّوحْ الْقُدُسْ وْحَقَّقْ فْالسّْحَارْ مْزْيَانْ</div>
<div class="v" id="v10"><span class="vn">10</span> وْݣَالْ لِيهْ: «آ هَادْ الرَّاجْلْ اللِّي عَامْرْ بْالْغْشّْ وْالْخْدِيعَة، آ وَلْدْ إِبْلِيسْ، آ عَدُوّْ الْخِيرْ! وَاشْ مَا غَتْسَالِيشْ مْنْ تْعْوَاجْ طْرْقَانْ الرَّبّْ الْمْقَادَّة؟</div>
<div class="v" id="v11"><span class="vn">11</span> هَا هِيَ يْدّْ الرَّبّْ كَتْنْزَلْ عْلِيكْ، وْغَتْوَلِّي عْمَى مَا كَتْشُوفْشْ ضَوّْ الشّْمْسْ حْتَّى لْشِي وَقْتْ». وْفْدِيكْ السَّاعَة غْطَّاتْ جْلَالَة كَحْلَا عِينِيهْ. وْبْدَا كَيْضُورْ فْمُوضْعُه وْكَيْقَلّْبْ شْكُونْ اللِّي يْشْدُّه مْنْ يْدُّه.</div>
<div class="v" id="v12"><span class="vn">12</span> وْمْلِّي شَافْ الْحَاكْمْ أَشْنُو جْرَا، آمْنْ حِيتْ تّْعَجّْبْ مْنْ التَّعْلِيمْ دْيَالْ الرَّبّْ.</div>
<div class="v" id="v13"><h2>بُولُسْ وْصْحَابُه فْأَنْطَاكْيَة</h2><span class="vn">13</span> <span class="br-p"><br><br></span>وْمْنْ بَعْدْ سَافْرْ بُولُسْ فْالْبْحَرْ هُوَ وْصْحَابُه مْنْ بَافُوسْ لْبَرْجَة فْبْلَادْ بَمْفِيلِيَّة. وَلَكِنْ يُوحَنَّا تّْفَارْقْ مْعَاهُمْ وْرْجَعْ لْأُورْشَلِيمْ.</div>
<div class="v" id="v14"><span class="vn">14</span> وْمْشَا بُولُسْ وْبَرْنَابَا مْنْ بَرْجَة لْأَنْطَاكْيَة فْبِيسِيدِيَّة. وْدَخْلُو لْدَارْ الصّْلَاة نْهَارْ السّْبْتْ وْݣْلْسُو تْمَّ.</div>
<div class="v" id="v15"><span class="vn">15</span> وْمْنْ بَعْدْ الْقْرَايَة فْشْرَعْ مُوسَى وْكْتُبْ الْأَنْبِيَا، صِيفْطُو لِيهُمْ الرُّؤَسَا دْيَالْ دَارْ الصّْلَاة وْݣَالُو لِيهُمْ: «آ الْخُوتْ، إِلَا كَانْ عَنْدْكُمْ مَا تْݣُولُو لْلشَّعْبْ مْنْ كْلَامْ اللَّهْ بَاشْ تْشَجّْعُوهُمْ، تّْكَلّْمُو».</div>
<div class="v" id="v16"><span class="vn">16</span> وْهُوَ يْوْقَفْ بُولُسْ وْشَيّْرْ بْيْدُّه وْݣَالْ: «آ وْلَادْ إِسْرَائِيلْ وْاللِّي مْتَّاقْيِينْ اللَّهْ، تْصَنّْتُو لِيَّ:</div>
<div class="v" id="v17"><span class="vn">17</span> إِلَاهْ شَعْبْ إِسْرَائِيلْ، خْتَارْ جْدُودْنَا وْرْفَعْ مْنْ مْقَامْ الشَّعْبْ فْالْغُرْبَة دْيَالُه فْبْلَادْ مِصْرْ، وْبْالْقُوَّة دْيَالُه الْكْبِيرَة خَرّْجْهُمْ مْنّْهَا،</div>
<div class="v" id="v18"><span class="vn">18</span> وْرْبْعِينْ عَامْ وْهُوَ صَابْرْ مْعَاهُمْ فْالصَّحْرَا.</div>
<div class="v" id="v19"><span class="vn">19</span> وْهْلَكْ سْبْعَة دْيَالْ الشّْعُوبْ فْبْلَادْ كَنْعَانْ وْعْطَى بْلَادْهُمْ وَرْتْ،<sup class="fnm"><a name="fnm1" href="#fn1">1</a></sup></div>
<div class="v" id="v20"><span class="vn">20</span> وْمْنْ بَعْدْ هَادْشِّي بْرْبَعْمِيَة وْخَمْسِينْ عَامْ تْقْرِيبًا. عْطَى اللَّهْ لْلشَّعْبْ دْيَالُه قُضَاةْ، حْتَّى لْلْوَقْتْ فَاشْ جَا النّْبِي صَمُوئِيلْ.</div>
<div class="v" id="v21"><span class="vn">21</span> وْهُمَ يْطْلْبُو مْنْ اللَّهْ مَلِكْ، وْعْطَاهُمْ شَاوُلْ بْنْ قَيْسْ مْنْ قْبِيلْةْ بْنْيَامِينْ، لْمُدَّةْ رْبْعِينْ عَامْ.</div>
<div class="v" id="v22"><span class="vn">22</span> وْمْنْ بَعْدْ حَيّْدُه اللَّهْ وْدَارْ دَاوُدْ مَلِكْ عْلِيهُمْ، وْݣَالْ اللَّهْ عْلِيهْ: رَانِي لْقِيتْ دَاوُدْ وَلْدْ يَسَّى رَاجْلْ كَيْرْتَاحْ لِيهْ قَلْبِي، وْغَادِي يْدِيرْ مُرَادِي كُلُّه.</div>
<div class="v" id="v23"><span class="vn">23</span> مْنْ تْرِّيكْةْ دَاوُدْ عْطَى اللَّهْ لْشَعْبْ إِسْرَائِيلْ مُنَجِّي هُوَ يَسُوعْ عْلَى حْسَابْ الْوَعْدْ دْيَالُه.</div>
<div class="v" id="v24"><span class="vn">24</span> وْقْبَلْ مَا يْجِي يَسُوعْ، خَبّْرْ يُوحَنَّا شَعْبْ إِسْرَائِيلْ كُلُّه بْمَعْمُودِيَّةْ التُّوبَة.<sup class="fnm"><a name="fnm2" href="#fn2">2</a></sup></div>
<div class="v" id="v25"><span class="vn">25</span> وْمْلِّي قَرّْبْ يُوحَنَّا يْكَمّْلْ الْخْدْمَة دْيَالُه ݣَالْ: وَاشْ كَتْضَنُّو بْلِّي أَنَا هُوَ الْمَسِيحْ؟ لَّا! أَنَا مَاشِي هُوَ، وَلَكِنْ غَيْجِي مْنْ بَعْدْ مْنِّي، وْأَنَا مَا نْسْتَاهْلْشْ نْحَلّْ سْيُورْ صْبَّاطُه.<sup class="fnm"><a name="fnm3" href="#fn3">3</a></sup></div>
<div class="v" id="v26"><span class="vn">26</span> <span class="br-p"><br><br></span>آ الْخُوتْ، آ وْلَادْ إِبْرَاهِيمْ، وْهَادُوكْ اللِّي مْتَّاقْيِينْ اللَّهْ فْوَسْطْ مْنّْكُمْ، رَاهْ لِينَا صِيفْطْ اللَّهْ الْكْلْمَة دْيَالْ هَادْ النّْجَا.</div>
<div class="v" id="v27"><span class="vn">27</span> حِيتْ لَا سُكَّانْ أُورْشَلِيمْ وَلَا الرُّؤَسَا دْيَالْهُمْ كَانُو كَيْعَرْفُو الْمَسِيحْ، وَلَا فَهْمُو كْلَامْ الْأَنْبِيَا اللِّي كَيْتّْقْرَا كُلّْ سْبْتْ، وْحْكْمُو عْلِيهْ بْالْمُوتْ، وْهَكَّا كَمّْلُو دَاكْشِّي اللِّي ݣَالُوهْ الْأَنْبِيَا.</div>
<div class="v" id="v28"><span class="vn">28</span> وْوَاخَّا مَا لْقَاوْ عْلِيهْ حْتَّى شِي تُهْمَة يْسْتَاهْلْ عْلِيهَا الْمُوتْ، طْلْبُو مْنْ بِيلَاطُسْ بَاشْ يْقْتْلُه.<sup class="fnm"><a name="fnm4" href="#fn4">4</a></sup></div>
<div class="v" id="v29"><span class="vn">29</span> وْهَكَّا، مْلِّي كَمّْلُو كُلّْ مَا كْتْبُوهْ الْأَنْبِيَا عْلِيهْ، نْزّْلُوهْ مْنْ الصّْلِيبْ وْدْفْنُوهْ فْوَاحْدْ الْقْبَرْ.<sup class="fnm"><a name="fnm5" href="#fn5">5</a></sup></div>
<div class="v" id="v30"><span class="vn">30</span> وَلَكِنْ اللَّهْ بَعْتُه مْنْ الْمُوتْ،</div>
<div class="v" id="v31"><span class="vn">31</span> وْبَانْ يَّامَاتْ كْتَارْ لْهَادُوكْ اللِّي مْشَاوْ مْعَاهْ مْنْ الْجَلِيلْ لْأُورْشَلِيمْ. وْهُمَ دَابَا شْهُودْ لِيهْ وَسْطْ الشَّعْبْ.<sup class="fnm"><a name="fnm6" href="#fn6">6</a></sup></div>
<div class="v" id="v32"><span class="vn">32</span> وْهَا حْنَا كَنْخَبّْرُوكُمْ بْلِّي الْوَعْدْ اللِّي عْطَاهْ اللَّهْ لْجْدُودْنَا،</div>
<div class="v" id="v33"><span class="vn">33</span> حَقّْقُه لِينَا الْيُومْ حْنَا وْلَادْهُمْ، مْلِّي بْعَتْ يَسُوعْ مْنْ الْمُوتْ، كِمَا مْكْتُوبْ فْالْمَزْمُورْ التَّانِي: <span class="br-p"><br><br></span><span class="br-ind"><br><span class="indent">&nbsp;</span></span>نْتَ وْلْدِي<br> <span class="br-ind"><br><span class="indent">&nbsp;</span></span>وْأَنَا الْيُومْ وْلِّيتْ بَّاكْ.<br></div>
<div class="v" id="v34"><span class="vn">34</span> <span class="br-p"><br><br></span>رَاهْ اللَّهْ بَعْتُه مْنْ الْمُوتْ وْمَا خْلَّاشْ دَاتُه تْتْعَفّْنْ، وْرَاهْ مْكْتُوبْ فْكْتَابْ اللَّهْ: <span class="br-p"><br><br></span><span class="br-ind"><br><span class="indent">&nbsp;</span></span>غَادِي نْعْطِيكُمْ الْبَرَكَاتْ الْمْقَدّْسَة<br> <span class="br-ind"><br><span class="indent">&nbsp;</span></span>وْالصّْحِيحَة دْيَالْ دَاوُدْ.<br></div>
<div class="v" id="v35"><span class="vn">35</span> <span class="br-p"><br><br></span>وْعْلَى هَادْشِّي ݣَالْ دَاوُدْ فْمَزْمُورْ آخُرْ: <span class="br-p"><br><br></span><span class="br-ind"><br><span class="indent">&nbsp;</span></span>مَا غَادِيشْ تْخَلِّي الْقُدُّوسْ دْيَالْكْ يْتّْعَفّْنْ.<br></div>
<div class="v" id="v36"><span class="vn">36</span> <span class="br-p"><br><br></span>حِيتْ دَاوُدْ مْنْ بَعْدْمَا دَارْ مُرَادْ اللَّهْ فْالْجِيلْ دْيَالُه، مَاتْ وْتّْدْفَنْ مْعَ جْدُودُه وْتّْعَفّْنْ فْالْقْبَرْ.</div>
<div class="v" id="v37"><span class="vn">37</span> أَمَّا اللِّي بَعْتُه اللَّهْ مْنْ الْمُوتْ رَاهْ ݣَاعْ مَا تّْعَفّْنْ.</div>
<div class="v" id="v38"><span class="vn">38</span> وْخَاصّْكُمْ تْعَرْفُو آ الْخُوتْ، رَاهْ حْنَا كَنْخَبّْرُوكُمْ بْلِّي بْيَسُوعْ كَتْكُونْ مَغْفِرَةْ الدّْنُوبْ، وْهَادْ الصّْلَاحْ اللِّي مَا قْدَرْتُوشْ تْلْقَاوْهْ بْشْرَعْ مُوسَى،</div>
<div class="v" id="v39"><span class="vn">39</span> لْقِيتُوهْ بْيَسُوعْ اللِّي بِيهْ كُلّْ وَاحْدْ كَيْوَلِّي بَارِي مْلِّي كَيْآمْنْ.</div>
<div class="v" id="v40"><span class="vn">40</span> رْدُّو بَالْكُمْ بَاشْ مَا يْطْرَاشْ لِيكُمْ كِيفْ ݣَالُو الْأَنْبِيَا:</div>
<div class="v" id="v41"><span class="vn">41</span> <span class="br-p"><br><br></span><span class="br-ind"><br><span class="indent">&nbsp;</span></span>شُوفُو آ اللِّي كَتْضْحْكُو!<br> <span class="br-ind"><br><span class="indent">&nbsp;</span></span>تّْعَجّْبُو وْمُوتُو!<br> <span class="br-ind"><br><span class="indent">&nbsp;</span></span>عْلَاحْقَّاشْ غَادِي نْدِيرْ فْيَّامْكُمْ شِي حَاجَة<br> <span class="br-ind"><br><span class="indent">&nbsp;</span></span>عَمّْرْكُمْ مَا غَادِي تِّيْقُوهَا وَاخَّا يْخَبّْرُوكُمْ بِيهَا».<br></div>
<div class="v" id="v42"><span class="vn">42</span> <span class="br-p"><br><br></span>وْمْلِّي كَانْ بُولُسْ وْبَرْنَابَا خَارْجِينْ مْنْ دَارْ الصّْلَاة، طْلْبُو مْنّْهُمْ النَّاسْ بَاشْ يْرْجْعُو السّْبْتْ الجَّايْ وْيْزِيدُو يْكَلّْمُوهُمْ مَرَّة خْرَى عْلَى هَادْشِّي اللِّي سْمْعُوهْ.</div>
<div class="v" id="v43"><span class="vn">43</span> وْمْنْ بَعْدْمَا كْمَلْ الْإِجْتِمَاعْ، تْبْعُوهُمْ بْزَّافْ دْ النَّاسْ مْنْ لِيهُودْ وْمْنْ غِيرْ لِيهُودْ اللِّي كَيْعَبْدُو اللَّهْ، وْكَلّْمْهُمْ بُولُسْ وْبَرْنَابَا وْقْنْعُوهُمْ بَاشْ يْبْقَاوْ تَابْتِينْ فْنِعْمَةْ اللَّهْ.</div>
<div class="v" id="v44"><span class="vn">44</span> <span class="br-p"><br><br></span>وْفْنْهَارْ السّْبْتْ لَاخُرْ، تّْجَمْعُو سُكَّانْ الْمْدِينَة كُلّْهُمْ تْقْرِيبًا بَاشْ يْسَمْعُو كْلَامْ الرَّبّْ.</div>
<div class="v" id="v45"><span class="vn">45</span> وْمْلِّي شَافُو لِيهُودْ الجّْمَاعَاتْ الْكْبِيرَة دْ النَّاسْ، عَمْرَاتْ قْلُوبْهُمْ بْالْغِيرَة وْبْدَاوْ كَيْعَارْضُو كْلَامْ بُولُسْ وْكَيْسَبُّوهْ.</div>
<div class="v" id="v46"><span class="vn">46</span> وْبْلَا خُوفْ ݣَالْ لِيهُمْ بُولُسْ وْبَرْنَابَا: «كَانْ خَاصّْنَا نْخَبّْرُوكُمْ نْتُمَ فْاللّْوّْلْ بْكْلَامْ اللَّهْ، وَلَكِنْ مَا قْبَلْتُوهْشْ، وْحْكَمْتُو عْلَى رَاسْكُمْ بْلِّي مَا كَتْسْتَاهْلُوشْ الْحَيَاةْ الدَّايْمَة. وْعْلَى هَادْشِّي غَادِي نْتّْكَلّْمُو مْعَ النَّاسْ اللِّي مَاشِي يْهُودْ.</div>
<div class="v" id="v47"><span class="vn">47</span> حِيتْ هَكَّا وْصَّانَا الرَّبّْ: <span class="br-p"><br><br></span><span class="br-ind"><br><span class="indent">&nbsp;</span></span>دْرْتْكْ بَاشْ تْكُونْ نُورْ لْلشّْعُوبْ،<br> <span class="br-ind"><br><span class="indent">&nbsp;</span></span>وْتْكُونْ نْجَا لْلنَّاسْ دْيَالْ الدّْنْيَا كُلّْهَا».<br></div>
<div class="v" id="v48"><span class="vn">48</span> <span class="br-p"><br><br></span>وْمْلِّي سْمْعُو النَّاسْ اللِّي مَاشِي يْهُودْ هَادْشِّي، فْرْحُو وْعْطَاوْ الْعَزّْ لْكْلَامْ الرَّبّْ. وْآمْنْ كُلّْ مْنْ خْتَارُه اللَّهْ لْلْحَيَاةْ الدَّايْمَة.</div>
<div class="v" id="v49"><span class="vn">49</span> <span class="br-p"><br><br></span>وْدَاعْ كْلَامْ الرَّبّْ فْدِيكْ الْبْلَادْ كُلّْهَا.</div>
<div class="v" id="v50"><span class="vn">50</span> وَلَكِنْ لِيهُودْ حَرّْشُو الْعْيَالَاتْ اللِّي لَبَاسْ عْلِيهُمْ وْاللِّي مْتَّاقْيِينْ اللَّهْ، وْالْمْسْؤُولِينْ دْيَالْ الْمْدِينَة، وْبْقَاوْ كَيْتّْعَدَّاوْ عْلَى بُولُسْ وْبَرْنَابَا حْتَّى جْرَاوْ عْلِيهُمْ مْنْ بْلَادْهُمْ.</div>
<div class="v" id="v51"><span class="vn">51</span> وْهُوَ يْسُوسْ بُولُسْ وْبَرْنَابَا الْغَبْرَة اللِّي فْرْجْلِيهُمْ وْمْشَاوْ لْمْدِينْةْ إِيقُونِيَة.<sup class="fnm"><a name="fnm7" href="#fn7">7</a></sup></div>
<div class="v" id="v52"><span class="vn">52</span> وْكَانُو التّْلَامْدْ مْعَمّْرِينْ بْالْفَرْحَة وْالرُّوحْ الْقُدُسْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->يشوع ١٤‏:١<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->مرقس ١‏:٤؛ لوقا ٣‏:٣<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->يوحنا ١‏:٢٠؛ متى ٣‏:١١؛ مرقس ١‏:٧؛ لوقا ٣‏:١٦؛ يوحنا ١‏:٢٧<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->متى ٢٧‏:٢٢‏،٢٣؛ مرقس ١٥‏:١٣‏،١٤؛ لوقا ٢٣‏:٢١‏-٢٣؛ يوحنا ١٩‏:١٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->متى ٢٧‏:٥٧‏-٦١؛ مرقس ١٥‏:٤٢‏-٤٧؛ لوقا ٢٣‏:٥٠‏-٥٦؛ يوحنا ١٩‏:٣٨‏-٤٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn6" href="#fnm6">6</a></sup> <!--raw 1 bo --><span class='RTL'><!--endraw 1-->الاعمال ١‏:٣<!--raw 1 bo --></span><!--endraw 1--></div>
<div class="fn"><sup class="fnt"><a name="fn7" href="#fnm7">7</a></sup> <!--raw 1 bo --><span class='RTL'><!--endraw 1-->متى ١٠‏:١٤؛ مرقس ٦‏:١١؛ لوقا ٩‏:٥؛ ١٠‏:١١<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>