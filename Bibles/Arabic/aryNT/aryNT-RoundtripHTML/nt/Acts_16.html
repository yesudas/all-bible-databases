<html><head>
<meta http-equiv="Content-Type" content="text/html;charset=utf-8" />
<title>Acts 16 &ndash; الْأَعْمَالْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 16);">
<div id="navbar"><a href="../index.html">الترجمة المغربية القياسية</a> &ndash; <b>الْأَعْمَالْ</b> &ndash; <a href="Acts_1.html">1</a> ... <a href="Acts_14.html">14</a> <a href="Acts_15.html">15</a> <b>16</b> <a href="Acts_17.html">17</a> <a href="Acts_18.html">18</a> ... <a href="Acts_28.html">28</a> </div><hr>
<h1>Acts 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>بُولُسْ كَيْتّْلَاقَى مْعَ تِيمُوتَاوُسْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ سْطَّاشْ</b></span> <span class="br-p"><br><br></span>وْوْصَلْ بُولُسْ لْدَرْبَة وْمْنْ بَعْدْ دَازْ لْلِسْتْرَة، وْكَانْ فِيهَا وَاحْدْ التّْلْمِيدْ سْمِيتُه تِيمُوتَاوُسْ، وَلْدْ وَاحْدْ الْمْرَاة يْهُودِيَّة وْلَّاتْ مُومْنَة، وْبَّاهْ يُونَانِي.</div>
<div class="v" id="v2"><span class="vn">2</span> وْكَانُو الْخُوتْ كَيْشَهْدُو لْهَادْ الْوَلْدْ بْالْخِيرْ فْلِسْتْرَة وْإِيقُونِيَة.</div>
<div class="v" id="v3"><span class="vn">3</span> وْبْغَا بُولُسْ يْدِّيهْ مْعَاهْ فْالسّْفَرْ دْيَالُه، وْهُوَ يْخَتّْنُه بْسْبَابْ لِيهُودْ اللِّي فْدِيكْ الْبْلَادْ، حِيتْ كُلّْهُمْ كَانُو كَيْعَرْفُو بْلِّي بَّاهْ يُونَانِي.</div>
<div class="v" id="v4"><span class="vn">4</span> وْمْلِّي كَانُو كَيْسَافْرُو مْنْ مْدِينَة لْمْدِينَة، بْدَاوْ كَيْبَلّْغُو الْمُومْنِينْ بْالْوْصِيَّاتْ اللِّي خَرْجُو بِيهَا الرُّسُلْ وْالشّْيُوخْ فْأُورْشَلِيمْ، وْكَيْوَصِّيوْهُمْ يْدِيرُو بِيهَا.</div>
<div class="v" id="v5"><span class="vn">5</span> وْكَانُو الْكْنَايْسْ كَيْكَبْرُو فْالْإِيمَانْ، وْكَيْتّْزَادُو فِيهُمْ الْمُومْنِينْ كُلَّ نْهَارْ.</div>
<div class="v" id="v6"><h2>الرُّؤْيَا دْيَالْ بُولُسْ فْمْدِينْةْ تَرْوَاسْ</h2><span class="vn">6</span> <span class="br-p"><br><br></span>وْدَازْ بُولُسْ وْسِيلَا وْتِيمُوتَاوُسْ مْنْ فِرِيجِيَّة وْغَلَاطِيَّة، حِيتْ الرُّوحْ الْقُدُسْ مَا خْلَّاهُمْشْ يْخَبّْرُو بْكْلَامْ اللَّهْ فْآسْيَا.</div>
<div class="v" id="v7"><span class="vn">7</span> وْمْلِّي قَرّْبُو مْنْ مِيسِيَّا، حَاوْلُو يْدَخْلُو لْبِتِينِيَّة، وَلَكِنْ رُوحْ يَسُوعْ مَا خْلَّاهُمْشْ.</div>
<div class="v" id="v8"><span class="vn">8</span> وْهُمَ يْدُوزُو عْلَى مِيسِيَّا وْنْزْلُو لْتَرْوَاسْ.</div>
<div class="v" id="v9"><span class="vn">9</span> وْفْاللِّيلْ شَافْ بُولُسْ وَاحْدْ الرُّؤْيَا، وْبَانْ لِيهْ رَاجْلْ مْنْ بْلَادْ مَكِدُونِيَة وَاقْفْ كَيْطْلْبُه وْكَيْݣُولْ لِيهْ: «أَجِي لْعَنْدْنَا لْمَكِدُونِيَة وْعَاوْنَّا!».</div>
<div class="v" id="v10"><span class="vn">10</span> وْمْلِّي شَافْ بُولُسْ هَادْ الرُّؤْيَا، بْغِينَا دِيكْ السَّاعَة نْسَافْرُو لْمَكِدُونِيَة، مْتْيِقّْنِينْ بْلِّي اللَّهْ عَيّْطْ لِينَا بَاشْ نْخَبّْرُوهُمْ بْالْبْشَارَة.</div>
<div class="v" id="v11"><h2>بُولُسْ وْسِيلَا فْمْدِينْةْ فِيلِبِّي</h2><span class="vn">11</span> <span class="br-p"><br><br></span>وْسَافْرْنَا فْالْبْحَرْ مْنْ تَرْوَاسْ لْسَامُوتْرَاكِي، وْالْغَدّْ لِيهْ دْزْنَا لْنِيَابُولِيسْ،</div>
<div class="v" id="v12"><span class="vn">12</span> وْمْنّْهَا دْزْنَا لْفِيلِبِّي، اللِّي هِيَ الْعَاصِمَة دْيَالْ بْلَادْ مَكِدُونِيَة وْاللِّي مْسْتَعْمْرِينْهَا الرُّومَانْ. وْݣْلَسْنَا فْهَادْ الْمْدِينَة شِي يَّامَاتْ.</div>
<div class="v" id="v13"><span class="vn">13</span> وْنْهَارْ السّْبْتْ خْرَجْنَا مْنْ الْمْدِينَة لْجَنْبْ الْوَادْ، وْفْبَالْنَا بْلِّي غَنْلْقَاوْ شِي بْلَاصَة دْيَالْ الصّْلَاة. وْݣْلَسْنَا كَنْتّْكَلّْمُو مْعَ الْعْيَالَاتْ اللِّي كَانُو مْجْمُوعِينْ.</div>
<div class="v" id="v14"><span class="vn">14</span> وْكَانْتْ بِينَاتْهُمْ وَاحْدْ الْمْرَاة كَتْسْمَعْ لِينَا سْمِيتْهَا لِيدْيَا مْنْ تِيَاتِيرَا، كَتْبِيعْ التُّوبْ الْمْدَادِي وْكَتْعْبَدْ اللَّهْ. وْفْتَحْ الرَّبّْ قَلْبْهَا بَاشْ تْرَدّْ الْبَالْ لْلْكْلَامْ اللِّي كَيْݣُولُه بُولُسْ.</div>
<div class="v" id="v15"><span class="vn">15</span> وْمْلِّي تّْعَمّْدَاتْ هِيَ وْعَائِلْتْهَا، رْغْبَاتْنَا وْݣَالْتْ لِينَا: «إِلَا كْنْتُو كَتْحْسْبُونِي مُومْنَة بْالرَّبّْ، أَجِيوْ لْدَارِي وْݣْلْسُو عَنْدِي». وْبَزّْزَاتْ عْلِينَا بَاشْ نْقَبْلُو.</div>
<div class="v" id="v16"><h2>بُولُسْ وْسِيلَا فْالْحَبْسْ</h2><span class="vn">16</span> <span class="br-p"><br><br></span>وْوَاحْدْ الْمَرَّة مْلِّي كْنَّا غَادْيِينْ لْمُوضْعْ الصّْلَاة، تّْلَاقَاتْنَا وَاحْدْ الْخْدَّامَة وْهِيَ شْوَّافَة، وْكَانْتْ كَتْجِيبْ بْزَّافْ دْ الْفْلُوسْ لْسْيَادْهَا مْنْ هَادْ الْخْدْمَة.</div>
<div class="v" id="v17"><span class="vn">17</span> وْتْبْعَاتْ بُولُسْ وْحْنَا مْعَاهْ، وْهِيَ كَتْݣُولْ بْالْغْوَاتْ: «رَاهْ هَادْ الرّْجَالْ عْبِيدْ دْيَالْ اللَّهْ الْعَالِي، كَيْخَبّْرُوكُمْ بْطْرِيقْ النّْجَا!».</div>
<div class="v" id="v18"><span class="vn">18</span> وْبْقَاتْ يَّامَاتْ كْتَارْ وْهِيَ كَتْدِيرْ هَادْشِّي حْتَّى تْقَلّْقْ بُولُسْ بْزَّافْ، وْضَارْ لْجِهْتْهَا وْݣَالْ لْلْجّْنْ اللِّي سَاكْنْ فِيهَا: «كَنْآمْرَكْ بْإِسْمْ يَسُوعْ الْمَسِيحْ بَاشْ تْخْرُجْ مْنّْهَا». وْهُوَ يْخْرَجْ دِيكْ السَّاعَة.</div>
<div class="v" id="v19"><span class="vn">19</span> وْمْلِّي شَافُو سْيَادْهَا بْلِّي مَا بْقَى عَنْدْهُمْ رْجَا فْالرّْبَحْ، شْدُّو بُولُسْ وْسِيلَا وْجَرُّوهُمْ لْلسُّوقْ لْعَنْدْ صْحَابْ السُّلْطَة،</div>
<div class="v" id="v20"><span class="vn">20</span> وْمْلِّي جَابُوهُمْ لْعَنْدْ الْقُيَّادْ ݣَالُو لِيهُمْ: «هَادْ الجُّوجْ دْ الرّْجَالْ كَيْدِيرُو الْفُوضَى فْمْدِينْتْنَا، وْرَاهُمَ يْهُودْ،</div>
<div class="v" id="v21"><span class="vn">21</span> وْكَيْخَبّْرُو بْعَادَاتْ مَا خَاصّْنَاشْ نْقَبْلُوهَا وْلَا نْدِيرُو بِيهَا حِيتْ حْنَا رُومَانِيِّينْ».</div>
<div class="v" id="v22"><span class="vn">22</span> وْنَاضْتْ الجّْمَاعَة دْ النَّاسْ ضْدّْهُمْ، وْشَرّْݣُو الْقُيَّادْ لْبُولُسْ وْسِيلَا حْوَايْجْهُمْ وْآمْرُو بَاشْ يْضْرْبُوهُمْ بْالْعْصِي.</div>
<div class="v" id="v23"><span class="vn">23</span> وْمْلِّي ضْرْبُوهُمْ بْزَّافْ لَاحُوهُمْ فْالْحَبْسْ، وْوْصَّاوْ الْعْسَّاسْ دْ الْحَبْسْ بَاشْ يْعَسّْ عْلِيهُمْ مْزْيَانْ.</div>
<div class="v" id="v24"><span class="vn">24</span> وْمْلِّي سْمَعْ الْعْسَّاسْ دْ الْحَبْسْ هَادْ الْوْصِيَّة، رْمَاهُمْ فْقَاعْ الْحَبْسْ، وْدَارْ لِيهُمْ رْجْلِيهُمْ فْالْقَرْطَة دْيَالْ الْخْشَبْ.</div>
<div class="v" id="v25"><span class="vn">25</span> <span class="br-p"><br><br></span>وْفْنَصّْ اللِّيلْ كَانْ بُولُسْ وْسِيلَا كَيْصَلِّيوْ وْكَيْسَبّْحُو اللَّهْ، وْالْمْحَابْسِيَة كَيْتّْصَنّْتُو لِيهُمْ،</div>
<div class="v" id="v26"><span class="vn">26</span> وْعْلَى بَغْتَة طْرَا زْلْزَالْ قْوِي حْتَّى تّْهَزُّو السِّيسَانْ دْ الْحَبْسْ، وْتّْحَلُّو الْبِيبَانْ كُلّْهُمْ، وْتّْفَكُّو السّْنَاسْلْ دْيَالْ الْمْحَابْسِيَّة كُلّْهُمْ.</div>
<div class="v" id="v27"><span class="vn">27</span> وْمْلِّي فَاقْ الْعْسَّاسْ دْ الْحَبْسْ مْنْ النّْعَاسْ، وْشَافْ بِيبَانْ الْحَبْسْ مْحْلُولِينْ، ضْنّْ بْلِّي الْمْحَابْسِيَّة هَرْبُو. وْهُوَ يْخَرّْجْ سِيفُه بَاشْ يْقْتَلْ رَاسُه،</div>
<div class="v" id="v28"><span class="vn">28</span> وَلَكِنْ بُولُسْ عَيّْطْ عْلِيهْ بْصُوتْ عَالِي وْݣَالْ لِيهْ: «عَنْدَاكْ تْآدِي رَاسْكْ، رَاهْ حْنَا كُلّْنَا هْنَا!».</div>
<div class="v" id="v29"><span class="vn">29</span> وْجَابْ الْعْسَّاسْ الضُّو وْدْخَلْ بْالزّْرْبَة لْلْحَبْسْ وْطَاحْ قُدَّامْ رْجْلِينْ بُولُسْ وْسِيلَا وْهُوَ كَيْتّْرَعّْدْ.</div>
<div class="v" id="v30"><span class="vn">30</span> وْمْنْ بَعْدْ خَرّْجْهُمْ مْنْ الْحَبْسْ وْݣَالْ: «آ سْيَادِي، شْنُو خَاصّْنِي نْدِيرْ بَاشْ نّْجَا؟».</div>
<div class="v" id="v31"><span class="vn">31</span> وْهُمَ يْجَاوْبُوهْ: «آمْنْ بْالرَّبّْ يَسُوعْ وْغَتْنْجَا نْتَ وْمَّالِينْ دَارْكْ».</div>
<div class="v" id="v32"><span class="vn">32</span> وْخَبّْرُوهْ بْكْلَامْ الرَّبّْ هُوَ وْمَّالِينْ دَارُه كُلّْهُمْ.</div>
<div class="v" id="v33"><span class="vn">33</span> وْدَّاهُمْ فْدِيكْ السَّاعَة فْاللِّيلْ وْغْسَلْ الجّْرْحْ دْيَالْهُمْ، وْتّْعَمّْدْ هُوَ وْمَّالِينْ دَارُه كُلّْهُمْ.</div>
<div class="v" id="v34"><span class="vn">34</span> وْمْنْ بَعْدْ، عْرَضْ عْلِيهُمْ لْدَارُه وْعْطَاهُمْ يَاكْلُو. وْفْرَحْ هُوَ وْمَّالِينْ دَارُه كُلّْهُمْ حِيتْ آمْنُو بْاللَّهْ.</div>
<div class="v" id="v35"><span class="vn">35</span> <span class="br-p"><br><br></span>وْمْلِّي طْلَعْ الصّْبَاحْ، صِيفْطُو الْقُيَّادْ الْمْسْؤُولِينْ دْ الْأَمْنْ بَاشْ يْݣُولُو لْلْعْسَّاسْ دْ الْحَبْسْ: «طْلَقْ هَادُوكْ الرّْجَالْ بْجُوجْ!».</div>
<div class="v" id="v36"><span class="vn">36</span> وْوَصّْلْ الْعْسَّاسْ دْ الْحَبْسْ هَادْ الْكْلَامْ لْبُولُسْ، وْݣَالْ لِيهْ: «الْقُيَّادْ آمْرُو بَاشْ نْطَلْقُوكُمْ، وْدَابَا خَرْجُو وْسِيرُو عْلَى سْلَامْتْكُمْ!».</div>
<div class="v" id="v37"><span class="vn">37</span> وَلَكِنْ بُولُسْ ݣَالْ لْلْمْسْؤُولِينْ دْ الْأَمْنْ: «ضْرْبُونَا عَايْنْ بَايْنْ بْلَا مَا يْحَاكْمُونَا، وَاخَّا حْنَا رُومَانِيِّينْ، وْلَاحُونَا فْالْحَبْسْ. وْدَابَا، بْغَاوْ يْخَرّْجُونَا فْالسِّرْ؟ رَاهْ حْنَا مَا خَارْجِينْشْ مْنْ هْنَا حْتَّى يْجِيوْ الْحُكَّامْ بْرَاسْهُمْ يْخَرّْجُونَا!».</div>
<div class="v" id="v38"><span class="vn">38</span> وْوَصّْلُو الْمْسْؤُولِينْ دْ الْأَمْنْ هَادْ الْكْلَامْ لْلْقُيَّادْ، وْمْلِّي سْمْعُو بْلِّي بُولُسْ وْسِيلَا مُوَاطِنِينْ رُومَانِيِّينْ خَافُو.</div>
<div class="v" id="v39"><span class="vn">39</span> وْهُمَ يْجِيوْ لْعَنْدْهُمْ كَيْطْلْبُو السّْمَاحَة، وْطَلْقُوهُمْ وْطْلْبُو مْنّْهُمْ بَاشْ يْخَرْجُو مْنْ الْمْدِينَة.</div>
<div class="v" id="v40"><span class="vn">40</span> وْمْلِّي خْرَجْ بُولُسْ وْسِيلَا مْنْ الْحَبْسْ، مْشَاوْ لْعَنْدْ لِيدْيَا، وْشَافُو الْخُوتْ تْمَّ وْشَجّْعُوهُمْ وْمْشَاوْ بْحَالْهُمْ.</div>
</div>
<!-- PARSED ABOVE; EDITING MAY BREAK PARSER -->
</body></html>