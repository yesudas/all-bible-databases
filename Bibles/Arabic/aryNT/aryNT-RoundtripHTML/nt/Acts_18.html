<html><head>
<meta http-equiv="Content-Type" content="text/html;charset=utf-8" />
<title>Acts 18 &ndash; الْأَعْمَالْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 18);">
<div id="navbar"><a href="../index.html">الترجمة المغربية القياسية</a> &ndash; <b>الْأَعْمَالْ</b> &ndash; <a href="Acts_1.html">1</a> ... <a href="Acts_16.html">16</a> <a href="Acts_17.html">17</a> <b>18</b> <a href="Acts_19.html">19</a> <a href="Acts_20.html">20</a> ... <a href="Acts_28.html">28</a> </div><hr>
<h1>Acts 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>بُولُسْ فْكُورِنْتُوسْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ تْمَنْطَاشْ</b></span> <span class="br-p"><br><br></span>وْمْنْ بَعْدْ هَادْشِّي، خْلَّا بُولُسْ أَتِينَا وْسَافْرْ لْكُورِنْتُوسْ.</div>
<div class="v" id="v2"><span class="vn">2</span> وْتّْلَاقَى مْعَ وَاحْدْ الرَّاجْلْ يْهُودِي أَصْلُه مْنْ الْبُنْطْ سْمِيتُه أَكِيلَا، عَادْ وْصَلْ بْشِي يَّامَاتْ قْلَالْ مْنْ إِيطَالِيَا هُوَ وْمْرَاتُه بِرِيسْكِلَّا، عْلَاحْقَّاشْ الْمَلِكْ كُلُودِيُوسْ آمْرْ لِيهُودْ كُلّْهُمْ بَاشْ يْخَرْجُو مْنْ رُومَا. وْمْشَى بُولُسْ لْعَنْدْهُمْ.</div>
<div class="v" id="v3"><span class="vn">3</span> وْحِيتْ كَانْتْ عَنْدُه نَفْسْ الْحَرْفَة دْيَالْهُمْ، اللِّي هِيَ الصَّنْعَة دْيَالْ الْݣْيَاطْنْ، ݣْلَسْ عَنْدْهُمْ وْكَانْ كَيْخْدَمْ مْعَاهُمْ.</div>
<div class="v" id="v4"><span class="vn">4</span> وْكَانْ كُلَّ سْبْتْ كَيْتّْنَاقْشْ مْعَ لِيهُودْ وْالْيُونَانِيِّينْ فْدَارْ الصّْلَاة وْكَيْحَاوْلْ يْقْنَعْهُمْ.</div>
<div class="v" id="v5"><span class="vn">5</span> <span class="br-p"><br><br></span>وْمْلِّي وْصَلْ سِيلَا وْتِيمُوتَاوُسْ مْنْ مَكِدُونِيَة، وْلَّى هَمّْ بُولُسْ كُلُّه هُوَ يْخَبّْرْ النَّاسْ بْكْلَامْ اللَّهْ، وْيْشْهَدْ لْلِيهُودْ بْلِّي يَسُوعْ هُوَ الْمَسِيحْ.</div>
<div class="v" id="v6"><span class="vn">6</span> وَلَكِنْ كَانُو كَيْعَارْضُوهْ وْكَيْسَبُّوهْ. وْهُوَ يْسُوسْ حْوَايْجُه وْݣَالْ لِيهُمْ: «دَنْبْكُمْ عْلَى رَاسْكُمْ، أَنَا كَنْتْبَرَّا مْنّْكُمْ! مْنْ الْيُومْ غَنْمْشِي لْعَنْدْ الشّْعُوبْ اللِّي مَاشِي يْهُودْ».</div>
<div class="v" id="v7"><span class="vn">7</span> وْهُوَ يْمْشِي مْنْ تْمَّ لْوَاحْدْ الدَّارْ مْلَاصْقَة مْعَ دَارْ الصّْلَاة، كَيْسْكُنْ فِيهَا وَاحْدْ الرَّاجْلْ مَاشِي يْهُودِي كَيْعْبَدْ اللَّهْ سْمِيتُه تِيطُسْ يُوسْتُسْ.</div>
<div class="v" id="v8"><span class="vn">8</span> وْآمْنْ كِرِيسْبُسْ رَئِيسْ دَارْ الصّْلَاة بْالرَّبّْ، هُوَ وْمَّالِينْ دَارُه كُلّْهُمْ. وْبْزَّافْ دْ النَّاسْ مْنْ كُورِنْتُوسْ اللِّي سْمْعُو كْلَامْ بُولُسْ، آمْنُو وْتّْعَمّْدُو.</div>
<div class="v" id="v9"><span class="vn">9</span> <span class="br-p"><br><br></span>وْفْوَاحْدْ اللِّيلَة ݣَالْ الرَّبّْ لْبُولُسْ فْرُؤْيَا: «مَا تْخَافْشْ! وَلَكِنْ غِيرْ تّْكَلّْمْ وْمَا تْسْكُتْشْ،</div>
<div class="v" id="v10"><span class="vn">10</span> حِيتْ رَانِي مْعَاكْ وْحْتَّى وَاحْدْ مَا غَيْقْدَرْ يْآدِيكْ، رَاهْ عَنْدِي شَعْبْ كْتِيرْ فْهَادْ الْمْدِينَة».</div>
<div class="v" id="v11"><span class="vn">11</span> وْݣْلَسْ بُولُسْ تْمَّ عَامْ وْنَصّْ، كَيْعَلّْمْ النَّاسْ كْلَامْ اللَّهْ.</div>
<div class="v" id="v12"><h2>بُولُسْ قُدَّامْ الْحَاكْمْ ݣَالْيُونْ</h2><span class="vn">12</span> <span class="br-p"><br><br></span>وْمْلِّي كَانْ ݣَالْيُونْ الرُّومَانِي هُوَ الْحَاكْمْ عْلَى أَخَائِيَة، تَّافْقُو لِيهُودْ كُلّْهُمْ عْلَى بُولُسْ، وْشْدُّوهْ، وْدَّاوْهْ لْلْمَحْكَمَة.</div>
<div class="v" id="v13"><span class="vn">13</span> وْهُمَ يْݣُولُو: «رَاهْ هَادَا بْغَا يْرَدّْ النَّاسْ كَيْعَبْدُو اللَّهْ بْوَاحْدْ الشّْكَلْ كَيْضَادّْ الشّْرَعْ».</div>
<div class="v" id="v14"><span class="vn">14</span> وْمْلِّي بْغَا بُولُسْ يْهْضَرْ، ݣَالْ ݣَالْيُونْ لْلِيهُودْ: «آ لِيهُودْ، إِلَا كَانْتْ فْعْلَة قْبِيحَة وْلَا جَرِيمَة، رَاهْ مْنْ الْوَاجْبْ عْلِيَّ نْسْمَعْ لِيكُمْ.</div>
<div class="v" id="v15"><span class="vn">15</span> وَلَكِنْ إِلَا كَانْتْ الْقَضِيَّة غِيرْ مُنَاقَشَة فْالسّْمْيَاتْ وْالْكْلَامْ وْالشّْرَعْ دْيَالْكُمْ، هَادْشِّي رَاهْ كَيْخَصّْكُمْ نْتُمَ، وْمَا بْغِيتْشْ نْكُونْ قَاضِي فْهَادْ الْأُمُورْ».</div>
<div class="v" id="v16"><span class="vn">16</span> وْهُوَ يْجَرِّي عْلِيهُمْ مْنْ الْمَحْكَمَة.</div>
<div class="v" id="v17"><span class="vn">17</span> وْشْدُّو كُلّْهُمْ سُوسْتَانِيسْ رَئِيسْ دَارْ الصّْلَاة وْضْرْبُوهْ قُدَّامْ الْمَحْكَمَة، وَلَكِنْ ݣَالْيُونْ مَا كَانْ عَنْدُه سُوقْ فْدَاكْشِّي.</div>
<div class="v" id="v18"><h2>الرّْجُوعْ دْيَالْ بُولُسْ لْأَنْطَاكْيَة</h2><span class="vn">18</span> <span class="br-p"><br><br></span>وْݣْلَسْ بُولُسْ يَّامَاتْ كْتَارْ فْكُورِنْتُوسْ، وْمْنْ بَعْدْ، تّْوَادْعْ مْعَ الْخُوتْ وْسَافْرْ فْالْبْحَرْ لْسُورِيَا، وْكَانْتْ مْعَاهْ بِرِيسْكِلَّا وْرَاجْلْهَا أَكِيلَا، وْحَسّْنْ رَاسُه فْكَنْخَرِيَا حِيتْ كَانْ مْعَاهْدْ اللَّهْ.</div>
<div class="v" id="v19"><span class="vn">19</span> وْمْلِّي وْصْلُو لْأَفَسُسْ، تّْفَارْقْ بُولُسْ مْعَ بِرِيسْكِلَّا وْأَكِيلَا وْدْخَلْ لْدَارْ الصّْلَاة وْبْدَا كَيْتّْنَاقْشْ مْعَ لِيهُودْ.</div>
<div class="v" id="v20"><span class="vn">20</span> وْطْلْبُو مْنُّه بَاشْ يْزِيدْ يْبْقَى مْعَاهُمْ، وْمَا قْبَلْشْ.</div>
<div class="v" id="v21"><span class="vn">21</span> وَلَكِنْ مْلِّي كَانْ كَيْتّْوَادْعْ مْعَاهُمْ، ݣَالْ لِيهُمْ: «رَانِي غَنْرْجَعْ عَنْدْكُمْ إِلَا بْغَا اللَّهْ». وْسَافْرْ فْالْبْحَرْ مْنْ أَفَسُسْ،</div>
<div class="v" id="v22"><span class="vn">22</span> وْوْصَلْ لْقَيْصَرِيَّة، وْمْنّْهَا طْلَعْ لْأُورْشَلِيمْ وْسَلّْمْ عْلَى الْمُومْنِينْ فْالْكْنِيسَة، وْمْنْ تْمَّ نْزَلْ لْأَنْطَاكْيَة.</div>
<div class="v" id="v23"><span class="vn">23</span> وْمْنْ بَعْدْمَا دَوّْزْ فِيهَا شِي يَّامَاتْ، سَافْرْ وْدَازْ مْنْ بْلَادْ غَلَاطِيَّة وْفِرِيجِيَّة كَيْشَجّْعْ التّْلَامْدْ كُلّْهُمْ.</div>
<div class="v" id="v24"><h2>أَبُلُّوسْ فْأَفَسُسْ وْفْأَخَائِيَة</h2><span class="vn">24</span> <span class="br-p"><br><br></span>وْجَا لْأَفَسُسْ وَاحْدْ الرَّاجْلْ يْهُودِي سْمِيتُه أَبُلُّوسْ مْنْ الْإِسْكَنْدَرِيَّة، كَيْعْرَفْ يْتّْكَلّْمْ وْمْتْمَكّْنْ مْنْ كْتَابْ اللَّهْ مْزْيَانْ.</div>
<div class="v" id="v25"><span class="vn">25</span> تْعَلّْمْ طْرِيقْ الرَّبّْ، وْتْشَجّْعْ فْالرُّوحْ، وْبْدَا كَيْتّْكَلّْمْ وْكَيْعَلّْمْ تَعْلِيمْ صْحِيحْ فْكُلّْ حَاجَة عْلَى يَسُوعْ. وَلَكِنْ كَانْ كَيْعْرَفْ غِيرْ مَعْمُودِيَّةْ يُوحَنَّا بُوحْدْهَا.</div>
<div class="v" id="v26"><span class="vn">26</span> وْبْدَا كَيْتّْكَلّْمْ بْلَا مَا يْخَافْ فْدَارْ الصّْلَاة. وْمْلِّي سْمْعَاتُه بِرِيسْكِلَّا وْرَاجْلْهَا أَكِيلَا، عَرْضُو عْلِيهْ لْدَارْهُمْ وْزَادُو فَسّْرُو لِيهْ طْرِيقْ اللَّهْ مْزْيَانْ.</div>
<div class="v" id="v27"><span class="vn">27</span> وْبْغَا أَبُلُّوسْ بَاشْ يْسَافْرْ لْأَخَائِيَة، وْشَجّْعُوهْ الْخُوتْ وْكْتْبُو لْلتّْلَامْدْ اللِّي تْمَّ بَاشْ يْرَحّْبُو بِيهْ. وْمْلِّي وْصَلْ، كَانْ عْوِينْ كْبِيرْ لْهَادُوكْ اللِّي آمْنُو بْفْضَلْ نِعْمَةْ اللَّهْ.</div>
<div class="v" id="v28"><span class="vn">28</span> حِيتْ كَانْ بْقُوَّةْ الْحُجَّة دْيَالُه كَيْسَكّْتْ لِيهُودْ قُدَّامْ النَّاسْ، وْكَيْبَيّْنْ لِيهُمْ مْنْ كْتَابْ اللَّهْ بْلِّي يَسُوعْ هُوَ الْمَسِيحْ.</div>
</div>
<!-- PARSED ABOVE; EDITING MAY BREAK PARSER -->
</body></html>