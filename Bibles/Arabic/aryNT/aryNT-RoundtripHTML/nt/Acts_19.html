<html><head>
<meta http-equiv="Content-Type" content="text/html;charset=utf-8" />
<title>Acts 19 &ndash; الْأَعْمَالْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 19);">
<div id="navbar"><a href="../index.html">الترجمة المغربية القياسية</a> &ndash; <b>الْأَعْمَالْ</b> &ndash; <a href="Acts_1.html">1</a> ... <a href="Acts_17.html">17</a> <a href="Acts_18.html">18</a> <b>19</b> <a href="Acts_20.html">20</a> <a href="Acts_21.html">21</a> ... <a href="Acts_28.html">28</a> </div><hr>
<h1>Acts 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>بُولُسْ فْمْدِينْةْ أَفَسُسْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ تْسَعْطَاشْ</b></span> <span class="br-p"><br><br></span>وْمْلِّي كَانْ أَبُلُّوسْ فْكُورِنْتُوسْ، سَافْرْ بُولُسْ فْطْرِيقْ الْبْلْدَانْ اللِّي فْالشَّمَالْ حْتَّى وْصَلْ لْأَفَسُسْ. وْتْمَّ تّْلَاقَى شِي تْلَامْدْ،</div>
<div class="v" id="v2"><span class="vn">2</span> وْسْوّْلْهُمْ: «وَاشْ قْبَلْتُو الرُّوحْ الْقُدُسْ مْلِّي آمْنْتُو؟» وْهُمَ يْجَاوْبُوهْ: «لَّا، وْمَا سْمَعْنَاشْ حْتَّى وَاشْ كَايْنْ الرُّوحْ الْقُدُسْ!».</div>
<div class="v" id="v3"><span class="vn">3</span> وْݣَالْ لِيهُمْ: «إِينَ مَعْمُودِيَّة تْعَمّْدْتُو؟»، وْرَدُّو عْلِيهْ: «مَعْمُودِيَّةْ يُوحَنَّا».</div>
<div class="v" id="v4"><span class="vn">4</span> وْݣَالْ لِيهُمْ بُولُسْ: «يُوحَنَّا عَمّْدْ بْمَعْمُودِيَّةْ التُّوبَة، وْݣَالْ لْشَعْبْ إِسْرَائِيلْ بَاشْ يْآمْنُو بْهَادَاكْ اللِّي غَيْجِي مْنْ بَعْدُه، اللِّي هُوَ يَسُوعْ».<sup class="fnm"><a name="fnm1" href="#fn1">1</a></sup></div>
<div class="v" id="v5"><span class="vn">5</span> وْمْلِّي سْمْعُو هَادْ الْكْلَامْ، تّْعَمّْدُو بْإِسْمْ الرَّبّْ يَسُوعْ.</div>
<div class="v" id="v6"><span class="vn">6</span> وْغِيرْ حَطّْ بُولُسْ يْدِّيهْ عْلِيهُمْ، نْزَلْ عْلِيهُمْ الرُّوحْ الْقُدُسْ، وْبْدَاوْ كَيْتّْكَلّْمُو بْلُغَاتْ وْكَيْتّْنَبّْأُو.</div>
<div class="v" id="v7"><span class="vn">7</span> وْكَانُو كُلّْهُمْ شِي طْنَاشْرْ رَاجْلْ تْقْرِيبًا.</div>
<div class="v" id="v8"><span class="vn">8</span> <span class="br-p"><br><br></span>وْمْنْ بَعْدْ دْخَلْ بُولُسْ لْدَارْ الصّْلَاة، وْبْدَا كَيْتّْكَلّْمْ بْلَا مَا يْخَافْ عْلَى مَمْلَكَةْ اللَّهْ مُدَّةْ تْلْتْ شْهُورْ، وْكَيْتّْنَاقْشْ مْعَ اللِّي حَاضْرِينْ وْكَيْقْنَعْهُمْ.</div>
<div class="v" id="v9"><span class="vn">9</span> وَلَكِنْ مْلِّي شِي وْحْدِينْ عَانْدُو وْرْفْضُو، وْݣَالُو هَضْرَة خَايْبَة عْلَى طْرِيقْ الرَّبّْ قُدَّامْ النَّاسْ كُلّْهُمْ. خْلَّاهُمْ بُولُسْ وْمْشَى لْبْلَاصَة مْعْزُولَة هُوَ وْالتّْلَامْدْ وْبْدَا كَيْتّْنَاقْشْ مْعَاهُمْ كُلَّ نْهَارْ فْمَدْرَسَةْ وَاحْدْ الرَّاجْلْ سْمِيتُه تِيرَانُّسْ.</div>
<div class="v" id="v10"><span class="vn">10</span> وْدَامْ هَادْشِّي مُدَّةْ عَامَيْنْ، حْتَّى سْمْعُو ݣَاعْ النَّاسْ اللِّي فْآسْيَا، لِيهُودْ وْالْيُونَانِيِّينْ، عْلَى كْلَامْ الرَّبّْ.</div>
<div class="v" id="v11"><span class="vn">11</span> <span class="br-p"><br><br></span>وْكَانْ اللَّهْ كَيْدِيرْ عْلَى يْدِّينْ بُولُسْ مُعْجِزَاتْ عْجِيبَة،</div>
<div class="v" id="v12"><span class="vn">12</span> حْتَّى وْلَّاوْ النَّاسْ كَيْدِّيوْ شِي تُوبْ وْلَا زِيفْ مْسّْ الدَّاتْ دْيَالْ بُولُسْ، وْكَيْحَطُّوهْ عْلَى الْمَرْضَى دْيَالْهُمْ وْكَيْتّْشَافَاوْ مْنْ مَرْضْهُمْ، وْكَيْخَرْجُو مْنّْهُمْ الجّْنُونْ.</div>
<div class="v" id="v13"><span class="vn">13</span> وْحَاوْلُو شِي يْهُودْ، مْنْ هَادُوكْ اللِّي كَيْجُولُو فْالْمْدُونْ وْكَيْخَرّْجُو الجّْنُونْ بَاشْ يْسْتَغْلُّو إِسْمْ الرَّبّْ يَسُوعْ وْيْدِيرُو هَادْشِّي، وْكَانُو كَيْݣُولُو لْلْجّْنْ: «كَنْآمْرَكْ تْخْرُجْ بْإِسْمْ يَسُوعْ اللِّي كَيْخَبّْرْ بِيهْ بُولُسْ».</div>
<div class="v" id="v14"><span class="vn">14</span> وْكَانُو سْبْعَة مْنْ وْلَادْ وَاحْدْ رَئِيسْ رْجَالْ الدِّينْ يْهُودِي سْمِيتُه سَكَاوَا كَيْدِيرُو هَادْشِّي.</div>
<div class="v" id="v15"><span class="vn">15</span> وْرَدّْ عْلِيهُمْ الجّْنْ: «يَسُوعْ أَنَا كَنْعَرْفُه، وْبُولُسْ كَنْعْرَفْ شْكُونْ هُوَ. وَلَكِنْ شْكُونْ نْتُمَ؟».</div>
<div class="v" id="v16"><span class="vn">16</span> وْهُوَ يْهْجَمْ عْلِيهُمْ الرَّاجْلْ اللِّي فِيهْ الجّْنْ بْقُوَّة وْغْلَبْهُمْ، وْشَبّْعْهُمْ ضَرْبْ حْتَّى هَرْبُو مْنْ الدَّارْ عْرْيَانِينْ وْمْجْرُوحِينْ.</div>
<div class="v" id="v17"><span class="vn">17</span> وْسْمْعُو ݣَاعْ لِيهُودْ وْالْيُونَانِيِّينْ اللِّي سَاكْنِينْ فْأَفَسُسْ هَادْ الْخْبَارْ، وْخَافُو كُلّْهُمْ. وْكَانْ إِسْمْ الرَّبّْ يَسُوعْ كَيْتّْمَجّْدْ.</div>
<div class="v" id="v18"><span class="vn">18</span> وْبْزَّافْ مْنْ هَادُوكْ اللِّي آمْنُو جَاوْ كَيْعْتَرْفُو وْكَيْݣُولُو دَاكْشِّي اللِّي دَارُو.</div>
<div class="v" id="v19"><span class="vn">19</span> وْبْزَّافْ مْنْ هَادُوكْ اللِّي كَيْدِيرُو السِّحْرْ نَاضُو كَيْجَمْعُو الْكْتُبْ وْكَيْحَرْقُوهُمْ قُدَّامْ النَّاسْ كُلّْهُمْ. وْمْلِّي حْسْبُو تَمَنْ هَادْ الْكْتُبْ، لْقَاوْهْ خَمْسِينْ أَلْفْ قْطْعَة مْنْ الْفْضَّة.</div>
<div class="v" id="v20"><span class="vn">20</span> وْهَكَّا كَانْ كْلَامْ الرَّبّْ كَيْزِيدْ يْتّْعْرَفْ وْكَيْتّْقُوَّى.</div>
<div class="v" id="v21"><h2>الْفُوضَى فْأَفَسُسْ</h2><span class="vn">21</span> <span class="br-p"><br><br></span>وْمْنْ بَعْدْمَا طْرَاتْ هَادْ الْأُمُورْ، نْوَى بُولُسْ بَاشْ يْدُوزْ مْنْ مَكِدُونِيَة وْأَخَائِيَة، وْهُوَ فْطْرِيقُه لْأُورْشَلِيمْ. وْݣَالْ: «مْنْ بَعْدْمَا نْݣْلَسْ فْأُورْشَلِيمْ، خَاصّْنِي نْدُوزْ لْرُومَا حْتَّى هِيَ».</div>
<div class="v" id="v22"><span class="vn">22</span> وْهُوَ يْصِيفْطْ لْمَكِدُونِيَة جُوجْ مْنْ هَادُوكْ اللِّي كَيْعَاوْنُوهْ، هُمَ تِيمُوتَاوُسْ وْأَرَسْطُسْ. وْبْقَى هُوَ مُدَّة خْرَى فْبْلَادْ آسْيَا.</div>
<div class="v" id="v23"><span class="vn">23</span> <span class="br-p"><br><br></span>وْفْهَادْ الْوَقْتْ، طْرَاتْ فُوضَى كْبِيرَة فْأَفَسُسْ بْسْبَابْ طْرِيقْ الرَّبّْ،</div>
<div class="v" id="v24"><span class="vn">24</span> حِيتْ وَاحْدْ الدّْهَايْبِي سْمِيتُه دِيمِتْرِيُوسْ كَانْ كَيْصْنَعْ مْنْ الْفْضَّة شْكِيْلَاتْ لْمَعَابِدْ الْإِلَاهَة أَرْطَامِيسْ، وْكَانُو الْحْرَايْفِيَّة كَيْرَبْحُو بْزَّافْ دْ الْفْلُوسْ مْنْ دَاكْشِّي.</div>
<div class="v" id="v25"><span class="vn">25</span> وْهُوَ يْجْمَعْ الْحْرَايْفِيَّة وْحْتَّى الصّْنَايْعِيَّة لْخْرِينْ وْݣَالْ لِيهُمْ: «كَتْعَرْفُو آ الْخُوتْ بْلِّي عِيشْتْنَا الْمْزْيَانَة هِيَ مْنْ هَادْ الصَّنْعَة.</div>
<div class="v" id="v26"><span class="vn">26</span> وْنْتُمَ شْفْتُو وْسْمَعْتُو كِيفَاشْ هَادْ بُولُسْ غَرّْ نَاسْ كْتَارْ بْالْكْلَامْ دْيَالُه، مَاشِي غِيرْ فْأَفَسُسْ وَلَكِنْ فْكُلّْ بْلَاصَة فْآسْيَا تْقْرِيبًا، وْكَيْݣُولْ بْلِّي هَادْشِّي اللِّي كَيْصَنْعُوهْ النَّاسْ مَاشِي إِلَاهَاتْ.</div>
<div class="v" id="v27"><span class="vn">27</span> وْهَادَا رَاهْ مَاشِي خَطَرْ غِيرْ عْلَى الصَّنْعَة دْيَالْنَا اللِّي مَا غَيْبْقَى يْدِّيهَا فِيهَا حَدّْ، وَلَكِنْ رَاهْ حْتَّى مَعْبَدْ الْإِلَاهَة أَرْطَامِيسْ الْكْبِيرَة مَا غَتْبْقَاشْ عَنْدُه الْهِيبَة دْيَالُه، وْالْإِلَاهَة بْرَاسْهَا مَا غَتْبْقَاشْ عَنْدْهَا الْقِيمَة الْكْبِيرَة دْيَالْهَا، وْهِيَ اللِّي كَيْعَبْدُوهَا ݣَاعْ النَّاسْ دْ آسْيَا وْالدّْنْيَا كُلّْهَا!».</div>
<div class="v" id="v28"><span class="vn">28</span> <span class="br-p"><br><br></span>وْمْلِّي سْمْعُو الْحَاضْرِينْ هَادْ الْكْلَامْ، غَضْبُو بْزَّافْ وْبْدَاوْ كَيْغَوّْتُو وْكَيْݣُولُو: «الْعَظَمَة لْأَرْطَامِيسْ إِلَاهَةْ أَفَسُسْ!».</div>
<div class="v" id="v29"><span class="vn">29</span> وْدَاعْتْ الْفُوضَى فْالْمْدِينَة كُلّْهَا. وْهْجْمُو النَّاسْ فْخَطْرَة وَحْدَة عْلَى غَايُوسْ وْأَرِسْتَرْخُسْ اللِّي مْنْ بْلَادْ مَكِدُونِيَة وْاللِّي جَاوْ مْعَ بُولُسْ فْالسّْفَرْ دْيَالُه، وْجَرُّوهُمْ لْلسَّاحَة دْيَالْ الْمْدِينَة.</div>
<div class="v" id="v30"><span class="vn">30</span> وْبْغَا بُولُسْ بَاشْ يْمْشِي عَنْدْ النَّاسْ وْيْتّْكَلّْمْ مْعَاهُمْ، وَلَكِنْ التّْلَامْدْ مَا خْلَّاوْهْشْ.</div>
<div class="v" id="v31"><span class="vn">31</span> وْشِي صْحَابُه مْنْ النَّاسْ الْكْبَارْ فْآسْيَا صِيفْطُو لِيهْ، وْطْلْبُو مْنُّه بَاشْ مَا يْبَانْشْ فْالسَّاحَة دْ الْمْدِينَة.</div>
<div class="v" id="v32"><span class="vn">32</span> وْدِيكْ السَّاعَة تْخَلّْطَاتْ الْأُمُورْ عْلَى ݣَاعْ النَّاسْ اللِّي تّْجَمْعُو، شِي وْحْدِينْ مْنّْهُمْ كَانُو كَيْݣُولُو هَضْرَة، وْلْخْرِينْ كَيْݣُولُو هَضْرَة خْرَى، وْبْزَّافْ مْنّْهُمْ مَا عَرْفُوشْ عْلَاشْ تّْجَمْعُو.</div>
<div class="v" id="v33"><span class="vn">33</span> وْزْيّْدُو لِيهُودْ وَاحْدْ مْنْ بِينَاتْهُمْ لْلْقُدَّامْ سْمِيتُه إِسْكَنْدَرْ بَاشْ يْدَافْعْ عْلَى غَايُوسْ وْأَرِسْتَرْخُسْ وْشَيّْرْ بْيْدُّه حِيتْ بْغَا يْفَسّْرْ لْلنَّاسْ.</div>
<div class="v" id="v34"><span class="vn">34</span> وَلَكِنْ غِيرْ عَرْفُوهْ النَّاسْ يْهُودِي، بْدَاوْ كَيْغَوّْتُو بْصُوتْ وَاحْدْ شِي سَاعْتَيْنْ تْقْرِيبًا، وْكَيْݣُولُو: «الْعَظَمَة لْأَرْطَامِيسْ إِلَاهَةْ أَفَسُسْ!».</div>
<div class="v" id="v35"><span class="vn">35</span> وْفْاللّْخْرْ، هَدّْنْ الْكَاتِبْ دْيَالْ حَاكْمْ الْمْدِينَة الجّْمَاعَة دْ النَّاسْ وْݣَالْ: «آ سُكَّانْ أَفَسُسْ! شْكُونْ يْقْدَرْ يْنْكَرْ بْلِّي النَّاسْ دْيَالْ أَفَسُسْ هُمَ اللِّي كَيْحْضِيوْ الْمَعْبَدْ دْيَالْ الْإِلَاهَة أَرْطَامِيسْ، وْهُمَ اللِّي كَيْحْضِيوْ الصَّنَمْ دْيَالْهَا اللِّي هْبَطْ مْنْ السّْمَا.</div>
<div class="v" id="v36"><span class="vn">36</span> هَادْ الْأُمُورْ كُلّْهَا مْعْرُوفَة، وْدَابَا خَاصّْكُمْ تْتْهَدّْنُو وْمَا تْدِيرُوشْ شِي حَاجَة بْلَا عْقَلْ.</div>
<div class="v" id="v37"><span class="vn">37</span> جْبْتُو هَادْ جُوجْ رْجَالْ، وْرَاهْ حْتَّى وَاحْدْ مْنّْهُمْ مَا تْعْدَّى عْلَى الْإِلَاهَة دْيَالْنَا وَلَا ݣَالْ عْلِيهَا كْلَامْ الْكُفْرْ.</div>
<div class="v" id="v38"><span class="vn">38</span> وْإِلَا دِيمِتْرِيُوسْ وْالصّْنَايْعِيَّة اللِّي مْعَاهْ بْغَاوْ يْدْعِيوْ شِي حَدّْ، رَاهْ كَايْنْ الْقَاضِي وْالْحُكَّامْ، يْمْشِيوْ يْدْعِيوْهُمْ عَنْدْهُمْ.</div>
<div class="v" id="v39"><span class="vn">39</span> وَلَكِنْ إِلَا كَانْتْ عَنْدْكُمْ شِي قَضِيَّة خْرَى، خَاصّْ الْحُكْمْ فِيهَا يْكُونْ فْالْمَحْكَمَة وْبْالْقَانُونْ،</div>
<div class="v" id="v40"><span class="vn">40</span> بَاشْ مَا يْݣُولُوشْ عْلِينَا بْلِّي كَنْدِيرُو الْفُوضَى فْهَادْشِّي اللِّي طْرَا الْيُومْ. وْمَا عَنْدْنَا حْتَّى شِي سْبَّة بَاشْ نْتّْجَمْعُو هَكَّا».</div>
<div class="v" id="v41"><span class="vn">41</span> وْمْنْ بَعْدْمَا ݣَالْ هَادْ الْكْلَامْ، صِيفْطْ النَّاسْ اللِّي تّْجَمْعُو بْحَالْهُمْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ٣‏:١١؛ مرقس ١‏:٤‏،٧‏،٨؛ لوقا ٣‏:٤‏،١٦؛ يوحنا ١‏:٢٦‏،٢٧<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>