<html><head>
<meta http-equiv="Content-Type" content="text/html;charset=utf-8" />
<title>Acts 27 &ndash; الْأَعْمَالْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 27);">
<div id="navbar"><a href="../index.html">الترجمة المغربية القياسية</a> &ndash; <b>الْأَعْمَالْ</b> &ndash; <a href="Acts_1.html">1</a> ... <a href="Acts_25.html">25</a> <a href="Acts_26.html">26</a> <b>27</b> <a href="Acts_28.html">28</a> </div><hr>
<h1>Acts 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>السّْفَرْ دْيَالْ بُولُسْ لْرُومَا</h2><span class="vn">1</span> <span class="css" style="font-style: italic; myBibleType=note"><b>الْفَصْلْ سْبْعَة وْعْشْرِينْ</b></span> <span class="br-p"><br><br></span>وْمْلِّي تّْقَرّْرْ بَاشْ نْسَافْرُو فْالْبْحَرْ لْإِيطَالِيَا، سَلّْمُو بُولُسْ وْشِي مْسْجُونِينْ خْرِينْ لْوَاحْدْ الْقَايْدْ دْ الْعَسْكَرْ مْنْ الْفَرْقَة الْإِمْبْرَاطُورِيَّة سْمِيتُه يُولِيُوسْ.</div>
<div class="v" id="v2"><span class="vn">2</span> وْرْكَبْنَا فْوَاحْدْ السّْفِينَة مْنْ مْدِينْةْ أَدْرَامِيتْ غَادْيِينْ لْشِي مْرَاسِي فْبْلَادْ آسْيَا، وْمْشَى مْعَانَا أَرِسْتَرْخُسْ وْهُوَ مَكِدُونِي مْنْ تْسَالُونِيكِي.</div>
<div class="v" id="v3"><span class="vn">3</span> وْالْغَدّْ لِيهْ، وْصَلْنَا لْصَيْدَا. وْتْعَامْلْ يُولِيُوسْ مْزْيَانْ مْعَ بُولُسْ، وْخْلَّاهْ يْمْشِي لْعَنْدْ صْحَابُه بَاشْ يَاخُدْ مْنّْهُمْ دَاكْشِّي اللِّي كَانْ مْحْتَاجْ لِيهْ.</div>
<div class="v" id="v4"><span class="vn">4</span> وْمْنْ بَعْدْ، سَافْرْنَا مْنْ تْمَّ وْدْزْنَا مْنْ حْدَا قُبْرُصْ، عْلَاحْقَّاشْ الرِّيحْ كَانْتْ ضْدّْنَا.</div>
<div class="v" id="v5"><span class="vn">5</span> وْمْنْ بَعْدْمَا فْتْنَا جْوَايْهْ كِيلِيكِيَّة وْبَمْفِيلِيَّة، نْزَلْنَا فْمِيرَا فْبْلَادْ لِيكِيَّة.</div>
<div class="v" id="v6"><span class="vn">6</span> وْتْمَّ لْقَا الْقَايْدْ دْ الْعَسْكَرْ يُولِيُوسْ سْفِينَة مْنْ الْإِسْكَنْدَرِيَّة غَادْيَة لْإِيطَالِيَا، وْطَلّْعْنَا لِيهَا.</div>
<div class="v" id="v7"><span class="vn">7</span> وْبْقَاتْ السّْفِينَة غَادْيَة بِينَا بْشْوِيَّة يَّامَاتْ كْتَارْ، وْبَزّْزْ بَاشْ قَرّْبْنَا لْكِنِيدُسْ وَلَكِنْ الرِّيحْ مَا خْلَّاتْنَاشْ نّْزْلُو فِيهَا، وْحْنَا نْكَمّْلُو السّْفَرْ دْيَالْنَا حْدَا كِرِيتْ لْجِهْةْ سَلْمُونَة.</div>
<div class="v" id="v8"><span class="vn">8</span> وْقَرّْبْنَا لْجَنْبْ الْبْحَرْ، وْبَزّْزْ بَاشْ وْصَلْنَا لْوَاحْدْ الْبْلَاصَة سْمِيتْهَا «الْمْرَاسِي الْمْزْيَانِينْ»، قْرِيبَة لْمْدِينْةْ لَسَائِيَة.</div>
<div class="v" id="v9"><span class="vn">9</span> <span class="br-p"><br><br></span>وْمْلِّي دَازْ وَقْتْ طْوِيلْ وْوْلَّى السّْفَرْ فْالْبْحَرْ خَطَرْ، حِيتْ كَانْ وَقْتْ الصّْيَامْ فَاتْ، بْدَا بُولُسْ كَيْنَبّْهْ الْبْحَّارَة</div>
<div class="v" id="v10"><span class="vn">10</span> وْݣَالْ لِيهُمْ: «آ الْخُوتْ، كَنْشُوفْ بْلِّي السّْفَرْ دْيَالْنَا مْنْ هْنَا لْلْقُدَّامْ فِيهْ خَطَرْ وْخْسْرَانْ كْبِيرْ مَاشِي غِيرْ عْلَى السّْفِينَة وْالسّْلْعَة اللِّي فِيهَا، وَلَكِنْ حْتَّى عْلِينَا حْنَا».</div>
<div class="v" id="v11"><span class="vn">11</span> وَلَكِنْ الْقَايْدْ دْ الْعَسْكَرْ دَارْ بْكْلَامْ الرَّايْسْ وْمُولْ السّْفِينَة وْمَا دَّاهَاشْ فْكْلَامْ بُولُسْ.</div>
<div class="v" id="v12"><span class="vn">12</span> وْكَانْتْ الْمَرْسَى مَا صَالْحَاشْ يْدَوّْزُو فِيهَا الشّْتْوَا. وْالْأَغْلَبِيَّة شَافُو بْلِّي خَاصّْهُمْ يْرَحْلُو مْنْ تْمَّ، لَعَلَّ وَعَسَى يْقَدْرُو يْوَصْلُو لْفِينِكْسْ، وْيْدَوّْزُو فِيهَا الشّْتْوَا. وْهِيَ مَرْسَى فْكِرِيتْ مْحْلُولَة لْجِهْةْ الْجَنُوبْ الْغَرْبِي وْالشَّمَالْ الْغَرْبِي.</div>
<div class="v" id="v13"><h2>الرِّيحْ الْقْوِيَّة فْالْبْحَرْ</h2><span class="vn">13</span> <span class="br-p"><br><br></span>وْمْلِّي تْحَرّْكَاتْ نْسْمَة خْفِيفَة دْيَالْ الرِّيحْ مْنْ جِهْةْ الْجَنُوبْ، ضْنُّو بْلِّي نَالُو الْمُرَادْ دْيَالْهُمْ، وْهْزُّو الْفِيسَانْ دْيَالْ السّْفِينَة وْمْشَاوْ لْجَنْبْ الْبْحَرْ دْيَالْ كِرِيتْ.</div>
<div class="v" id="v14"><span class="vn">14</span> وَلَكِنْ مْنْ بَعْدْ وَقْتْ قْلِيلْ، نَاضْتْ وَاحْدْ الرِّيحْ قْوِيَّة سْمِيتْهَا الشَّمَالِيَّة الشَّرْقِيَّة مْنْ جِهْةْ الْجَزِيرَة</div>
<div class="v" id="v15"><span class="vn">15</span> وْهِيَ تْضْرَبْ السّْفِينَة. وْمْلِّي صْعَابْ عْلَى السّْفِينَة تْقَاوْمْهَا، سَلّْمْنَا أَمْرْنَا وْوْلَّاتْ الرِّيحْ غَادْيَة بِينَا.</div>
<div class="v" id="v16"><span class="vn">16</span> وْتْضَرّْݣْنَا مْنْ الرِّيحْ مْلِّي دْزْنَا حْدَا وَاحْدْ الْجَزِيرَة صْغِيرَة سْمِيتْهَا كُودَا، وْبَزّْزْ بَاشْ قْدَرْنَا نْعَتْقُو الْفْلُوكَة دْيَالْ النّْجَا.</div>
<div class="v" id="v17"><span class="vn">17</span> وْمْلِّي هْزُّوهَا لْلسّْفِينَة دَوّْزُو الْحْبَالْ عْلَى السّْفِينَة بَاشْ يْأَمّْنُو الْفْلُوكَة. وْخَافُو لَتْدْفَعْ الرِّيحْ السّْفِينَة لْجِهْةْ الرّْمْلَة اللِّي كَتّْحَرّْكْ تَحْتْ الْمَا، وْهُمَ يْنَزّْلُو الْقْلُوعَ وْبْدَاوْ الْمَّاجْ كَيْجَرُّو السّْفِينَة.</div>
<div class="v" id="v18"><span class="vn">18</span> وْالْغَدّْ لِيهْ تّْزَادْتْ الرِّيحْ، وْبْدَاوْ كَيْرْمِيوْ السّْلْعَة فْالْبْحَرْ.</div>
<div class="v" id="v19"><span class="vn">19</span> وْفْالنّْهَارْ التَّالْتْ لَاحُو شْوِيَّة مْنْ الْعْدَّة دْيَالْ السّْفِينَة فْالْبْحَرْ بْيْدِّيهُمْ.</div>
<div class="v" id="v20"><span class="vn">20</span> وْدَازْتْ يَّامَاتْ كْتِيرَة مَا قْدَرْنَا نْشُوفُو فِيهَا لَا شْمْسْ وَلَا نْجُومْ. وْبْقَاتْ الرِّيحْ كَتْسُوطْ بْزَّافْ حْتَّى قْطَعْنَا الرّْجَا فْالنّْجَا.</div>
<div class="v" id="v21"><span class="vn">21</span> <span class="br-p"><br><br></span>وْمْلِّي دَازْتْ مُدَّة طْوِيلَة مَا كْلَاوْ فِيهَا الرّْجَالْ اللِّي فْالسّْفِينَة وَالُو، وْقَفْ بُولُسْ وَسْطْهُمْ وْݣَالْ: «آ الْخُوتْ، كَانْ خَاصّْكُمْ تْسَمْعُو لْكْلَامِي، رَاهْ مَا كَانْشْ عْلِيكُمْ تْسَافْرُو فْالْبْحَرْ مْنْ كِرِيتْ، بَاشْ مَا تْوَقْعُوشْ فْهَادْ الْمْصَايْبْ وْالْخْسَارَة.</div>
<div class="v" id="v22"><span class="vn">22</span> وْدَابَا كَنْطْلَبْ مْنّْكُمْ بَاشْ تّْشَجّْعُو، حِيتْ حْتَّى وَاحْدْ مْنّْكُمْ مَا غَادِي يْمُوتْ، وَلَكِنْ السّْفِينَة بُوحْدْهَا اللِّي غَادْيَة تْتْهَرّْسْ.</div>
<div class="v" id="v23"><span class="vn">23</span> عْلَاحْقَّاشْ وْقَفْ عْلِيَّ هَادْ اللِّيلَة مَلَاكْ مْنْ عَنْدْ اللَّهْ اللِّي أَنَا مْلْكُه وْكَنْعَبْدُه،</div>
<div class="v" id="v24"><span class="vn">24</span> وْݣَالْ لِيَّ: مَا تْخَافْشْ آ بُولُسْ! لَابْدّْ مَا تْوْقَفْ قُدَّامْ الْقَيْصَرْ. وْاللَّهْ وْهَبْ لِيكْ الْحَيَاةْ دْيَالْ ݣَاعْ النَّاسْ اللِّي مْسَافْرِينْ مْعَاكْ.</div>
<div class="v" id="v25"><span class="vn">25</span> وْدَابَا تْشَجّْعُو آ الْخُوتْ حِيتْ أَنَا كَنْتِيقْ فْاللَّهْ، وْالْأُمُورْ كُلّْهَا غَادِي تْمْشِي كِمَا تّْݣَالْ لِيَّ.</div>
<div class="v" id="v26"><span class="vn">26</span> وَلَكِنْ لَابْدّْ مَا يْدَفْعُونَا الْمَّاجْ لْشِي جَزِيرَة».</div>
<div class="v" id="v27"><span class="vn">27</span> <span class="br-p"><br><br></span>وْفْاللِّيلَة الرّْبَعْطَاشْ وْحْنَا مَازَالْ مُّوضّْرِينْ فْالْبْحَرْ دْيَالْ أَدْرِيَا، ضْنُّو الْبْحَّارَة مْعَ نَصّْ اللِّيلْ بْلِّي كَيْقَرّْبُو لْلْبْرّْ.</div>
<div class="v" id="v28"><span class="vn">28</span> وْعَبْرُو الْغُرْقْ دْيَالْ الْبْحَرْ وْلْقَاوْ تْقْرِيبًا رْبْعِينْ مِتْرُو، وْمْلِّي زَادُو شْوِيَّة، عَبْرُو عَاوْتَانِي وْهُمَ يْلْقَاوْ تْقْرِيبًا تْلَاتِينْ مِتْرُو.</div>
<div class="v" id="v29"><span class="vn">29</span> وْخَافُو لَتّْضْرَبْ السّْفِينَة بْالصّْخَرْ، وْلَاحُو رْبْعَة دْيَالْ الْفِيسَانْ مْنْ اللُّورْ دْيَالْ السّْفِينَة، وْبْدَاوْ كَيْتّْرَجَّاوْ فُوقَاشْ يْطْلَعْ النّْهَارْ.</div>
<div class="v" id="v30"><span class="vn">30</span> وْمْلِّي بْغَاوْ الْبْحَّارَة يْهَرْبُو مْنْ السّْفِينَة، وْدَارُو رَاسْهُمْ بْحَالْ إِلَا غَادِي يْلُوحُو الْفِيسَانْ مْنْ الْقُدَّامْ دْيَالْ السّْفِينَة وْنَزّْلُو الْفْلُوكَة لْلْبْحَرْ،</div>
<div class="v" id="v31"><span class="vn">31</span> ݣَالْ بُولُسْ لْلْقَايْدْ دْ الْعَسْكَرْ وْلْلْعَسْكَرْ: «إِلَا مَا بْقَاوْشْ هَادْ الْبْحَّارَة فْالسّْفِينَة، رَاهْ مَا تْقَدْرُوشْ تْنْجَاوْ».</div>
<div class="v" id="v32"><span class="vn">32</span> دِيكْ السَّاعَة قَطّْعُو الْعَسْكَرْ الْحْبَالْ دْيَالْ الْفْلُوكَة وْخْلَّاوْهَا تْطِيحْ.</div>
<div class="v" id="v33"><span class="vn">33</span> <span class="br-p"><br><br></span>وْمْلِّي قَرّْبْ يْطْلَعْ النّْهَارْ، طْلَبْ مْنّْهُمْ بُولُسْ كُلّْهُمْ بَاشْ يَاكْلُو شِي حَاجَة، وْݣَالْ لِيهُمْ: «رَاهْ دَازْتْ رْبَعْطَاشْرْ يُومْ وْنْتُمَ كَتّْسْنَّاوْ جِيعَانِينْ بْلَا مَا دُّوقُو النّْعْمَة.</div>
<div class="v" id="v34"><span class="vn">34</span> وْدَابَا كَنْطْلَبْ مْنّْكُمْ بَاشْ تَاكْلُو شِي حَاجَة، حِيتْ رَاكُمْ مْحْتَاجِينْ لْلْمَاكْلَة بَاشْ تْنْجَاوْ، وْرَاهْ حْتَّى شَعْرَة وَحْدَة مْنْ رْيُوسْكُمْ مَا غَادِي تّْقَاسْ».</div>
<div class="v" id="v35"><span class="vn">35</span> وْمْلِّي ݣَالْ بُولُسْ هَادْ الْكْلَامْ، خْدَا الْخُبْزْ وْشْكَرْ اللَّهْ قُدَّامْهُمْ كُلّْهُمْ، وْمْنْ بَعْدْ قْطّْعُه وْبْدَا كَيَاكُلْ.</div>
<div class="v" id="v36"><span class="vn">36</span> وْهُمَ يْتْشَجّْعُو كُلّْهُمْ وْكْلَاوْ.</div>
<div class="v" id="v37"><span class="vn">37</span> وْكْنَّا كُلّْنَا فْالسّْفِينَة مْيَتَايْنْ وْسْتَّة وْسْبْعِينْ وَاحْدْ.</div>
<div class="v" id="v38"><span class="vn">38</span> وْمْنْ بَعْدْمَا شْبْعُو، بْدَاوْ كَيْلُوحُو الْݣْمْحْ فْالْبْحَرْ بَاشْ يْخَفّْفُو الْحْمَلْ عْلَى السّْفِينَة.</div>
<div class="v" id="v39"><h2>السّْفِينَة وْحْلَاتْ فْوَاحْدْ الْكُدْيَة دْيَالْ الرّْمْلَة</h2><span class="vn">39</span> <span class="br-p"><br><br></span>وْمْلِّي طْلَعْ النّْهَارْ، صْعَابْ عْلَى الْبْحَّارَة يْعَرْفُو إِينَ بْلَادْ وْصْلُو. وَلَكِنْ شَافُو الدّْخْلَة دْيَالْ الْبْرّْ عَنْدْهَا وَاحْدْ الجَّنْبْ فْالْبْحَرْ، وْقَرّْرُو بَاشْ يْدِّيوْ السّْفِينَة لْجِهْتْهَا إِلَا قَدْرُو.</div>
<div class="v" id="v40"><span class="vn">40</span> وْهُمَ يْطَلْقُو الْفِيسَانْ وْخْلَّاوْهُمْ يْطِيحُو فْالْبْحَرْ، وْدِيكْ السَّاعَة نِيتْ حْلُّو الْحْبَالْ اللِّي كَتْرْبَطْ الدّْفَّة اللِّي كَتّْحَكّْمْ فْالسّْفِينَة، وْطَلّْعُو الْقَلْعْ الصّْغِيرْ لْجِهْةْ الرِّيحْ وْبْدَاوْ غَادْيِينْ جِهْةْ جَنْبْ الْبْحَرْ.</div>
<div class="v" id="v41"><span class="vn">41</span> وَلَكِنْ السّْفِينَة تّْضْرْبَاتْ مْعَ وَاحْدْ الْكُدْيَة دْيَالْ الرّْمْلَة، ضَايْرْ بِيهَا الْمَا مْنْ جُوجْ جْوَايْهْ وْوْحْلَاتْ فِيهَا، وْالْقُدَّامْ دْيَالْهَا مَا بْقَاشْ كَيْتّْحَرّْكْ. وْتّْهَرّْسْ اللّْخْرْ دْيَالْهَا بْالْقُوَّة دْيَالْ الْمَّاجْ.</div>
<div class="v" id="v42"><span class="vn">42</span> وْتَّافْقُو الْعَسْكَرْ يْقْتْلُو الْمْسْجُونِينْ بَاشْ حْتَّى وَاحْدْ فِيهُمْ مَا يْهْرَبْ بْالْعُومَانْ.</div>
<div class="v" id="v43"><span class="vn">43</span> وَلَكِنْ الْقَايْدْ دْ الْعَسْكَرْ بْغَا يْنَجِّي بُولُسْ، وْهُوَ يْمْنَعْهُمْ مْنْ دَاكْشِّي اللِّي فَكّْرُو فِيهْ، وْآمْرْ هَادُوكْ اللِّي قَادْرِينْ يْعُومُو بَاشْ يْتّْلَاحُو وْيْقْطْعُو لْلْبْرّْ هُمَ اللّْوّْلِينْ،</div>
<div class="v" id="v44"><span class="vn">44</span> وْيْتْبْعُوهُمْ وْحْدِينْ مْنْ هَادُوكْ اللِّي بْقَاوْ عْلَى اللّْوَاحْ، وْلْخْرِينْ عْلَى الطّْرَافْ دْ الْخْشَبْ دْيَالْ السّْفِينَة. وْهَكَّا وْصْلُو كُلّْهُمْ سَالْمِينْ لْلْبْرّْ.</div>
</div>
<!-- PARSED ABOVE; EDITING MAY BREAK PARSER -->
</body></html>