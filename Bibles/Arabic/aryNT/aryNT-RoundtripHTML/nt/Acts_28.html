<html><head>
<meta http-equiv="Content-Type" content="text/html;charset=utf-8" />
<title>Acts 28 &ndash; الْأَعْمَالْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 28);">
<div id="navbar"><a href="../index.html">الترجمة المغربية القياسية</a> &ndash; <b>الْأَعْمَالْ</b> &ndash; <a href="Acts_1.html">1</a> ... <a href="Acts_26.html">26</a> <a href="Acts_27.html">27</a> <b>28</b> </div><hr>
<h1>Acts 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>بُولُسْ عْضَّاتُه وَاحْدْ اللّْفْعَى فْجَزِيرَةْ مَالْطَا</h2><span class="vn">1</span> <span class="css" style="font-style: italic; myBibleType=note"><b>الْفَصْلْ تْمَنْيَة وْعْشْرِينْ</b></span> <span class="br-p"><br><br></span>وْمْلِّي تّْعْتَقْنَا عْرَفْنَا بْلِّي الْجَزِيرَة سْمِيتْهَا مَالْطَا.</div>
<div class="v" id="v2"><span class="vn">2</span> وْعَامْلُونَا النَّاسْ دْ الْبْلَادْ بْوَاحْدْ الضّْرَافَة كْبِيرَة، رَحّْبُو بِينَا وْشَعْلُو لِينَا الْعَافْيَة عْلَاحْقَّاشْ كَانْ الْبَرْدْ وْكَانْتْ الشّْتَا كَتّْصَبْ.</div>
<div class="v" id="v3"><span class="vn">3</span> وْجْمَعْ بُولُسْ حْزْمَة دْيَالْ الْحْطَبْ وْرْمَاهَا فْالْعَافْيَة، وْبْكْتْرَةْ السّْخُونِيَّة خْرْجَاتْ وَاحْدْ اللّْفْعَى تْعَلّْقَاتْ لِيهْ فْيْدُّه وْعْضَّاتُه.</div>
<div class="v" id="v4"><span class="vn">4</span> وْمْلِّي شَافُو السُّكَّانْ دْ الْبْلَادْ اللّْفْعَى لَاصْقَة فْيْدُّه، ݣَالُو لْبَعْضِيَّاتْهُمْ: «مَا يْكُونْ هَادْ الرَّاجْلْ غِيرْ شِي قْتَّالْ، حِيتْ الْحَقّْ مَا خْلَّاهْشْ يْعِيشْ وَاخَّا تّْعْتَقْ مْنْ الْبْحَرْ».</div>
<div class="v" id="v5"><span class="vn">5</span> وَلَكِنْ بُولُسْ سَاسْ اللّْفْعَى مْنْ يْدُّه فْالْعَافْيَة مْنْ غِيرْ مَا يْتْآدَى.</div>
<div class="v" id="v6"><span class="vn">6</span> وْبْدَاوْ كَيْتّْسْنَّاوْهْ يْتّْنْفَخْ وْلَا يْطِيحْ مْيّْتْ فْالْبْلَاصَة. وَلَكِنْ مْلِّي تّْسْنَّاوْ بْزَّافْ وْشَافُو بْلِّي مَا طْرَا لِيهْ وَالُو، بَدّْلُو النَّضْرَة دْيَالْهُمْ فِيهْ وْݣَالُو: «هَادَا رَاهْ إِلَاهْ!».</div>
<div class="v" id="v7"><span class="vn">7</span> <span class="br-p"><br><br></span>وْكَانُو شِي فْدَادْنْ دْيَالْ بُوبْلِيُوسْ الْحَاكْمْ دْيَالْ الْجَزِيرَة ضَايْرِينْ بْدِيكْ الْبْلَاصَة، وْهُوَ يْرَحّْبْ بِينَا وْضَايْفْنَا مُدَّةْ تْلْتْ يَّامْ.</div>
<div class="v" id="v8"><span class="vn">8</span> وْكَانْ بَّاهْ مْرِيضْ شَادّْ الْفْرَاشْ، فِيهْ السّْخَانَة وْضَارَّاهْ كَرْشُه، وْدْخَلْ عَنْدُه بُولُسْ لْلْبِيتْ دْيَالُه وْصْلَّى وْحَطّْ يْدِّيهْ عْلِيهْ وْهُوَ يْشَافِيهْ.</div>
<div class="v" id="v9"><span class="vn">9</span> وْمْلِّي طْرَا هَادْشِّي، جَاوْ ݣَاعْ الْمَرْضَى اللِّي فْالْجَزِيرَة لْعَنْدْ بُولُسْ وْشْفَاهُمْ.</div>
<div class="v" id="v10"><span class="vn">10</span> وْتّْهَلَّاوْ فِينَا بْزَّافْ، وْمْلِّي بْغِينَا نْسَافْرُو عْطَاوْنَا ݣَاعْ دَاكْشِّي اللِّي غَادِي نْحْتَاجُو لِيهْ.</div>
<div class="v" id="v11"><h2>السّْفَرْ مْنْ مَالْطَا لْبْلَادْ رُومَا</h2><span class="vn">11</span> <span class="br-p"><br><br></span>وْمْنْ بَعْدْ تْلْتْ شْهُورْ، رْكَبْنَا فْوَاحْدْ السّْفِينَة جَاتْ مْنْ الْإِسْكَنْدَرِيَّة وْمْرْسُومْ فِيهَا عَلَامَة دْيَالْ «الْإِلَاهَيْنْ التّْوَامْ»، كَانْتْ مْدَوّْزَة الشّْتْوَا فْالْجَزِيرَة.</div>
<div class="v" id="v12"><span class="vn">12</span> وْوْصَلْنَا لْسِرَاكُوسَا اللِّي فْصِقِلِيَّة وْݣْلَسْنَا تْمَّ تْلْتْ يَّامْ،</div>
<div class="v" id="v13"><span class="vn">13</span> وْمْنْ تْمَّ، كَمّْلْنَا السّْفَرْ فْالْبْحَرْ حْتَّى وْصَلْنَا لْرِيغِيُونْ. وْالْغَدّْ لِيهْ تْحَرّْكَاتْ رِيحْ مْنْ الْجَنُوبْ، وْفْالنّْهَارْ التَّانِي وْصَلْنَا لْبُوطِيُولِي</div>
<div class="v" id="v14"><span class="vn">14</span> فِينْ لْقِينَا شِي خُوتْ مُومْنِينْ، وْهُمَ يْطْلْبُو مْنَّا بَاشْ نْݣَلْسُو مْعَاهُمْ سْبَعْ يَّامْ. وْهَكَّا وْصَلْنَا لْرُومَا.</div>
<div class="v" id="v15"><span class="vn">15</span> وْمْلِّي سْمْعُو الْخُوتْ فْرُومَا بْلِّي وْصَلْنَا، خَرْجُو حْتَّى لْسُوقْ أَبِّيُوسْ وْهَبْطُو لْلْبْلَايْصْ دْيَالْ الْفْنَادْقْ بْتْلَاتَة بَاشْ يْتّْلَاقَاوْنَا. وْمْلِّي شَافْهُمْ بُولُسْ، شْكَرْ اللَّهْ وْزَادْ تْشَجّْعْ.</div>
<div class="v" id="v16"><h2>بُولُسْ فْبْلَادْ رُومَا</h2><span class="vn">16</span> <span class="br-p"><br><br></span>وْمْلِّي وْصَلْنَا لْرُومَا، سْمْحُو لْبُولُسْ بَاشْ يْسْكُنْ بُوحْدُه مْعَ الْعَسْكْرِي اللِّي كَانْ كَيْحْضِيهْ.</div>
<div class="v" id="v17"><span class="vn">17</span> وْمْنْ بَعْدْ تْلْتْ يَّامْ صِيفْطْ بُولُسْ لْلنَّاسْ الْمُهِمِّينْ دْيَالْ لِيهُودْ بَاشْ يْجِيوْ لْعَنْدُه، وْمْلِّي تّْجَمْعُو ݣَالْ لِيهُمْ: «آ الْخُوتْ، أَنَا مَا دْرْتْ حْتَّى شِي حَاجَة ضْدّْ شَعْبْنَا وْلَا ضْدّْ التَّقَالِيدْ دْيَالْ جْدُودْنَا، وْدَخّْلُونِي لِيهُودْ لْلْحَبْسْ فْأُورْشَلِيمْ وْسَلّْمُونِي لْلْيْدِّينْ دْ الرُّومَانْ،</div>
<div class="v" id="v18"><span class="vn">18</span> اللِّي شَافُو فْالْقَضِيَّة دْيَالِي، وْبْغَاوْ يْطَلْقُو سْرَاحِي عْلَاحْقَّاشْ مَا لْقَاوْ حْتَّى شِي تُهْمَة اللِّي نْسْتَاهْلْ عْلِيهَا الْمُوتْ.</div>
<div class="v" id="v19"><span class="vn">19</span> وَلَكِنْ مْلِّي مَا بْغَاوْشْ لِيهُودْ، كَانْ مْلْزُومْ عْلِيَّ نْسْتَانْفْ الدَّعْوَة دْيَالِي لْلْقَيْصَرْ بْلَا مَا يَعْنِي هَادْشِّي بْلِّي بَاغِي نْتَّهْمْ الشَّعْبْ اللِّي أَنَا مْنُّه بْشِي حَاجَة.<sup class="fnm"><a name="fnm1" href="#fn1">1</a></sup></div>
<div class="v" id="v20"><span class="vn">20</span> عْلِيهَا طْلَبْتْ نْشُوفْكُمْ وْنْتّْكَلّْمْ مْعَاكُمْ، حِيتْ رَانِي مْكَتّْفْ بْهَادْ السّْنْسْلَة عْلَى قْبَلْ الرّْجَا دْيَالْ شَعْبْ إِسْرَائِيلْ».</div>
<div class="v" id="v21"><span class="vn">21</span> وْهُمَ يْݣُولُو لِيهْ: «مَا جَاتْنَا حْتَّى شِي رِسَالَة عْلَى قْبْلَكْ مْنْ بْلَادْ الْيَهُودِيَّة، وَلَا جَا عَنْدْنَا شِي وَاحْدْ مْنْ الْخُوتْ مْنْ تْمَّ وْخَبّْرْنَا وْكَلّْمْنَا بْشِي حَاجَة خَايْبَة عْلِيكْ.</div>
<div class="v" id="v22"><span class="vn">22</span> وَلَكِنْ حْسَنْ لِينَا نْسَمْعُو مْنّْكْ آشْ كَتْفَكّْرْ، حِيتْ كَنْعَرْفُو بْلِّي النَّاسْ فْكُلّْ بْلَاصَة ضْدّْ هَادْ الجّْمَاعَة اللِّي نْتَ مْنّْهَا».</div>
<div class="v" id="v23"><span class="vn">23</span> وْتَّافْقُو مْعَ بُولُسْ عْلَى وَاحْدْ النّْهَارْ، وْجَاوْ عَنْدُه لْدَارُه وْمْعَاهُمْ نَاسْ كْتَارْ. وْبْدَا بُولُسْ كَيْخَبّْرْهُمْ عْلَى مَمْلَكَةْ اللَّهْ مْنْ الصّْبَاحْ حْتَّى لْلعْشِيَّة. وْحَاوْلْ يْقْنَعْهُمْ شْكُونْ هُوَ يَسُوعْ مْنْ شْرَعْ مُوسَى وْكْتُبْ الْأَنْبِيَا،</div>
<div class="v" id="v24"><span class="vn">24</span> شِي وْحْدِينْ مْنّْهُمْ قْتَنْعُو بْكْلَامُه وَلَكِنْ وْحْدِينْ خْرِينْ مَا آمْنُوشْ.</div>
<div class="v" id="v25"><span class="vn">25</span> وْقْبَلْ مَا يْخَرْجُو مْنْ عَنْدُه وْهُمَ مَا مْتَّافْقِينْشْ مْعَ بْعْضِيَّاتْهُمْ، ݣَالْ لِيهُمْ بُولُسْ هَادْ الْكْلَامْ: «الرُّوحْ الْقُدُسْ تّْكَلّْمْ بْالْحَقّْ مْعَ جْدُودْكُمْ عْلَى لْسَانْ النّْبِي إِشْعِيَا</div>
<div class="v" id="v26"><span class="vn">26</span> <span class="br-p"><br><br></span><span class="br-ind"><br><span class="indent">&nbsp;</span></span>وْݣَالْ: سِيرْ لْعَنْدْ هَادْ الشَّعْبْ وْݣُولْ:<br> <span class="br-ind"><br><span class="indent">&nbsp;</span></span>وَاخَّا تْسَمْعُو اللِّي سْمَعْتُو مَا كَتْفَهْمُو وَالُو.<br> <span class="br-ind"><br><span class="indent">&nbsp;</span></span>وْوَاخَّا تْشُوفُو اللِّي شْفْتُو مَا كَيْبَانْ لِيكُمْ وَالُو.<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>حِيتْ قَلْبْ هَادْ الشَّعْبْ قْسَاحْ،<br> <span class="br-ind"><br><span class="indent">&nbsp;</span></span>السّْمَعْ دْيَالْهُمْ قْلَالْ، وْغَمّْضُو عِينِيهُمْ،<br> <span class="br-ind"><br><span class="indent">&nbsp;</span></span>بَاشْ مَا يْشُوفُوشْ بْعِينِيهُمْ، وْمَا يْسَمْعُوشْ بْوْدْنِيهُمْ،<br> <span class="br-ind"><br><span class="indent">&nbsp;</span></span>وْمَا يْفَهْمُوشْ بْقَلْبْهُمْ، وْيْرْجْعُو لِيَّ بَاشْ نْشَافِيهُمْ.<br></div>
<div class="v" id="v28"><span class="vn">28</span> <span class="br-p"><br><br></span>بْغِيتْكُمْ تْعَرْفُو بْلِّي اللَّهْ صِيفْطْ هَادْ النّْجَا لْلشّْعُوبْ اللِّي مَاشِي يْهُودْ وْهُمَ غَادِي يْسَمْعُو لِيهْ». [</div>
<div class="v" id="v29"><span class="vn">29</span> وْمْلِّي ݣَالْ بُولُسْ هَادْ الْكْلَامْ، خَرْجُو لِيهُودْ وْبْدَاوْ كَيْتّْنَاقْشُو مْعَ بْعْضِيَّاتْهُمْ وْهُمَ مْقَلّْقِينْ.]</div>
<div class="v" id="v30"><span class="vn">30</span> <span class="br-p"><br><br></span>وْسْكَنْ بُولُسْ عَامَيْنْ كَامْلَة فْالدَّارْ اللِّي كْرَاهَا لْرَاسُه، وْكَانْ كَيْرَحّْبْ بْكُلّْ مْنْ زَارُه،</div>
<div class="v" id="v31"><span class="vn">31</span> وْكَيْخَبّْرْ النَّاسْ بْمَمْلَكَةْ اللَّهْ وْكَيْعَلّْمْهُمْ عْلَى الرَّبّْ يَسُوعْ الْمَسِيحْ بْلَا مَا يْخَافْ، وْبْلَا مَا يْمَنْعُه حْتَّى حَدّْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->الاعمال ٢٥‏:١١<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>