<html><head>
<meta http-equiv="Content-Type" content="text/html;charset=utf-8" />
<title>Acts 3 &ndash; الْأَعْمَالْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 3);">
<div id="navbar"><a href="../index.html">الترجمة المغربية القياسية</a> &ndash; <b>الْأَعْمَالْ</b> &ndash; <a href="Acts_1.html">1</a> <a href="Acts_2.html">2</a> <b>3</b> <a href="Acts_4.html">4</a> <a href="Acts_5.html">5</a> ... <a href="Acts_28.html">28</a> </div><hr>
<h1>Acts 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>بُطْرُسْ كَيْشَافِي رَاجْلْ زْحَّافْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّالْتْ</b></span> <span class="br-p"><br><br></span>وْفْسَاعْةْ الصّْلَاة دْيَالْ التّْلَاتَة دْ الْعْشِيَّة، مْشَى بُطْرُسْ وْيُوحَنَّا لْبِيتْ اللَّهْ.</div>
<div class="v" id="v2"><span class="vn">2</span> وْكَانْ وَاحْدْ الرَّاجْلْ زْحَّافْ مْنْ كَرْشْ مُّه، كَيْهَزُّوهْ النَّاسْ كُلَّ نْهَارْ وْكَيْحَطُّوهْ حْدَا الْبَابْ دْيَالْ بِيتْ اللَّهْ، اللِّي سْمِيتُه الْبَابْ الزّْوِينْ، بَاشْ يْطْلَبْ الصَّدَقَة مْنْ النَّاسْ اللِّي كَيْدَخْلُو لْبِيتْ اللَّهْ.</div>
<div class="v" id="v3"><span class="vn">3</span> وْمْلِّي شَافْ هَادْ الرَّاجْلْ بُطْرُسْ وْيُوحَنَّا غَادْيِينْ يْدَخْلُو، طْلَبْ مْنّْهُمْ الصَّدَقَة.</div>
<div class="v" id="v4"><span class="vn">4</span> وَلَكِنْ بُطْرُسْ شَافْ فِيهْ مْزْيَانْ هُوَ وْيُوحَنَّا، وْمْنْ بَعْدْ ݣَالْ لِيهْ: «شُوفْ فِينَا!»</div>
<div class="v" id="v5"><span class="vn">5</span> وْشَافْ فِيهُمْ وْهُوَ كَيْتّْسَنَّى يَاخُدْ مْنّْهُمْ شِي حَاجَة.</div>
<div class="v" id="v6"><span class="vn">6</span> وَلَكِنْ بُطْرُسْ ݣَالْ لِيهْ: «مَا عَنْدِي لَا فْضَّة وَلَا دْهَبْ، وَلَكِنْ اللِّي عَنْدِي غَادِي نْعْطِيهْ لِيكْ: بْإِسْمْ يَسُوعْ الْمَسِيحْ النَّاصِرِي نُوضْ وْسِيرْ».</div>
<div class="v" id="v7"><span class="vn">7</span> وْشْدُّه مْنْ يْدُّه لِيمْنَى وْنَوّْضُه، وْدْغْيَا صْحَاحُو رْجْلِيهْ وْكْعَابُه،</div>
<div class="v" id="v8"><span class="vn">8</span> وْهُوَ يْنَقّْزْ وْوْقَفْ وْبْدَا كَيْمْشِي، وْدْخَلْ مْعَاهُمْ لْبِيتْ اللَّهْ وْهُوَ كَيْتّْمَشَّى وْكَيْنَقّْزْ وْكَيْسَبّْحْ اللَّهْ.</div>
<div class="v" id="v9"><span class="vn">9</span> وْالنَّاسْ كُلّْهُمْ شَافُوهْ وْهُوَ كَيْتّْمَشَّى وْكَيْسَبّْحْ اللَّهْ،</div>
<div class="v" id="v10"><span class="vn">10</span> وْعَرْفُوهْ بْلِّي هُوَ اللِّي كَانْ كَيْݣْلَسْ بَاشْ يْسْعَى حْدَا الْبَابْ دْيَالْ بِيتْ اللَّهْ، اللِّي سْمِيتُه الْبَابْ الزّْوِينْ، وْهُمَ يْتّْعَجّْبُو وْحَارُو فْهَادْشِّي اللِّي طْرَا لِيهْ.</div>
<div class="v" id="v11"><h2>بُطْرُسْ كَيْخْطُبْ فْبِيتْ اللَّهْ عْلَى النَّاسْ</h2><span class="vn">11</span> <span class="br-p"><br><br></span>وْمْلِّي كَانْ الرَّاجْلْ اللِّي تّْشَافَى شَادّْ فْبُطْرُسْ وْيُوحَنَّا، جْرَّاوْ لْعَنْدْهُمْ النَّاسْ كُلّْهُمْ لْجِهْةْ الْقَاعَة اللِّي سْمِيتْهَا الْقَاعَة دْ سُلَيْمَانْ وْهُمَ حَايْرِينْ.</div>
<div class="v" id="v12"><span class="vn">12</span> وْمْلِّي شَافْ بُطْرُسْ هَادْشِّي، ݣَالْ لْلنَّاسْ: «آ وْلَادْ إِسْرَائِيلْ، مَالْكُمْ كَتّْعَجّْبُو مْنْ هَادْشِّي؟ وْعْلَاشْ كَتْشُوفُو فِينَا بْحَالْ إِلَا بْالْقُوَّة وْلَا بْالتَّقْوَى دْيَالْنَا رْدِّينَا هَادْ الرَّاجْلْ كَيْتّْمَشَّى؟</div>
<div class="v" id="v13"><span class="vn">13</span> رَاهْ إِلَاهْ إِبْرَاهِيمْ وْإِسْحَاقْ وْيَعْقُوبْ، إِلَاهْ جْدُودْنَا، عْطَى الْعَزّْ لْلْخْدَّامْ دْيَالُه يَسُوعْ اللِّي قَدّْمْتُوهْ نْتُمَ وْنْكَرْتُوهْ قُدَّامْ الْحَاكْمْ بِيلَاطُسْ اللِّي قَرّْرْ بَاشْ يْطَلْقُه.</div>
<div class="v" id="v14"><span class="vn">14</span> وَلَكِنْ نْتُمَ نْكَرْتُو الْقُدُّوسْ اللِّي بْلَا دَنْبْ وْطْلَبْتُو بَاشْ يْتّْطْلَقْ لِيكُمْ رَاجْلْ قْتَّالْ.<sup class="fnm"><a name="fnm1" href="#fn1">1</a></sup></div>
<div class="v" id="v15"><span class="vn">15</span> نْتُمَ قْتَلْتُو اللِّي كَيْعْطِي الْحَيَاةْ وَلَكِنْ اللَّهْ بَعْتُه مْنْ الْمُوتْ، وْحْنَا شَاهْدِينْ عْلَى هَادْشِّي.</div>
<div class="v" id="v16"><span class="vn">16</span> وْبْالْإِيمَانْ بْإِسْمْ يَسُوعْ، صْحَاحْ هَادْ الرَّاجْلْ اللِّي كَتْشُوفُو فِيهْ وْكَتْعَرْفُوهْ. وْالْإِيمَانْ بْيَسُوعْ هُوَ اللِّي عْطَى الصّْحَّة لْهَادْ الرَّاجْلْ قُدَّامْكُمْ كُلّْكُمْ.</div>
<div class="v" id="v17"><span class="vn">17</span> <span class="br-p"><br><br></span>وْدَابَا آ الْخُوتْ، رَانِي كَنْعْرَفْ بْلِّي نْتُمَ وْحْتَّى الرُّؤَسَا دْيَالْكُمْ دْرْتُو هَادْشِّي لْيَسُوعْ وْنْتُمَ مَا عَارْفِينْشْ.</div>
<div class="v" id="v18"><span class="vn">18</span> وَلَكِنْ اللَّهْ هَكَّا كَمّْلْ دَاكْشِّي اللِّي خَبّْرْ بِيهْ عْلَى لْسَانْ الْأَنْبِيَا دْيَالُه كُلّْهُمْ، بْلِّي الْمَسِيحْ خَاصُّه يْتّْعَدّْبْ.</div>
<div class="v" id="v19"><span class="vn">19</span> إِيوَا تُوبُو وْرْجْعُو لْلَّهْ بَاشْ تّْمْحَا دْنُوبْكُمْ.</div>
<div class="v" id="v20"><span class="vn">20</span> وْتْجِي سَاعْةْ الْفَرَجْ مْنْ عَنْدْ الرَّبّْ، وْيْصِيفْطْ الْمَسِيحْ يَسُوعْ اللِّي خْتَارُه لِيكُمْ مْنْ قْبَلْ،</div>
<div class="v" id="v21"><span class="vn">21</span> وْاللِّي خَاصّْ يْبْقَى فْالسّْمَا، حْتَّى تّْصْلَحْ ݣَاعْ الْأُمُورْ اللِّي تّْكَلّْمْ عْلِيهَا اللَّهْ مْنْ قْدِيمْ بْلْسَانْ الْأَنْبِيَا دْيَالُه الْمْقَدّْسِينْ كُلّْهُمْ.</div>
<div class="v" id="v22"><span class="vn">22</span> وْرَاهْ مُوسَى ݣَالْ لْجْدُودْنَا: الرَّبّْ إِلَاهْكُمْ غَيْصِيفْطْ لِيكُمْ نْبِي بْحَالِي مْنْ وَسْطْ خُوتْكُمْ. لِيهْ خَاصّْكُمْ تْسَمْعُو فْكُلّْ مَا غَيْݣُولْ لِيكُمْ،</div>
<div class="v" id="v23"><span class="vn">23</span> وْكُلّْ وَاحْدْ مَا غَيْسْمَعْشْ لْهَادْ النّْبِي غَادِي يْتّْعْزَلْ مْنْ وَسْطْ الشَّعْبْ وْيْتّْهْلَكْ.</div>
<div class="v" id="v24"><span class="vn">24</span> وْݣَاعْ الْأَنْبِيَا، مْنْ صَمُوئِيلْ حْتَّى لْهَادُوكْ اللِّي جَاوْ مْنْ وْرَاهْ، تّْكَلّْمُو وْتّْنَبّْأُو بْهَادْ لِيَّامْ.</div>
<div class="v" id="v25"><span class="vn">25</span> وْنْتُمَ رَاكُمْ وْلَادْ الْأَنْبِيَا، وْوْلَادْ الْعَهْدْ اللِّي عَاهْدْ بِيهْ اللَّهْ جْدُودْكُمْ مْلِّي ݣَالْ لْإِبْرَاهِيمْ: بْالتّْرِّيكَة دْيَالْكْ غَيْتّْبَارْكُو قْبَايْلْ الْأَرْضْ كُلّْهُمْ.</div>
<div class="v" id="v26"><span class="vn">26</span> رَاهْ لِيكُمْ نْتُمَ فْاللّْوّْلْ لَمّْنْ صِيفْطْ اللَّهْ الْخْدَّامْ دْيَالُه يَسُوعْ بَاشْ يْبَارْكْكُمْ وْيْبَعّْدْ كُلّْ وَاحْدْ مْنّْكُمْ عْلَى الشَّرّْ دْيَالُه».</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ٢٧‏:١٥‏-٢٣؛ مرقس ١٥‏:٦‏-١٤؛ لوقا ٢٣‏:١٣‏-٢٣؛ يوحنا ١٩‏:١٢‏-١٥<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>