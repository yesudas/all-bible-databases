<html><head>
<meta http-equiv="Content-Type" content="text/html;charset=utf-8" />
<title>Gal 2 &ndash; رِسَالَةْ غَلَاطِيَّة &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gal', 2);">
<div id="navbar"><a href="../index.html">الترجمة المغربية القياسية</a> &ndash; <b>رِسَالَةْ غَلَاطِيَّة</b> &ndash; <a href="Gal_1.html">1</a> <b>2</b> <a href="Gal_3.html">3</a> <a href="Gal_4.html">4</a> ... <a href="Gal_6.html">6</a> </div><hr>
<h1>Gal 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْاتِّفَاقْ دْيَالْ بُولُسْ مْعَ الرُّسُلْ لْخْرِينْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّانِي</b></span> <span class="br-p"><br><br></span>وْمْنْ بَعْدْ رْبَعْطَاشْرْ عَامْ، طْلَعْتْ عَاوْتَانِي لْأُورْشَلِيمْ مْعَ بَرْنَابَا، وْدِّيتْ مْعَايَ تِيطُسْ حْتَّى هُوَ.<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> طْلَعْتْ لْأُورْشَلِيمْ عْلَى وْدّْ الرُّؤْيَا اللِّي شْفْتْ، وْتْلَاقِيتْ مْعَ شِي وْحْدِينْ كَيْحَسْبُو رْيُوسْهُمْ مْسْؤُولِينْ، وْتّْكَلّْمْتْ لِيهُمْ عْلَى الْإِنْجِيلْ اللِّي كَنْخَبّْرْ بِيهْ الشّْعُوبْ اللِّي مَاشِي يْهُودْ، بَاشْ مَا تْكُونْشْ الْخْدْمَة اللِّي دْرْتْهَا وْاللِّي كَنْدِيرْهَا دَابَا بْلَا فَايْدَة.</div>
<div class="v" id="v3"><span class="vn">3</span> وْتِيطُسْ اللِّي كَانْ مْعَايَ وْاللِّي هُوَ يُونَانِي، حْتَّى وَاحْدْ مَا بَزّْزْ عْلِيهْ بَاشْ يْتّْخَتّْنْ،</div>
<div class="v" id="v4"><span class="vn">4</span> وَاخَّا دَخْلُو وَسْطْنَا شِي خُوتْ كْدَّابِينْ بْلَا مَا يْعَرْفْهُمْ حَدّْ بَاشْ يْتْجَسّْسُو عْلَى الْحُرِّيَّة اللِّي عَنْدْنَا فْالْمَسِيحْ يَسُوعْ وْيْرَدُّونَا عْبِيدْ.</div>
<div class="v" id="v5"><span class="vn">5</span> وْعَمّْرْنَا مَا طَعْنَاهُمْ وَلَوْ غِيرْ مَرَّة وْحْدَة، بَاشْ كْلَامْ الْحَقّْ دْيَالْ الْإِنْجِيلْ يْبْقَى عَنْدْكُمْ.</div>
<div class="v" id="v6"><span class="vn">6</span> وَلَكِنْ هَادُوكْ اللِّي كَيْحَسْبُو رْيُوسْهُمْ مْسْؤُولِينْ، -مَا كَيْهَمّْنِيشْ شْكُونْ هُمَ، حِيتْ اللَّهْ مَا كَيْدِيرْشْ الْوْجْهِيَّاتْ- رَاهُمْ مَا فْرْضُو عْلِيَّ نْدِيرْ حْتَّى حَاجَة،</div>
<div class="v" id="v7"><span class="vn">7</span> وْبْالْعَكْسْ، شَافُو بْلِّي اللَّهْ أَمّْنِّي عْلَى الْإِنْجِيلْ بَاشْ نْخَبّْرْ بِيهْ فْوَسْطْ الشّْعُوبْ اللِّي مَا مْخَتّْنِينْشْ، كِمَا أَمّْنْ عْلِيهْ بُطْرُسْ بَاشْ يْخَبّْرْ بِيهْ فْوَسْطْ الشّْعُوبْ اللِّي مْخَتّْنِينْ،</div>
<div class="v" id="v8"><span class="vn">8</span> حِيتْ اللَّهْ اللِّي دَارْ بُطْرُسْ يْخَبّْرْ بِينْ الشّْعُوبْ اللِّي مْخَتّْنِينْ، هُوَ اللِّي دَارْنِي أَنَا نْخَبّْرْ بِينْ الشّْعُوبْ اللِّي مَاشِي يْهُودْ،</div>
<div class="v" id="v9"><span class="vn">9</span> وْمْلِّي عْرَفْ يَعْقُوبْ وْصَفَا وْيُوحَنَّا، اللِّي كَانُو كَيْعْتَبْرُوهُمْ النَّاسْ الرّْكَايْزْ دْ الْكْنِيسَة، بْلِّي اللَّهْ نْعَمْ عْلِيَّ بْهَادْ الْخْدْمَة، سَلّْمُو عْلِيَّ وْعْلَى بَرْنَابَا بْيْدّْهُمْ لِيمْنَى، وْهَادِي عَلَامَة دْ الْاتِّفَاقْ دْيَالْهُمْ مْعَانَا، بَاشْ حْنَا نْخَبّْرُو بْالْإِنْجِيلْ بِينْ الشّْعُوبْ اللِّي مَاشِي يْهُودْ، وْهُمَ يْخَبّْرُو بِينْ الشّْعُوبْ اللِّي مْخَتّْنِينْ.</div>
<div class="v" id="v10"><span class="vn">10</span> وْطْلْبُو مْنَّا حَاجَة وَحْدَة، هِيَ نْتّْفَكّْرُو الْفُقَرَا، وْدِيمَا كَانْ عْلَى قَلْبِي نْدِيرْ هَادْ الْخْدْمَة.</div>
<div class="v" id="v11"><h2>بُولُسْ كَيْوَاجْهْ النِّفَاقْ دْ بُطْرُسْ فْأَنْطَاكْيَة</h2><span class="vn">11</span> <span class="br-p"><br><br></span>وَلَكِنْ مْلِّي جَا صَفَا مْنْ أَنْطَاكْيَة، وَاجْهْتُه قُدَّامْ النَّاسْ كَامْلِينْ عْلَاحْقَّاشْ مَا كَانْشْ عْلَى حَقّْ.</div>
<div class="v" id="v12"><span class="vn">12</span> حِيتْ قْبَلْ مَا يْجِيوْ شِي رْجَالْ مْنْ عَنْدْ يَعْقُوبْ، كَانْ صَفَا كَيَاكُلْ مْعَ الْمُومْنِينْ اللِّي مَاشِي يْهُودْ، وَلَكِنْ مْلِّي جَاوْ هَادْ الرّْجَالْ رْجَعْ لْلُّورْ وْعْزَلْ رَاسُه، حِيتْ خَافْ مْنْ الْخُوتْ اللِّي كَيْطَالْبُو بْالْخْتَانَة.</div>
<div class="v" id="v13"><span class="vn">13</span> وْحْتَّى الْخُوتْ لْخْرِينْ اللِّي مْنْ لِيهُودْ دَارُو بْحَالُه، وْبَرْنَابَا بْرَاسُه تّْغَرّْ بْالنِّفَاقْ دْيَالْهُمْ.</div>
<div class="v" id="v14"><span class="vn">14</span> وْمْلِّي شْفْتْهُمْ مَا غَادْيِينْشْ فْالطّْرِيقْ الصّْحِيحَة عْلَى حْسَابْ الْحَقّْ دْيَالْ الْإِنْجِيلْ، ݣْلْتْ لْصَفَا قُدَّامْ كُلّْشِي: «إِلَا نْتَ يْهُودِي وْكَتْعِيشْ بْحَالْ الشّْعُوبْ اللِّي مَاشِي يْهُودْ، وْمَاشِي بْحَالْ لِيهُودْ، كِيفَاشْ بْغِيتِي تْرَدّْ الشّْعُوبْ اللِّي مَاشِي يْهُودْ يْعِيشُو بْحَالْ لِيهُودْ؟».</div>
<div class="v" id="v15"><h2>الْإِيمَانْ بْالْمَسِيحْ يَسُوعْ كُولْشِي غَيْنْجَا</h2><span class="vn">15</span> <span class="br-p"><br><br></span>رَاهْ أَصْلْنَا يْهُودْ، وْمَاشِي مُدْنِبِينْ مْنْ الشّْعُوبْ اللِّي مَاشِي يْهُودْ.</div>
<div class="v" id="v16"><span class="vn">16</span> وَاخَّا هَكَّاكْ كَنْعَرْفُو بْلِّي بْنَادْمْ كَيْوَلِّي بَارِي، مَاشِي بْأَعْمَالْ الشّْرَعْ وَلَكِنْ بْالْإِيمَانْ بْيَسُوعْ الْمَسِيحْ، وْحْتَّى حْنَا آمْنَّا بْالْمَسِيحْ يَسُوعْ بَاشْ نْوَلِّيوْ مْتَّاقْيِينْ اللَّهْ بْسْبَابْ الْإِيمَانْ دْيَالْنَا بْالْمَسِيحْ، وْمَاشِي بْأَعْمَالْ الشّْرَعْ، حِيتْ مَا يْمْكَنْ لْحْتَّى وَاحْدْ يْوَلِّي بَارِي بْأَعْمَالْ الشّْرَعْ.<sup class="fnm"><a name="fnm2" href="#fn2">2</a></sup></div>
<div class="v" id="v17"><span class="vn">17</span> وْإِلَا حَاوْلْنَا نْوَلِّيوْ بَارْيِينْ بْالْمَسِيحْ، كَنْلْقَاوْ رْيُوسْنَا مُدْنِبِينْ. إِيوَا وَاشْ هَادْشِّي كَيْعْنِي بْلِّي الْمَسِيحْ كَيْشَجّْعْ عْلَى الدّْنُوبْ؟ حَاشَا!</div>
<div class="v" id="v18"><span class="vn">18</span> رَاهْ إِلَا رْجَعْتْ بَاشْ نْبْنِي مْنْ جْدِيدْ دَاكْشِّي اللِّي رَيّْبْتُه، غَنْتْبَتْ عْلَى رَاسِي بْلِّي دْنَبْتْ،</div>
<div class="v" id="v19"><span class="vn">19</span> حِيتْ بْسْبَابْ الشّْرَعْ مْتّْ مْنْ جِهْةْ الشّْرَعْ بَاشْ نْعِيشْ لْلَّهْ. مْعَ الْمَسِيحْ تّْصْلَبْتْ.<sup class="fnm"><a name="fnm3" href="#fn3">3</a></sup></div>
<div class="v" id="v20"><span class="vn">20</span> مَاشِي أَنَا اللِّي كَنْعِيشْ دَابَا، وَلَكِنْ الْمَسِيحْ هُوَ اللِّي كَيْعِيشْ فِيَّ. وْالْحَيَاةْ اللِّي كَنْعِيشْهَا دَابَا فْالدَّاتْ، كَنْعِيشْهَا فْالْإِيمَانْ بْوَلْدْ اللَّهْ اللِّي كَيْبْغِينِي وْعْطَى حْيَاتُه عْلَى وْدِّي.</div>
<div class="v" id="v21"><span class="vn">21</span> رَانِي مَا بْغِيتْشْ نْرَدّْ النِّعْمَة دْ اللَّهْ بَاطْلَة، حِيتْ إِلَا كْنَّا مْتَّاقْيِينْ اللَّهْ بْأَعْمَالْ الشّْرَعْ، رَاهْ مُوتْ الْمَسِيحْ مَا عَنْدْهَا فَايْدَة.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->الاعمال ١١‏:٣٠؛ ١٥‏:٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->روما ٣‏:٢٠؛ روما ٣‏:٢٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->كَايْنْ شِي تْرْجَمَاتْ بْحَالْ فَانْدَايْكْ دَارُو اللّْخْرْ دْيَالْ الْآيَة ١٩ فْاللّْوّْلْ دْيَالْ الْآيَة ٢٠.<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>