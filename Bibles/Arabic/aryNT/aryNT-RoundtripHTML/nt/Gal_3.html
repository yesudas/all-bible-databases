<html><head>
<meta http-equiv="Content-Type" content="text/html;charset=utf-8" />
<title>Gal 3 &ndash; رِسَالَةْ غَلَاطِيَّة &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gal', 3);">
<div id="navbar"><a href="../index.html">الترجمة المغربية القياسية</a> &ndash; <b>رِسَالَةْ غَلَاطِيَّة</b> &ndash; <a href="Gal_1.html">1</a> <a href="Gal_2.html">2</a> <b>3</b> <a href="Gal_4.html">4</a> <a href="Gal_5.html">5</a> <a href="Gal_6.html">6</a> </div><hr>
<h1>Gal 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>إِمَّا الشّْرَعْ وْلَا الْإِيمَانْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّالْتْ</b></span> <span class="br-p"><br><br></span>آ هَادْ النَّاسْ دْ غَلَاطِيَّة الْحْمَّاقْ! شْكُونْ اللِّي سْحَرْكُمْ بْكْلَامُه بَعْدْمَا بَيّْنَّا قُدَّامْ عِينِيكُمْ كِيفَاشْ تّْصْلَبْ يَسُوعْ الْمَسِيحْ؟</div>
<div class="v" id="v2"><span class="vn">2</span> بْغِيتْ نْعْرَفْ مْنّْكُمْ غِيرْ حَاجَة وَحْدَة، وَاشْ بْأَعْمَالْ الشّْرَعْ خْدِيتُو رُوحْ اللَّهْ وْلَا بْالْإِيمَانْ اللِّي سْمَعْتُو عْلِيهْ؟</div>
<div class="v" id="v3"><span class="vn">3</span> وَاشْ نْتُمَ حْمَّاقْ حْتَّى لْهَادْ الدَّرَجَة؟ وَاشْ بْغِيتُو تْكَمّْلُو دَابَا بْجَهْدْكُمْ بَعْدْمَا بْدِيتُو بْرُوحْ اللَّهْ؟</div>
<div class="v" id="v4"><span class="vn">4</span> وَاشْ تّْعَدّْبْتُو فْهَادْشِّي كُلُّه بْلَا فَايْدَة إِلَا كَانْ بْالصَّحْ بْلَا فَايْدَة؟</div>
<div class="v" id="v5"><span class="vn">5</span> وَاشْ اللَّهْ اللِّي كَيْعْطِيكُمْ الرُّوحْ الْقُدُسْ وْكَيْدِيرْ الْمُعْجِزَاتْ فْوَسْطْكُمْ كَيْدِيرْ هَادْشِّي حِيتْ كَتْدِيرُو بْالشّْرَعْ، وْلَا حِيتْ سْمَعْتُو الْإِنْجِيلْ وْآمْنْتُو بِيهْ؟</div>
<div class="v" id="v6"><span class="vn">6</span> وْكِيفْ مْكْتُوبْ فْكْتَابْ اللَّهْ: «آمْنْ إِبْرَاهِيمْ بْاللَّهْ وْعْلِيهَا تّْحْسَبْ مْتَّاقِي اللَّهْ».<sup class="fnm"><a name="fnm1" href="#fn1">1</a></sup></div>
<div class="v" id="v7"><span class="vn">7</span> إِيوَا خَاصّْكُمْ تْعَرْفُو بْلِّي الْمُومْنِينْ هُمَ وْلَادْ إِبْرَاهِيمْ الْحْقِيقِيِّينْ.<sup class="fnm"><a name="fnm2" href="#fn2">2</a></sup></div>
<div class="v" id="v8"><span class="vn">8</span> وْرَاهْ كْتَابْ اللَّهْ تّْنَبّْأْ مْنْ اللّْوّْلْ بْلِّي اللَّهْ بْالْإِيمَانْ كَيْرَدّْ الشّْعُوبْ اللِّي مَاشِي يْهُودْ مْتَّاقْيِينْ قُدَّامُه. عْلِيهَا خَبّْرْ إِبْرَاهِيمْ مْنْ قْبَلْ بْالْبْشَارَة وْݣَالْ لِيهْ: «بْسْبَابْكْ غَيْتّْبَارْكُو شْعُوبْ الْأَرْضْ كُلّْهُمْ».</div>
<div class="v" id="v9"><span class="vn">9</span> وْهَكَّا، رَاهْ ݣَاعْ اللِّي كَيْآمْنُو كَيْبَارْكْهُمْ اللَّهْ كِيفْمَا بَارْكْ إِبْرَاهِيمْ اللِّي آمْنْ.</div>
<div class="v" id="v10"><span class="vn">10</span> حِيتْ ݣَاعْ اللِّي كَيْعَوّْلُو عْلَى أَعْمَالْ الشّْرَعْ رَاهُمْ مْلْعُونِينْ، عْلَاحْقَّاشْ مْكْتُوبْ فْكْتَابْ اللَّهْ: «اللِّي مَا كَيْدِيرْشْ بْݣَاعْ دَاكْشِّي اللِّي مْكْتُوبْ فْكْتَابْ الشّْرَعْ رَاهْ مْلْعُونْ!».</div>
<div class="v" id="v11"><span class="vn">11</span> وْبَايْنْ بْلِّي حْتَّى وَاحْدْ مَا كَيْوَلِّي مْتَّاقِي فْنَضَرْ اللَّهْ بْالشّْرَعْ، عْلَاحْقَّاشْ كْتَابْ اللَّهْ كَيْݣُولْ: «بْنَادْمْ اللِّي مْتَّاقِي اللَّهْ رَاهْ بْالْإِيمَانْ غَيْعِيشْ»،</div>
<div class="v" id="v12"><span class="vn">12</span> وْالشّْرَعْ مَا مْبْنِيشْ عْلَى الْإِيمَانْ، وَلَكِنْ: «اللِّي كَيْدِيرْ بْوْصِيَّاتْ الشّْرَعْ غَيْعِيشْ».</div>
<div class="v" id="v13"><span class="vn">13</span> وْالْمَسِيحْ حَرّْرْنَا مْنْ اللَّعْنَة دْ الشّْرَعْ وْوْلَّى هُوَ مْلْعُونْ بْسْبَابْنَا، عْلَاحْقَّاشْ كْتَابْ اللَّهْ كَيْݣُولْ: «مْلْعُونْ اللِّي تّْعَلّْقْ عْلَى خَشْبَة».</div>
<div class="v" id="v14"><span class="vn">14</span> وْهَادْشِّي جْرَا بَاشْ بْالْمَسِيحْ يَسُوعْ تّْعْطَى الْبَرَكَة اللِّي وْعَدْ بِيهَا اللَّهْ إِبْرَاهِيمْ لْلشّْعُوبْ اللِّي مَاشِي يْهُودْ، وْبْالْإِيمَانْ نَاخْدُو الرُّوحْ اللِّي وْعَدْ بِيهْ اللَّهْ.</div>
<div class="v" id="v15"><h2>الشّْرَعْ وْالْوَعْدْ دْ اللَّهْ</h2><span class="vn">15</span> <span class="br-p"><br><br></span>آ الْخُوتْ، رَانِي كَنْتّْكَلّْمْ عْلَى حْسَابْ الْمَنْطِقْ دْيَالْ بْنَادْمْ، رَاهْ حْتَّى حَدّْ مَا يْقْدَرْ يْلْغِي شِي عَهْدْ وْلَا يْزِيدْ عْلِيهْ إِلَا مْشَى حْتَّى دَارُه.</div>
<div class="v" id="v16"><span class="vn">16</span> وْهَكَّا عْطَى اللَّهْ الْوَعْدْ دْيَالُه لْإِبْرَاهِيمْ وْالتّْرِّيكَة دْيَالُه، وْاللَّهْ مَا ݣَالْشْ: «لْلتّْرِّيكَاتْ دْيَاوْلْكْ» وَلَكِنْ ݣَالْ: «لْتْرِّيكْتْكْ» اللِّي كَيْعْنِي بِيهَا وَاحْدْ، هُوَ الْمَسِيحْ.</div>
<div class="v" id="v17"><span class="vn">17</span> وْهَا اللِّي بْغِيتْ نْݣُولْ: الشّْرَعْ اللِّي جَا مْنْ بَعْدْ رْبَعْمِيَة وْتْلَاتِينْ عَامْ، مَا كَيْلْغِيشْ وْمَا كَيْمْحِيشْ الْعَهْدْ اللِّي وَاعْدْ بِيهْ اللَّهْ.</div>
<div class="v" id="v18"><span class="vn">18</span> حِيتْ إِلَا كْنَّا كَنَاخْدُو هَادْ الْوَرْتْ بْسْبَابْ الشّْرَعْ، رَاهْ دَاكْشِّي اللِّي وَاعْدْ بِيهْ اللَّهْ مَا عَنْدُه حْتَّى فَايْدَة، وَلَكِنْ اللَّهْ رَاهْ وَاعْدْ إِبْرَاهِيمْ بْالْوَرْتْ وْعْطَاهْ لِيهْ.<sup class="fnm"><a name="fnm3" href="#fn3">3</a></sup></div>
<div class="v" id="v19"><h2>عْلَاشْ جَا الشّْرَعْ؟</h2><span class="vn">19</span> <span class="br-p"><br><br></span>إِيوَا عْلَاشْ جَا الشّْرَعْ؟ رَاهْ جَا بَاشْ يْبَيّْنْ الدّْنُوبْ حْتَّى تْجِي التّْرِّيكَة اللِّي وَاعْدْ بِيهَا اللَّهْ، وْبَيّْنُو الْمَلَايْكَة هَادْ الشّْرَعْ عْلَى يْدّْ وَاحْدْ الْوَسِيطْ.</div>
<div class="v" id="v20"><span class="vn">20</span> إِلَا كَانْ الْوَعْدْ مْنْ جِهَة وَحْدَة مَا كَايْنْ عْلَاشْ يْكُونْ شِي وَسِيطْ، وْاللِّي وَاعْدْ هْنَا هُوَ اللَّهْ بُوحْدُه.</div>
<div class="v" id="v21"><span class="vn">21</span> إِيوَا وَاشْ الشّْرَعْ ضْدّْ دَاكْشِّي اللِّي وَاعْدْ بِيهْ اللَّهْ؟ حَاشَا، حِيتْ كُونْ كَانْ الشّْرَعْ قَادْرْ يْعْطِي الْحَيَاةْ الْحْقِيقِيَّة لْلنَّاسْ، كُونْ وْلَّاوْ النَّاسْ مْتَّاقْيِينْ قُدَّامْ اللَّهْ بْأَعْمَالْ الشّْرَعْ.</div>
<div class="v" id="v22"><span class="vn">22</span> وَلَكِنْ كْتَابْ اللَّهْ كَيْبَيّْنْ بْلِّي الدّْنْيَا كُلّْهَا كَتْعِيشْ تَحْتْ الْقُوَّة دْيَالْ الدّْنُوبْ، وْدَاكْشِّي اللِّي وَاعْدْ بِيهْ اللَّهْ كَيْتّْعْطَى لْلْمُومْنِينْ حِيتْ كَيْآمْنُو بْيَسُوعْ الْمَسِيحْ.</div>
<div class="v" id="v23"><span class="vn">23</span> وْرَاهْ قْبَلْ مَا يْجِي الْإِيمَانْ، كْنَّا مْسْجُونِينْ بْالشّْرَعْ، وْمَا كَانْتْشْ عَنْدْنَا الْحُرِّيَّة حْتَّى بَيّْنْ لِينَا اللَّهْ هَادْ الْإِيمَانْ.</div>
<div class="v" id="v24"><span class="vn">24</span> وْهَكَّا تْكَلّْفْ بِينَا الشّْرَعْ حْتَّى جَا الْمَسِيحْ بَاشْ نْوَلِّيوْ مْتَّاقْيِينْ فْنَضَرْ اللَّهْ بْالْإِيمَانْ.</div>
<div class="v" id="v25"><span class="vn">25</span> وَلَكِنْ مْلِّي آمْنَّا بْيَسُوعْ الْمَسِيحْ وْلِّينَا مْعْفِيِّينْ مْنْ الشّْرَعْ.</div>
<div class="v" id="v26"><span class="vn">26</span> <span class="br-p"><br><br></span>وْرَاكُمْ كُلّْكُمْ وْلَادْ اللَّهْ حِيتْ كَتْآمْنُو بْالْمَسِيحْ يَسُوعْ.</div>
<div class="v" id="v27"><span class="vn">27</span> إِيِّهْ، نْتُمَ كُلّْكُمْ اللِّي تْعَمّْدْتُو فْالْمَسِيحْ رَاكُمْ لْبَسْتُو الْمَسِيحْ،</div>
<div class="v" id="v28"><span class="vn">28</span> وْمَا كَايْنْ حْتَّى فَرْقْ بِينْ يْهُودِي وْيُونَانِي، بِينْ الْعَبْدْ وْالْحُرّْ، بِينْ الرَّاجْلْ وْالْمْرَاة، كُلّْكُمْ وَاحْدْ فْالْمَسِيحْ يَسُوعْ.</div>
<div class="v" id="v29"><span class="vn">29</span> إِيوَا إِلَا نْتُمَ فْالْمَسِيحْ، رَاكُمْ مْنْ تْرِّيكْةْ إِبْرَاهِيمْ، وْرَاهْ عَنْدْكُمْ الْحَقّْ فْدَاكْشِّي اللِّي وَاعْدْ بِيهْ اللَّهْ.<sup class="fnm"><a name="fnm4" href="#fn4">4</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->روما ٤‏:٣<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->روما ٤‏:١٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->روما ٤‏:١٤<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->روما ٤‏:١٣<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>