<html><head>
<meta http-equiv="Content-Type" content="text/html;charset=utf-8" />
<title>Gal 4 &ndash; رِسَالَةْ غَلَاطِيَّة &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gal', 4);">
<div id="navbar"><a href="../index.html">الترجمة المغربية القياسية</a> &ndash; <b>رِسَالَةْ غَلَاطِيَّة</b> &ndash; <a href="Gal_1.html">1</a> <a href="Gal_2.html">2</a> <a href="Gal_3.html">3</a> <b>4</b> <a href="Gal_5.html">5</a> <a href="Gal_6.html">6</a> </div><hr>
<h1>Gal 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>حْنَا وْلَادْ اللَّهْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ الرَّابْعْ</b></span> <span class="br-p"><br><br></span>كَنْعْنِي بْهَادْ الْكْلَامْ، بْلِّي إِلَا كَانْ الْوَلْدْ اللِّي غَيَاخُدْ الْوَرْتْ بَاقِي صْغِيرْ، رَاهْ هُوَ مَاشِي حْسَنْ مْنْ الْعَبْدْ وَاخَّا يْكُونْ هُوَ مُولْ الْوَرْتْ كُلُّه،</div>
<div class="v" id="v2"><span class="vn">2</span> حِيتْ رَاهْ تَحْتْ حْكَامْ النَّاسْ اللِّي مْسْؤُولِينْ عْلِيهْ وْاللِّي مْكَلّْفِينْ بِيهْ حْتَّى يْجِي الْوَقْتْ اللِّي وْصَّى بِيهْ بَّاهْ.</div>
<div class="v" id="v3"><span class="vn">3</span> وْحْتَّى حْنَا بْحَالْ هَكَّا، مْلِّي كْنَّا دْرَارِي صْغَارْ، كْنَّا عْبِيدْ لْلْقُوَّاتْ دْيَالْ الشَّرّْ.</div>
<div class="v" id="v4"><span class="vn">4</span> وَلَكِنْ مْلِّي وْصَلْ الْوَقْتْ الْمُنَاسِبْ، صِيفْطْ اللَّهْ الْوَلْدْ دْيَالُه اللِّي تّْوْلَدْ مْنْ مْرَاة، وْتّْوْلَدْ تَحْتْ الشّْرَعْ،</div>
<div class="v" id="v5"><span class="vn">5</span> بَاشْ يْنَجِّي النَّاسْ اللِّي كَيْعِيشُو تَحْتْ الشّْرَعْ وْنْوَلِّيوْ وْلَادْ اللَّهْ.<sup class="fnm"><a name="fnm1" href="#fn1">1</a></sup></div>
<div class="v" id="v6"><span class="vn">6</span> وْعْلَاحْقَّاشْ نْتُمَ وْلَادْ اللَّهْ، صِيفْطْ اللَّهْ الرُّوحْ دْ الْوَلْدْ دْيَالُه لْقْلُوبْكُمْ، كَيْغَوّْتْ وْكَيْݣُولْ: «آ بَّا! آ الْآبْ!».</div>
<div class="v" id="v7"><span class="vn">7</span> عْلِيهَا رَاكْ مَا بْقِيتِيشْ عَبْدْ وَلَكِنْ وْلِّيتِي وَلْدْ اللَّهْ، وْإِلَا نْتَ وَلْدُه، رَاهْ اللَّهْ غَيْعْطِيكْ الْحَقّْ فْالْوَرْتْ دْيَالُه.</div>
<div class="v" id="v8"><span class="vn">8</span> <span class="br-p"><br><br></span>مْنْ قْبَلْ، كْنْتُو مَا كَتْعَرْفُوشْ اللَّهْ وْكْنْتُو عْبِيدْ لْلْأَصْنَامْ اللِّي مَا هُمَاشْ إِلَاهَاتْ.</div>
<div class="v" id="v9"><span class="vn">9</span> وَلَكِنْ دَابَا مْلِّي وْلِّيتُو كَتْعَرْفُو اللَّهْ، وْفْالْحَقِيقَة رَاهْ هُوَ اللِّي عْرَفْكُمْ، كِيفَاشْ تْقَدْرُو تْرْجْعُو عَاوْتَانِي لْلْحْوَايْجْ اللِّي ضْعَافْ وْبْلَا قِيمَة، وْبْغِيتُو تْكُونُو عْبِيدْ لِيهُمْ كِيفْ كْنْتُو مْنْ قْبَلْ؟</div>
<div class="v" id="v10"><span class="vn">10</span> نْتُمَ كَيْهَمُّوكُمْ شِي يَّامَاتْ وْشِي شْهُورْ وْشِي وْقَاتْ وْشِي سْنِينْ وْكَتْحْتَافْلُو بِيهُمْ!</div>
<div class="v" id="v11"><span class="vn">11</span> رَانِي خَايْفْ عْلِيكُمْ لَنْكُونْ ضْرَبْتْ تَمَارَة عْلَى وْدّْكُمْ بْلَا فَايْدَة!</div>
<div class="v" id="v12"><span class="vn">12</span> <span class="br-p"><br><br></span>آ الْخُوتْ، كَنْطْلَبْ مْنّْكُمْ تْوَلِّيوْ بْحَالِي عْلَاحْقَّاشْ حْتَّى أَنَا وْلِّيتْ بْحَالْكُمْ، وْحْتَّى وَاحْدْ مْنّْكُمْ مَا ضْلَمْنِي.</div>
<div class="v" id="v13"><span class="vn">13</span> وْرَاكُمْ كَتْعَرْفُو بْلِّي بْسْبَابْ الْمَرْضْ دْيَالِي خَبّْرْتْكُمْ بْالْإِنْجِيلْ فْاللّْوّْلْ،</div>
<div class="v" id="v14"><span class="vn">14</span> وْوَاخَّا قَاسِيتُو بْسْبَابْ الْمَرْضْ دْيَالِي، مَا حْتَقْرْتُونِيشْ وْمَا كْرَهْتُونِيشْ، وَلَكِنْ قْبَلْتُو عْلِيَّ بْحَالْ إِلَا أَنَا مَلَاكْ دْيَالْ اللَّهْ، وْبْحَالْ إِلَا أَنَا هُوَ الْمَسِيحْ يَسُوعْ.</div>
<div class="v" id="v15"><span class="vn">15</span> إِيوَا فِينْ هِيَ هَادْ الْفَرْحَة دْيَالْكُمْ؟ رَانِي كَنْشْهَدْ لِيكُمْ بْلِّي كُونْ كْنْتُو قَادْرِينْ تْݣَلْعُو عِينِيكُمْ، كُونْ ݣْلَعْتُوهُمْ وْعْطِيتُوهُمْ لِيَّ.</div>
<div class="v" id="v16"><span class="vn">16</span> وَاشْ دَابَا وْلِّيتْ عْدُو دْيَالْكُمْ حِيتْ كَنْݣُولْ لِيكُمْ الْحَقّْ؟</div>
<div class="v" id="v17"><span class="vn">17</span> رَاهْ هَادْ النَّاسْ اللِّي كَيْدِّيوْهَا فِيكُمْ مَاشِي مْعْقُولِينْ، وَلَكِنْ كَيْبْغِيوْ يْبَعّْدُوكُمْ عْلِيَّ بَاشْ تْدِّيوْهَا فِيهُمْ.</div>
<div class="v" id="v18"><span class="vn">18</span> رَاهْ مْزْيَانْ إِلَا كَانُو كَيْدِّيوْهَا فِيكُمْ فْكُلّْ وَقْتْ وْمَاشِي غِيرْ فْالْوَقْتْ فَاشْ كَنْكُونْ مْعَاكُمْ.</div>
<div class="v" id="v19"><span class="vn">19</span> آ وْلِيدَاتِي، رَانِي كَنْتْعَدّْبْ عْلَى وْدّْكُمْ مْنْ جْدِيدْ كِيفْ كَتْوَجّْعْ الْمْرَاة اللِّي كَتْوْلَدْ، حْتَّى تْوَلِّيوْ بْحَالْ الْمَسِيحْ،</div>
<div class="v" id="v20"><span class="vn">20</span> تْمَنِّيتْ نْكُونْ مْعَاكُمْ دَابَا وْنْهْضَرْ مْعَاكُمْ بْشْكَلْ آخُرْ، عْلَاحْقَّاشْ رَانِي حَايْرْ مْنْ جِهْتْكُمْ.</div>
<div class="v" id="v21"><h2>الْمْتَالْ دْيَالْ هَاجَرْ وْسَارَة</h2><span class="vn">21</span> <span class="br-p"><br><br></span>ݣُولُو لِيَّ، نْتُمَ اللِّي بْغِيتُو تْكُونُو تَحْتْ الشّْرَعْ، وَاشْ مَا كَتْسَمْعُوشْ أَشْنُو كَيْݣُولْ الشّْرَعْ؟</div>
<div class="v" id="v22"><span class="vn">22</span> رَاهْ مْكْتُوبْ فْالشّْرَعْ: إِبْرَاهِيمْ كَانُو عَنْدُه جُوجْ وْلَادْ، وَاحْدْ مْعَ الْخْدَّامَة دْيَالُه وْلَاخُرْ مْعَ مْرَاتُه الْحُرَّة.</div>
<div class="v" id="v23"><span class="vn">23</span> وَلْدْ الْخْدَّامَة تّْوْلَدْ عْلَى حْسَابْ الدَّاتْ، أَمَّا وَلْدْ الْحُرَّة رَاهْ تّْوْلَدْ عْلَى حْسَابْ الْوَعْدْ دْيَالْ اللَّهْ.</div>
<div class="v" id="v24"><span class="vn">24</span> وْهَادْشِّي كُلُّه عَنْدُه مْعْنَى، الْعْيَالَاتْ بْجُوجْ كَيْعْنِيوْ جُوجْ دْ الْعُهُودْ، الْعَهْدْ اللّْوّْلْ كَيْجِي مْنْ جْبَلْ سِينَاءْ، هَادْ الْعَهْدْ كَيْعْطِي وْلَادْ كَيْوَلِّيوْ عْبِيدْ، وْهَادْ الْعَهْدْ رَاهْ هُوَ هَاجَرْ،</div>
<div class="v" id="v25"><span class="vn">25</span> حِيتْ جْبَلْ سِينَاءْ كَايْنْ فْبْلَادْ الْعْرَبْ، وْهَاجَرْ كَتْرْمَزْ لْأُورْشَلِيمْ دْيَالْ دَابَا، حِيتْ أُورْشَلِيمْ هِيَ وْوْلَادْهَا عْبِيدْ.</div>
<div class="v" id="v26"><span class="vn">26</span> أَمَّا الْعَهْدْ التَّانِي، رَاهْ كَيْرْمَزْ لْأُورْشَلِيمْ اللِّي فْالسّْمَا اللِّي هِيَ حُرَّة. وْاللِّي هِيَ مّْنَا،</div>
<div class="v" id="v27"><span class="vn">27</span> حِيتْ كْتَابْ اللَّهْ كَيْݣُولْ: <span class="br-p"><br><br></span><span class="br-ind"><br><span class="indent">&nbsp;</span></span>«فْرْحِي آ الْعَاݣْرَة اللِّي مَا كَتْوْلَدْشْ.<br> <span class="br-ind"><br><span class="indent">&nbsp;</span></span>غَوّْتِي بْالْفَرْحَة آ اللِّي مَا عْرَفْتِيشْ الْوْجَعْ دْ الْوْلَادَة!<br> <span class="br-ind"><br><span class="indent">&nbsp;</span></span>حِيتْ الْمْرَاة اللِّي سْمَحْ فِيهَا رَاجْلْهَا غَيْكُونُو عَنْدْهَا وْلَادْ كْتَرْ مْنْ الْمْرَاة اللِّي مْعَ رَاجْلْهَا».<br></div>
<div class="v" id="v28"><span class="vn">28</span> <span class="br-p"><br><br></span>وْنْتُمَ آ الْخُوتْ، رَاكُمْ وْلَادْ الْوَعْدْ بْحَالْ إِسْحَاقْ.</div>
<div class="v" id="v29"><span class="vn">29</span> وَلَكِنْ مْنْ قْبَلْ كَانْ الْوَلْدْ اللِّي تّْوْلَدْ عْلَى حْسَابْ الدَّاتْ كَيْتّْعَدَّى عْلَى الْوَلْدْ اللِّي تّْوْلَدْ عْلَى حْسَابْ الرُّوحْ، وْهَادْشِّي رَاهْ كَيْجْرَا حْتَّى فْهَادْ الْوَقْتْ.</div>
<div class="v" id="v30"><span class="vn">30</span> وَلَكِنْ آشْ كَيْݣُولْ كْتَابْ اللَّهْ؟ «جْرِّي عْلَى الْخْدَّامَة وْوَلْدْهَا، حِيتْ وَلْدْ الْخْدَّامَة عَمّْرُه مَا غَيْوْرَتْ مْعَ وَلْدْ الْحُرَّة».</div>
<div class="v" id="v31"><span class="vn">31</span> وْعْلِيهَا آ الْخُوتْ، رَاهْ حْنَا وْلَادْ الْحُرَّة وْمَاشِي وْلَادْ الْخْدَّامَة.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->روما ٨‏:١٥‏-١٧<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>