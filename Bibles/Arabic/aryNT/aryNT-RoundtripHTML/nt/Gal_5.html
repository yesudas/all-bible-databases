<html><head>
<meta http-equiv="Content-Type" content="text/html;charset=utf-8" />
<title>Gal 5 &ndash; رِسَالَةْ غَلَاطِيَّة &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gal', 5);">
<div id="navbar"><a href="../index.html">الترجمة المغربية القياسية</a> &ndash; <b>رِسَالَةْ غَلَاطِيَّة</b> &ndash; <a href="Gal_1.html">1</a> ... <a href="Gal_3.html">3</a> <a href="Gal_4.html">4</a> <b>5</b> <a href="Gal_6.html">6</a> </div><hr>
<h1>Gal 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْحُرِّيَّة فْالْمَسِيحْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ الْخَامْسْ</b></span> <span class="br-p"><br><br></span>رَاهْ الْمَسِيحْ حَرّْرْنَا بَاشْ نْكُونُو فْالْحَقِيقَة مْحَرّْرِينْ، إِيوَا تْبْتُو فْالْحُرِّيَّة دْيَالْكُمْ وْمَا تْرْجْعُوشْ عَاوْتَانِي تْعِيشُو تَحْتْ التّْقُلْ دْ الْعُبُودِيَّة.</div>
<div class="v" id="v2"><span class="vn">2</span> <span class="br-p"><br><br></span>أَنَا بُولُسْ كَنْݣُولْ لِيكُمْ: إِلَا تّْخَتّْنْتُو، رَاهْ الْمَسِيحْ مَا غَيْنْفَعْكُمْ بْوَالُو.</div>
<div class="v" id="v3"><span class="vn">3</span> وْكَنْأَكّْدْ لِيكُمْ مَرَّة خْرَى بْلِّي اللِّي تْخَتّْنْ، وَاجْبْ عْلِيهْ يْدِيرْ بْفْرَايْضْ الشّْرَعْ كُلّْهُمْ.</div>
<div class="v" id="v4"><span class="vn">4</span> نْتُمَ اللِّي كَتْقَلّْبُو بَاشْ تْوَلِّيوْ بَارْيِينْ بْشْرَعْ مُوسَى، رَاكُمْ قْطَعْتُو الْعَلَاقَة مْعَ الْمَسِيحْ وْتّْحْرَمْتُو مْنْ النِّعْمَة دْيَالْ اللَّهْ.</div>
<div class="v" id="v5"><span class="vn">5</span> وَلَكِنْ حْنَا كَنْدِيرُو رْجَانَا فْاللَّهْ، اللِّي غَيْرَدّْنَا مْتَّاقْيِينْ قُدَّامُه بْالْقُدْرَة دْ الرُّوحْ الْقُدُسْ اللِّي كَيْخْدَمْ فِينَا بْالْإِيمَانْ.</div>
<div class="v" id="v6"><span class="vn">6</span> حِيتْ فْالْمَسِيحْ يَسُوعْ مَا كَيْهَمّْشْ نْكُونُو مْخَتّْنِينْ وْلَا بْلَا خْتَانَة، وَلَكِنْ اللِّي كَيْهَمّْ هُوَ الْإِيمَانْ اللِّي كَيْخْدَمْ بْالْمْحَبَّة.</div>
<div class="v" id="v7"><span class="vn">7</span> <span class="br-p"><br><br></span>رَاهْ كْنْتُو مْنْ قْبَلْ غَادْيِينْ مْزْيَانْ فْإِيمَانْكُمْ، إِيوَا شْكُونْ اللِّي مْنَعْكُمْ بَاشْ مَا تْطِيعُوشْ كْلَامْ الْحَقّْ؟</div>
<div class="v" id="v8"><span class="vn">8</span> هَادْشِّي اللِّي تّْغَرِّيتُو بِيهْ رَاهْ مَاشِي مْنْ اللَّهْ اللِّي عَيّْطْ لِيكُمْ تْجِيوْ لْعَنْدُه.</div>
<div class="v" id="v9"><span class="vn">9</span> كِيفْ كَيْݣُولْ الْمْتَالْ: «رَاهْ شْوِيَّة دْ الْخْمِيرَة كَتْخَمّْرْ الْعْجِينَة كُلّْهَا».<sup class="fnm"><a name="fnm1" href="#fn1">1</a></sup></div>
<div class="v" id="v10"><span class="vn">10</span> وْرَانِي كَنْتِيقْ فِيكُمْ فْالرَّبّْ بْلِّي مَا غَادِيشْ يْكُونْ عَنْدْكُمْ شِي رَأْيْ آخُرْ، وْكِمَا كَانْ هَادَاكْ اللِّي كَيْشَوّْشْ عْلِيكُمْ فْإِيمَانْكُمْ، رَاهْ غَيَاخُدْ الْعِقَابْ دْيَالُه.</div>
<div class="v" id="v11"><span class="vn">11</span> إِيوَا كُونْ آ الْخُوتْ كْنْتْ بَاقِي كَنْخَبّْرْ بْلِّي الْخْتَانَة وَاجْبَة عْلَى كُلّْ وَاحْدْ، عْلَاشْ بَاقْيِينْ النَّاسْ كَيْتّْعَدَّاوْ عْلِيَّ حْتَّى لْدَابَا؟ حِيتْ الْمُشْكِلْ دْيَالْ الصّْلِيبْ غَيْكُونْ تّْحَيّْدْ.</div>
<div class="v" id="v12"><span class="vn">12</span> ݣُولُو لْهَادُوكْ اللِّي كَيْشَوّْشُو عْلِيكُمْ فْإِيمَانْكُمْ مَاشِي غِيرْ يْتّْخَتّْنُو، وَلَكِنْ يْقَطّْعُو دَاتْهُمْ!</div>
<div class="v" id="v13"><span class="vn">13</span> <span class="br-p"><br><br></span>آ الْخُوتْ رَاهْ اللَّهْ عَيّْطْ عْلِيكُمْ بَاشْ تْكُونُو مْتْحَرّْرِينْ، إِيوَا مَا تْسْتَغْلُّوشْ الْحُرِّيَّة غِيرْ بَاشْ تْرْضِيوْ الدَّاتْ، وَلَكِنْ خَدْمُو بْعْضِيَّاتْكُمْ بْالْمْحَبَّة.</div>
<div class="v" id="v14"><span class="vn">14</span> حِيتْ الشّْرَعْ كُلُّه مْجْمُوعْ فْوْصِيَّة وَحْدَة: «خَاصّْكْ تْبْغِي اللِّي قْرِيبْ لِيكْ كِيفْ كَتْبْغِي رَاسْكْ».</div>
<div class="v" id="v15"><span class="vn">15</span> وَلَكِنْ إِلَا كْنْتُو كَتْعَضُّو وْكَتْفَرْسُو بْعْضِيَّاتْكُمْ، رْدُّو بَالْكُمْ لَتْفْنِيوْ بْعْضِيَّاتْكُمْ.</div>
<div class="v" id="v16"><h2>الْغْلَّة دْيَالْ الرُّوحْ الْقُدُسْ وْأَعْمَالْ الدَّاتْ</h2><span class="vn">16</span> <span class="br-p"><br><br></span>وْعْلِيهَا كَنْݣُولْ لِيكُمْ: عِيشُو بْحَسَبْ الرُّوحْ الْقُدُسْ، وْهَكَّا مَا غَادِيشْ تّْبْعُو الشَّهَوَاتْ دْيَالْ الدَّاتْ.</div>
<div class="v" id="v17"><span class="vn">17</span> حِيتْ الدَّاتْ كَتّْشْهَّى ضْدّْ الرُّوحْ الْقُدُسْ وْالرُّوحْ الْقُدُسْ كَيْتّْشْهَّى ضْدّْ الدَّاتْ، وْاللِّي تّْشْهَّاهْ الرُّوحْ الْقُدُسْ مَا كَتّْشْهَّاهْشْ الدَّاتْ، وْكُلّْ وَاحْدْ فِيهُمْ كَيْضَادّْ لَاخُرْ، وْهَكَّا مَا تْقَدْرُوشْ تْدِيرُو اللِّي بْغِيتُو.<sup class="fnm"><a name="fnm2" href="#fn2">2</a></sup></div>
<div class="v" id="v18"><span class="vn">18</span> وَلَكِنْ إِلَا كْنْتُو كَتْعِيشُو بْحَسَبْ الرُّوحْ الْقُدُسْ، رَاكُمْ مَاشِي تَحْتْ الشّْرَعْ دْيَالْ مُوسَى.</div>
<div class="v" id="v19"><span class="vn">19</span> وْأَعْمَالْ الدَّاتْ رَاهَا بَايْنَة: هِيَ الْفْسَادْ، الْأُمُورْ الْمْنْجُوسَة، الزِّنَا،</div>
<div class="v" id="v20"><span class="vn">20</span> الْعِبَادَة دْ الْأَصْنَامْ، السّْحُورْ، الْخْصَامْ، الْعْدَاوَة، الْغِيرَة، السَّخْطْ، الْأَنَانِيَة، التَّفْرِقَة، التَّعَصُّبْ،</div>
<div class="v" id="v21"><span class="vn">21</span> الْحْسَدْ، السّْكْرَة، التّْعَرْبِيطَة، وْݣَاعْ الْحْوَايْجْ اللِّي بْحَالْ هَادْشِّي، وْرَانِي كَنْعْلَمْكُمْ كِيفْ عْلَمْتْكُمْ مْنْ قْبَلْ وْكَنْݣُولْ لِيكُمْ: اللِّي كَيْدِيرُو هَادْ الْأُمُورْ رَاهُمْ مَا غَيْوَرْتُوشْ مَمْلَكَةْ اللَّهْ.</div>
<div class="v" id="v22"><span class="vn">22</span> <span class="br-p"><br><br></span>وَلَكِنْ الْغْلَّة دْيَالْ الرُّوحْ الْقُدُسْ هِيَ: الْمْحَبَّة، الْفَرْحَة، الْهْنَا، الصّْبَرْ، اللّْطَافَة، أَعْمَالْ الْخِيرْ، الْإِيمَانْ،</div>
<div class="v" id="v23"><span class="vn">23</span> الضّْرَافَة، الرّْزَانَة. وْحْتَّى شْرَعْ مَا كَيْضَادّْ هَادْ الْأُمُورْ.</div>
<div class="v" id="v24"><span class="vn">24</span> وْهَادُوكْ اللِّي هُمَ دْيَالْ الْمَسِيحْ يَسُوعْ رَاهُمْ صْلْبُو الدَّاتْ دْيَالْهُمْ مْعَ الرّْغْبَة وْالشَّهْوَة.</div>
<div class="v" id="v25"><span class="vn">25</span> وْإِلَا كْنَّا كَنْعِيشُو بْحَسَبْ الرُّوحْ الْقُدُسْ، خَاصّْنَا نْطِيعُو هَادْ الرُّوحْ،</div>
<div class="v" id="v26"><span class="vn">26</span> وْمَا خَاصّْنَاشْ نْكُونُو مْتْكَبّْرِينْ وْلَا نْكَرْهُو بْعْضِيَّاتْنَا، وْلَا نْحَسْدُو بْعْضِيَّاتْنَا.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->١كورنتوس ٥‏:٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->روما ٧‏:١٥‏-٢٣<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>