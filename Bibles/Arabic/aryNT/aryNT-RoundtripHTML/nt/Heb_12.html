<html><head>
<meta http-equiv="Content-Type" content="text/html;charset=utf-8" />
<title>Heb 12 &ndash; الرِّسَالَة لْلْعِبْرَانِيِّينْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 12);">
<div id="navbar"><a href="../index.html">الترجمة المغربية القياسية</a> &ndash; <b>الرِّسَالَة لْلْعِبْرَانِيِّينْ</b> &ndash; <a href="Heb_1.html">1</a> ... <a href="Heb_10.html">10</a> <a href="Heb_11.html">11</a> <b>12</b> <a href="Heb_13.html">13</a> </div><hr>
<h1>Heb 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>اللَّهْ كَيْرَبِّي وْلَادُه</h2><span class="vn">1</span> <span class="css" style="font-style: italic; myBibleType=note"><b>الْفَصْلْ طْنَاشْ</b></span> <span class="br-p"><br><br></span>وْهَكَّا، رَاهْ ݣَاعْ هَادْ النَّاسْ اللِّي كَيْشَهْدُو بْالْإِيمَانْ ضَايْرِينْ بِينَا بْحَالْ السّْحَابَة، دَاكْشِّي عْلَاشْ خَاصّْنَا نْتّْفَكُّو مْنْ ݣَاعْ الْأُمُورْ اللِّي مَا كَتْخَلِّينَاشْ نْزِيدُو لْلْقُدَّامْ وْمْنْ الدّْنُوبْ اللِّي كَنْطِيحُو فِيهُمْ، وْنْكَافْحُو بْكُلّْ جَهْدْنَا فْالسِّبَاقْ اللِّي قُدَّامْنَا.</div>
<div class="v" id="v2"><span class="vn">2</span> وْخَاصّْنَا نْخَلِّيوْ عِينِينَا عْلَى يَسُوعْ اللِّي هُوَ رَئِيسْ الْإِيمَانْ وْبِيهْ إِيمَانْنَا مْكْمُولْ، عْلَاحْقَّاشْ بْسْبَابْ الْفَرْحَة اللِّي كَتّْسْنَّاهْ، تْحَمّْلْ الْمُوتْ عْلَى الصّْلِيبْ بْلَا مَا يْفَكّْرْ فْاللَّعْنَة، وْݣْلَسْ عْلَى لِيمْنْ دْيَالْ عَرْشْ اللَّهْ.</div>
<div class="v" id="v3"><span class="vn">3</span> إِيوَا فَكّْرُو فْهَادَاكْ اللِّي تْحَمّْلْ الْعْدَابْ دْيَالْ الْمُدْنِبِينْ اللِّي كَانُو ضْدُّه، وْهَادْشِّي بَاشْ مَا تْعْيَاوْشْ وْمَا تْفَشْلُوشْ.</div>
<div class="v" id="v4"><span class="vn">4</span> <span class="br-p"><br><br></span>رَاكُمْ كَتّْحَارْبُو ضْدّْ الدّْنُوبْ، وَلَكِنْ مَازَالْ مَا قَاوْمْتُوشْ حْتَّى لْلْمُوتْ.</div>
<div class="v" id="v5"><span class="vn">5</span> وَاشْ نْسِيتُو الْكْلَامْ اللِّي كَيْشَجّْعْ وْاللِّي بِيهْ كَيْتّْكَلّْمْ مْعَاكُمْ اللَّهْ بْحَالْ وْلَادُه: «آ وْلْدِي، مَا تْحْتَقْرْشْ التَّرْبِيَّة دْيَالْ الرَّبّْ، وْمَا تْفْشَلْشْ إِلَا خَاصْمْ عْلِيكْ.</div>
<div class="v" id="v6"><span class="vn">6</span> حِيتْ اللِّي كَيْبْغِيهْ الرَّبّْ كَيْرَبِّيهْ، وْكَيْضْرَبْ ݣَاعْ وْلَادُه اللِّي كَيْقْبَلْهُمْ».</div>
<div class="v" id="v7"><span class="vn">7</span> إِيوَا صْبْرُو مْلِّي يْكُونْ الرَّبّْ كَيْرَبِّيكُمْ، رَاهْ كَيْتّْصَرّْفْ مْعَاكُمْ بْحَالْ الْبُو مْعَ وْلَادُه. وَاشْ كَايْنْ شِي وَلْدْ مَا كَيْرَبِّيهْشْ بَّاهْ؟</div>
<div class="v" id="v8"><span class="vn">8</span> وَلَكِنْ إِلَا مَا كْنْتُوشْ مْرَبّْيِينْ بْحَالْ وْلَادُه لْخْرِينْ، هَادْشِّي كَيْعْنِي بْلِّي نْتُمَ مَاشِي وْلَادْ شَرْعِيِّينْ.</div>
<div class="v" id="v9"><span class="vn">9</span> رَاهْ كَانُو عَنْدْنَا بَّاوَاتْنَا اللِّي وْلْدُونَا، وْرْبَّاوْنَا وْكْنَّا كَنْحْتَرْمُوهُمْ، إِيوَا كِيفَاشْ مَا غَنْخَضْعُوشْ لْلْآبْ اللِّي فْالسّْمَا بَاشْ تْكُونْ عَنْدْنَا الْحَيَاةْ؟</div>
<div class="v" id="v10"><span class="vn">10</span> حِيتْ وَالِدِينَا رْبَّاوْنَا يَّامَاتْ قْلَالْ عْلَى حْسَابْ دَاكْشِّي اللِّي بَانْ لِيهُمْ مْزْيَانْ، وَلَكِنْ اللَّهْ كَيْرَبِّينَا عْلَى وْدّْ الْمْنْفَعَة دْيَالْنَا بَاشْ نْكُونُو مْقَدّْسِينْ بْحَالُه.</div>
<div class="v" id="v11"><span class="vn">11</span> كُلّْ تَرْبِيَّة فْاللّْوّْلْ كَتْقَلّْقْ، وْمَا كَتْبَانْشْ بْاللِّي هِيَ شِي حَاجَة اللِّي كَتْفَرّْحْ، وَلَكِنْ مْنْ بَعْدْ رَاهَا كَتْعْطِي الْغْلَّة دْ الْهْنَا وْالتَّقْوَى فْهَادُوكْ اللِّي تّْرَبَّاوْ.</div>
<div class="v" id="v12"><span class="vn">12</span> إِيوَا قْوِّيوْ يْدِّيكُمْ الْمْرْخِيِّينْ وْرْكَابِيكُمْ الْفَاشْلِينْ.</div>
<div class="v" id="v13"><span class="vn">13</span> وْوَجّْدُو طْرِيقْ مْقَادَّة لْرْجْلِيكُمْ، بَاشْ الرّْجْلِينْ الْعَرْجِينْ مَا يْعْوَاجُوشْ وَلَكِنْ يْتّْشَافَاوْ.</div>
<div class="v" id="v14"><h2>مَا تْسَمْحُوشْ فْالْإِيمَانْ دْيَالْكُمْ</h2><span class="vn">14</span> <span class="br-p"><br><br></span>عِيشُو فْالْهْنَا مْعَ ݣَاعْ النَّاسْ، وْفْالْقَدَاسَة اللِّي بْلَا بِيهَا حْتَّى وَاحْدْ مَا يْقْدَرْ يْشُوفْ الرَّبّْ.</div>
<div class="v" id="v15"><span class="vn">15</span> رْدُّو الْبَالْ بَاشْ حْتَّى وَاحْدْ مْنّْكُمْ مَا يْتّْحْرَمْ مْنْ النِّعْمَة دْ اللَّهْ، وْمَا تْخَلِّيوْ حْتَّى جْدَرْ دْيَالْ الْحْقَدْ يْكْبَرْ بِينَاتْكُمْ وْيْشَوّْشْ عْلِيكُمْ، وْيْنَجّْسْ بْزَّافْ مْنّْكُمْ.</div>
<div class="v" id="v16"><span class="vn">16</span> وْرَدُّو بَالْكُمْ لَيْكُونْ شِي وَاحْدْ مْنّْكُمْ كَيْفْسَدْ وْلَا مَا كَيْحْتَرْمْشْ اللَّهْ، بْحَالْ عِيسُو اللِّي بَاعْ حَقُّه حِيتْ هُوَ الْبْكَرْ عْلَى وْدّْ مَاكْلَة وَحْدَة.</div>
<div class="v" id="v17"><span class="vn">17</span> وْنْتُمَ كَتْعَرْفُو أَشْنُو وْقَعْ مْنْ بَعْدْ هَادْشِّي، مْلِّي بْغَا يْوْرَتْ الْبَرَكَة مَا تّْقْبَلْشْ، حِيتْ مَا لْقَاشْ كِيفَاشْ يْدِيرْ بَاشْ يْتُوبْ وَاخَّا طْلَبْهَا بْالدّْمُوعْ.</div>
<div class="v" id="v18"><span class="vn">18</span> <span class="br-p"><br><br></span>وْرَاكُمْ مَا جِيتُوشْ لْشِي جْبَلْ مُمْكِنْ يْتّْمَسّْ، فِيهْ الْعَافْيَة شَاعْلَة وْالضّْلَامْ وْالضّْبَابَة وْالْعْجَاجْ،</div>
<div class="v" id="v19"><span class="vn">19</span> وْالصُّوتْ دْ الْبُوقْ وْالصّْدَاعْ دْ الْهَضْرَة، وْݣَاعْ هَادُوكْ اللِّي سْمْعُوهْ طْلْبُو بَاشْ مَا يْزِيدُو يْسَمْعُو حْتَّى كْلْمَة،</div>
<div class="v" id="v20"><span class="vn">20</span> حِيتْ مَا قَدْرُوشْ يْتّْحَمّْلُو الْأَمْرْ اللِّي تّْعْطَاهُمْ، وْاللِّي كَيْݣُولْ: «وَاخَّا تْكُونْ بْهِيمَة هِيَ اللِّي كَتْمَسّْ الجّْبَلْ، خَاصّْهَا تّْرْجَمْ حْتَّى لْلْمُوتْ».</div>
<div class="v" id="v21"><span class="vn">21</span> دَاكْشِّي كَانْ كَيْخْلَعْ بْزَّافْ وْخْلَّا مُوسَى يْتّْكَلّْمْ وْيْݣُولْ: «رَانِي خَايْفْ بْزَّافْ وْكَنْتْرَعّْدْ».</div>
<div class="v" id="v22"><span class="vn">22</span> وَلَكِنْ رَاكُمْ جِيتُو لْجْبَلْ صِهْيَوْنْ، لْمْدِينْةْ اللَّهْ الْحَيّْ اللِّي هِيَ أُورْشَلِيمْ دْيَالْ السّْمَا، وْاللِّي فِيهَا الْآلَافْ دْيَالْ الْمَلَايْكَة دَايْرِينْ حَفْلَة.</div>
<div class="v" id="v23"><span class="vn">23</span> وْجِيتُو لْلْكْنِيسَة دْيَالْ الْوْلَادْ الْبْكْرِيِّينْ وْاللِّي سْمِيَّاتْهُمْ مْكْتُوبِينْ فْالسَّمَاوَاتْ. جِيتُو لْعَنْدْ اللَّهْ اللِّي كَيْحْكَمْ عْلَى كُلّْشِي، وْلْلرُّوحْ دْ النَّاسْ اللِّي مْتَّاقْيِينْ اللَّهْ وْرَدّْهُمْ مْكْمُولِينْ.</div>
<div class="v" id="v24"><span class="vn">24</span> وْجِيتُو لْعَنْدْ يَسُوعْ الْوَسِيطْ دْيَالْ الْعَهْدْ الجّْدِيدْ، وْلْلدّْمْ دْيَالُه الْمْرْشُوشْ اللِّي كَيْتّْكَلّْمْ بْكْلَامْ حْسَنْ مْنْ دْمّْ هَابِيلْ.</div>
<div class="v" id="v25"><span class="vn">25</span> <span class="br-p"><br><br></span>إِيوَا رْدُّو الْبَالْ لَتْوَلِّيوْ مَا قَابْلِينْشْ تْسَمْعُو لْهَادَاكْ اللِّي كَيْتّْكَلّْمْ مْعَاكُمْ، حِيتْ إِلَا هَادُوكْ اللِّي مَا قْبْلُوشْ يْسَمْعُو لْهَادَاكْ اللِّي تّْكَلّْمْ مْعَاهُمْ فْالْأَرْضْ مَا نْجَاوْشْ مْنْ الْعِقَابْ، كِيفَاشْ غَنّْجَاوْ حْنَا إِلَا مَا قْبَلْنَاشْ نْسَمْعُو لْهَادَاكْ اللِّي كَيْتّْكَلّْمْ مْعَانَا مْنْ السَّمَاوَاتْ!</div>
<div class="v" id="v26"><span class="vn">26</span> هَادَاكْ اللِّي صُوتُه زَلْزْلْ الْأَرْضْ فْهَادَاكْ الْوَقْتْ، وَلَكِنْ دَابَا رَاهْ وَاعْدْ وْݣَالْ: «رَانِي مَرَّة خْرَى غَنْزَلْزَلْ مَاشِي غِيرْ الْأَرْضْ وَلَكِنْ حْتَّى السّْمَا».</div>
<div class="v" id="v27"><span class="vn">27</span> وْمْلِّي ݣَالْ: «مَرَّة خْرَى»، رَاهْ كَيْعْنِي بْلِّي غَيْحَيّْدْ ݣَاعْ الْمْخْلُوقَاتْ اللِّي مَا تَابْتَاشْ بَاشْ تْبْقَى غِيرْ اللِّي تَابْتَة.</div>
<div class="v" id="v28"><span class="vn">28</span> عْلَى هَادْشِّي، حِيتْ وْلَّاتْ عَنْدْنَا مَمْلَكَة تَابْتَة وْمَا كَتّْزَعْزَعْشْ، خَاصّْنَا نْشَكْرُو اللَّهْ وْنْعَبْدُوهْ كِيفْ كَيْلِيقْ بِيهْ وْنْحْتَرْمُوهْ وْنْخَافُوهْ.</div>
<div class="v" id="v29"><span class="vn">29</span> حِيتْ إِلَاهْنَا بْحَالْ الْعَافْيَة اللِّي كَتَاكُلْ.</div>
</div>
<!-- PARSED ABOVE; EDITING MAY BREAK PARSER -->
</body></html>