<html><head>
<meta http-equiv="Content-Type" content="text/html;charset=utf-8" />
<title>Heb 3 &ndash; الرِّسَالَة لْلْعِبْرَانِيِّينْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 3);">
<div id="navbar"><a href="../index.html">الترجمة المغربية القياسية</a> &ndash; <b>الرِّسَالَة لْلْعِبْرَانِيِّينْ</b> &ndash; <a href="Heb_1.html">1</a> <a href="Heb_2.html">2</a> <b>3</b> <a href="Heb_4.html">4</a> <a href="Heb_5.html">5</a> ... <a href="Heb_13.html">13</a> </div><hr>
<h1>Heb 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ عَنْدُه الْعَزّْ كْتَرْ مْنْ مُوسَى</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّالْتْ</b></span> <span class="br-p"><br><br></span>عْلَى وْدّْ هَادْشِّي آ خُوتِي الْمْقَدّْسِينْ، اللِّي عَيّْطْ لِيكُمْ اللَّهْ، شُوفُو مْزْيَانْ يَسُوعْ اللِّي هُوَ رَسُولْ وْرَئِيسْ رْجَالْ الدِّينْ دْ الْإِيمَانْ اللِّي كَنْعْتَرْفُو بِيهْ،</div>
<div class="v" id="v2"><span class="vn">2</span> هُوَ أَمِينْ لْلَّهْ اللِّي خْتَارُه، كِمَا كَانْ مُوسَى حْتَّى هُوَ أَمِينْ فْبِيتْ اللَّهْ كُلُّه.</div>
<div class="v" id="v3"><span class="vn">3</span> وَلَكِنْ يَسُوعْ كَيْسْتَاهْلْ الْعَزّْ كْتَرْ مْنْ مُوسَى، عْلَاحْقَّاشْ اللِّي كَيْبْنِي الدَّارْ عَنْدُه الْعَزّْ كْتَرْ مْنْ الدَّارْ بْرَاسْهَا.</div>
<div class="v" id="v4"><span class="vn">4</span> حِيتْ كُلّْ دَارْ كَيْبْنِيهَا شِي حَدّْ، وَلَكِنْ اللِّي كَيْبْنِي كُلّْشِي هُوَ اللَّهْ.</div>
<div class="v" id="v5"><span class="vn">5</span> وْمُوسَى كَانْ أَمِينْ فْبِيتْ اللَّهْ كَامْلْ بْصِفْتُه خْدَّامْ دْيَالْ اللَّهْ، بَاشْ يْشْهَدْ بْدَاكْشِّي اللِّي غَيْتّْكَلّْمْ بِيهْ اللَّهْ.</div>
<div class="v" id="v6"><span class="vn">6</span> وَلَكِنْ الْمَسِيحْ رَاهْ أَمِينْ فْبِيتْ اللَّهْ بْصِفْتُه وَلْدْ اللَّهْ، وْحْنَا هُمَ هَادْ الْبِيتْ إِلَا بْقِينَا تَابْتِينْ بْالتِّقَة فْالرّْجَا اللِّي كَنْفْتَخْرُو بِيهْ.</div>
<div class="v" id="v7"><h2>رْدُّو بَالْكُمْ مْنْ الْكُفْرْ</h2><span class="vn">7</span> <span class="br-p"><br><br></span>عْلَى هَادْشِّي، كِمَا كَيْݣُولْ الرُّوحْ الْقُدُسْ: «إِلَا سْمَعْتُو صُوتْ اللَّهْ الْيُومْ،</div>
<div class="v" id="v8"><span class="vn">8</span> مَا تْقَسّْحُوشْ قْلُوبْكُمْ، كِمَا دَارُو جْدُودْكُمْ مْلِّي تَارُو فْيُومْ التَّجْرِبَة فْالصَّحْرَا</div>
<div class="v" id="v9"><span class="vn">9</span> فِينْ جَرّْبُونِي، بَاشْ يْعَرْفُو آشْ غَنْدِيرْ، وْشَافُو أَشْنُو دْرْتْ</div>
<div class="v" id="v10"><span class="vn">10</span> لْمُدَّةْ رْبْعِينْ عَامْ. عْلَى دَاكْشِّي تْقَلّْقْتْ بْزَّافْ عْلَى دَاكْ الْجِيلْ، وْݣْلْتْ: قْلُوبْهُمْ كَيْدِّيوْهُمْ دِيمَا لْلْمَعْصِيَّة، وْمَا كَيْعَرْفُوشْ الطّْرِيقْ دْيَالِي.</div>
<div class="v" id="v11"><span class="vn">11</span> هَادْشِّي عْلَاشْ حْلَفْتْ فْوَقْتْ الْغَضَبْ دْيَالِي وْݣْلْتْ: عَمّْرْهُمْ مَا غَيْدَخْلُو لْلْبْلَادْ فِينْ وَجّْدْتْ لِيهُمْ الرَّاحَة!».</div>
<div class="v" id="v12"><span class="vn">12</span> <span class="br-p"><br><br></span>إِيوَا رْدُّو بَالْكُمْ آ الْخُوتْ، بَاشْ مَا يْكُونْ قَلْبْ حْتَّى وَاحْدْ فِيكُمْ عَامْرْ بْالشَّرّْ مَا فِيهْ إِيمَانْ، وْيْبَعّْدْ عْلَى اللَّهْ الْحَيّْ.</div>
<div class="v" id="v13"><span class="vn">13</span> وَلَكِنْ شَجّْعُو بْعْضِيَّاتْكُمْ كُلَّ نْهَارْ، مَا حَدّْ هَادْ الْيُومْ اللِّي كَيْتّْكَلّْمْ عْلِيهْ الْكْتَابْ كَايْنْ، بَاشْ الدّْنُوبْ مَا يْخَدْعُو حْتَّى وَاحْدْ فِيكُمْ وْيْوَلِّي قَلْبُه قَاسْحْ.</div>
<div class="v" id="v14"><span class="vn">14</span> حِيتْ وْلِّينَا مْشَارْكِينْ مْعَ الْمَسِيحْ، إِلَا بْقِينَا تَابْتِينْ حْتَّى لْلّْخْرْ فْالتِّقَة اللِّي كَانْتْ عَنْدْنَا فْاللّْوّْلْ،</div>
<div class="v" id="v15"><span class="vn">15</span> وْرَاهْ كْتَابْ اللَّهْ كَيْݣُولْ: «إِلَا سْمَعْتُو صُوتْ اللَّهْ الْيُومْ، مَا تْقَسّْحُوشْ قْلُوبْكُمْ كِمَا دَارُو جْدُودْكُمْ مْلِّي تَارُو».</div>
<div class="v" id="v16"><span class="vn">16</span> إِيوَا شْكُونْ هُمَ اللِّي سْمْعُو صُوتُه وْتَارُو؟ وَاشْ مَاشِي ݣَاعْ هَادُوكْ اللِّي خَرْجُو مْنْ مِصْرْ مْعَ مُوسَى؟</div>
<div class="v" id="v17"><span class="vn">17</span> وْعْلَى مْنْ غْضَبْ اللَّهْ لْمُدَّةْ رْبْعِينْ عَامْ؟ وَاشْ مَاشِي عْلَى هَادُوكْ اللِّي دَنْبُو وْمَاتُو فْالصَّحْرَا؟</div>
<div class="v" id="v18"><span class="vn">18</span> وْلَمّْنْ حْلَفْ، وْݣَالْ: «عَمّْرْهُمْ مَا غَيْدَخْلُو لْلْبْلَادْ فِينْ وَجّْدْتْ لِيهُمْ الرَّاحَة»؟ وَاشْ مَاشِي لْهَادُوكْ اللِّي مَا طَاعُوهْشْ؟</div>
<div class="v" id="v19"><span class="vn">19</span> وْهَكَّا، كَنْشُوفُو بْلِّي مَا قَدْرُوشْ يْدَخْلُو عْلَاحْقَّاشْ مَا آمْنُوشْ.</div>
</div>
<!-- PARSED ABOVE; EDITING MAY BREAK PARSER -->
</body></html>