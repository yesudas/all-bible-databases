<html><head>
<meta http-equiv="Content-Type" content="text/html;charset=utf-8" />
<title>Heb 4 &ndash; الرِّسَالَة لْلْعِبْرَانِيِّينْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 4);">
<div id="navbar"><a href="../index.html">الترجمة المغربية القياسية</a> &ndash; <b>الرِّسَالَة لْلْعِبْرَانِيِّينْ</b> &ndash; <a href="Heb_1.html">1</a> <a href="Heb_2.html">2</a> <a href="Heb_3.html">3</a> <b>4</b> <a href="Heb_5.html">5</a> <a href="Heb_6.html">6</a> ... <a href="Heb_13.html">13</a> </div><hr>
<h1>Heb 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الرَّاحَة اللِّي وَجّْدْهَا لِينَا اللَّهْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ الرَّابْعْ</b></span> <span class="br-p"><br><br></span>مَا حَدّْ الْوَعْدْ دْيَالْ اللَّهْ مَازَالْ كَايْنْ بَاشْ نْدَخْلُو لْلرَّاحَة اللِّي وَجّْدْهَا لِينَا، خَاصّْنَا نْرَدُّو بَالْنَا لَيْتّْحْرَمْ مْنُّه شِي وَاحْدْ!</div>
<div class="v" id="v2"><span class="vn">2</span> حِيتْ حْتَّى حْنَا سْمَعْنَا الْبْشَارَة كِمَا سْمْعُوهَا جْدُودْنَا، وَلَكِنْ الْكْلَامْ اللِّي سْمْعُوهْ هَادُوكْ مَا نْفَعْهُمْشْ، حِيتْ مَا قْبْلُوهْشْ بْالْإِيمَانْ.</div>
<div class="v" id="v3"><span class="vn">3</span> أَمَّا حْنَا الْمُومْنِينْ، غَنْدَخْلُو لْلرَّاحَة اللِّي وَجّْدْهَا لِينَا اللَّهْ، وْاللِّي ݣَالْ عْلِيهَا: «فْوَقْتْ الْغَضَبْ دْيَالِي حْلَفْتْ وْݣْلْتْ: عَمّْرْهُمْ مَا غَيْدَخْلُو لْلْبْلَادْ فِينْ وَجّْدْتْ لِيهُمْ الرَّاحَة». وْاللَّهْ ݣَالْ هَادْشِّي، وَاخَّا كَمّْلْ الْخْدْمَة دْيَالُه مْنْ الْوَقْتْ اللِّي خْلَقْ فِيهْ الدّْنْيَا.</div>
<div class="v" id="v4"><span class="vn">4</span> وْرَاهْ مْكْتُوبْ فْكْتَابْ اللَّهْ عْلَى النّْهَارْ السَّابْعْ: «رْتَاحْ اللَّهْ مْنْ الْخْدْمَة دْيَالُه كُلّْهَا فْالنّْهَارْ السَّابْعْ».</div>
<div class="v" id="v5"><span class="vn">5</span> وْعَاوْدْ ݣَالْ اللَّهْ: «عَمّْرْهُمْ مَا غَيْدَخْلُو لْلْبْلَادْ فِينْ وَجّْدْتْ لِيهُمْ الرَّاحَة».</div>
<div class="v" id="v6"><span class="vn">6</span> رَاهْ كَايْنِينْ شِي وْحْدِينْ اللِّي يْقَدْرُو يْدَخْلُو لْهَادْ الرَّاحَة، وْهَادُوكْ اللِّي سْمْعُو الْبْشَارَة فْاللّْوّْلْ مَا دَخْلُوشْ لِيهَا عْلَاحْقَّاشْ عْصَاوْ اللَّهْ،</div>
<div class="v" id="v7"><span class="vn">7</span> وْعَاوْتَانِي خْتَارْ اللَّهْ نْهَارْ آخُرْ كَيْݣُولْ عْلِيهْ: «الْيُومْ». وْتّْكَلّْمْ عْلَى هَادْ النّْهَارْ مْنْ بَعْدْ شْحَالْ مْنْ عَامْ عْلَى لْسَانْ دَاوُدْ كِمَا تّْݣَالْ مْنْ قْبَلْ: «إِلَا سْمَعْتُو صُوتْ اللَّهْ الْيُومْ مَا تْقَسّْحُوشْ قْلُوبْكُمْ».</div>
<div class="v" id="v8"><span class="vn">8</span> حِيتْ كُونْ دَخّْلْهُمْ يَشُوعْ لْبْلَادْ الرَّاحَة، كُونْ مَا تْكَلّْمْشْ اللَّهْ مْنْ بَعْدْ عْلَى نْهَارْ آخُرْ.<sup class="fnm"><a name="fnm1" href="#fn1">1</a></sup></div>
<div class="v" id="v9"><span class="vn">9</span> وْهَكَّا، رَاهْ شَعْبْ اللَّهْ مَازَالْ عَنْدُه يُومْ دْ الرَّاحَة.</div>
<div class="v" id="v10"><span class="vn">10</span> حِيتْ اللِّي كَيْدْخَلْ لْلرَّاحَة اللِّي وَجّْدْهَا اللَّهْ، كَيْرْتَاحْ حْتَّى هُوَ مْنْ خْدَمْتُه كِمَا رْتَاحْ اللَّهْ مْنْ خْدَمْتُه.</div>
<div class="v" id="v11"><span class="vn">11</span> إِيوَا خَاصّْنَا نْدِيرُو جَهْدْنَا بَاشْ نْدَخْلُو لْهَادْ الرَّاحَة، بَاشْ مَا يْفْشَلْ حْتَّى وَاحْدْ مْنَّا بْحَالْ هَادُوكْ اللِّي عْصَاوْ اللَّهْ.</div>
<div class="v" id="v12"><span class="vn">12</span> حِيتْ كْلَامْ اللَّهْ حَيّْ وْقْوِي، وْمْضَى مْنْ كُلّْ سِيفْ مَاضِي مْنْ جُوجْ جْوَايْهْ، وْكَيْدْخَلْ حْتَّى لْفِينْ كَتّْفَارْقْ النّْفْسْ مْعَ الرُّوحْ، وْالْمْفَاصْلْ وْالْمُخّْ دْيَالْ الْعْضَامْ، وْقَادْرْ يْعْرَفْ الْأَفْكَارْ دْيَالْ الْقَلْبْ وْالنِّيَّة دْيَالُه.</div>
<div class="v" id="v13"><span class="vn">13</span> وْمَا كَايْنْشْ شِي مْخْلُوقْ كَيْخْفَى عْلَى اللَّهْ، وَلَكِنْ كُلّْشِي وَاضْحْ وْبَايْنْ قُدَّامْ عِينِيهْ، وْهُوَ لَمّْنْ غَنْعْطِيوْ الْحْسَابْ دْيَالْنَا.</div>
<div class="v" id="v14"><h2>يَسُوعْ رَئِيسْ رْجَالْ الدِّينْ الْكْبِيرْ</h2><span class="vn">14</span> <span class="br-p"><br><br></span>إِيوَا مَا دَامْ عَنْدْنَا رَئِيسْ رْجَالْ الدِّينْ الْكْبِيرْ اللِّي تّْرْفَعْ لْلسَّمَاوَاتْ، اللِّي هُوَ يَسُوعْ وَلْدْ اللَّهْ، رَاهْ خَاصّْ الْاعْتِرَافْ دْيَالْنَا بِيهْ يْكُونْ تَابْتْ.</div>
<div class="v" id="v15"><span class="vn">15</span> حِيتْ مَا عَنْدْنَاشْ رَئِيسْ رْجَالْ الدِّينْ مَا قَادْرْشْ يْشَارْكْ فْالضُّعْفْ دْيَالْنَا، وَلَكِنْ هُوَ تّْجَرّْبْ فْكُلّْشِي بْحَالْنَا، وْعَمّْرُه مَا دْنَبْ.</div>
<div class="v" id="v16"><span class="vn">16</span> إِيوَا خَاصّْنَا نْقَرّْبُو لْعَرْشْ النِّعْمَة بْتِقَة، بَاشْ نَاخْدُو الرَّحْمَة، وْنْلْقَاوْ النِّعْمَة اللِّي غَتْعَاوْنَّا فْوَقْتْ الْإِحْتِيَاجْ دْيَالْنَا.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->يشوع ٢٢‏:٤<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>