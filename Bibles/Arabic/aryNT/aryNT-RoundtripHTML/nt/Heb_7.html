<html><head>
<meta http-equiv="Content-Type" content="text/html;charset=utf-8" />
<title>Heb 7 &ndash; الرِّسَالَة لْلْعِبْرَانِيِّينْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 7);">
<div id="navbar"><a href="../index.html">الترجمة المغربية القياسية</a> &ndash; <b>الرِّسَالَة لْلْعِبْرَانِيِّينْ</b> &ndash; <a href="Heb_1.html">1</a> ... <a href="Heb_5.html">5</a> <a href="Heb_6.html">6</a> <b>7</b> <a href="Heb_8.html">8</a> <a href="Heb_9.html">9</a> ... <a href="Heb_13.html">13</a> </div><hr>
<h1>Heb 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>مَلْكِي صَادِقْ رَاجْلْ الدِّينْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ السَّابْعْ</b></span> <span class="br-p"><br><br></span>حِيتْ هَادْ مَلْكِي صَادِقْ، كَانْ مَلِكْ سَالِيمْ، وْرَاجْلْ الدِّينْ دْ اللَّهْ الْعَالِي، وْهُوَ اللِّي سْتَقْبْلْ إِبْرَاهِيمْ مْلِّي كَانْ إِبْرَاهِيمْ رَاجْعْ مْنْ الْحَرْبْ اللِّي غْلَبْ فِيهَا الْمُلُوكْ، وْبَارْكُه.</div>
<div class="v" id="v2"><span class="vn">2</span> وْعْطَاهْ إِبْرَاهِيمْ الْعْشُورْ مْنْ كُلّْ حَاجَة. وْمَلْكِي صَادِقْ كَتْعْنِي فْاللّْوّْلْ «مَلِكْ التَّقْوَى»، وْكَتْعْنِي عَاوْتَانِي «مَلِكْ الْهْنَا» حِيتْ كَانْ مَلِكْ دْيَالْ سَالِيمْ.</div>
<div class="v" id="v3"><span class="vn">3</span> وْهَادْ الْمَلِكْ مَا كَانْ عَنْدُه لَا بَّاهْ، وَلَا مُّه، وَلَا تْرِّيكَة. وْلِيَّامْ دْيَالُه مَا عَنْدْهَا بْدُو وْحْيَاتُه مَا عَنْدْهَا لَخّْرْ، وَلَكِنْ هُوَ بْحَالْ وَلْدْ اللَّهْ، وْغَيْبْقَى رَاجْلْ الدِّينْ عْلَى الدّْوَامْ.</div>
<div class="v" id="v4"><span class="vn">4</span> إِيوَا شُوفُو شْحَالْ هُوَ مُهِمّْ، حْتَّى جْدّْنَا الْكْبِيرْ إِبْرَاهِيمْ، عْطَاهْ الْعْشُورْ مْنْ ݣَاعْ الْحْوَايْجْ الْمْخَيّْرِينْ اللِّي خْدَاهُمْ مْنْ الْمُلُوكْ!</div>
<div class="v" id="v5"><span class="vn">5</span> وْرْجَالْ الدِّينْ اللِّي مْنْ وْلَادْ لَاوِي، كَيْآمْرْهُمْ الشّْرَعْ بَاشْ يَاخْدُو الْعْشُورْ مْنْ الشَّعْبْ اللِّي هُمَ خُوتْهُمْ وَاخَّا هُمَ مْنْ تْرِّيكْةْ إِبْرَاهِيمْ.</div>
<div class="v" id="v6"><span class="vn">6</span> وَلَكِنْ مَلْكِي صَادِقْ وَاخَّا مَا جَاشْ مْنْ التّْرِّيكَة دْيَالْهُمْ، رَاهْ خْدَا الْعْشُورْ مْنْ إِبْرَاهِيمْ، وْبَارْكْ إِبْرَاهِيمْ اللِّي خْدَا الْوَعْدْ مْنْ اللَّهْ.</div>
<div class="v" id="v7"><span class="vn">7</span> وْبْلَا شْكّْ، اللِّي شَانُه كْبِيرْ هُوَ اللِّي كَيْبَارْكْ اللِّي شَانُه صْغِيرْ.</div>
<div class="v" id="v8"><span class="vn">8</span> وْرْجَالْ الدِّينْ اللِّي كَيَاخْدُو الْعْشُورْ رَاهْ هُمَ غِيرْ نَاسْ غَادِي يْمُوتُو وَاحْدْ النّْهَارْ، وْحْتَّى مَلْكِي صَادِقْ خْدَا الْعْشُورْ، وَلَكِنْ كْتَابْ اللَّهْ كَيْشْهَدْ لِيهْ بْلِّي هُوَ حَيّْ.</div>
<div class="v" id="v9"><span class="vn">9</span> وْنْقَدْرُو نْݣُولُو بْلِّي حْتَّى لَاوِي اللِّي كَيَاخُدْ الْعْشُورْ رَاهْ عْطَى الْعْشُورْ عْلَى يْدّْ إِبْرَاهِيمْ.</div>
<div class="v" id="v10"><span class="vn">10</span> حِيتْ وَاخَّا مَازَالْ مَا تّْوَلْدُو اللَّاوِيِّينْ كَانْ إِبْرَاهِيمْ هُوَ جَدّْهُمْ مْلِّي سْتَقْبْلُه مَلْكِي صَادِقْ.</div>
<div class="v" id="v11"><h2>الْمَسِيحْ وْمَلْكِي صَادِقْ</h2><span class="vn">11</span> <span class="br-p"><br><br></span>رَاهْ كَانُو رْجَالْ الدِّينْ كَيْتّْخْتَارُو مْنْ اللَّاوِيِّينْ عْلَى حْسَابْ الشّْرَعْ اللِّي تّْعْطَى لْلشَّعْبْ، وْكُونْ كَانْتْ الْخْدْمَة دْيَالْهُمْ كَامْلَة، ݣَاعْ مَا غَيْحْتَاجُو لْرَاجْلْ الدِّينْ آخُرْ بْحَالْ مَلْكِي صَادِقْ وْمَاشِي بْحَالْ هَارُونْ.</div>
<div class="v" id="v12"><span class="vn">12</span> حِيتْ مْلِّي كَتْتْبَدّْلْ الْخْدْمَة دْ رْجَالْ الدِّينْ، رَاهْ خَاصّْ حْتَّى الشّْرَعْ يْتّْبَدّْلْ.</div>
<div class="v" id="v13"><span class="vn">13</span> وْهَادَاكْ اللِّي تّْݣَالْتْ عْلِيهْ هَادْ الْأُمُورْ، كَانْ مْنْ قْبِيلَة خْرَى عَمّْرْ شِي وَاحْدْ مْنّْهَا مَا خْدَمْ فْالْمَدْبَحْ.</div>
<div class="v" id="v14"><span class="vn">14</span> حِيتْ مْعْرُوفْ بْلِّي الرَّبّْ دْيَالْنَا تّْوْلَدْ فْقْبِيلْةْ يَهُودَا، وْمُوسَى مَا ݣَالْشْ بْلِّي مْنْ هَادْ الْقْبِيلَة غَيْجِيوْ رْجَالْ الدِّينْ.</div>
<div class="v" id="v15"><span class="vn">15</span> وْاللِّي كَيْزِيدْ يْبَيّْنْ هَادْ الْأُمُورْ هُوَ الْمْجِي دْيَالْ رَاجْلْ الدِّينْ آخُرْ بْحَالْ مَلْكِي صَادِقْ،</div>
<div class="v" id="v16"><span class="vn">16</span> اللِّي مَا وْلَّاشْ رَاجْلْ الدِّينْ بْحَسَبْ الشّْرَعْ وْوْصِيَّاتْ بْنَادْمْ، وَلَكِنْ بْالْقُوَّة دْ الْحَيَاةْ اللِّي مَا عَنْدْهَا لَخّْرْ.</div>
<div class="v" id="v17"><span class="vn">17</span> حِيتْ كْتَابْ اللَّهْ كَيْشْهَدْ لِيهْ وْكَيْݣُولْ: «نْتَ رَاجْلْ الدِّينْ عْلَى الدّْوَامْ فْمْقَامْ مَلْكِي صَادِقْ».</div>
<div class="v" id="v18"><span class="vn">18</span> وْهَكَّا تّْلْغَى الْقَانُونْ الْقْدِيمْ عْلَاحْقَّاشْ كَانْ ضْعِيفْ وْمَا صَالْحْشْ،</div>
<div class="v" id="v19"><span class="vn">19</span> حِيتْ الشّْرَعْ عَمّْرُه مَا رَدّْ شِي حَاجَة مْكْمُولَة. وَلَكِنْ تّْعْطَى لِينَا وَاحْدْ الرّْجَا حْسَنْ مْنُّه وْبِيهْ كَنْقَرّْبُو لْلَّهْ.</div>
<div class="v" id="v20"><span class="vn">20</span> فُوقْ هَادْشِّي، رَاهْ كَايْنْ الْحْلُوفْ دْيَالْ اللَّهْ. وْاللَّاوِيِّينْ كَانُو كَيْوَلِّيوْ رْجَالْ الدِّينْ بْلَا حْلُوفْ.</div>
<div class="v" id="v21"><span class="vn">21</span> وَلَكِنْ يَسُوعْ وْلَّى رَاجْلْ الدِّينْ بْالْحْلُوفْ دْيَالْ اللَّهْ اللِّي كَيْݣُولْ لِيهْ: «الرَّبّْ حْلَفْ وْمَا غَيْتّْرَاجَعْشْ: نْتَ رَاجْلْ الدِّينْ عْلَى الدّْوَامْ».</div>
<div class="v" id="v22"><span class="vn">22</span> وْبْهَادْ الْحْلُوفْ ضْمَنْ لِينَا يَسُوعْ عَهْدْ حْسَنْ.</div>
<div class="v" id="v23"><span class="vn">23</span> وْزْيَادَة عْلَى هَادْشِّي، رَاهْ كَانُو بْزَّافْ دْ رْجَالْ الدِّينْ، عْلَاحْقَّاشْ الْمُوتْ مَا كَانْتْشْ كَتْخَلِّيهُمْ يْبْقَاوْ فْخْدَمْتْهُمْ.</div>
<div class="v" id="v24"><span class="vn">24</span> وَلَكِنْ عْلَاحْقَّاشْ يَسُوعْ حَيّْ عْلَى الدّْوَامْ، رَاهْ غَيْبْقَى دِيمَا رَاجْلْ الدِّينْ.</div>
<div class="v" id="v25"><span class="vn">25</span> وْعْلَى هَادْشِّي هُوَ قَادْرْ يْنَجِّي عْلَى الدّْوَامْ هَادُوكْ اللِّي بِيهْ كَيْجِيوْ عَنْدْ اللَّهْ، حِيتْ هُوَ حَيّْ عْلَى الدّْوَامْ بَاشْ يْشْفَعْ لِيهُمْ.</div>
<div class="v" id="v26"><span class="vn">26</span> رَاهْ هَادَا هُوَ رَئِيسْ رْجَالْ الدِّينْ اللِّي حْنَا مْحْتَاجِينْ لِيهْ، قُدُّوسْ بْلَا دَنْبْ وْبْلَا عِيبْ، وْحْيَاتُه بْعِيدَة عْلَى حَيَاةْ الْمُدْنِبِينْ، وْرْفْعُه اللَّهْ عْلَا مْنْ السَّمَاوَاتْ.</div>
<div class="v" id="v27"><span class="vn">27</span> هُوَ مَا مْحْتَاجْشْ يْقَدّْمْ دْبَايْحْ كُلَّ نْهَارْ عْلَى دْنُوبُه وْدْنُوبْ الشَّعْبْ كِمَا كَيْدِيرُو الرُّؤَسَا دْ رْجَالْ الدِّينْ، حِيتْ دَارْ هَادْشِّي مَرَّة وَحْدَة مْلِّي قَدّْمْ حْيَاتُه عْلَى وْدّْهُمْ.</div>
<div class="v" id="v28"><span class="vn">28</span> وْرَاهْ الشّْرَعْ كَيْخْتَارْ النَّاسْ اللِّي مَا هُمَاشْ كَامْلِينْ بَاشْ يْكُونُو رُؤَسَا دْ رْجَالْ الدِّينْ، وَلَكِنْ دَاكْشِّي اللِّي وْعَدْ بِيهْ اللَّهْ بْالْحْلُوفْ اللِّي جَا مْنْ بَعْدْ الشّْرَعْ كَيْخْتَارْ وَلْدْ اللَّهْ اللِّي كَامْلْ عْلَى الدّْوَامْ.</div>
</div>
<!-- PARSED ABOVE; EDITING MAY BREAK PARSER -->
</body></html>