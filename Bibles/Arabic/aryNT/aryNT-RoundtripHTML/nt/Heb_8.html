<html><head>
<meta http-equiv="Content-Type" content="text/html;charset=utf-8" />
<title>Heb 8 &ndash; الرِّسَالَة لْلْعِبْرَانِيِّينْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 8);">
<div id="navbar"><a href="../index.html">الترجمة المغربية القياسية</a> &ndash; <b>الرِّسَالَة لْلْعِبْرَانِيِّينْ</b> &ndash; <a href="Heb_1.html">1</a> ... <a href="Heb_6.html">6</a> <a href="Heb_7.html">7</a> <b>8</b> <a href="Heb_9.html">9</a> <a href="Heb_10.html">10</a> ... <a href="Heb_13.html">13</a> </div><hr>
<h1>Heb 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْمَسِيحْ هُوَ رَئِيسْ رْجَالْ الدِّينْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّامْنْ</b></span> <span class="br-p"><br><br></span>وْاللِّي مُهِمّْ فْهَادْشِّي اللِّي تّْݣَالْ هُوَ هَادَا: رَاهْ عَنْدْنَا رَئِيسْ رْجَالْ الدِّينْ دْيَالْنَا، وْهُوَ ݣَالْسْ فْالسّْمَا عْلَى لِيمْنْ دْيَالْ عَرْشْ اللَّهْ،</div>
<div class="v" id="v2"><span class="vn">2</span> وْكَيْدِيرْ خْدَمْتُه فْالْمُوضْعْ الْمْقَدّْسْ بْزَّافْ وْفْالسُّكْنَى الْمْقَدّْسَة الْحْقِيقِيَّة اللِّي صَايْبْهَا الرَّبّْ مَاشِي بْنَادْمْ.</div>
<div class="v" id="v3"><span class="vn">3</span> وْحِيتْ كُلّْ وَاحْدْ مْنْ الرُّؤَسَا دْ رْجَالْ الدِّينْ كَيْتّْخْتَارْ بَاشْ يْقَدّْمْ الْهْدِيَّاتْ وْالدّْبَايْحْ، خَاصّْ حْتَّى رَئِيسْ رْجَالْ الدِّينْ دْيَالْنَا تْكُونْ عَنْدُه شِي حَاجَة يْقَدّْمْهَا.</div>
<div class="v" id="v4"><span class="vn">4</span> وْكُونْ كَانْ هْنَا فْالْأَرْضْ كُونْ ݣَاعْ مَا وْلَّى رَاجْلْ الدِّينْ، حِيتْ كَانُو رْجَالْ الدِّينْ خْرِينْ مْنْ قْبَلْ اللِّي كَيْقَدّْمُو هْدِيَّاتْ عْلَى حْسَابْ الشّْرَعْ.</div>
<div class="v" id="v5"><span class="vn">5</span> هَادْ رْجَالْ الدِّينْ كَانُو كَيْخَدْمُو فْبِيتْ اللَّهْ الْمْقَدّْسْ اللِّي كَيْشْبَهْ لْهَادَاكْ اللِّي فْالسّْمَا فْكُلّْشِي، وْقْبَلْ مَا يْبْدَا مُوسَى يْبْنِي السُّكْنَى الْمْقَدّْسَة نَبّْهُه اللَّهْ وْݣَالْ لِيهْ: «رَدّْ بَالْكْ بَاشْ تْصَايْبْ كُلّْشِي بْحَالْ الشّْكَلْ اللِّي وْرِّيتُه لِيكْ فْالجّْبَلْ».</div>
<div class="v" id="v6"><span class="vn">6</span> وَلَكِنْ دَابَا، رَاهْ الْمَسِيحْ خْدَا خْدْمَة حْسَنْ بْزَّافْ، حِيتْ هُوَ الْوَسِيطْ دْيَالْ أَحْسَنْ عَهْدْ تّْدَارْ بِينْ اللَّهْ وْالنَّاسْ، وْهَادْ الْعَهْدْ رَاهْ مْبْنِي عْلَى أَحْسَنْ مَا وَاعْدْ بِيهْ اللَّهْ.</div>
<div class="v" id="v7"><span class="vn">7</span> حِيتْ كُونْ كَانْ هَادَاكْ الْعَهْدْ اللّْوّْلْ بْلَا عِيبْ كُونْ ݣَاعْ مَا غَيْتّْحْتَاجْ لْعَهْدْ آخُرْ فْبْلَاصْتُه.</div>
<div class="v" id="v8"><span class="vn">8</span> وَلَكِنْ اللَّهْ كَيْلُومْ الشَّعْبْ دْيَالُه وْكَيْݣُولْ: «هَا لِيَّامْ جَايَّة، كَيْݣُولْ الرَّبّْ، اللِّي غَنْدِيرْ فِيهَا عَهْدْ جْدِيدْ مْعَ شَعْبْ إِسْرَائِيلْ وْشَعْبْ يَهُودَا،</div>
<div class="v" id="v9"><span class="vn">9</span> مَاشِي بْحَالْ الْعَهْدْ اللِّي دْرْتْ مْعَ جْدُودْهُمْ نْهَارْ خْدِيتْ بْيْدّْهُمْ وْخَرّْجْتْهُمْ مْنْ مِصْرْ. عْلَاحْقَّاشْ مَا دَارُوشْ بْالْعَهْدْ دْيَالِي، وْأَنَا سْمَحْتْ فِيهُمْ، كَيْݣُولْ الرَّبّْ.</div>
<div class="v" id="v10"><span class="vn">10</span> وْهَادَا هُوَ الْعَهْدْ اللِّي غَنْدِيرْ مْعَ شَعْبْ إِسْرَائِيلْ فْلِيَّامْ الجَّايَّة، كَيْݣُولْ الرَّبّْ: غَنْعْطِيهُمْ الْفَهْمْ بَاشْ يْعَرْفُو الْوْصِيَّاتْ دْيَالِي، وْغَنْكْتَبْهَا فْقْلُوبْهُمْ، وْغَنْكُونْ الْإِلَاهْ دْيَالْهُمْ وْهُمَ غَيْكُونُو الشَّعْبْ دْيَالِي.</div>
<div class="v" id="v11"><span class="vn">11</span> وْحْتَّى وَاحْدْ مْنّْهُمْ مَا خَاصُّه يْعَلّْمْ وَلْدْ بْلَادُه وْلَا خُوهْ وْيْݣُولْ لِيهْ: خَاصّْكْ تْعْرَفْ الرَّبّْ، عْلَاحْقَّاشْ كُلّْهُمْ غَيْعَرْفُونِي، مْنْ صْغِيرْهُمْ لْكْبِيرْهُمْ،</div>
<div class="v" id="v12"><span class="vn">12</span> عْلَاحْقَّاشْ غَنْغْفَرْ لِيهُمْ الْإِتْمْ دْيَالْهُمْ وْعَمّْرْنِي مَا غَنْعَاوْدْ نْتّْفَكّْرْ دْنُوبْهُمْ».</div>
<div class="v" id="v13"><span class="vn">13</span> وْمْلِّي اللَّهْ كَيْݣُولْ بْلِّي "هَادَا هُوَ الْعَهْدْ الجّْدِيدْ" رَاهْ كَيْعْنِي بْلِّي الْعَهْدْ اللّْوّْلْ وْلَّى قْدِيمْ، وْكُلّْ حَاجَة قْدِيمَة رَاهَا كَتْمْشِي وْمَا كَيْبْقَاشْ لِيهَا لَاتَرْ.</div>
</div>
<!-- PARSED ABOVE; EDITING MAY BREAK PARSER -->
</body></html>