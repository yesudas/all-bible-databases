<html><head>
<meta http-equiv="Content-Type" content="text/html;charset=utf-8" />
<title>Jas 3 &ndash; يَعْقُوبْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jas', 3);">
<div id="navbar"><a href="../index.html">الترجمة المغربية القياسية</a> &ndash; <b>يَعْقُوبْ</b> &ndash; <a href="Jas_1.html">1</a> <a href="Jas_2.html">2</a> <b>3</b> <a href="Jas_4.html">4</a> <a href="Jas_5.html">5</a> </div><hr>
<h1>Jas 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>رْدُّو بَالْكُمْ مْنْ لْسَانْكُمْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّالْتْ</b></span> <span class="br-p"><br><br></span>آ خُوتِي، مَا خَاصّْكُمْشْ تْكُونُو كُلّْكُمْ مُعَلِّمِينْ، رَاكُمْ كَتْعَرْفُو بْلِّي حْنَا الْمُعَلِّمِينْ غَنْتّْحَاكْمُو بْحْكَامْ صْعَبْ مْنْ النَّاسْ لْخْرِينْ.</div>
<div class="v" id="v2"><span class="vn">2</span> حِيتْ كُلّْنَا كَنْغَلْطُو فْأُمُورْ كْتِيرَة. إِلَا شِي وَاحْدْ مَا كَيْغْلَطْشْ فْكْلَامُه، رَاهْ هُوَ رَاجْلْ مْكْمُولْ وْقَادْرْ يْتّْحَكّْمْ فْدَاتُه كُلّْهَا.</div>
<div class="v" id="v3"><span class="vn">3</span> إِلَا دْرْنَا اللّْجَامْ فْفُمّْ الْخِيلْ بَاشْ تْطِيعْنَا، رَاهْ كَنْوَجّْهُوهَا كِمَا بْغِينَا.</div>
<div class="v" id="v4"><span class="vn">4</span> شُوفُو السّْفِينَة، وَاخَّا هِيَ كْبِيرَة وْكَتْدْفَعْهَا رِيحْ قْوِيَّة، رَاهْ غِيرْ بْدْفَّة صْغِيرَة بْزَّافْ كَيْوَجّْهْهَا هَادَاكْ اللِّي كَيْسُوݣْهَا فِينْ مَا بْغَا.</div>
<div class="v" id="v5"><span class="vn">5</span> هَكَّا حْتَّى اللّْسَانْ، هُوَ غِيرْ طَرْفْ صْغِيرْ فْالدَّاتْ، وَلَكِنْ كَيْفْتَخْرْ بْبْزَّافْ دْ الْحْوَايْجْ. شُوفُو كِيفَاشْ شْعْلَة دْ الْعَافْيَة صْغِيرَة كَتْحْرَقْ غَابَة كْبِيرَة.</div>
<div class="v" id="v6"><span class="vn">6</span> وْاللّْسَانْ عَافْيَة! مْجْمُوعْ فِيهْ ݣَاعْ الشَّرّْ، هُوَ طَرْفْ فْالدَّاتْ دْيَالْنَا كَيْنَجّْسْهَا كُلّْهَا، وْكَيْحْرَقْ الدّْنْيَا كُلّْهَا بْالْعَافْيَة اللِّي كَتْجِي مْنْ نَارْ جَهْنَّمْ.</div>
<div class="v" id="v7"><span class="vn">7</span> رَاهْ بْنَادْمْ قَادْرْ يْتّْحَكّْمْ فْݣَاعْ نْوَاعْ الْوْحُوشْ وْالطّْيُورْ وْالْحَيَوَانَاتْ اللِّي كَيْزْحْفُو وْالْمْخْلُوقَاتْ اللِّي فْالْبْحَرْ، وْرَاهْ دَاكْشِّي اللِّي دَارْ.</div>
<div class="v" id="v8"><span class="vn">8</span> وَلَكِنْ اللّْسَانْ، حْتَّى وَاحْدْ مَا يْقْدَرْ يْتّْحَكّْمْ فِيهْ. هُوَ شَرّْ مَا كَيْغَلْبُو حَدّْ، وْعَامْرْ بْالسّْمْ اللِّي كَيْقْتَلْ.</div>
<div class="v" id="v9"><span class="vn">9</span> بِيهْ كَنْشَكْرُو الرَّبّْ وْالْآبْ، وْبِيهْ كَنْلَعْنُو النَّاسْ اللِّي خْلَقْهُمْ اللَّهْ عْلَى صُورْتُه.</div>
<div class="v" id="v10"><span class="vn">10</span> مْنْ فُمّْ وَاحْدْ كَيْخْرُجْ الْكْلَامْ اللِّي كَيْبَارْكْ وْالْكْلَامْ اللِّي كَيْلْعَنْ! وْهَادْشِّي آ خُوتِي، مَا خَاصُّوشْ يْكُونْ!</div>
<div class="v" id="v11"><span class="vn">11</span> وَاشْ مْنْ عِينْ وَحْدَة يْقْدَرْ يْخْرَجْ الْمَا الْحْلُو وْالْمَالْحْ؟</div>
<div class="v" id="v12"><span class="vn">12</span> وَاشْ آ خُوتِي، الْكَرْمَة تْقْدَرْ تْعْطِي الزِّيتُونْ، وْلَا الدَّالْيَة تْعْطِي الْكَرْمُوسْ؟ هَكَّا حْتَّى الْعِينْ الْمَالْحَة مَا كَتْعْطِيشْ الْمَا الْحْلُو!</div>
<div class="v" id="v13"><h2>الْحْكْمَة اللِّي مْنْ عَنْدْ اللَّهْ</h2><span class="vn">13</span> <span class="br-p"><br><br></span>شْكُونْ فِيكُمْ اللِّي حْكِيمْ وْفَاهْمْ؟ إِيوَا رَاهْ خَاصُّه يْبَيّْنْ بْالْمُعَامَلَة دْيَالُه الْمْزْيَانَة أَعْمَالُه اللِّي كَيْدِيرْهُمْ بْالتَّوَاضُعْ اللِّي فْالْحْكْمَة.</div>
<div class="v" id="v14"><span class="vn">14</span> وَلَكِنْ إِلَا كَانْ قَلْبْكُمْ عَامْرْ بْالْغِيرَة الْقْوِيَّة وْالْأَنَانِيَّة، مَا تْفْتَخْرُوشْ وْمَا تْكَدْبُوشْ عْلَى الْحَقّْ.</div>
<div class="v" id="v15"><span class="vn">15</span> هَادْ الْحْكْمَة مَا نْزْلَاتْشْ مْنْ السّْمَا، وَلَكِنْ هِيَ مْنْ الْأَرْضْ وْمْنْ بْنَادْمْ وْمْنْ الشِّيطَانْ.</div>
<div class="v" id="v16"><span class="vn">16</span> حِيتْ فِينْ مَا كَتْكُونْ الْغِيرَة وْالْأَنَانِيَّة، كَتْكُونْ الْفُوضَى وْݣَاعْ فْعَايْلْ الشَّرّْ.</div>
<div class="v" id="v17"><span class="vn">17</span> وَلَكِنْ الْحْكْمَة اللِّي مْنْ عَنْدْ اللَّهْ رَاهَا فْاللّْوّْلْ نْقِيَّة، وْفِيهَا الْهْنَا، وْالتَّوَاضُعْ، وْالْمُسَامَحَة، وْعَامْرَة بْالرَّحْمَة، وْبْأَعْمَالْ الْخِيرْ، وْمَا فِيهَا لَا وْجْهِيَّاتْ وَلَا نِفَاقْ.</div>
<div class="v" id="v18"><span class="vn">18</span> وْالْغْلَّة دْيَالْ التَّقْوَى كَتّْزْرَعْ فْالْهْنَا بْهَادُوكْ اللِّي كَيْدِيرُو الْهْنَا.</div>
</div>
<!-- PARSED ABOVE; EDITING MAY BREAK PARSER -->
</body></html>