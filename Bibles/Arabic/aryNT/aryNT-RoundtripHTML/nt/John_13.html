<html><head>
<meta http-equiv="Content-Type" content="text/html;charset=utf-8" />
<title>John 13 &ndash; يُوحَنَّا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 13);">
<div id="navbar"><a href="../index.html">الترجمة المغربية القياسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_11.html">11</a> <a href="John_12.html">12</a> <b>13</b> <a href="John_14.html">14</a> <a href="John_15.html">15</a> ... <a href="John_21.html">21</a> </div><hr>
<h1>John 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ كَيْغْسَلْ رْجْلِينْ تْلَامْدُه</h2><span class="vn">1</span> <span class="css" style="font-style: italic; myBibleType=note"><b>الْفَصْلْ تْلْطَاشْ</b></span> <span class="br-p"><br><br></span>وْقْبَلْ مْنْ عِيدْ الْفِصْحْ، كَانْ يَسُوعْ عَارْفْ بْلِّي سَاعْتُه وْصْلَاتْ بَاشْ يْمْشِي مْنْ هَادْ الدّْنْيَا لْعَنْدْ الْآبْ، وْكَانْ كَيْبْغِي هَادُوكْ اللِّي تْبْعُوهْ فْالدّْنْيَا، وْبْغَاهُمْ بْلَا قْيَاسْ.</div>
<div class="v" id="v2"><span class="vn">2</span> <span class="br-p"><br><br></span>وْمْلِّي كَانُو كَيْتّْعْشَّاوْ، وْسْوَسْ إِبْلِيسْ مْنْ قْبَلْ فْقَلْبْ يَهُودَا وَلْدْ سِمْعَانْ الْإِسْخَرْيُوطِي بَاشْ يْسَلّْمْ يَسُوعْ.</div>
<div class="v" id="v3"><span class="vn">3</span> وْكَانْ يَسُوعْ عَارْفْ بْلِّي الْآبْ عْطَاهْ كُلّْشِي فْيْدِّيهْ، وْبْلِّي هُوَ مْنْ عَنْدْ اللَّهْ جَا، وْلْعَنْدْ اللَّهْ غَادِي يْرْجَعْ.</div>
<div class="v" id="v4"><span class="vn">4</span> وْهُوَ يْنُوضْ مْنْ الْعْشَا وْحَيّْدْ اللّْبَاسْ الْفُوقَانِي وْخْدَا وَاحْدْ الْفُوطَة وْتّْحَزّْمْ بِيهَا،</div>
<div class="v" id="v5"><span class="vn">5</span> وْمْنْ بَعْدْ كْبّْ الْمَا فْالطَّاسْ وْبْدَا كَيْغْسَلْ رْجْلِينْ التّْلَامْدْ وْكَيْمْسَحْهُمْ بْالْفُوطَة اللِّي كَانْ مْحَزّْمْ بِيهَا.</div>
<div class="v" id="v6"><span class="vn">6</span> وْمْلِّي وْصَلْ لْعَنْدْ سِمْعَانْ بُطْرُسْ، ݣَالْ لِيهْ سِمْعَانْ: «آ سِيدِي، نْتَ غَتْغْسَلْ لِيَّ رْجْلِيَّ؟».</div>
<div class="v" id="v7"><span class="vn">7</span> وْجَاوْبُه يَسُوعْ وْݣَالْ لِيهْ: «نْتَ دَابَا مَا كَتْعْرَفْشْ أَشْنُو كَنْدِيرْ، وَلَكِنْ غَتْفْهَمْ مْنْ بَعْدْ».</div>
<div class="v" id="v8"><span class="vn">8</span> وْݣَالْ لِيهْ بُطْرُسْ: «عَمّْرَكْ مَا غَتْغْسَلْ لِيَّ رْجْلِيَّ!». وْجَاوْبُه يَسُوعْ: «إِلَا مَا غْسَلْتْشْ لِيكْ رْجْلِيكْ، مَا غَيْكُونْ عَنْدْكْ حَقّْ مْعَايَ».</div>
<div class="v" id="v9"><span class="vn">9</span> وْهُوَ يْݣُولْ لِيهْ سِمْعَانْ بُطْرُسْ: «آ سِيدِي، غْسَلْ مَاشِي غِيرْ رْجْلِيَّ وَلَكِنْ حْتَّى يْدِّيَّ وْرَاسِي».</div>
<div class="v" id="v10"><span class="vn">10</span> وْݣَالْ لِيهْ يَسُوعْ: «اللِّي غْسَلْ رَاهْ هُوَ نْقِي كُلُّه، مَا مْحْتَاجْ يْغْسَلْ غِيرْ رْجْلِيهْ. وْنْتُمَ رَاكُمْ نْقِيِّينْ، وَلَكِنْ مَاشِي كُلّْكُمْ».</div>
<div class="v" id="v11"><span class="vn">11</span> حِيتْ كَانْ عَارْفْ شْكُونْ اللِّي غَادِي يْسَلّْمُه، وْعْلِيهَا ݣَالْ: «مَاشِي كُلّْكُمْ نْقِيِّينْ».</div>
<div class="v" id="v12"><span class="vn">12</span> <span class="br-p"><br><br></span>وْمْلِّي غْسَلْ لِيهُمْ رْجْلِيهُمْ، وْلْبَسْ لْبَاسُه الْفُوقَانِي وْرْجَعْ ݣْلَسْ فْبْلَاصْتُه، ݣَالْ لِيهُمْ: «وَاشْ فْهَمْتُو آشْ دْرْتْ لِيكُمْ؟<sup class="fnm"><a name="fnm1" href="#fn1">1</a></sup></div>
<div class="v" id="v13"><span class="vn">13</span> نْتُمَ كَتْعَيْطُو عْلِيَّ الْمُعَلِّمْ وْالسِّيّْدْ، عَنْدْكُمْ الْحَقّْ فْهَادْشِّي اللِّي كَتْݣُولُو، حِيتْ أَنَا هَكَّاكْ.</div>
<div class="v" id="v14"><span class="vn">14</span> إِيوَا، إِلَا كْنْتْ أَنَا السِّيّْدْ وْالْمُعَلِّمْ غْسَلْتْ لِيكُمْ رْجْلِيكُمْ، رَاهْ حْتَّى نْتُمَ خَاصّْكُمْ تْغَسْلُو رْجْلِينْ بْعْضِيَّاتْكُمْ.</div>
<div class="v" id="v15"><span class="vn">15</span> وْرَانِي عْطِيتْكُمْ هَادْ الْمْتَالْ بَاشْ حْتَّى نْتُمَ تْدِيرُو كِيفْ دْرْتْ أَنَا مْعَاكُمْ.</div>
<div class="v" id="v16"><span class="vn">16</span> وْنْݣُولْ لِيكُمْ الْحَقّْ: مَا كَايْنْشْ شِي عَبْدْ حْسَنْ مْنْ سِيدُه وْلَا شِي رَسُولْ حْسَنْ مْنْ اللِّي مْصِيفْطُه.<sup class="fnm"><a name="fnm2" href="#fn2">2</a></sup></div>
<div class="v" id="v17"><span class="vn">17</span> وْدَابَا مْلِّي عْرَفْتُو هَادْشِّي، سْعْدَاتْكُمْ إِلَا دْرْتُو بِيهْ.</div>
<div class="v" id="v18"><span class="vn">18</span> مَا كَنْݣُولْشْ هَادْشِّي عْلِيكُمْ كُلّْكُمْ، حِيتْ كَنْعْرَفْ هَادُوكْ اللِّي خْتَارْتْهُمْ. وَلَكِنْ خَاصّْ يْتّْحَقّْقْ الْكْلَامْ اللِّي فْكْتَابْ اللَّهْ وْاللِّي كَيْݣُولْ: هَادَاكْ اللِّي كْلَا مْعَايَ خُبْزِي، وْلَّى ضْدِّي.</div>
<div class="v" id="v19"><span class="vn">19</span> وْأَنَا كَنْݣُولْ لِيكُمْ هَادْشِّي دَابَا قْبَلْ مَا يْجْرَا، بَاشْ مْلِّي يْجْرَا، تْآمْنُو بْلِّي أَنَا هُوَ.</div>
<div class="v" id="v20"><span class="vn">20</span> وْنْݣُولْ لِيكُمْ الْحَقّْ: اللِّي قْبَلْ شِي وَاحْدْ أَنَا مْصِيفْطُه، رَاهْ قْبَلْنِي. وْاللِّي قْبَلْنِي، رَاهْ قْبَلْ اللِّي مْصِيفْطْنِي».<sup class="fnm"><a name="fnm3" href="#fn3">3</a></sup></div>
<div class="v" id="v21"><h2>يَسُوعْ تّْنَبّْأْ بْلِّي يَهُودَا غَادِي يْخُونُه</h2><span class="vn">21</span> <span class="br-p"><br><br></span>وْمْلِّي ݣَالْ يَسُوعْ هَادْشِّي، تْغَيّْرَاتْ خَاطْرُه وْهُوَ يْݣُولْ قُدَّامْ التّْلَامْدْ: «نْݣُولْ لِيكُمْ الْحَقّْ: رَاهْ وَاحْدْ مْنّْكُمْ غَيْسَلّْمْنِي!».</div>
<div class="v" id="v22"><span class="vn">22</span> وْهُمَ يْشُوفُو التّْلَامْدْ فْبَعْضِيَّاتْهُمْ وْكَانُو حَايْرِينْ وْمَا عَارْفِينْشْ عْلَى مْنْ كَيْتّْكَلّْمْ فِيهُمْ.</div>
<div class="v" id="v23"><span class="vn">23</span> وْكَانْ وَاحْدْ مْنْ التّْلَامْدْ اللِّي كَانْ يَسُوعْ كَيْبْغِيهْ، قْرِيبْ مْنْ يَسُوعْ.</div>
<div class="v" id="v24"><span class="vn">24</span> وْشَيّْرْ لِيهْ سِمْعَانْ بُطْرُسْ بَاشْ يْسْوّْلْ يَسُوعْ شْكُونْ اللِّي كَيْقْصَدْ بْكْلَامُه.</div>
<div class="v" id="v25"><span class="vn">25</span> وْتّْكَّا هَادْ التّْلْمِيدْ عْلَى صْدَرْ يَسُوعْ وْسْوّْلُه: «شْكُونْ هُوَ آ سِيدِي؟».</div>
<div class="v" id="v26"><span class="vn">26</span> وْجَاوْبُه يَسُوعْ: «رَاهْ هُوَ اللِّي غَنْغَمّْسْ الدّْغْمَة وْنْعْطِيهَا لِيهْ!». وْهُوَ يْغَمّْسْ الدّْغْمَة وْعْطَاهَا لْيَهُودَا الْإِسْخَرْيُوطِي وَلْدْ سِمْعَانْ.</div>
<div class="v" id="v27"><span class="vn">27</span> وْغِيرْ خْدَا الدّْغْمَة وْهُوَ يْدْخَلْ فِيهْ الشِّيطَانْ، وْݣَالْ لِيهْ يَسُوعْ: «دَاكْشِّي اللِّي غَتْدِيرْ، دِيرُه دْغْيَا».</div>
<div class="v" id="v28"><span class="vn">28</span> وْحْتَّى وَاحْدْ مْنْ هَادُوكْ اللِّي كَانُو ݣَالْسِينْ مْعَاهُمْ، مَا فْهَمْ عْلَاشْ ݣَالْ لِيهْ هَادْ الْكْلَامْ.</div>
<div class="v" id="v29"><span class="vn">29</span> وَلَكِنْ شِي وْحْدِينْ مْنّْهُمْ ضْنُّو بْلِّي يَسُوعْ ݣَالْ لِيهْ يْشْرِي دَاكْشِّي اللِّي مْحْتَاجِينْ لِيهْ لْلْعِيدْ، وْلَا يْعْطِي شِي حَاجَة دْ الْفْلُوسْ لْلْفُقَرَا، حِيتْ يَهُودَا كَانْ هُوَ لَمِينْ دْيَالْ الصّْنْدُوقْ.</div>
<div class="v" id="v30"><span class="vn">30</span> وْغِيرْ كْلَا يَهُودَا الدّْغْمَة وْهُوَ يْخْرَجْ. وْكَانْ اللِّيلْ وْصَلْ.</div>
<div class="v" id="v31"><h2>الْوْصِيَّة الجّْدِيدَة</h2><span class="vn">31</span> <span class="br-p"><br><br></span>وْمْلِّي خْرَجْ يَهُودَا، ݣَالْ يَسُوعْ: «دَابَا بَانْ الْعَزّْ دْيَالْ وَلْدْ الْإِنْسَانْ وْبَانْ الْعَزّْ دْيَالْ اللَّهْ فْوَلْدْ الْإِنْسَانْ.</div>
<div class="v" id="v32"><span class="vn">32</span> وْإِلَا بَانْ الْعَزّْ دْ اللَّهْ فْوَلْدْ الْإِنْسَانْ، رَاهْ اللَّهْ غَيْبَيّْنْ الْعَزّْ دْيَالْ وَلْدْ الْإِنْسَانْ فْالدَّاتْ دْيَالُه، وْغَيْبَيّْنْ الْعَزّْ دْيَالُه دْغْيَا.</div>
<div class="v" id="v33"><span class="vn">33</span> آ وْلِيدَاتِي، رَانِي غَنْبْقَى مْعَاكُمْ غِيرْ وَقْتْ قْلِيلْ، وْرَاكُمْ غَتْقَلّْبُو عْلِيَّ، وْكِيفْ ݣْلْتْ لْلِيهُودْ كَنْݣُولْ لِيكُمْ دَابَا: مَا تْقَدْرُوشْ نْتُمَ تْجِيوْ فِينْ غَنْمْشِي أَنَا.<sup class="fnm"><a name="fnm4" href="#fn4">4</a></sup></div>
<div class="v" id="v34"><span class="vn">34</span> وْرَانِي كَنْوَصِّيكُمْ وْصِيَّة جْدِيدَة: بْغِيوْ بْعْضِيَّاتْكُمْ. وْكِمَا بْغِيتْكُمْ أَنَا، بْغِيوْ حْتَّى نْتُمَ بْعْضِيَّاتْكُمْ.<sup class="fnm"><a name="fnm5" href="#fn5">5</a></sup></div>
<div class="v" id="v35"><span class="vn">35</span> بْهَادْشِّي غَيْعَرْفُو النَّاسْ كُلّْهُمْ بْلِّي رَاكُمْ تْلَامْدِي: إِلَا كْنْتُو كَتْبْغِيوْ بْعْضِيَّاتْكُمْ».</div>
<div class="v" id="v36"><h2>يَسُوعْ كَيْتّْنَبّْأْ بْلِّي بُطْرُسْ غَادِي يْنَكْرُه</h2><span class="vn">36</span> <span class="br-p"><br><br></span>وْݣَالْ لِيهْ سِمْعَانْ بُطْرُسْ: «آ سِيدِي، فِينْ غَتْمْشِي؟» وْجَاوْبُه يَسُوعْ: «الْبْلَاصَة فِينْ غَنْمْشِي دَابَا مَا غَتْقْدَرْشْ تّْبَعْنِي لِيهَا، وَلَكِنْ مْنْ بَعْدْ غَتّْبَعْنِي».</div>
<div class="v" id="v37"><span class="vn">37</span> وْهُوَ يْݣُولْ لِيهْ بُطْرُسْ: «عْلَاشْ آ سِيدِي مَا نْقْدَرْشْ نْتْبْعَكْ دَابَا؟ رَانِي مُوجُودْ نْمُوتْ عْلَى وْدّْكْ!».</div>
<div class="v" id="v38"><span class="vn">38</span> وْجَاوْبُه يَسُوعْ: «وَاشْ نْتَ بْالصَّحْ مُوجُودْ تْمُوتْ عْلَى وْدِّي؟ نْݣُولْ لِيكْ الْحَقّْ: مَا غَيْجِي فِينْ يْصِيحْ الْفْرُّوجْ حْتَّى تْنْكَرْنِي تْلَاتَة دْ الْمَرَّاتْ».</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->لوقا ٢٢‏:٢٧<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->متى ١٠‏:٢٤؛ لوقا ٦‏:٤٠؛ يوحنا ١٥‏:٢٠<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->متى ١٠‏:٤٠؛ مرقس ٩‏:٣٧؛ لوقا ٩‏:٤٨؛ ١٠‏:١٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->يوحنا ٧‏:٣٤<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->يوحنا ١٥‏:١٢‏،١٧؛ ١يوحنا ٣‏:٢٣؛ ٢يوحنا ٥<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>