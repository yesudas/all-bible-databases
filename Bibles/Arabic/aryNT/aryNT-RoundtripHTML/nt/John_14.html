<html><head>
<meta http-equiv="Content-Type" content="text/html;charset=utf-8" />
<title>John 14 &ndash; يُوحَنَّا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 14);">
<div id="navbar"><a href="../index.html">الترجمة المغربية القياسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_12.html">12</a> <a href="John_13.html">13</a> <b>14</b> <a href="John_15.html">15</a> <a href="John_16.html">16</a> ... <a href="John_21.html">21</a> </div><hr>
<h1>John 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ هُوَ الطّْرِيقْ وْالْحَقّْ وْالْحَيَاةْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ رْبَعْطَاشْ</b></span> <span class="br-p"><br><br></span>«بْلَا مَا يْتْشَوّْشْ قَلْبْكُمْ. نْتُمَ كَتْآمْنُو بْاللَّهْ، إِيوَا آمْنُو بِيَّ حْتَّى أَنَا.</div>
<div class="v" id="v2"><span class="vn">2</span> فْدَارْ بَّا كَايْنِينْ بْيُوتْ كْتَارْ، وْكُونْ مَا كَانُوشْ، وَاشْ كْنْتْ غَادِي نْݣُولْ لِيكُمْ بْلِّي غَنْمْشِي نْوَجّْدْ لِيكُمْ بْلَاصَة؟</div>
<div class="v" id="v3"><span class="vn">3</span> وْمْلِّي نْمْشِي وْنْوَجّْدْ لِيكُمْ الْبْلَاصَة، غَنْرْجَعْ وْنْدِّيكُمْ مْعَايَ، بَاشْ فِينْ مَا كْنْتْ أَنَا تْكُونُو حْتَّى نْتُمَ.</div>
<div class="v" id="v4"><span class="vn">4</span> وْرَاكُمْ كَتْعَرْفُو فِينْ غَنْمْشِي، وْكَتْعَرْفُو الطّْرِيقْ».</div>
<div class="v" id="v5"><span class="vn">5</span> وْهُوَ يْݣُولْ لِيهْ تُومَا: «آ سِيدِي، حْنَا مَا كَنْعَرْفُوشْ فِينْ غَتْمْشِي، إِيوَا كِيفَاشْ نْقَدْرُو نْعَرْفُو الطّْرِيقْ؟».</div>
<div class="v" id="v6"><span class="vn">6</span> وْݣَالْ لِيهْ يَسُوعْ: «أَنَا هُوَ الطّْرِيقْ وْالْحَقّْ وْالْحَيَاةْ، حْتَّى وَاحْدْ مَا يْقْدَرْ يْجِي لْعَنْدْ الْآبْ بْلَا بِيَّ.</div>
<div class="v" id="v7"><span class="vn">7</span> وْكُونْ عْرَفْتُونِي، كُونْ عْرَفْتُو بَّا حْتَّى هُوَ، وْمْنْ دَابَا رَاكُمْ كَتْعَرْفُوهْ وْرَاكُمْ شْفْتُوهْ».</div>
<div class="v" id="v8"><span class="vn">8</span> وْهُوَ يْݣُولْ لِيهْ فِيلُبُّسْ: «آ سِيدِي، وْرِّينَا الْآبْ وْبَرَكَا عْلِينَا!».</div>
<div class="v" id="v9"><span class="vn">9</span> وْݣَالْ لِيهْ يَسُوعْ: «وَاشْ أَنَا مْعَاكُمْ هَادْ الْمُدَّة كُلّْهَا وْمَا عْرَفْتِينِيشْ آ فِيلُبُّسْ! رَاهْ اللِّي شَافْنِي شَافْ الْآبْ، إِيوَا كِيفَاشْ كَتْݣُولْ لِيَّ وْرِّينَا الْآبْ؟</div>
<div class="v" id="v10"><span class="vn">10</span> وَاشْ مَا كَتْآمْنْشْ بْلِّي أَنَا فْالْآبْ وْالْآبْ فِيَّ؟ رَاهْ الْكْلَامْ اللِّي كَنْتّْكَلّْمْ مْعَاكُمْ بِيهْ مَا كَنْݣُولُوشْ مْنْ رَاسِي، وَلَكِنْ الْآبْ اللِّي فِيَّ هُوَ اللِّي كَيْدِيرْ هَادْ الْأَعْمَالْ.</div>
<div class="v" id="v11"><span class="vn">11</span> تِيقُو بِيَّ مْلِّي كَنْݣُولْ بْلِّي أَنَا فْالْآبْ وْالْآبْ فِيَّ، وْلَا تِيقُو بِيَّ غِيرْ عْلَى وْدّْ الْأَعْمَالْ اللِّي كَنْدِيرْ.</div>
<div class="v" id="v12"><span class="vn">12</span> نْݣُولْ لِيكُمْ الْحَقّْ: اللِّي كَيْآمْنْ بِيَّ، رَاهْ الْأَعْمَالْ اللِّي كَنْدِيرْهُمْ أَنَا حْتَّى هُوَ غَيْدِيرْهُمْ، وْغَيْدِيرْ كْتَرْ مْنّْهُمْ، عْلَاحْقَّاشْ أَنَا غَنْمْشِي عَنْدْ الْآبْ.</div>
<div class="v" id="v13"><span class="vn">13</span> وْݣَاعْ دَاكْشِّي اللِّي غَتْطْلْبُوهْ بْالْإِسْمْ دْيَالِي غَنْدِيرُه، بَاشْ يْتّْعْطَى الْعَزّْ لْلْآبْ بْالْوَلْدْ.</div>
<div class="v" id="v14"><span class="vn">14</span> إِلَا طْلَبْتُو شِي حَاجَة بْالْإِسْمْ دْيَالِي، رَانِي غَنْدِيرْهَا».</div>
<div class="v" id="v15"><h2>يَسُوعْ كَيْقَاوْلْ التّْلَامْدْ بَاشْ يْصِيفْطْ الرُّوحْ الْقُدُسْ</h2><span class="vn">15</span> <span class="br-p"><br><br></span>«إِلَا كْنْتُو كَتْبْغِيوْنِي، إِيوَا دِيرُو بْالْوْصِيَّاتْ دْيَالِي.</div>
<div class="v" id="v16"><span class="vn">16</span> وْأَنَا غَنْطْلَبْ مْنْ الْآبْ وْغَيْعْطِيكُمْ مُعِينْ آخُرْ، بَاشْ يْبْقَى مْعَاكُمْ عْلَى الدّْوَامْ،</div>
<div class="v" id="v17"><span class="vn">17</span> هُوَ رُوحْ الْحَقّْ اللِّي مَا قَدْرُوشْ نَاسْ الدّْنْيَا يْقْبْلُوهْ، حِيتْ مَا كَيْشُوفُوهْشْ وْمَا كَيْعَرْفُوهْشْ. وَلَكِنْ نْتُمَ رَاكُمْ كَتْعَرْفُوهْ، عْلَاحْقَّاشْ سَاكْنْ مْعَاكُمْ وْغَادِي يْكُونْ فِيكُمْ.</div>
<div class="v" id="v18"><span class="vn">18</span> مَا غَنْخَلِّيكُمْشْ يْتَامَى، رَانِي غَنْرْجَعْ لْعَنْدْكُمْ.</div>
<div class="v" id="v19"><span class="vn">19</span> مْنْ دَابَا شْوِيَّة نَاسْ الدّْنْيَا مَا غَيْبْقَاوْشْ يْشُوفُونِي، وَلَكِنْ نْتُمَ غَتْشُوفُونِي. وْحِيتْ أَنَا حَيّْ، حْتَّى نْتُمَ غَتْحْيَاوْ.</div>
<div class="v" id="v20"><span class="vn">20</span> فْدَاكْ النّْهَارْ غَادِي تْعَرْفُو بْلِّي أَنَا فْالْآبْ وْنْتُمَ فِيَّ وْأَنَا فِيكُمْ.</div>
<div class="v" id="v21"><span class="vn">21</span> رَاهْ اللِّي عَنْدُه الْوْصِيَّاتْ دْيَالِي وْكَيْدِيرْ بِيهُمْ هُوَ اللِّي كَيْبْغِينِي، وْاللِّي كَيْبْغِينِي غَيْبْغِيهْ بَّا، وْأَنَا غَنْبْغِيهْ وْغَنْبَيّْنْ لِيهْ رَاسِي».</div>
<div class="v" id="v22"><span class="vn">22</span> <span class="br-p"><br><br></span>وْهُوَ يْسْوّْلُه يَهُودَا، مَاشِي يَهُودَا الْإِسْخَرْيُوطِي: «آ سِيدِي، آشْنُو جْرَا حْتَّى بْغِيتِي تْبَيّْنْ لِينَا رَاسْكْ وْمَا تْبَيّْنُوشْ لْنَاسْ الدّْنْيَا؟».</div>
<div class="v" id="v23"><span class="vn">23</span> وْجَاوْبُه يَسُوعْ وْݣَالْ لِيهْ: «إِلَا بْغَانِي شِي حَدّْ، غَيْدِيرْ بْكْلَامِي، وْرَاهْ بَّا غَادِي يْبْغِيهْ، وْغَنْجِيوْ لْعَنْدُه وْغَنْبْنِيوْ السُّكْنَى دْيَالْنَا وْنْسَكْنُو مْعَاهْ.</div>
<div class="v" id="v24"><span class="vn">24</span> وْاللِّي مَا كَيْبْغِينِيشْ، مَا كَيْدِيرْشْ بْكْلَامِي، وْهَادْ الْكْلَامْ اللِّي كَتْسَمْعُوهْ رَاهْ مَاشِي دْيَالِي وَلَكِنْ رَاهْ هُوَ كْلَامْ الْآبْ اللِّي صِيفْطْنِي.</div>
<div class="v" id="v25"><span class="vn">25</span> ݣَاعْ هَادْشِّي ݣْلْتُه لِيكُمْ وْأَنَا مْعَاكُمْ.</div>
<div class="v" id="v26"><span class="vn">26</span> وَلَكِنْ الْمُعِينْ اللِّي هُوَ الرُّوحْ الْقُدُسْ، اللِّي غَيْصِيفْطُه الْآبْ بْالْإِسْمْ دْيَالِي، رَاهْ هُوَ اللِّي غَيْعَلّْمْكُمْ كُلّْشِي وْيْفَكّْرْكُمْ بْكُلّْ مَا ݣْلْتْ لِيكُمْ.</div>
<div class="v" id="v27"><span class="vn">27</span> <span class="br-p"><br><br></span>الْهْنَا كَنْخَلِّي لِيكُمْ، الْهْنَا دْيَالِي كَنْعْطِيكُمْ، مَاشِي كِيفْ كَتْعْطِي الدّْنْيَا كَنْعْطِيكُمْ أَنَا. بْلَا مَا يْتْشَوّْشْ قَلْبْكُمْ وْبْلَا مَا تّْخَلْعُو.</div>
<div class="v" id="v28"><span class="vn">28</span> رَاكُمْ سْمَعْتُو بْلِّي ݣْلْتْ لِيكُمْ: أَنَا غَنْمْشِي وْغَنْعَاوْدْ نْرْجَعْ لِيكُمْ، كُونْ كْنْتُو كَتْبْغِيوْنِي كُونْ رَاكُمْ فْرَحْتُو مْلِّي ݣْلْتْ أَنَا غَنْمْشِي عَنْدْ الْآبْ، حِيتْ الْآبْ فْضَلْ مْنِّي.</div>
<div class="v" id="v29"><span class="vn">29</span> هَانِي عْلَمْتْكُمْ بْهَادْشِّي دَابَا قْبَلْ مَا يْجْرَا، بَاشْ مْلِّي يْجْرَا، تْآمْنُو.</div>
<div class="v" id="v30"><span class="vn">30</span> مَا غَنْتّْكَلّْمْشْ مْعَاكُمْ تَانِي بْزَّافْ، حِيتْ الرَّئِيسْ دْيَالْ هَادْ الدّْنْيَا جَايْ وْمَا يْقْدَرْشْ يْحْكَمْ فِيَّ،</div>
<div class="v" id="v31"><span class="vn">31</span> وَلَكِنْ هَادْشِّي غَيْجْرَا بَاشْ يْعَرْفُو نَاسْ الدّْنْيَا بْلِّي رَانِي كَنْبْغِي الْآبْ وْكَنْدِيرْ دَاكْشِّي اللِّي وْصَّانِي بِيهْ. يَالَّاهْ، نُوضُو نْمْشِيوْ مْنْ هْنَا».</div>
</div>
<!-- PARSED ABOVE; EDITING MAY BREAK PARSER -->
</body></html>