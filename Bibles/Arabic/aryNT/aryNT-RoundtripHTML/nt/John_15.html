<html><head>
<meta http-equiv="Content-Type" content="text/html;charset=utf-8" />
<title>John 15 &ndash; يُوحَنَّا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 15);">
<div id="navbar"><a href="../index.html">الترجمة المغربية القياسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_13.html">13</a> <a href="John_14.html">14</a> <b>15</b> <a href="John_16.html">16</a> <a href="John_17.html">17</a> ... <a href="John_21.html">21</a> </div><hr>
<h1>John 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ هُوَ الدَّالْيَة الْحْقِيقِيَّة</h2><span class="vn">1</span> <span class="css" style="font-style: italic; myBibleType=note"><b>الْفَصْلْ خْمْسْطَاشْ</b></span> <span class="br-p"><br><br></span>«أَنَا هُوَ الدَّالْيَة الْحْقِيقِيَّة وْبَّا هُوَ الجّْنَايْنِي.</div>
<div class="v" id="v2"><span class="vn">2</span> كُلّْ عَرْشْ فِيَّ مَا كَيْعْطِيشْ الْغْلَّة كَيْقْطْعُه، وْكُلّْ عَرْشْ فِيَّ كَيْعْطِي الْغْلَّة كَيْنَقِّيهْ بَاشْ يْعْطِي غْلَّة كْتَرْ.</div>
<div class="v" id="v3"><span class="vn">3</span> نْتُمَ دَابَا رَاكُمْ نْقِيِّينْ بْفْضَلْ الْكْلَامْ اللِّي تّْكَلّْمْتْ مْعَاكُمْ بِيهْ.</div>
<div class="v" id="v4"><span class="vn">4</span> إِيوَا تْبْتُو فِيَّ وْأَنَا فِيكُمْ. رَاهْ كِمَا الْعَرْشْ مَا كَيْقْدَرْشْ يْعْطِي الْغْلَّة بُوحْدُه إِلَا مَا كَانْشْ تَابْتْ فْالدَّالْيَة، هَكَّا حْتَّى نْتُمَ مَا تْقَدْرُوشْ تْعْطِيوْ الْغْلَّة إِلَا مَا تْبْتُّوشْ فِيَّ.</div>
<div class="v" id="v5"><span class="vn">5</span> أَنَا الدَّالْيَة وْنْتُمَ الْعْرُوشْ. اللِّي تْبَتْ فِيَّ وْأَنَا فِيهْ رَاهْ هُوَ اللِّي غَيْعْطِي غْلَّة كْتِيرَة، حِيتْ رَاكُمْ بْلَا بِيَّ مَا تْقَدْرُو تْدِيرُو حْتَّى حَاجَة.</div>
<div class="v" id="v6"><span class="vn">6</span> وْإِلَا كَانْ شِي وَاحْدْ مَا تَابْتْشْ فِيَّ غَيْتّْرْمَى عْلَى بْرَّا بْحَالْ الْعَرْشْ وْغَيْيْبَسْ، وْغَيْجَمْعُوهْ وْغَيْرْمِيوْهْ فْالْعَافْيَة وْيْتّْحْرَقْ.</div>
<div class="v" id="v7"><span class="vn">7</span> وَلَكِنْ إِلَا تْبَتُّو فِيَّ وْتْبَتْ كْلَامِي فِيكُمْ، طْلْبُو اللِّي بْغِيتُو وْرَاهْ غَيْكُونْ لِيكُمْ.</div>
<div class="v" id="v8"><span class="vn">8</span> وْبْهَادْشِّي كَيْتّْعْطَى الْعَزّْ لْبَّا: مْلِّي تْعْطِيوْ غْلَّة كْتِيرَة وْتْكُونُو تْلَامْدِي.</div>
<div class="v" id="v9"><span class="vn">9</span> كِمَا بْغَانِي الْآبْ، هَكَّا حْتَّى أَنَا بْغِيتْكُمْ، إِيوَا تْبْتُو فْمْحَبّْتِي.</div>
<div class="v" id="v10"><span class="vn">10</span> إِلَا دْرْتُو بْالْوْصِيَّاتْ دْيَالِي غَادِي تّْبْتُو فْمْحَبّْتِي، كِمَا دْرْتْ أَنَا بْوْصِيَّاتْ بَّا وْتَابْتْ فْمْحَبّْتُه.</div>
<div class="v" id="v11"><span class="vn">11</span> <span class="br-p"><br><br></span>ݣْلْتْ لِيكُمْ هَادْشِّي بَاشْ تْتْبَتْ الْفَرْحَة دْيَالِي فِيكُمْ وْتْكْمَلْ الْفَرْحَة دْيَالْكُمْ.</div>
<div class="v" id="v12"><span class="vn">12</span> وْهَادِي هِيَ وْصِيْتِي: بْغِيوْ بْعْضِيَّاتْكُمْ كِمَا أَنَا كَنْبْغِيكُمْ.<sup class="fnm"><a name="fnm1" href="#fn1">1</a></sup></div>
<div class="v" id="v13"><span class="vn">13</span> رَاهْ مَا كَايْنَاشْ شِي مْحَبَّة كْبَرْ مْنْ هَادْ الْمْحَبَّة الْكْبِيرَة: يْوْهَبْ الْوَاحْدْ حْيَاتُه عْلَى وْدّْ اللِّي كَيْبْغِيهُمْ.</div>
<div class="v" id="v14"><span class="vn">14</span> نْتُمَ رَاكُمْ حْبَابِي إِلَا دْرْتُو دَاكْشِّي اللِّي كَنْوَصِّيكُمْ بِيهْ.</div>
<div class="v" id="v15"><span class="vn">15</span> مْنْ دَابَا مَا غَنْعَاوْدْشْ نْسَمِّيكُمْ عْبِيدْ، حِيتْ الْعَبْدْ مَا كَيْعْرَفْشْ آشْ كَيْدِيرْ سِيدُه، وَلَكِنْ دْرْتْكُمْ حْبَابِي، حِيتْ خَبّْرْتْكُمْ بْكُلّْ مَا سْمَعْتْ مْنْ بَّا.</div>
<div class="v" id="v16"><span class="vn">16</span> مَاشِي نْتُمَ اللِّي خْتَارْتُونِي، وَلَكِنْ أَنَا اللِّي خْتَارْتْكُمْ وْكَلّْفْتْكُمْ بَاشْ تْمْشِيوْ وْتْجِيبُو الْغْلَّة، وْغَلّْتْكُمْ تْدُومْ، وْالْآبْ غَيْعْطِيكُمْ كُلّْ مَا كَتْطْلْبُو بْالْإِسْمْ دْيَالِي.</div>
<div class="v" id="v17"><span class="vn">17</span> وْاللِّي كَنْوَصِّيكُمْ عْلِيهْ هُوَ تْبْغِيوْ بْعْضِيَّاتْكُمْ».</div>
<div class="v" id="v18"><h2>الْكُرْهْ دْيَالْ نَاسْ الدّْنْيَا لْيَسُوعْ وْلْتْلَامْدُه</h2><span class="vn">18</span> <span class="br-p"><br><br></span>«إِلَا كَانُو نَاسْ الدّْنْيَا كَيْكَرْهُوكُمْ، خَاصّْكُمْ تْعَرْفُو بْلِّي رَاهُمْ كْرْهُونِي قْبَلْ مْنّْكُمْ.</div>
<div class="v" id="v19"><span class="vn">19</span> كُونْ كْنْتُو مْنْ الدّْنْيَا، كُونْ رَاهْ النَّاسْ دْيَالْهَا كَيْبْغِيوْكُمْ بْحَالْ مَّالِيهَا. وَلَكِنْ حِيتْ نْتُمَ مَاشِي مْنْ الدّْنْيَا، وْأَنَا اللِّي خْتَارْتْكُمْ مْنْ وَسْطْ النَّاسْ دْيَالْهَا، رَاهْ عْلَى هَادْشِّي نَاسْ الدّْنْيَا كَيْكَرْهُوكُمْ.</div>
<div class="v" id="v20"><span class="vn">20</span> تْفَكّْرُو الْكْلَامْ اللِّي ݣْلْتُه لِيكُمْ: رَاهْ الْعَبْدْ مَا هُوَّاشْ حْسَنْ مْنْ سِيدُه. إِلَا كَانُو كَيْتّْعَدَّاوْ عْلِيَّ رَاهْ غَادِي يْتّْعَدَّاوْ عْلِيكُمْ حْتَّى نْتُمَ، وْإِلَا كَانُو كَيْدِيرُو بْكْلَامِي رَاهْ غَادِي يْدِيرُو بْكْلَامْكُمْ حْتَّى نْتُمَ.<sup class="fnm"><a name="fnm2" href="#fn2">2</a></sup></div>
<div class="v" id="v21"><span class="vn">21</span> وَلَكِنْ رَاهْ هُمَ غَيْدِيرُو لِيكُمْ هَادْشِّي كُلُّه عْلَى وْدّْ الْإِسْمْ دْيَالِي، عْلَاحْقَّاشْ مَا كَيْعَرْفُوشْ هَادَاكْ اللِّي صِيفْطْنِي.</div>
<div class="v" id="v22"><span class="vn">22</span> كُونْ مَا جِيتْشْ وْمَا هْضَرْتْشْ مْعَاهُمْ، كُونْ مَا بْقَى عْلِيهُمْ دَنْبْ. وَلَكِنْ دَابَا مَا بْقَاتْ عَنْدْهُمْ سْبَّة عْلَى دْنُوبْهُمْ.</div>
<div class="v" id="v23"><span class="vn">23</span> اللِّي كَيْكْرَهْنِي كَيْكْرَهْ بَّا حْتَّى هُوَ.</div>
<div class="v" id="v24"><span class="vn">24</span> كُونْ غِيرْ مَا دَرْتْشْ بِينَاتْهُمْ الْمُعْجِزَاتْ اللِّي مَا دَارْهَا حَدّْ مْنْ غِيرِي، كُونْ مَا بْقَى عْلِيهُمْ دَنْبْ، وَلَكِنْ دَابَا وَاخَّا شَافُو هَادُوكْ الْمُعْجِزَاتْ رَاهُمْ كْرْهُونِي أَنَا وْبَّا.</div>
<div class="v" id="v25"><span class="vn">25</span> وَلَكِنْ هَادْشِّي جْرَا بَاشْ يْتّْحَقّْقْ الْكْلَامْ اللِّي مْكْتُوبْ فْالشّْرَعْ دْيَالْهُمْ: رَاهْ هُمَ كْرْهُونِي بْلَا سْبَّة.</div>
<div class="v" id="v26"><span class="vn">26</span> <span class="br-p"><br><br></span>وْمْلِّي يْجِي الْمُعِينْ اللِّي غَادِي نْصِيفْطُه مْنْ عَنْدْ الْآبْ، رُوحْ الْحَقّْ اللِّي كَيْخْرُجْ مْنْ الْآبْ، رَاهْ غَادِي يْشْهَدْ لِيَّ.</div>
<div class="v" id="v27"><span class="vn">27</span> وْغَادِي تْشَهْدُو لِيَّ حْتَّى نْتُمَ، حِيتْ رَاكُمْ مْعَايَ مْنْ اللّْوّْلْ».</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->يوحنا ١٣‏:٣٤؛ ١٥‏:١٧؛ ١يوحنا ٣‏:٢٣؛ ٢يوحنا ٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->متى ١٠‏:٢٤؛ لوقا ٦‏:٤٠؛ يوحنا ١٣‏:١٦<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>