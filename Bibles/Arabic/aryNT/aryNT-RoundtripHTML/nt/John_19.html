<html><head>
<meta http-equiv="Content-Type" content="text/html;charset=utf-8" />
<title>John 19 &ndash; يُوحَنَّا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 19);">
<div id="navbar"><a href="../index.html">الترجمة المغربية القياسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_17.html">17</a> <a href="John_18.html">18</a> <b>19</b> <a href="John_20.html">20</a> <a href="John_21.html">21</a> </div><hr>
<h1>John 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="css" style="font-style: italic; myBibleType=note"><b>الْفَصْلْ تْسَعْطَاشْ</b></span> <span class="br-p"><br><br></span>وْمْنْ بَعْدْ دَّا بِيلَاطُسْ يَسُوعْ وْضَرْبُه.</div>
<div class="v" id="v2"><span class="vn">2</span> وْضْفْرُو الْعَسْكَرْ تَاجْ دْيَالْ الشُّوكْ وْحَطُّوهْ عْلَى رَاسُه، وْلَبّْسُوهْ سْلْهَامْ مْدَادِي،</div>
<div class="v" id="v3"><span class="vn">3</span> وْبْدَاوْ كَيْقَرّْبُو لْعَنْدُه وْكَيْݣُولُو لِيهْ: «السّْلَامْ عْلِيكْ آ مَلِكْ لِيهُودْ!» وْكَيْصَرْفْقُوهْ.</div>
<div class="v" id="v4"><span class="vn">4</span> وْخْرَجْ بِيلَاطُسْ مَرَّة خْرَى عْلَى بْرَّا وْݣَالْ لِيهُمْ: «هَانِي غَنْخَرّْجُه لِيكُمْ بَاشْ تْعَرْفُو بْلِّي مَا لْقِيتْ عْلِيهْ حْتَّى شِي تُهْمَة».</div>
<div class="v" id="v5"><span class="vn">5</span> وْخْرَجْ يَسُوعْ عْلَى بْرَّا وْعْلَى رَاسُه تَاجْ دْيَالْ الشُّوكْ وْلَابْسْ سْلْهَامْ مْدَادِي، وْݣَالْ لِيهُمْ بِيلَاطُسْ: «هَا هُوَ هَادْ الرَّاجْلْ!».</div>
<div class="v" id="v6"><span class="vn">6</span> وْمْلِّي شَافُوهْ الرُّؤَسَا دْ رْجَالْ الدِّينْ وْالْحَرَسْ، غَوّْتُو وْݣَالُو: «صْلْبُه! صْلْبُه!». وْرَدّْ عْلِيهُمْ بِيلَاطُسْ: «دِّيوْهْ نْتُمَ وْصَلْبُوهْ، حِيتْ أَنَا مَا لْقِيتْ عْلِيهْ حْتَّى شِي تُهْمَة».</div>
<div class="v" id="v7"><span class="vn">7</span> <span class="br-p"><br><br></span>وْجَاوْبُوهْ لِيهُودْ: «عَنْدْنَا الشّْرَعْ، وْعْلَى حْسَابْ الشّْرَعْ خَاصُّه يْمُوتْ، حِيتْ رَدّْ رَاسُه وَلْدْ اللَّهْ».</div>
<div class="v" id="v8"><span class="vn">8</span> وْمْلِّي سْمَعْ بِيلَاطُسْ هَادْ الْكْلَامْ، زَادْ خَافْ.</div>
<div class="v" id="v9"><span class="vn">9</span> وْعَاوْدْ دْخَلْ لْلْقْصَرْ دْيَالُه وْسْوّْلْ يَسُوعْ: «مْنِينْ نْتَ؟»، وَلَكِنْ يَسُوعْ مَا عْطَاهْ حْتَّى شِي جْوَابْ.</div>
<div class="v" id="v10"><span class="vn">10</span> وْهُوَ يْݣُولْ لِيهْ بِيلَاطُسْ: «وَاشْ مَا غَادِيشْ تْهْضَرْ مْعَايَ؟ وَاشْ مَا كَتْعْرَفْشْ بْلِّي رَاهْ عَنْدِي السُّلْطَة بَاشْ نْطَلْقْكْ وْعَنْدِي السُّلْطَة بَاشْ نْصَلْبْكْ؟».</div>
<div class="v" id="v11"><span class="vn">11</span> وْجَاوْبُه يَسُوعْ: «مَا عَنْدْكْ حْتَّى سُلْطَة عْلِيَّ مْنْ غِيرْ إِلَا تّْعْطَاتْ لِيكْ مْنْ الْفُوقْ. عْلَى هَادْشِّي رَاهْ هَادَاكْ اللِّي سَلّْمْنِي لِيكْ، الدَّنْبْ دْيَالُه كْبَرْ».</div>
<div class="v" id="v12"><span class="vn">12</span> وْمْنْ هَادَاكْ الْوَقْتْ وْبِيلَاطُسْ بَاغِي يْطْلَقْ يَسُوعْ، وَلَكِنْ لِيهُودْ كَانُو كَيْغَوّْتُو وْكَيْݣُولُو: «إِلَا طْلَقْتِي هَادْ الرَّاجْلْ غَتْكُونْ ضْدّْ قَيْصَرْ، حِيتْ كُلّْ مْنْ كَيْدِيرْ رَاسُه مَلِكْ، رَاهْ ضْدّْ قَيْصَرْ!».</div>
<div class="v" id="v13"><span class="vn">13</span> <span class="br-p"><br><br></span>وْمْلِّي سْمَعْ بِيلَاطُسْ هَادْ الْكْلَامْ، آمْرْ بَاشْ يْخَرّْجُو يَسُوعْ، وْݣْلَسْ عْلَى الْكُرْسِي دْ الْحُكْمْ فْوَاحْدْ الْمُوضْعْ كَيْݣُولُو لِيهْ الْبَلَاطْ، وْبْاللُّغَة الْعِبْرِيَّة كَيْسَمِّيوْهْ جَبَّاتَا.</div>
<div class="v" id="v14"><span class="vn">14</span> وْدَاكْ النّْهَارْ كَانُو كَيْوَجّْدُو لْعِيدْ الْفِصْحْ، وْكَانْتْ السَّاعَة قْرِيبَة لْلطّْنَاشْ، وْهُوَ يْݣُولْ بِيلَاطُسْ لْلِيهُودْ: «هَا هُوَ الْمَلِكْ دْيَالْكُمْ!».</div>
<div class="v" id="v15"><span class="vn">15</span> وْهُمَ يْغَوّْتُو: «دِّيهْ! دِّيهْ! صْلْبُه!». وْسْوّْلْهُمْ بِيلَاطُسْ: «وَاشْ غَنْصْلَبْ الْمَلِكْ دْيَالْكُمْ؟». وْجَاوْبُوهْ الرُّؤَسَا دْ رْجَالْ الدِّينْ: «مَا عَنْدْنَا حْتَّى شِي مَلِكْ مْنْ غِيرْ قَيْصَرْ!».</div>
<div class="v" id="v16"><span class="vn">16</span> وْدِيكْ السَّاعَة عْطَاهْ لِيهُمْ بِيلَاطُسْ بَاشْ يْصَلْبُوهْ. <span class="br-p"><br><br></span>وْشْدُّو الْعَسْكَرْ يَسُوعْ وْدَّاوْهْ.</div>
<div class="v" id="v17"><h2>يَسُوعْ كَيْتّْصْلَبْ</h2><span class="vn">17</span> وْخْرَجْ وْهُوَ هَازّْ الصّْلِيبْ دْيَالُه لْلْمُوضْعْ اللِّي سْمِيتُه الْجُمْجُمَة، وْكَيْسَمِّيوْهْ بْاللُّغَة الْعِبْرِيَّة الْجُلْجُتَة.</div>
<div class="v" id="v18"><span class="vn">18</span> وْتْمَّ صَلْبُوهْ، وْصَلْبُو مْعَاهْ جُوجْ خْرِينْ، وَاحْدْ عْلَى لِيمْنْ وْلَاخُرْ عْلَى لِيسْرْ، وْيَسُوعْ فْالْوَسْطْ.</div>
<div class="v" id="v19"><span class="vn">19</span> وْكْتَبْ بِيلَاطُسْ وَاحْدْ اللُّوحَة وْآمْرْ بَاشْ تْتْعَلّْقْ فُوقْ الصّْلِيبْ، وْكَانْ مْكْتُوبْ فِيهَا: «يَسُوعْ النَّاصِرِي مَلِكْ لِيهُودْ».</div>
<div class="v" id="v20"><span class="vn">20</span> وْبْزَّافْ دْ لِيهُودْ قْرَاوْ هَادْ اللُّوحَة، حِيتْ الْمُوضْعْ اللِّي تّْصْلَبْ فِيهْ يَسُوعْ كَانْ قْرِيبْ مْنْ الْمْدِينَة. وْكَانْتْ مْكْتُوبَة بْاللُّغَة الْعِبْرِيَّة وْاللَّاتِينِيَّة وْالْيُونَانِيَّة.</div>
<div class="v" id="v21"><span class="vn">21</span> وْݣَالُو الرُّؤَسَا دْ رْجَالْ الدِّينْ دْيَالْ لِيهُودْ لْبِيلَاطُسْ: «مَا تْكْتَبْشْ: مَلِكْ لِيهُودْ وَلَكِنْ كْتَبْ: هَادْ الرَّاجْلْ ݣَالْ: أَنَا مَلِكْ لِيهُودْ!».</div>
<div class="v" id="v22"><span class="vn">22</span> وْهُوَ يْجَاوْبْهُمْ بِيلَاطُسْ: «اللِّي كْتَبْتُه رَانِي كْتَبْتُه».</div>
<div class="v" id="v23"><span class="vn">23</span> <span class="br-p"><br><br></span>وْمْنْ بَعْدْ، مْلِّي صْلْبُو الْعَسْكَرْ يَسُوعْ، شْدُّو حْوَايْجُه وْقْسْمُوهُمْ عْلَى رْبْعَة دْ الْقْسْمَاتْ، كُلّْ عَسْكْرِي خْدَا قْسْمَة. وْخْدَاوْ السّْلْهَامْ حْتَّى هُوَ، وْكَانْ كُلُّه طَرْفْ وَاحْدْ مَا مْخَيّْطْشْ.</div>
<div class="v" id="v24"><span class="vn">24</span> وْهُمَ يْݣُولُو لْبَعْضِيَّاتْهُمْ: «بْلَا مَا نْشَرّْݣُوهْ، وَلَكِنْ نْضْرْبُو عْلِيهْ الْعُودْ وْنْشُوفُو فْمْنْ غَيْجِي». وْوْقَعْ هَادْشِّي بَاشْ يْتّْحَقّْقْ الْكْلَامْ اللِّي فْكْتَابْ اللَّهْ وْاللِّي كَيْݣُولْ: «قْسْمُو حْوَايْجِي مْعَ بْعْضِيَّاتْهُمْ وْعْلَى السّْلْهَامْ دْيَالِي ضْرْبُو الْعُودْ». هَادْشِّي اللِّي دَارُو الْعَسْكَرْ.</div>
<div class="v" id="v25"><span class="vn">25</span> <span class="br-p"><br><br></span>وْاللِّي كَانُو وَاقْفِينْ حْدَا صْلِيبْ يَسُوعْ هُمَ: مُّه، وْخَالْتُه، وْمَرْيَمْ مْرَاةْ كِلُوبَا، وْمَرْيَمْ الْمَجْدَلِيَّة.</div>
<div class="v" id="v26"><span class="vn">26</span> وْمْلِّي شَافْ يَسُوعْ مُّه وْالتّْلْمِيدْ اللِّي كَانْ كَيْبْغِيهْ وَاقْفْ حْدَاهَا، ݣَالْ لْمُّه: «آ الْمْرَاة، هَا هُوَ وَلْدْكْ».</div>
<div class="v" id="v27"><span class="vn">27</span> وْمْنْ بَعْدْ ݣَالْ لْلتّْلْمِيدْ دْيَالُه: «هَا هِيَ مُّكْ». وْمْنْ دِيكْ السَّاعَة دَّاهَا التّْلْمِيدْ مْعَاهْ لْدَارُه.</div>
<div class="v" id="v28"><h2>الْمُوتْ دْيَالْ يَسُوعْ</h2><span class="vn">28</span> <span class="br-p"><br><br></span>وْمْنْ بَعْدْ هَادْشِّي شَافْ يَسُوعْ بْلِّي كُلّْشِي كْمَلْ، وْهُوَ يْݣُولْ: «أَنَا عْطْشَانْ»، بَاشْ يْتّْحَقّْقْ دَاكْشِّي اللِّي فْكْتَابْ اللَّهْ.</div>
<div class="v" id="v29"><span class="vn">29</span> وْكَانْ مْحْطُوطْ وَاحْدْ الْغُرَّافْ عَامْرْ بْالْخْلّْ، وْهُمَ يْفَزّْݣُو فِيهْ طَرْفْ دْيَالْ التُّوبْ وْدَارُوهْ فْوَاحْدْ الْعَرْشْ دْيَالْ عَشْبَةْ الزُّوفَا، وْقَرّْبُوهْ لِيهْ لْفُمُّه.</div>
<div class="v" id="v30"><span class="vn">30</span> وْمْلِّي دَاقْ يَسُوعْ الْخَلّْ ݣَالْ: «كُلّْشِي كْمَلْ». وْهُوَ يْحْنِي رَاسُه وْمَاتْ.</div>
<div class="v" id="v31"><span class="vn">31</span> <span class="br-p"><br><br></span>وْحِيتْ كَانْ هَادَا هُوَ النّْهَارْ اللِّي كَيْوَجّْدُو فِيهْ لِيهُودْ لْلسّْبْتْ، وْمَا يْمْكَنْشْ تْبْقَى الدَّاتْ دْيَالْ الرّْجَالْ اللِّي مْصْلُوبِينْ مْعَلّْقَة عْلَى الصّْلِيبْ، حِيتْ السّْبْتْ نْهَارْ كْبِيرْ عَنْدْهُمْ، طْلْبُو مْنْ بِيلَاطُسْ بَاشْ يْهَرّْسْ السِّيݣَانْ دْيَالْ الرّْجَالْ وْيْنَزّْلُو الدَّاتْ دْيَالْهُمْ.</div>
<div class="v" id="v32"><span class="vn">32</span> وْهُمَ يْجِيوْ الْعَسْكَرْ وْهَرّْسُو سِيݣَانْ الرّْجَالْ بْجُوجْ اللِّي مْصْلُوبِينْ مْعَ يَسُوعْ.</div>
<div class="v" id="v33"><span class="vn">33</span> وَلَكِنْ مْلِّي جَاوْ بَاشْ يْهَرّْسُو سِيݣَانْ يَسُوعْ لْقَاوْهْ مَاتْ، وْمَا هَرْسُّوهُمْشْ لِيهْ.</div>
<div class="v" id="v34"><span class="vn">34</span> وَلَكِنْ وَاحْدْ مْنْ هَادُوكْ الْعَسْكَرْ تْقَبْ جَنْبْ يَسُوعْ بْالْحَرْبَة، وْدِيكْ السَّاعَة خْرَجْ مْنُّه الدّْمْ وْالْمَا.</div>
<div class="v" id="v35"><span class="vn">35</span> وْهَادَاكْ اللِّي شَافْ هَادْشِّي، شْهَدْ بِيهْ وْشْهَادْتُه صْحِيحَة، وْهُوَ مْتْيِقّْنْ بْلِّي كَيْݣُولْ الْحَقّْ بَاشْ تْآمْنُو حْتَّى نْتُمَ.</div>
<div class="v" id="v36"><span class="vn">36</span> وْوْقَعْ هَادْشِّي بَاشْ يْتّْحَقّْقْ الْكْلَامْ اللِّي فْكْتَابْ اللَّهْ اللِّي كَيْݣُولْ: «حْتَّى عْضَمْ مْنُّه مَا غَيْتّْهَرّْسْ».</div>
<div class="v" id="v37"><span class="vn">37</span> وْآيَة خْرَى فْكْتَابْ اللَّهْ كَتْݣُولْ: «غَيْشُوفُو فْهَادَاكْ اللِّي تْقْبُو لِيهْ جَنْبُه».<sup class="fnm"><a name="fnm1" href="#fn1">1</a></sup></div>
<div class="v" id="v38"><h2>الدّْفِينْ دْيَالْ يَسُوعْ</h2><span class="vn">38</span> <span class="br-p"><br><br></span>وْمْنْ بَعْدْ هَادْشِّي جَا يُوسْفْ اللِّي مْنْ الرَّامَة، وْاللِّي كَانْ تْلْمِيدْ دْ يَسُوعْ وْمَا مْعْرُوفْشْ عْلَاحْقَّاشْ كَانْ كَيْخَافْ مْنْ لِيهُودْ، وْطْلَبْ مْنْ بِيلَاطُسْ بَاشْ يَاخُدْ الدَّاتْ دْيَالْ يَسُوعْ، وْوَافْقْ بِيلَاطُسْ. وْجَا يُوسْفْ وْخْدَا الدَّاتْ دْيَالْ يَسُوعْ.</div>
<div class="v" id="v39"><span class="vn">39</span> وْجَا حْتَّى نِيقُودِيمُوسْ اللِّي كَانْ جَا مْنْ قْبَلْ لْعَنْدْ يَسُوعْ بْاللِّيلْ، وْجَابْ مْعَاهْ تْقْرِيبًا تْلَاتِينْ كِيلُو دْ الْمَسْكْ الْحُرّْ مْخَلّْطْ بْالْعُودْ.<sup class="fnm"><a name="fnm2" href="#fn2">2</a></sup></div>
<div class="v" id="v40"><span class="vn">40</span> وْهُمَ يَاخْدُو الدَّاتْ دْيَالْ يَسُوعْ وْدَارُوهَا فْالْكْفَنْ وْحَنّْطُوهَا كِمَا كَانْتْ الْعَادَة عَنْدْ لِيهُودْ.</div>
<div class="v" id="v41"><span class="vn">41</span> وْكَانْ فْالْمُوضْعْ اللِّي تّْصْلَبْ فِيهْ يَسُوعْ وَاحْدْ الجّْنَانْ، وْفْهَادْ الجّْنَانْ وَاحْدْ الْقْبَرْ جْدِيدْ عَمّْرْ شِي وَاحْدْ مَا تّْدْفَنْ فِيهْ.</div>
<div class="v" id="v42"><span class="vn">42</span> وْدَارُو يَسُوعْ فْهَادَاكْ الْقْبَرْ حِيتْ قْرِيبْ، وْحِيتْ هَادَاكْ النّْهَارْ نِيتْ كَانُو لِيهُودْ كَيْوَجّْدُو لْلسّْبْتْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->الرؤيا ١‏:٧<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->يوحنا ٣‏:١‏،٢<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>