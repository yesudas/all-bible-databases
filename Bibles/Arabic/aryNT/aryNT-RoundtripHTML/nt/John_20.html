<html><head>
<meta http-equiv="Content-Type" content="text/html;charset=utf-8" />
<title>John 20 &ndash; يُوحَنَّا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 20);">
<div id="navbar"><a href="../index.html">الترجمة المغربية القياسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_18.html">18</a> <a href="John_19.html">19</a> <b>20</b> <a href="John_21.html">21</a> </div><hr>
<h1>John 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ تّْبْعَتْ مْنْ الْمُوتْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ عْشْرِينْ</b></span> <span class="br-p"><br><br></span>وْنْهَارْ الْحَدّْ فْالصّْبَاحْ بْكْرِي، جَاتْ مَرْيَمْ الْمَجْدَلِيَّة لْلْقْبَرْ وْكَانْ بَاقِي الضّْلَامْ، وْهِيَ تْشُوفْ الْحَجْرَة مْحَيّْدَة مْنْ بَابْ الْقْبَرْ.</div>
<div class="v" id="v2"><span class="vn">2</span> وْمْشَاتْ كَتْجْرِي لْعَنْدْ سِمْعَانْ بُطْرُسْ وْالتّْلْمِيدْ لَاخُرْ اللِّي كَانْ كَيْبْغِيهْ يَسُوعْ، وْݣَالْتْ لِيهُمْ: «رَاهْ هْزُّو الدَّاتْ دْيَالْ الرَّبّْ يَسُوعْ مْنْ الْقْبَرْ وْمَا عْرَفْنَاشْ فِينْ دَارُوهَا!».</div>
<div class="v" id="v3"><span class="vn">3</span> وْهُوَ يْخْرَجْ بُطْرُسْ وْالتّْلْمِيدْ لَاخُرْ وْمْشَاوْ لْلْقْبَرْ،</div>
<div class="v" id="v4"><span class="vn">4</span> وْكَانُو بْجُوجْ كَيْجْرِيوْ، وَلَكِنْ التّْلْمِيدْ لَاخُرْ سْبَقْ بُطْرُسْ وْوْصَلْ هُوَ اللّْوّْلْ لْلْقْبَرْ.</div>
<div class="v" id="v5"><span class="vn">5</span> وْطْلّْ وْهُوَ يْبَانْ لِيهْ الْكْفَنْ مْحْطُوطْ فْالْأَرْضْ وَلَكِنْ مَا دْخَلْشْ.</div>
<div class="v" id="v6"><span class="vn">6</span> وْلْحَقْ عْلِيهْ سِمْعَانْ بُطْرُسْ وْدْخَلْ لْلْقْبَرْ وْشَافْ الْكْفَنْ مْحْطُوطْ فْالْأَرْضْ،</div>
<div class="v" id="v7"><span class="vn">7</span> وْالزِّيفْ اللِّي كَانْ عْلَى رَاسْ يَسُوعْ مَا كَانْشْ مْحْطُوطْ مْعَ الْكْفَنْ، وَلَكِنْ كَانْ مْجْمُوعْ فْبْلَاصَة خْرَى بُوحْدُه.</div>
<div class="v" id="v8"><span class="vn">8</span> وْدِيكْ السَّاعَة دْخَلْ حْتَّى التّْلْمِيدْ لَاخُرْ اللِّي وْصَلْ هُوَ اللّْوّْلْ لْلْقْبَرْ، وْشَافْ وْهُوَ يْآمْنْ.</div>
<div class="v" id="v9"><span class="vn">9</span> حِيتْ مَازَالْ مَا كَانُوشْ فَاهْمِينْ الْكْلَامْ اللِّي فْكْتَابْ اللَّهْ، اللِّي كَيْݣُولْ بْلِّي الْمَسِيحْ خَاصُّه يْتّْبْعَتْ مْنْ الْمُوتْ.</div>
<div class="v" id="v10"><span class="vn">10</span> وْرْجْعُو التّْلَامْدْ بْجُوجْ بْحَالْهُمْ.</div>
<div class="v" id="v11"><h2>يَسُوعْ كَيْبَانْ لْمَرْيَمْ الْمَجْدَلِيَّة</h2><span class="vn">11</span> <span class="br-p"><br><br></span>وَلَكِنْ مَرْيَمْ الْمَجْدَلِيَّة، بْقَاتْ وَاقْفَة حْدَا الْقْبَرْ عْلَى بْرَّا كَتْبْكِي. وْمْلِّي كَانْتْ كَتْبْكِي، طْلَّاتْ عْلَى الْقْبَرْ،</div>
<div class="v" id="v12"><span class="vn">12</span> وْهِيَ تْشُوفْ جُوجْ دْ الْمَلَايْكَة لَابْسِينْ حْوَايْجْ بِيضِينْ ݣَالْسِينْ فِينْ كَانْتْ الدَّاتْ دْيَالْ يَسُوعْ مْحْطُوطَة، وَاحْدْ حْدَا الرَّاسْ وْلَاخُرْ حْدَا الرّْجْلِينْ.</div>
<div class="v" id="v13"><span class="vn">13</span> وْهُمَ يْݣُولُو لِيهَا: «آ الْمْرَاة، عْلَاشْ كَتْبْكِي؟»، وْݣَالْتْ لِيهُمْ: «رَاهْ دَّاوْ سِيدِي وْمَا عْرَفْتْشْ فِينْ دَارُوهْ!».</div>
<div class="v" id="v14"><span class="vn">14</span> وْمْلِّي ݣَالْتْ هَادْشِّي، تْلَفّْتَاتْ مُورَاهَا وْهِيَ تْشُوفْ يَسُوعْ وَاقْفْ، وْمَا عْرْفَاتْشْ بْلِّي هُوَ يَسُوعْ.</div>
<div class="v" id="v15"><span class="vn">15</span> وْسْوّْلْهَا: «آ الْمْرَاة، عْلَاشْ كَتْبْكِي؟ وْعْلَى مْنْ كَتْقَلّْبِي؟». وْحْسَابْ لِيهَا وَاشْ هُوَ الجّْنَايْنِي، وْهِيَ تْجَاوْبُه: «آ سِيدِي، إِلَا كْنْتِ نْتَ اللِّي هْزِّيتِيهْ، غِيرْ ݣُولْ لِيَّ فِينْ دْرْتِيهْ وْأَنَا غَنْدِّيهْ».</div>
<div class="v" id="v16"><span class="vn">16</span> وْݣَالْ لِيهَا يَسُوعْ: «آ مَرْيَمْ!». وْهِيَ تْلَفّْتْ وْݣَالْتْ لِيهْ بْالْعِبْرِيَّة: «رَبُّونِي!» -اللِّي كَتْعْنِي آ الْمُعَلِّمْ-.</div>
<div class="v" id="v17"><span class="vn">17</span> وْݣَالْ لِيهَا يَسُوعْ: «مَا تْمْسِّينِيشْ، حِيتْ بَاقِي مَا طْلَعْتْ لْعَنْدْ الْآبْ، وَلَكِنْ سِيرِي لْعَنْدْ خُوتِي وْݣُولِي لِيهُمْ: رَانِي غَادِي نْطْلَعْ لْعَنْدْ بَّا وْبَّاكُمْ، وْإِلَاهِي وْإِلَاهْكُمْ».</div>
<div class="v" id="v18"><span class="vn">18</span> وْرْجْعَاتْ مَرْيَمْ الْمَجْدَلِيَّة وْخَبّْرَاتْ التّْلَامْدْ وْݣَالْتْ لِيهُمْ: «رَانِي شْفْتْ الرَّبّْ»، وْعَاوْدَاتْ لِيهُمْ دَاكْشِّي اللِّي ݣَالْ لِيهَا يَسُوعْ.</div>
<div class="v" id="v19"><h2>يَسُوعْ كَيْبَانْ لْتْلَامْدُه</h2><span class="vn">19</span> <span class="br-p"><br><br></span>وْفْالْعْشِيَّة دْيَالْ نْهَارْ الْحَدّْ، اللِّي هُوَ النّْهَارْ اللّْوّْلْ فْالسِّيمَانَة، كَانُو التّْلَامْدْ مْجْمُوعِينْ فْوَاحْدْ الْبْلَاصَة وْسَادِّينْ الْبِيبَانْ، عْلَاحْقَّاشْ كَانُو خَايْفِينْ مْنْ لِيهُودْ. وْهُوَ يْجِي يَسُوعْ وْوْقَفْ وَسْطْهُمْ وْݣَالْ: «السّْلَامْ عْلِيكُمْ!».</div>
<div class="v" id="v20"><span class="vn">20</span> وْمْلِّي ݣَالْ لِيهُمْ هَادْشِّي وْرَّاهُمْ يْدِّيهْ وْجَنْبُه، وْفْرْحُو التّْلَامْدْ مْلِّي شَافُو الرَّبّْ.</div>
<div class="v" id="v21"><span class="vn">21</span> وْهُوَ يْݣُولْ لِيهُمْ يَسُوعْ عَاوْتَانِي: «السّْلَامْ عْلِيكُمْ! كِمَا صِيفْطْنِي الْآبْ غَادِي نْصِيفْطْكُمْ حْتَّى أَنَا».</div>
<div class="v" id="v22"><span class="vn">22</span> وْمْلِّي ݣَالْ هَادْشِّي، نْفَخْ فِيهُمْ وْݣَالْ لِيهُمْ: «قْبْلُو الرُّوحْ الْقُدُسْ،</div>
<div class="v" id="v23"><span class="vn">23</span> اللِّي غْفَرْتُو لِيهْ دْنُوبُه غَتّْغْفَرْ لِيهْ، وْاللِّي مَا غْفَرْتُوشْ لِيهْ دْنُوبُه مَا غَتّْغْفَرْشْ لِيهْ».<sup class="fnm"><a name="fnm1" href="#fn1">1</a></sup></div>
<div class="v" id="v24"><h2>يَسُوعْ كَيْبَانْ لْتُومَا</h2><span class="vn">24</span> <span class="br-p"><br><br></span>وَلَكِنْ تُومَا، وَاحْدْ مْنْ التّْلَامْدْ الطّْنَاشْ، اللِّي كَيْسَمِّيوْهْ التّْوِيمِي، مَا كَانْشْ مْعَاهُمْ مْلِّي جَا يَسُوعْ.</div>
<div class="v" id="v25"><span class="vn">25</span> وْهُمَ يْݣُولُو لِيهْ التّْلَامْدْ لْخْرِينْ: «رَاهْ شْفْنَا الرَّبّْ!». وْجَاوْبْهُمْ: «إِلَا مَا شْفْتْشْ فْيْدِّيهْ الْأَتَرْ دْيَالْ الْمْسَامْرْ، وْحَطِّيتْ صْبْعِي فْالْأَتَرْ، وْحَطِّيتْ يْدِّي فْجَنْبُه، رَاهْ مَا غَنْآمْنْشْ».</div>
<div class="v" id="v26"><span class="vn">26</span> <span class="br-p"><br><br></span>وْمْنْ بَعْدْ تْمَنْ يَّامْ، كَانُو تْلَامْدْ يَسُوعْ مْجْمُوعِينْ مَرَّة خْرَى وْمْعَاهُمْ تُومَا، وْكَانُو الْبِيبَانْ مْسْدُودِينْ. وْهُوَ يْجِي يَسُوعْ وْوْقَفْ فْالْوَسْطْ، وْݣَالْ لِيهُمْ: «السّْلَامْ عْلِيكُمْ!».</div>
<div class="v" id="v27"><span class="vn">27</span> وْمْنْ بَعْدْ ݣَالْ لْتُومَا: «أَرَا صْبْعْكْ لّْهْنَا وْشُوفْ يْدِّيَّ، وْأَرَا يْدّْكْ حَطّْهَا عْلَى جَنْبِي، وْمَا تْشَكّْشْ وَلَكِنْ كُونْ مُومْنْ».</div>
<div class="v" id="v28"><span class="vn">28</span> وْجَاوْبُه تُومَا وْݣَالْ لِيهْ: «رْبِّي وْإِلَاهِي!».</div>
<div class="v" id="v29"><span class="vn">29</span> وْهُوَ يْݣُولْ لِيهْ يَسُوعْ: «عْلَاحْقَّاشْ شْفْتِينِي آمْنْتِي، وَلَكِنْ سْعْدَاتْ هَادُوكْ اللِّي آمْنُو بْلَا مَا يْشُوفُو».</div>
<div class="v" id="v30"><span class="vn">30</span> <span class="br-p"><br><br></span>وْدَارْ يَسُوعْ بْزَّافْ دْيَالْ الْعَلَامَاتْ خْرِينْ قُدَّامْ تْلَامْدُه مَا تّْكَتْبُوشْ فْهَادْ الْكْتَابْ.</div>
<div class="v" id="v31"><span class="vn">31</span> أَمَّا هَادْ الْكْلَامْ رَاهْ تّْكْتَبْ بَاشْ تْآمْنُو بْلِّي يَسُوعْ هُوَ الْمَسِيحْ وَلْدْ اللَّهْ، وْبَاشْ إِلَا آمْنْتُو تْكُونْ عَنْدْكُمْ حَيَاةْ فْالْإِسْمْ دْيَالُه.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ١٦‏:١٩؛ ١٨‏:١٨<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>