<html><head>
<meta http-equiv="Content-Type" content="text/html;charset=utf-8" />
<title>John 21 &ndash; يُوحَنَّا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 21);">
<div id="navbar"><a href="../index.html">الترجمة المغربية القياسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_19.html">19</a> <a href="John_20.html">20</a> <b>21</b> </div><hr>
<h1>John 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ كَيْبَانْ لْتْلَامْدُه حْدَا بْحَرْ طَبَرِيَّة</h2><span class="vn">1</span> <span class="css" style="font-style: italic; myBibleType=note"><b>الْفَصْلْ وَاحْدْ وْعْشْرِينْ</b></span> <span class="br-p"><br><br></span>وْمْنْ بَعْدْ هَادْشِّي، بَيّْنْ يَسُوعْ رَاسُه مَرَّة خْرَى لْتْلَامْدُه حْدَا بْحَرْ طَبَرِيَّة، وْبْحَالْ هَكَّا بَانْ:</div>
<div class="v" id="v2"><span class="vn">2</span> كَانْ سِمْعَانْ بُطْرُسْ، وْتُومَا اللِّي كَيْسَمِّيوْهْ التّْوِيمِي، وْنَتَنَائِيلْ اللِّي مْنْ قَانَا اللِّي فْالْجَلِيلْ، وْوْلَادْ زَبَدِي، وْجُوجْ خْرِينْ مْنْ تْلَامْدُه، مْجْمُوعِينْ مْعَ بْعْضِيَّاتْهُمْ.</div>
<div class="v" id="v3"><span class="vn">3</span> وْهُوَ يْݣُولْ لِيهُمْ سِمْعَانْ بُطْرُسْ: «أَنَا غَادِي نْمْشِي نْصَيّْدْ». وْݣَالُو لِيهْ: «حْتَّى حْنَا نْمْشِيوْ مْعَاكْ». وْهُمَ يْخَرْجُو وْرْكْبُو فْالْفْلُوكَة دِيكْ السَّاعَة، وْفْدِيكْ اللِّيلَة مَا صَيّْدُو وَالُو.<sup class="fnm"><a name="fnm1" href="#fn1">1</a></sup></div>
<div class="v" id="v4"><span class="vn">4</span> وْمْلِّي صْبَحْ الْحَالْ، وْقَفْ يَسُوعْ حْدَا جَنْبْ الْبْحَرْ، وَلَكِنْ التّْلَامْدْ مَا عَرْفُوشْ بْلِّي هُوَ يَسُوعْ.</div>
<div class="v" id="v5"><span class="vn">5</span> وْهُوَ يْݣُولْ لِيهُمْ: «آ الدّْرَارِي، وَاشْ عَنْدْكُمْ شِي حُوتْ؟»، وْجَاوْبُوهْ: «لَّا!».</div>
<div class="v" id="v6"><span class="vn">6</span> وْݣَالْ لِيهُمْ: «رْمِيوْ الشّْبْكَة دْيَالْكُمْ فْجَنْبْ الْفْلُوكَة عْلَى لِيمْنْ وْغَتْلْقَاوْ». وْمْلِّي رْمَاوْهَا، مَا قَدْرُوشْ يْجَرُّوهَا مْنْ كْتْرَةْ الْحُوتْ اللِّي فِيهَا.<sup class="fnm"><a name="fnm2" href="#fn2">2</a></sup></div>
<div class="v" id="v7"><span class="vn">7</span> وْݣَالْ التّْلْمِيدْ اللِّي كَانْ يَسُوعْ كَيْبْغِيهْ لْبُطْرُسْ: «رَاهْ هَادَا هُوَ الرَّبّْ»، وْغِيرْ سْمَعْ سِمْعَانْ بُطْرُسْ بْلِّي هُوَ الرَّبّْ، لْبَسْ حْوَايْجُه حِيتْ كَانْ عْرْيَانْ وْتّْلَاحْ فْالْمَا.</div>
<div class="v" id="v8"><span class="vn">8</span> وَلَكِنْ التّْلَامْدْ لْخْرِينْ جَاوْ فْالْفْلُوكَة وْهُمَ كَيْجَرُّو الشّْبْكَة دْ الْحُوتْ، حِيتْ كَانُو بْعَادْ عْلَى الْبْرّْ غِيرْ بْشِي مْيَةْ مِتْرُو تْقْرِيبًا.</div>
<div class="v" id="v9"><span class="vn">9</span> وْمْلِّي خَرْجُو لْلْبْرّْ شَافُو الْخُبْزْ وْالجّْمَرْ مْحْطُوطْ عْلِيهْ الْحُوتْ.</div>
<div class="v" id="v10"><span class="vn">10</span> وْݣَالْ لِيهُمْ يَسُوعْ: «جِيبُو شْوِيَّة مْنْ دَاكْ الْحُوتْ اللِّي صَيّْدْتُوهْ دَابَا».</div>
<div class="v" id="v11"><span class="vn">11</span> وْهُوَ يْطْلَعْ سِمْعَانْ بُطْرُسْ لْلْفْلُوكَة وْجْرّْ الشّْبْكَة لْلْبْرّْ وْهِيَ عَامْرَة بْمْيَة وْتْلَاتَة وْخَمْسِينْ حُوتَة مْنْ الْحُوتْ الْكْبِيرْ، وْوَاخَّا كَانْ الْحُوتْ كْتِيرْ مَا تّْشَرّْݣَاتْشْ الشّْبْكَة.</div>
<div class="v" id="v12"><span class="vn">12</span> وْݣَالْ لِيهُمْ يَسُوعْ: «أَجِيوْ تَاكْلُو!». وْحْتَّى وَاحْدْ مْنْ التّْلَامْدْ مَا قْدَرْ يْسْوّْلُه شْكُونْ نْتَ، حِيتْ كَانُو كَيْعَرْفُو بْلِّي هُوَ الرَّبّْ.</div>
<div class="v" id="v13"><span class="vn">13</span> وْمْنْ بَعْدْ قَرّْبْ يَسُوعْ، وْخْدَا الْخُبْزْ وْعْطَاهْ لِيهُمْ، وْعْطَاهُمْ حْتَّى الْحُوتْ.</div>
<div class="v" id="v14"><span class="vn">14</span> وْهَادِي هِيَ الْمَرَّة التَّالْتَة اللِّي بَانْ فِيهَا يَسُوعْ لْتْلَامْدُه مْنْ بَعْدْمَا تّْبْعَتْ مْنْ الْمُوتْ.</div>
<div class="v" id="v15"><h2>يَسُوعْ كَيْتّْكَلّْمْ مْعَ بُطْرُسْ</h2><span class="vn">15</span> <span class="br-p"><br><br></span>وْمْنْ بَعْدْمَا كْلَاوْ، ݣَالْ يَسُوعْ لْسِمْعَانْ بُطْرُسْ: «آ سِمْعَانْ وَلْدْ يُوحَنَّا، وَاشْ كَتْبْغِينِي كْتَرْ مْنْ هَادُو؟». وْجَاوْبُه وْݣَالْ لِيهْ: «إِيِّهْ، آ الرَّبّْ، نْتَ كَتْعْرَفْ بْلِّي كَنْبْغِيكْ». وْݣَالْ لِيهْ: «إِيوَا وْكَّلْ الْخْرْفَانْ دْيَالِي».</div>
<div class="v" id="v16"><span class="vn">16</span> وْعَاوْدْ ݣَالْ لِيهْ الْمَرَّة التَّانْيَة: «آ سِمْعَانْ وَلْدْ يُوحَنَّا، وَاشْ كَتْبْغِينِي؟». ݣَالْ لِيهْ: «إِيِّهْ، آ الرَّبّْ. نْتَ كَتْعْرَفْ بْلِّي كَنْبْغِيكْ». وْهُوَ يْݣُولْ لِيهْ: «إِيوَا رَدّْ الْبَالْ لْلْخَرْفَانْ دْيَالِي».</div>
<div class="v" id="v17"><span class="vn">17</span> وْعَاوْدْ ݣَالْ لِيهْ الْمَرَّة التَّالْتَة: «آ سِمْعَانْ وَلْدْ يُوحَنَّا، وَاشْ كَتْبْغِينِي؟». وْهُوَ يْتْقَلّْقْ بُطْرُسْ حِيتْ هَادِي الْمَرَّة التَّالْتَة وْيَسُوعْ كَيْݣُولْ لِيهْ: «وَاشْ كَتْبْغِينِي؟». وْجَاوْبُه بُطْرُسْ وْݣَالْ لِيهْ: «نْتَ آ الرَّبّْ كَتْعْرَفْ كُلّْشِي وْنْتَ كَتْعْرَفْ بْلِّي كَنْبْغِيكْ». وْهُوَ يْݣُولْ لِيهْ يَسُوعْ: «إِيوَا وْكَّلْ الْخْرْفَانْ دْيَالِي.</div>
<div class="v" id="v18"><span class="vn">18</span> وْنْݣُولْ لِيكْ الْحَقّْ: مْلِّي كْنْتِ بَاقِي شَابّْ، كْنْتِ قَادْرْ تّْحَزّْمْ وْتْمْشِي فِينْ مَا بْغِيتِي. وَلَكِنْ مْلِّي غَتْكْبَرْ فْالْعْمَرْ غَتْمَدّْ يْدِّيكْ وْغَيْجِي وَاحْدْ آخُرْ يْحَزّْمْكْ وْيْدِّيكْ فِينْ مَا بْغِيتِيشْ نْتَ تْمْشِي».</div>
<div class="v" id="v19"><span class="vn">19</span> وْݣَالْ يَسُوعْ هَادْشِّي بَاشْ يْبَيّْنْ كِيفَاشْ غَيْمُوتْ بُطْرُسْ، وْهَكَّا غَيْعْطِي الْعَزّْ لْلَّهْ. وْمْلِّي ݣَالْ لِيهْ هَادْ الْكْلَامْ، ݣَالْ لِيهْ: «تْبَعْنِي».</div>
<div class="v" id="v20"><span class="vn">20</span> <span class="br-p"><br><br></span>وْتْلَفّْتْ بُطْرُسْ وْشَافْ التّْلْمِيدْ اللِّي كَانْ يَسُوعْ كَيْبْغِيهْ تَابْعْهُمْ، وْهُوَ نِيتْ اللِّي كَانْ تّْكَّا عْلَى صْدَرْ يَسُوعْ وَقْتْ الْعْشَا وْݣَالْ لِيهْ: «شْكُونْ آ سِيدِي اللِّي غَيْسَلّْمَكْ؟».<sup class="fnm"><a name="fnm3" href="#fn3">3</a></sup></div>
<div class="v" id="v21"><span class="vn">21</span> وْمْلِّي شَافُه بُطْرُسْ، ݣَالْ لْيَسُوعْ: «آ الرَّبّْ، وْهَادَا آشْ غَادِي يْجْرَا لِيهْ؟».</div>
<div class="v" id="v22"><span class="vn">22</span> وْهُوَ يْجَاوْبُه يَسُوعْ: «وْإِلَا بْغِيتُه يْبْقَى حْتَّى نْرْجَعْ، أَشْنُو كَيْهَمّْكْ نْتَ؟ غِيرْ تْبَعْنِي!».</div>
<div class="v" id="v23"><span class="vn">23</span> وْدَاعْتْ الْخْبَارْ بِينْ الْخُوتْ بْلِّي هَادَاكْ التّْلْمِيدْ مَا غَادِيشْ يْمُوتْ، وَلَكِنْ يَسُوعْ مَا ݣَالْشْ لْبُطْرُسْ بْلِّي هَادَاكْ التّْلْمِيدْ مَا غَادِيشْ يْمُوتْ، وَلَكِنْ ݣَالْ: «إِلَا بْغِيتُه يْبْقَى حْتَّى نْرْجَعْ، أَشْنُو كَيْهَمّْكْ نْتَ».</div>
<div class="v" id="v24"><span class="vn">24</span> <span class="br-p"><br><br></span>وْهَادْ التّْلْمِيدْ هُوَ اللِّي كَيْشْهَدْ بْهَادْ الْأُمُورْ وْهُوَ اللِّي كْتَبْهَا، وْحْنَا كَنْعَرْفُو بْلِّي الشّْهَادَة دْيَالُه صْحِيحَة.</div>
<div class="v" id="v25"><span class="vn">25</span> <span class="br-p"><br><br></span>وْكَايْنَة أُمُورْ خْرَى كْتِيرَة دَارْهَا يَسُوعْ، كُونْ تّْكَتْبَاتْ وَحْدَة بْوَحْدَة، مَا كَنْضَنّْشْ وَاشْ الدّْنْيَا بْرَاسْهَا غَادِي تّْسَاعْ لْلْكْتُبْ اللِّي تّْكَتْبُو عْلِيهَا.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->لوقا ٥‏:٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->لوقا ٥‏:٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->يوحنا ١٣‏:٢٥<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>