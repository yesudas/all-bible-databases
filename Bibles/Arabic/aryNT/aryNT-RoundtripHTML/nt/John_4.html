<html><head>
<meta http-equiv="Content-Type" content="text/html;charset=utf-8" />
<title>John 4 &ndash; يُوحَنَّا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 4);">
<div id="navbar"><a href="../index.html">الترجمة المغربية القياسية</a> &ndash; <b>يُوحَنَّا</b> &ndash; <a href="John_1.html">1</a> <a href="John_2.html">2</a> <a href="John_3.html">3</a> <b>4</b> <a href="John_5.html">5</a> <a href="John_6.html">6</a> ... <a href="John_21.html">21</a> </div><hr>
<h1>John 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ وْالْمْرَاة السَّامِرِيَّة</h2><span class="vn">1</span> <span class="css" style="font-style: italic; myBibleType=note"><b>الْفَصْلْ الرَّابْعْ</b></span> <span class="br-p"><br><br></span>وْمْلِّي عْرَفْ الرَّبّْ يَسُوعْ بْلِّي الْفْرِّيسِيِّينْ سْمْعُو بْلِّي التّْلَامْدْ كَيْجِيوْ لْعَنْدُه وْكَيْعَمّْدْهُمْ كْتَرْ مْنْ يُوحَنَّا،</div>
<div class="v" id="v2"><span class="vn">2</span> وَاخَّا مَاشِي يَسُوعْ بْرَاسُه هُوَ اللِّي كَانْ كَيْعَمّْدْ وَلَكِنْ التّْلَامْدْ دْيَالُه،</div>
<div class="v" id="v3"><span class="vn">3</span> خْلَّا بْلَادْ الْيَهُودِيَّة وْرْجَعْ تَانِي لْلْجَلِيلْ.</div>
<div class="v" id="v4"><span class="vn">4</span> وْكَانْ خَاصُّه يْدُوزْ مْنْ السَّامِرَة.</div>
<div class="v" id="v5"><span class="vn">5</span> وْهُوَ يْوْصَلْ لْوَاحْدْ الْمْدِينَة فْالسَّامِرَة سْمِيتْهَا سُوخَارْ، قْرِيبَة لْلْفْدَّانْ اللِّي كَانْ عْطَاهْ يَعْقُوبْ لْوَلْدُه يُوسْفْ.<sup class="fnm"><a name="fnm1" href="#fn1">1</a></sup></div>
<div class="v" id="v6"><span class="vn">6</span> وْكَانْ تْمَّ الْبِيرْ دْيَالْ يَعْقُوبْ. وْحِيتْ كَانْ يَسُوعْ عْيَّانْ بْالسّْفَرْ، ݣْلَسْ فْجَنْبْ الْبِيرْ، وْكَانْتْ السَّاعَة جْوَايْهْ الطّْنَاشْ.</div>
<div class="v" id="v7"><span class="vn">7</span> <span class="br-p"><br><br></span>وْجَاتْ وَاحْدْ الْمْرَاة مْنْ السَّامِرَة بَاشْ تْسْݣِي الْمَا، وْݣَالْ لِيهَا يَسُوعْ: «عْطِينِي نْشْرَبْ».</div>
<div class="v" id="v8"><span class="vn">8</span> وْكَانُو تْلَامْدُه مْشَاوْ لْلْمْدِينَة بَاشْ يْشْرِيوْ الْمَاكْلَة.</div>
<div class="v" id="v9"><span class="vn">9</span> وْهِيَ تْݣُولْ لِيهْ الْمْرَاة السَّامِرِيَّة: «نْتَ يْهُودِي وْأَنَا سَامِرِيَّة، إِيوَا كِيفَاشْ كَتْطْلَبْ مْنِّي نْعْطِيكْ تْشْرَبْ؟». حِيتْ لِيهُودْ مَا كَيْتّْعَامْلُوشْ مْعَ السَّامِرِيِّينْ.</div>
<div class="v" id="v10"><span class="vn">10</span> وْجَاوْبْهَا يَسُوعْ وْݣَالْ لِيهَا: «كُونْ عْرَفْتِي آشْ كَيْعْطِي اللَّهْ، وْشْكُونْ هُوَ اللِّي كَيْݣُولْ لِيكْ عْطِينِي نْشْرَبْ، كُونْ رَاكِ نْتِ اللِّي طْلَبْتِي مْنُّه وْعْطَاكْ الْمَا دْيَالْ الْحَيَاةْ».</div>
<div class="v" id="v11"><span class="vn">11</span> وْݣَالْتْ لِيهْ الْمْرَاة: «آ سِيدِي، نْتَ مَا عَنْدْكْ دْلُو، وْالْبِيرْ غَارْقْ، إِيوَا مْنِينْ جَاكْ الْمَا دْيَالْ الْحَيَاةْ؟</div>
<div class="v" id="v12"><span class="vn">12</span> وَاشْ نْتَ حْسَنْ مْنْ جْدّْنَا يَعْقُوبْ اللِّي عْطَانَا الْبِيرْ، وْهُوَ بْرَاسُه شْرَبْ مْنُّه وْشْرْبُو مْنُّه وْلَادُه وْالْبْهَايْمْ دْيَالُه؟».</div>
<div class="v" id="v13"><span class="vn">13</span> وْجَاوْبْهَا يَسُوعْ وْݣَالْ لِيهَا: «ݣَاعْ اللِّي كَيْشْرَبْ مْنْ هَادْ الْمَا، غَادِي يْعَاوْدْ يْعْطَشْ.</div>
<div class="v" id="v14"><span class="vn">14</span> وَلَكِنْ اللِّي غَيْشْرَبْ مْنْ الْمَا اللِّي غَنْعْطِيهْ لِيهْ أَنَا، رَاهْ عَمّْرُه مَا غَادِي يْعْطَشْ، وْالْمَا اللِّي غَنْعْطِيهْ لِيهْ غَادِي يْوَلِّي فِيهْ عِينْ كَتْفِيضْ بْالْمَا دْ الْحَيَاةْ الدَّايْمَة».</div>
<div class="v" id="v15"><span class="vn">15</span> وْݣَالْتْ لِيهْ الْمْرَاة: «آ سِيدِي، عْطِينِي هَادْ الْمَا بَاشْ مَا نْعَاوْدْشْ نْعْطَشْ وْلَا نْجِي لّْهْنَا بَاشْ نْسْݣِي!».</div>
<div class="v" id="v16"><span class="vn">16</span> وْݣَالْ لِيهَا يَسُوعْ: «سِيرِي وْعَيّْطِي عْلَى رَاجْلْكْ وْرْجْعِي لّْهْنَا».</div>
<div class="v" id="v17"><span class="vn">17</span> وْجَاوْبَاتْ الْمْرَاة وْݣَالْتْ لِيهْ: «مَا عَنْدِي رَاجْلْ». وْرَدّْ عْلِيهَا يَسُوعْ: «عَنْدْكْ الْحَقّْ مْلِّي ݣْلْتِي مَا عَنْدِي رَاجْلْ،</div>
<div class="v" id="v18"><span class="vn">18</span> عْلَاحْقَّاشْ كَانُو عَنْدْكْ خَمْسَة دْ الرّْجَالْ، وْالرَّاجْلْ اللِّي كَيْعِيشْ مْعَاكْ دَابَا مَاشِي رَاجْلْكْ، هَادْشِّي اللِّي ݣْلْتِي رَاهْ صْحِيحْ».</div>
<div class="v" id="v19"><span class="vn">19</span> وْهِيَ تْݣُولْ لِيهْ الْمْرَاة: «كَيْبَانْ لِيَّ آ سِيدِي بْلِّي نْتَ نْبِي!</div>
<div class="v" id="v20"><span class="vn">20</span> جْدُودْنَا عْبْدُو اللَّهْ فْهَادْ الجّْبَلْ، وْنْتُمَ كَتْݣُولُو بْلِّي أُورْشَلِيمْ هِيَ الْمُوضْعْ اللِّي خَاصّْ يْتّْعْبَدْ فِيهْ اللَّهْ».</div>
<div class="v" id="v21"><span class="vn">21</span> وْݣَالْ لِيهَا يَسُوعْ: «تِيّْقِينِي آ الْمْرَاة، رَاهْ غَادِي يْجِي وَاحْدْ الْوَقْتْ اللِّي فِيهْ مَا غَادِيشْ تْعَبْدُو الْآبْ لَا فْهَادْ الجّْبَلْ وَلَا فْأُورْشَلِيمْ.</div>
<div class="v" id="v22"><span class="vn">22</span> نْتُمَ كَتْعَبْدُو اللِّي مَا كَتْعَرْفُوهْشْ، أَمَّا حْنَا رَاهْ كَنْعَبْدُو اللِّي كَنْعَرْفُوهْ، حِيتْ النّْجَا غَيْجِي مْنْ لِيهُودْ.</div>
<div class="v" id="v23"><span class="vn">23</span> وْغَيْجِي وَاحْدْ الْوَقْتْ، وْرَاهْ جَا دَابَا، فِينْ اللِّي كَيْعَبْدُو عْلَى حَقّْ غَيْعَبْدُو الْآبْ بْالرُّوحْ وْالْحَقّْ، عْلَاحْقَّاشْ الْآبْ كَيْقَلّْبْ عْلَى بْحَالْ هَادُو اللِّي كَيْعَبْدُوهْ.</div>
<div class="v" id="v24"><span class="vn">24</span> اللَّهْ رُوحْ، وْاللِّي كَيْعَبْدُوهْ خَاصّْهُمْ يْعَبْدُوهْ بْالرُّوحْ وْالْحَقّْ».</div>
<div class="v" id="v25"><span class="vn">25</span> وْݣَالْتْ لِيهْ الْمْرَاة: «أَنَا كَنْعْرَفْ بْلِّي الْمَسِيَّا -اللِّي هُوَ الْمَسِيحْ- غَادِي يْجِي. وْمْلِّي غَادِي يْجِي غَيْفَسّْرْ لِينَا كُلّْشِي».</div>
<div class="v" id="v26"><span class="vn">26</span> وْݣَالْ لِيهَا يَسُوعْ: «رَاهْ هُوَ أَنَا اللِّي كَنْتّْكَلّْمْ مْعَاكْ».</div>
<div class="v" id="v27"><span class="vn">27</span> <span class="br-p"><br><br></span>وْدِيكْ السَّاعَة رْجْعُو تْلَامْدُه، وْتّْعَجّْبُو مْلِّي لْقَاوْهْ كَيْهْضَرْ مْعَ مْرَاة. وَلَكِنْ حْتَّى وَاحْدْ مَا سْوّْلُه: «أَشْنُو بْغِيتِي؟»، وْلَا «عْلَاشْ كَتْهْضَرْ مْعَاهَا؟».</div>
<div class="v" id="v28"><span class="vn">28</span> وْخْلَّاتْ الْمْرَاة الْݣْلَّة دْيَالْهَا وْمْشَاتْ لْلْمْدِينَة، وْݣَالْتْ لْلنَّاسْ:</div>
<div class="v" id="v29"><span class="vn">29</span> «أَجِيوْ تْشُوفُو وَاحْدْ الرَّاجْلْ ݣَالْ لِيَّ ݣَاعْ دَاكْشِّي اللِّي دْرْتْ. وَاشْ يْمْكَنْ يْكُونْ هَادَا هُوَ الْمَسِيحْ؟».</div>
<div class="v" id="v30"><span class="vn">30</span> وْخَرْجُو النَّاسْ مْنْ الْمْدِينَة وْجَاوْ لْعَنْدْ يَسُوعْ.</div>
<div class="v" id="v31"><span class="vn">31</span> <span class="br-p"><br><br></span>وْفْنَفْسْ الْوَقْتْ، كَانُو التّْلَامْدْ كَيْطْلْبُو يَسُوعْ وْكَيْݣُولُو لِيهْ: «آ الْمُعَلِّمْ، كُولْ!».</div>
<div class="v" id="v32"><span class="vn">32</span> وَلَكِنْ هُوَ رَدّْ عْلِيهُمْ: «عَنْدِي مَاكْلَة كَنَاكُلْهَا مَا كَتْعَرْفُوهَاشْ نْتُمَ».</div>
<div class="v" id="v33"><span class="vn">33</span> وْبْدَاوْ التّْلَامْدْ كَيْݣُولُو لْبَعْضِيَّاتْهُمْ: «وَاشْ جَابْ لِيهْ شِي وَاحْدْ مَا يَاكُلْ؟».</div>
<div class="v" id="v34"><span class="vn">34</span> وْݣَالْ لِيهُمْ يَسُوعْ: «مَاكْلْتِي هِيَ نْدِيرْ مُرَادْ هَادَاكْ اللِّي صِيفْطْنِي، وْنْكَمّْلْ الْخْدْمَة دْيَالْتُه.</div>
<div class="v" id="v35"><span class="vn">35</span> يَاكْ كَتْݣُولُو: مْنْ دَابَا رْبَعْ شْهُورْ غَيْجِي الْحْصَادْ! إِيوَا رَانِي نْݣُولْ لِيكُمْ: هْزُّو عِينِيكُمْ وْشُوفُو الزّْرَعْ فْالْفْدَادْنْ كِيفْ وْلَّى طَايْبْ وْمُوجُودْ لْلْحْصَادْ.</div>
<div class="v" id="v36"><span class="vn">36</span> وْالْحْصَّادْ كَيَاخُدْ الْأُجْرَة وْكَيْجْمَعْ الْغْلَّة لْلْحَيَاةْ الدَّايْمَة، بَاشْ يْفْرَحْ هَادَاكْ اللِّي كَيْزْرَعْ وْهَادَاكْ اللِّي كَيْحْصَدْ.</div>
<div class="v" id="v37"><span class="vn">37</span> وْمَا كْدَبْشْ هَادَاكْ اللِّي ݣَالْ: وَاحْدْ كَيْزْرَعْ وْلَاخُرْ كَيْحْصَدْ.</div>
<div class="v" id="v38"><span class="vn">38</span> رَانِي صِيفْطْتْكُمْ بَاشْ تْحَصْدُو دَاكْشِّي اللِّي مَا ضْرَبْتُوشْ عْلِيهْ تَمَارَة، نَاسْ خْرِينْ ضْرْبُو تَمَارَة وْنْتُمَ كَتْجْنِيوْ الْغْلَّة دْ تَمَارَة دْيَالْهُمْ».</div>
<div class="v" id="v39"><span class="vn">39</span> <span class="br-p"><br><br></span>وْآمْنُو بْيَسُوعْ فْدِيكْ الْمْدِينَة بْزَّافْ دْيَالْ السَّامِرِيِّينْ بْسْبَابْ كْلَامْ الْمْرَاة اللِّي كَانْتْ كَتْشْهَدْ وْكَتْݣُولْ: «ݣَالْ لِيَّ ݣَاعْ دَاكْشِّي اللِّي دْرْتْ».</div>
<div class="v" id="v40"><span class="vn">40</span> وْمْلِّي جَاوْ لْعَنْدُه السَّامِرِيِّينْ، طْلْبُو مْنُّه بَاشْ يْبْقَى مْعَاهُمْ، وْبْقَى تْمَّ يُومَيْنْ.</div>
<div class="v" id="v41"><span class="vn">41</span> وْزَادُو آمْنُو بِيهْ بْزَّافْ دْ النَّاسْ بْسْبَابْ كْلَامُه.</div>
<div class="v" id="v42"><span class="vn">42</span> وْݣَالُو لْلْمْرَاة: «رَاهْ حْنَا مَاشِي غِيرْ بْسْبَابْ كْلَامْكْ كَنْآمْنُو، وَلَكِنْ كَنْآمْنُو حِيتْ حْنَا نِيتْ سْمَعْنَاهْ وْعْرَفْنَا بْلِّي بْالصَّحْ هَادَا هُوَ الْمُنَجِّي دْيَالْ نَاسْ الدّْنْيَا».</div>
<div class="v" id="v43"><h2>يَسُوعْ كَيْشَافِي وَلْدْ الْخْدَّامْ دْيَالْ الْمَلِكْ</h2><span class="vn">43</span> <span class="br-p"><br><br></span>وْمْنْ بَعْدْمَا دَازْتْ يُومَيْنْ، خْرَجْ يَسُوعْ مْنْ تْمَّ وْرْجَعْ لْلْجَلِيلْ.</div>
<div class="v" id="v44"><span class="vn">44</span> حِيتْ يَسُوعْ بْرَاسُه شْهَدْ بْلِّي مَا كَايْنْشْ شِي نْبِي كَيْتّْحْتَرْمْ فْبْلَادُه.<sup class="fnm"><a name="fnm2" href="#fn2">2</a></sup></div>
<div class="v" id="v45"><span class="vn">45</span> وْمْلِّي وْصَلْ لْلْجَلِيلْ، رَحّْبُو بِيهْ الْجَلِيلِيِّينْ عْلَاحْقَّاشْ مْشَاوْ لْأُورْشَلِيمْ فْيَّامَاتْ عِيدْ الْفِصْحْ، وْشَافُو ݣَاعْ دَاكْشِّي اللِّي دَارْ يَسُوعْ تْمَّ فْيَّامَاتْ الْعِيدْ.<sup class="fnm"><a name="fnm3" href="#fn3">3</a></sup></div>
<div class="v" id="v46"><span class="vn">46</span> <span class="br-p"><br><br></span>وْمْنْ بَعْدْ، رْجَعْ يَسُوعْ لْقَانَا اللِّي فْالْجَلِيلْ، فِينْ رَدّْ الْمَا خْمَرْ. وْكَانْ فْكَفْرْنَاحُومْ وَاحْدْ الْخْدَّامْ دْيَالْ الْمَلِكْ وَلْدُه مْرِيضْ.<sup class="fnm"><a name="fnm4" href="#fn4">4</a></sup></div>
<div class="v" id="v47"><span class="vn">47</span> وْمْلِّي سْمَعْ هَادْ الرَّاجْلْ بْلِّي يَسُوعْ جَا مْنْ بْلَادْ الْيَهُودِيَّة لْلْجَلِيلْ، مْشَى لْعَنْدُه وْطَلْبُه يْمْشِي مْعَاهْ بَاشْ يْشَافِي لِيهْ وَلْدُه اللِّي كَانْ قْرِيبْ يْمُوتْ.</div>
<div class="v" id="v48"><span class="vn">48</span> وْݣَالْ لِيهْ يَسُوعْ: «مَا كَتْآمْنُو غِيرْ إِلَا شْفْتُو الْعَلَامَاتْ وْالْعْجَايْبْ».</div>
<div class="v" id="v49"><span class="vn">49</span> وْݣَالْ لِيهْ الْخْدَّامْ دْيَالْ الْمَلِكْ: «آ سِيدِي، أَجِي مْعَايَ قْبَلْ مَا يْمُوتْ وْلْدِي».</div>
<div class="v" id="v50"><span class="vn">50</span> وْرَدّْ عْلِيهْ يَسُوعْ وْݣَالْ: «سِيرْ، رَاهْ وَلْدْكْ حَيّْ!». وْآمْنْ الرَّاجْلْ بْالْكْلَامْ اللِّي ݣَالْ لِيهْ يَسُوعْ، وْمْشَى.</div>
<div class="v" id="v51"><span class="vn">51</span> وْمْلِّي كَانْ الرَّاجْلْ غَادِي فْطْرِيقُه لْلدَّارْ، تّْلْقَّاوْ لِيهْ الْعْبِيدْ دْيَالُه وْݣَالُو لِيهْ بْلِّي وَلْدُه حَيّْ.</div>
<div class="v" id="v52"><span class="vn">52</span> وْهُوَ يْسْوّْلْهُمْ فَاشْ مْنْ وَقْتْ بْرَا وَلْدُه. وْجَاوْبُوهْ: «الْبَارْحْ مْعَ الْوَحْدَة دْيَالْ النّْهَارْ تّْحَيّْدَاتْ مْنُّه السّْخَانَة».</div>
<div class="v" id="v53"><span class="vn">53</span> وْعْرَفْ الْبُو بْلِّي هَادِيكْ هِيَ السَّاعَة اللِّي ݣَالْ لِيهْ فِيهَا يَسُوعْ: «رَاهْ وَلْدْكْ حَيّْ». وْآمْنْ هُوَ وْعَائِلْتُه كُلّْهَا.</div>
<div class="v" id="v54"><span class="vn">54</span> وْكَانْتْ هَادِي هِيَ الْعَلَامَة التَّانْيَة اللِّي دَارْهَا يَسُوعْ مْلِّي رْجَعْ مْنْ بْلَادْ الْيَهُودِيَّة لْلْجَلِيلْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->يشوع ٢٤‏:٣٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->متى ١٣‏:٥٧؛ مرقس ٦‏:٤؛ لوقا ٤‏:٢٤<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->يوحنا ٢‏:٢٣<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->يوحنا ٢‏:١‏-١١<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>