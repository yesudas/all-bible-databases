<html><head>
<meta http-equiv="Content-Type" content="text/html;charset=utf-8" />
<title>John 7 &ndash; يُوحَنَّا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 7);">
<div id="navbar"><a href="../index.html">الترجمة المغربية القياسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_5.html">5</a> <a href="John_6.html">6</a> <b>7</b> <a href="John_8.html">8</a> <a href="John_9.html">9</a> ... <a href="John_21.html">21</a> </div><hr>
<h1>John 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ وْخُوتُه</h2><span class="vn">1</span> <span class="css" style="font-style: italic; myBibleType=note"><b>الْفَصْلْ السَّابْعْ</b></span> <span class="br-p"><br><br></span>وْمْنْ بَعْدْ هَادْشِّي، كَانْ يَسُوعْ كَيْمْشِي مْنْ مُوضْعْ لْمُوضْعْ فْالْجَلِيلْ حِيتْ مَا بْغَاشْ يْمْشِي لْبْلَادْ الْيَهُودِيَّة، عْلَاحْقَّاشْ لِيهُودْ كَانُو كَيْقَلّْبُو كِيفَاشْ يْقْتْلُوهْ.</div>
<div class="v" id="v2"><span class="vn">2</span> وْكَانْ عِيدْ لِيهُودْ اللِّي سْمِيتُه عِيدْ النّْوَايْلْ قَرّْبْ،</div>
<div class="v" id="v3"><span class="vn">3</span> وْݣَالُو لِيهْ خُوتُه: «سِيرْ مْنْ هْنَا لْبْلَادْ الْيَهُودِيَّة، بَاشْ حْتَّى التّْلَامْدْ دْيَالْكْ يْشُوفُو الْمُعْجِزَاتْ اللِّي كَتْدِيرْ.</div>
<div class="v" id="v4"><span class="vn">4</span> رَاهْ حْتَّى وَاحْدْ مَا كَيْخَبِّي دَاكْشِّي اللِّي كَيْدِيرْ إِلَا بْغَا يْكُونْ مْعْرُوفْ عَنْدْ النَّاسْ، إِلَا كْنْتِ كَتْدِيرْ هَادْ الْمُعْجِزَاتْ، إِيوَا بَيّْنْ رَاسْكْ لْلنَّاسْ».</div>
<div class="v" id="v5"><span class="vn">5</span> حِيتْ حْتَّى خُوتُه مَا كَانُوشْ كَيْآمْنُو بِيهْ.</div>
<div class="v" id="v6"><span class="vn">6</span> وْݣَالْ لِيهُمْ يَسُوعْ: «وْقْتِي مَازَالْ مَا جَا، وَلَكِنْ وَقْتْكُمْ نْتُمَ رَاهْ دِيمَا كَايْنْ.</div>
<div class="v" id="v7"><span class="vn">7</span> النَّاسْ دْيَالْ الدّْنْيَا مَا يْقَدْرُوشْ يْكَرْهُوكُمْ، وَلَكِنْ كَيْكَرْهُونِي أَنَا، حِيتْ أَنَا كَنْشْهَدْ عْلِيهُمْ بْلِّي أَعْمَالْهُمْ خَايْبِينْ.</div>
<div class="v" id="v8"><span class="vn">8</span> سِيرُو نْتُمَ عَيّْدُو، أَنَا مَا غَادِيشْ نْمْشِي نْعَيّْدْ عْلَاحْقَّاشْ وْقْتِي مَازَالْ مَا جَا».</div>
<div class="v" id="v9"><span class="vn">9</span> ݣَالْ لِيهُمْ هَادْ الْكْلَامْ وْبْقَى فْالْجَلِيلْ.</div>
<div class="v" id="v10"><span class="vn">10</span> <span class="br-p"><br><br></span>وَلَكِنْ بَعْدْمَا مْشَاوْ خُوتُه لْلْعِيدْ، مْشَى هُوَ فْالسِّرْ بْلَا مَا يْشُوفُه شِي حَدّْ.</div>
<div class="v" id="v11"><span class="vn">11</span> وْكَانُو لِيهُودْ كَيْقَلّْبُو عْلِيهْ نْهَارْ الْعِيدْ وْكَيْسْوّْلُو: «فِينْ هُوَ هَادَاكْ الرَّاجْلْ؟».</div>
<div class="v" id="v12"><span class="vn">12</span> وْكَانُو نَاسْ كْتَارْ كَيْتّْكَلّْمُو عْلِيهْ بْزَّافْ بِينَاتْهُمْ. شِي وْحْدِينْ مْنّْهُمْ كَيْݣُولُو: «رَاهْ هُوَ رَاجْلْ مْزْيَانْ». وْنَاسْ خْرِينْ كَيْݣُولُو: «لَّا، رَاهْ كَيْخَرّْجْ النَّاسْ عْلَى الطّْرِيقْ».</div>
<div class="v" id="v13"><span class="vn">13</span> وَلَكِنْ مَا كَانْ حْتَّى شِي وَاحْدْ كَيْتّْكَلّْمْ عْلِيهْ قُدَّامْ كُلّْشِي، عْلَاحْقَّاشْ كَانُو خَايْفِينْ مْنْ لِيهُودْ.</div>
<div class="v" id="v14"><h2>يَسُوعْ كَيْعَلّْمْ النَّاسْ فْبِيتْ اللَّهْ</h2><span class="vn">14</span> <span class="br-p"><br><br></span>وْمْلِّي دَازْ النَّصّْ فْالْعِيدْ، طْلَعْ يَسُوعْ لْبِيتْ اللَّهْ وْبْدَا كَيْعَلّْمْ.</div>
<div class="v" id="v15"><span class="vn">15</span> وْهُمَ يْتّْعَجّْبُو لِيهُودْ وْݣَالُو: «كِيفَاشْ كَيْعْرَفْ هَادْ الرَّاجْلْ كْتُبْ الْأَنْبِيَا وْهُوَ عَمّْرُه مَا قْرَا؟».</div>
<div class="v" id="v16"><span class="vn">16</span> وْجَاوْبْهُمْ يَسُوعْ وْݣَالْ: «دَاكْشِّي اللِّي كَنْعَلّْمْ مَاشِي دْيَالِي وَلَكِنْ دْيَالْ هَادَاكْ اللِّي صِيفْطْنِي.</div>
<div class="v" id="v17"><span class="vn">17</span> إِلَا شِي حَدّْ بْغَا يْدِيرْ مُرَادْ اللَّهْ، غَادِي يْعْرَفْ وَاشْ دَاكْشِّي اللِّي كَنْعَلّْمْ مْنْ عَنْدْ اللَّهْ وْلَا غِيرْ مْنْ رَاسِي.</div>
<div class="v" id="v18"><span class="vn">18</span> اللِّي كَيْتّْكَلّْمْ غِيرْ مْنْ رَاسُه رَاهْ كَيْعْطِي الْعَزّْ غِيرْ لْرَاسُه، وَلَكِنْ اللِّي كَيْعْطِي الْعَزّْ لْلِّي صِيفْطُه رَاهْ هُوَ صَادْقْ، وْمَا فِيهْ غْشّْ.</div>
<div class="v" id="v19"><span class="vn">19</span> يَاكْ مُوسَى عْطَاكُمْ الشّْرَعْ؟ وَلَكِنْ حْتَّى وَاحْدْ فِيكُمْ مَا كَيْدِيرْ بِيهْ! عْلَاشْ كَتْقَلّْبُو تْقْتْلُونِي؟».</div>
<div class="v" id="v20"><span class="vn">20</span> وْهِيَ تْجَاوْبُه الجّْمَاعَة دْ النَّاسْ وْݣَالُو: «نْتَ رَاهْ فِيكْ شِي جْنّْ، شْكُونْ اللِّي بْغَا يْقْتْلَكْ؟».</div>
<div class="v" id="v21"><span class="vn">21</span> وْجَاوْبْ يَسُوعْ وْݣَالْ لِيهُمْ: «دْرْتْ مُعْجِزَة وَحْدَة وْتّْعَجّْبْتُو كُلّْكُمْ.</div>
<div class="v" id="v22"><span class="vn">22</span> هَادْشِّي عْلَاشْ آمْرْكُمْ مُوسَى بَاشْ تْتْخَتّْنُو، وَاخَّا الْخْتَانَة مَا جَاتْشْ مْنْ عَنْدْ مُوسَى وَلَكِنْ مْنْ عَنْدْ جْدُودْكُمْ، وْهَكَّا كَتْخَتّْنُو وْلَادْكُمْ حْتَّى فْنْهَارْ السّْبْتْ.</div>
<div class="v" id="v23"><span class="vn">23</span> وْإِلَا كَانُو النَّاسْ كَيْخَتّْنُو وْلَادْهُمْ نْهَارْ السّْبْتْ بَاشْ مَا يْخَرْجُوشْ عْلَى شْرَعْ مُوسَى، مَالْكُمْ تْقَلّْقْتُو عْلِيَّ حِيتْ شْفِيتْ إِنْسَانْ كُلُّه نْهَارْ السّْبْتْ؟<sup class="fnm"><a name="fnm1" href="#fn1">1</a></sup></div>
<div class="v" id="v24"><span class="vn">24</span> إِيوَا مَا تْبْدَاوْشْ تْحَكْمُو غِيرْ مْنْ بْرَّا وَلَكِنْ حْكْمُو بْالْحَقّْ».</div>
<div class="v" id="v25"><h2>وَاشْ يَسُوعْ هُوَ الْمَسِيحْ؟</h2><span class="vn">25</span> <span class="br-p"><br><br></span>وْهُمَ يْݣُولُو شِي وْحْدِينْ مْنْ سُكَّانْ أُورْشَلِيمْ: «وَاشْ مَاشِي هَادَا هُوَ اللِّي كَيْقَلّْبُو عْلِيهْ بَاشْ يْقْتْلُوهْ؟</div>
<div class="v" id="v26"><span class="vn">26</span> هَا هُوَ كَيْتّْكَلّْمْ قُدَّامْ النَّاسْ وْمَا كَيْݣُولُو لِيهْ وَالُو! يَاكْمَا تْيِقّْنُو الرُّؤَسَا دْ لِيهُودْ بْلِّي هَادْ الرَّاجْلْ هُوَ الْمَسِيحْ بْالصَّحْ؟</div>
<div class="v" id="v27"><span class="vn">27</span> وَلَكِنْ هَادَا رَاهْ كَنْعَرْفُو مْنِينْ هُوَ، أَمَّا الْمَسِيحْ مْلِّي غَيْجِي مَا كَيْعْرَفْ حَدّْ مْنِينْ هُوَ».</div>
<div class="v" id="v28"><span class="vn">28</span> <span class="br-p"><br><br></span>وْݣَالْ يَسُوعْ بْصُوتْ عَالِي وْهُوَ كَيْعَلّْمْ فْبِيتْ اللَّهْ: «وَاشْ نْتُمَ بْالصَّحْ كَتْعَرْفُونِي وْكَتْعَرْفُو مْنِينْ أَنَا؟ رَانِي مَا جِيتْشْ غِيرْ مْنْ رَاسِي، هَادَاكْ اللِّي صِيفْطْنِي رَاهْ هُوَ حَقّْ وْنْتُمَ مَا كَتْعَرْفُوهْشْ.</div>
<div class="v" id="v29"><span class="vn">29</span> وَلَكِنْ أَنَا كَنْعَرْفُه عْلَاحْقَّاشْ جِيتْ مْنْ عَنْدُه وْهُوَ اللِّي صِيفْطْنِي».</div>
<div class="v" id="v30"><span class="vn">30</span> وْقَلّْبُو لِيهُودْ كِيفَاشْ يْشَدُّوهْ، وَلَكِنْ حْتَّى شِي حَدّْ مَا حَطّْ عْلِيهْ يْدُّه، حِيتْ سَاعْتُه كَانْتْ بَاقْيَة مَا جَاتْ.</div>
<div class="v" id="v31"><span class="vn">31</span> وْآمْنُو بِيهْ نَاسْ كْتَارْ مْنْ الجّْمَاعَة وْݣَالُو: «وَاشْ إِلَا جَا الْمَسِيحْ غَادِي يْدِيرْ عَلَامَاتْ كْتَرْ مْنْ هَادِي اللِّي دَارْ هَادْ الرَّاجْلْ؟».</div>
<div class="v" id="v32"><span class="vn">32</span> <span class="br-p"><br><br></span>وْسْمْعُو الْفْرِّيسِيِّينْ الجّْمَاعَة دْ النَّاسْ كَيْتّْكَلّْمُو مْعَ بْعْضِيَّاتْهُمْ عْلَى يَسُوعْ بْهَادْ الْأُمُورْ، وْصِيفْطُو هُمَ وْالرُّؤَسَا دْ رْجَالْ الدِّينْ شِي حَرَسْ بَاشْ يْقَبْطُوهْ.</div>
<div class="v" id="v33"><span class="vn">33</span> وْݣَالْ لِيهُمْ يَسُوعْ: «أَنَا غَنْبْقَى مْعَاكُمْ غِيرْ وَقْتْ قْلِيلْ، وْمْنْ بَعْدْ غَنْمْشِي لْعَنْدْ هَادَاكْ اللِّي صِيفْطْنِي.</div>
<div class="v" id="v34"><span class="vn">34</span> دِيكْ السَّاعَة غَادِي تْقَلّْبُو عْلِيَّ، وَلَكِنْ مَا غَادِيشْ تْلْقَاوْنِي، وْمَا تْقَدْرُوشْ تْجِيوْ فِينْ غَادِي نْكُونْ».</div>
<div class="v" id="v35"><span class="vn">35</span> وْݣَالُو لِيهُودْ بِينَاتْهُمْ: «فِينْ مْعَوّْلْ هَادَا يْمْشِي بَاشْ مَا نْلْقَاوْهْشْ؟ يَاكْمَا مْعَوّْلْ يْمْشِي لْمْدُونْ الْيُونَانِيِّينْ وْيْعَلّْمْ نَاسْهَا؟</div>
<div class="v" id="v36"><span class="vn">36</span> آشْ كَيْقْصَدْ بْهَادْشِّي اللِّي كَيْݣُولْ: غَتْقَلّْبُو عْلِيَّ، وَلَكِنْ مَا غَتْلْقَاوْنِيشْ، حِيتْ مَا تْقَدْرُوشْ تْجِيوْ فِينْ غَنْكُونْ؟».</div>
<div class="v" id="v37"><h2>الْمَا الْحَيّْ</h2><span class="vn">37</span> <span class="br-p"><br><br></span>وْفْالنّْهَارْ اللّْخْرْ، اللِّي هُوَ النّْهَارْ الْكْبِيرْ فْالْعِيدْ، وْقَفْ يَسُوعْ وْݣَالْ بْصُوتْ عَالِي: «إِلَا عْطَشْ شِي وَاحْدْ يْجِي لْعَنْدِي وْيْشْرَبْ.</div>
<div class="v" id="v38"><span class="vn">38</span> وْكِمَا ݣَالْ كْتَابْ اللَّهْ: اللِّي آمْنْ بِيَّ، غَتْجْرِي مْنْ كَرْشُه وِيدَانْ دْيَالْ الْمَا الْحَيّْ».</div>
<div class="v" id="v39"><span class="vn">39</span> ݣَالْ يَسُوعْ هَادْشِّي عْلَى الرُّوحْ اللِّي غَيَاخْدُوهْ هَادُوكْ اللِّي كَيْآمْنُو بِيهْ. عْلَاحْقَّاشْ فْدَاكْ الْوَقْتْ كَانْ الرُّوحْ الْقُدُسْ مَازَالْ مَا تّْعْطَاشْ حِيتْ يَسُوعْ كَانْ مَازَالْ مَا خْدَا الْعَزّْ.</div>
<div class="v" id="v40"><span class="vn">40</span> <span class="br-p"><br><br></span>وْشِي وْحْدِينْ مْنْ الجّْمَاعَة سْمْعُو هَادْ الْكْلَامْ وْݣَالُو: «هَادَا فْالْحَقِيقَة هُوَ النّْبِي».</div>
<div class="v" id="v41"><span class="vn">41</span> وْݣَالُو وْحْدِينْ خْرِينْ: «رَاهْ هَادَا هُوَ الْمَسِيحْ!». وْلْخْرِينْ ݣَالُو: «وَاشْ الْمَسِيحْ غَيْجِي مْنْ بْلَادْ الْجَلِيلْ؟</div>
<div class="v" id="v42"><span class="vn">42</span> وَاشْ كْتَابْ اللَّهْ مَا ݣَالْشْ بْلِّي الْمَسِيحْ غَيْجِي مْنْ تْرِّيكْةْ دَاوُدْ وْمْنْ بِيتْ لَحْمْ، الدُّوَّارْ اللِّي كَانْ فِيهْ دَاوُدْ؟».</div>
<div class="v" id="v43"><span class="vn">43</span> وْتّْقَسْمُو النَّاسْ دْيَالْ الجّْمَاعَة فْرَيّْهُمْ بْسْبَابْ يَسُوعْ.</div>
<div class="v" id="v44"><span class="vn">44</span> وْكَانُو شِي وْحْدِينْ مْنّْهُمْ بَاغْيِينْ يْقَبْطُوهْ، وَلَكِنْ حْتَّى شِي وَاحْدْ فِيهُمْ مَا حَطّْ عْلِيهْ يْدُّه.</div>
<div class="v" id="v45"><span class="vn">45</span> <span class="br-p"><br><br></span>وْمْلِّي رْجْعُو الْحَرَسْ لْعَنْدْ الرُّؤَسَا دْ رْجَالْ الدِّينْ وْالْفْرِّيسِيِّينْ، سْوّْلُوهُمْ: «عْلَاشْ مَا جْبْتُوهْشْ؟».</div>
<div class="v" id="v46"><span class="vn">46</span> وْهُمَ يْجَاوْبُو الْحَرَسْ: «عَمّْرْ شِي وَاحْدْ مَا تّْكَلّْمْ كِيفْ كَيْتّْكَلّْمْ هَادْ الرَّاجْلْ!».</div>
<div class="v" id="v47"><span class="vn">47</span> وْرَدُّو عْلِيهُمْ الْفْرِّيسِيِّينْ وْݣَالُو: «يَاكْمَا حْتَّى نْتُمَ خْرَجْتُو عْلَى الطّْرِيقْ؟</div>
<div class="v" id="v48"><span class="vn">48</span> وَاشْ كَايْنْ شِي وَاحْدْ مْنْ الرُّؤَسَا وْلَا مْنْ الْفْرِّيسِيِّينْ اللِّي آمْنْ بِيهْ؟</div>
<div class="v" id="v49"><span class="vn">49</span> وَلَكِنْ هَادْ الشَّعْبْ اللِّي مَا كَيْفْهَمْشْ الشّْرَعْ، رَاهْ مْلْعُونْ».</div>
<div class="v" id="v50"><span class="vn">50</span> وْهُوَ يْݣُولْ لِيهُمْ نِيقُودِيمُوسْ اللِّي كَانْ جَا عَنْدْ يَسُوعْ، وْاللِّي هُوَ وَاحْدْ مْنْ الْفْرِّيسِيِّينْ:<sup class="fnm"><a name="fnm2" href="#fn2">2</a></sup></div>
<div class="v" id="v51"><span class="vn">51</span> «وَاشْ الشّْرَعْ دْيَالْنَا كَيْحْكَمْ عْلَى شِي وَاحْدْ قْبَلْ مَا يْسْمَعْ مْنُّه فْاللّْوّْلْ وْيْعْرَفْ أَشْنُو دَارْ؟».</div>
<div class="v" id="v52"><span class="vn">52</span> وْهُمَ يْجَاوْبُوهْ وْݣَالُو: «يَاكْمَا حْتَّى نْتَ مْنْ الْجَلِيلْ؟ قَلّْبْ وْشُوفْ وَاشْ عَمّْرْ شِي نْبِي جَا مْنْ الْجَلِيلْ؟».</div>
<div class="v" id="v53"><span class="vn">53</span> وْمْنْ بَعْدْ، مْشَى كُلّْ وَاحْدْ لْدَارُه.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->يوحنا ٥‏:٩<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->يوحنا ٣‏:١‏،٢<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>