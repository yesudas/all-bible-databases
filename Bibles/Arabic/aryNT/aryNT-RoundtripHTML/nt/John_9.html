<html><head>
<meta http-equiv="Content-Type" content="text/html;charset=utf-8" />
<title>John 9 &ndash; يُوحَنَّا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 9);">
<div id="navbar"><a href="../index.html">الترجمة المغربية القياسية</a> &ndash; <b>يُوحَنَّا</b> &ndash; <a href="John_1.html">1</a> ... <a href="John_7.html">7</a> <a href="John_8.html">8</a> <b>9</b> <a href="John_10.html">10</a> <a href="John_11.html">11</a> ... <a href="John_21.html">21</a> </div><hr>
<h1>John 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ كَيْشَافِي وَاحْدْ الرَّاجْلْ عْمَى</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّاسْعْ</b></span> <span class="br-p"><br><br></span>وْمْلِّي كَانْ يَسُوعْ غَادِي، شَافْ وَاحْدْ الرَّاجْلْ، مْلِّي تّْوْلَدْ وْهُوَ عْمَى.</div>
<div class="v" id="v2"><span class="vn">2</span> وْسْوّْلُوهْ التّْلَامْدْ دْيَاوْلُه وْݣَالُو لِيهْ: «آ سِيدِي، شْكُونْ اللِّي دْنَبْ، وَاشْ هَادْ الرَّاجْلْ وْلَا وَالِدِيهْ حْتَّى تّْزَادْ عْمَى؟».</div>
<div class="v" id="v3"><span class="vn">3</span> وْجَاوْبْهُمْ يَسُوعْ: «رَاهْ مَا دْنَبْ لَا هُوَ وَلَا وَالِدِيهْ، وَلَكِنْ وْقَعْ لِيهْ دَاكْشِّي غِيرْ بَاشْ تْبَانْ أَعْمَالْ اللَّهْ فِيهْ.</div>
<div class="v" id="v4"><span class="vn">4</span> رَاهْ خَاصّْنَا نْدِيرُو الْأَعْمَالْ دْيَالْ هَادَاكْ اللِّي صِيفْطْنِي مَا حَدّْ بَاقِي النّْهَارْ، مْلِّي غَيْجِي اللِّيلْ حْتَّى حَدّْ مَا غَيْقْدَرْ يْخْدَمْ.</div>
<div class="v" id="v5"><span class="vn">5</span> مَا حَدّْنِي فْالدّْنْيَا، أَنَا هُوَ نُورْ الدّْنْيَا».<sup class="fnm"><a name="fnm1" href="#fn1">1</a></sup></div>
<div class="v" id="v6"><span class="vn">6</span> <span class="br-p"><br><br></span>وْمْنْ بَعْدْمَا ݣَالْ يَسُوعْ هَادْ الْكْلَامْ، دْفَلْ فْالتّْرَابْ، وْصَايْبْ مْنْ الدّْفَالْ شْوِيَّة دْ الْغِيسْ وْحَطُّه عْلَى عِينِينْ الرَّاجْلْ.</div>
<div class="v" id="v7"><span class="vn">7</span> وْݣَالْ لِيهْ: «سِيرْ غْسَلْ فْضَايْةْ سِلْوَامْ» -وْالْمَعْنَى دْيَالْ سِلْوَامْ هُوَ الْمْرْسُولْ-. وْمْشَى وْغْسَلْ، وْرْجَعْ وْهُوَ كَيْشُوفْ.</div>
<div class="v" id="v8"><span class="vn">8</span> <span class="br-p"><br><br></span>وْالجِّيرَانْ وْالنَّاسْ اللِّي كَانُو كَيْشُوفُوهْ مْنْ قْبَلْ كَيْسْعَى، بْدَاوْ كَيْسْوّْلُو رَاسْهُمْ وْكَيْݣُولُو: «وَاشْ هَادْ الرَّاجْلْ مَاشِي هُوَ اللِّي كَانْ كَيْݣْلَسْ وْكَيْسْعَى؟».</div>
<div class="v" id="v9"><span class="vn">9</span> وْݣَالُو شِي وْحْدِينْ: «رَاهْ هُوَ هَادَا!»، وْوْحْدِينْ خْرِينْ ݣَالُو: «لَّا، رَاهْ غِيرْ كَيْشْبَهْ لِيهْ!». وَلَكِنْ هُوَ ݣَالْ: «رَاهْ أَنَا هُوَ!».</div>
<div class="v" id="v10"><span class="vn">10</span> وْهُمَ يْسْوّْلُوهْ: «كِيفَاشْ تّْحَلُّو لِيكْ عِينِيكْ؟».</div>
<div class="v" id="v11"><span class="vn">11</span> وْجَاوْبْهُمْ: «وَاحْدْ الرَّاجْلْ سْمِيّْتُه يَسُوعْ صَايْبْ شْوِيَّة دْيَالْ الْغِيسْ وْدَارُه عْلَى عِينِيَّ وْݣَالْ لِيَّ: سِيرْ لْضَايْةْ سِلْوَامْ وْغْسَلْ. وْأَنَا نْمْشِي وْغْسَلْتْ وْوْلِّيتْ كَنْشُوفْ».</div>
<div class="v" id="v12"><span class="vn">12</span> وْسْوّْلُوهْ: «وْفِينْ هُوَ هَادْ الرَّاجْلْ؟». ݣَالْ لِيهُمْ: «مَا عْرَفْتْشْ!».</div>
<div class="v" id="v13"><span class="vn">13</span> <span class="br-p"><br><br></span>وْدَّاوْ الرَّاجْلْ اللِّي كَانْ عْمَى عَنْدْ الْفْرِّيسِيِّينْ،</div>
<div class="v" id="v14"><span class="vn">14</span> وْكَانْ دَاكْ النّْهَارْ نْهَارْ السّْبْتْ فَاشْ صَايْبْ يَسُوعْ الْغِيسْ وْحَلّْ عِينِينْ الْعْمَى.</div>
<div class="v" id="v15"><span class="vn">15</span> وْسْوّْلُوهْ الْفْرِّيسِيِّينْ حْتَّى هُمَ كِيفَاشْ وْلَّى كَيْشُوفْ، وْݣَالْ لِيهُمْ: «حَطّْ شْوِيَّة دْيَالْ الْغِيسْ عْلَى عِينِيَّ وْغْسَلْتْ، وْوْلِّيتْ كَنْشُوفْ».</div>
<div class="v" id="v16"><span class="vn">16</span> وْݣَالُو شِي وْحْدِينْ مْنْ الْفْرِّيسِيِّينْ: «مَا يْمْكَنْشْ يْكُونْ هَادْ الرَّاجْلْ مْنْ اللَّهْ، عْلَاحْقَّاشْ مَا كَيْدِيرْشْ بْالْوْصِيَّة دْيَالْ نْهَارْ السّْبْتْ». وْݣَالُو وْحْدِينْ خْرِينْ: «كِيفَاشْ يْقْدَرْ وَاحْدْ مُدْنِبْ يْدِيرْ بْحَالْ هَادْ الْعَلَامَاتْ؟». وْكَانُو مَا مْتَّافْقِينْشْ فْهْضَرْتْهُمْ.</div>
<div class="v" id="v17"><span class="vn">17</span> وْعَاوْدُو سْوّْلُو الرَّاجْلْ اللِّي كَانْ عْمَى: «وْنْتَ آشْ كَتْݣُولْ عْلِيهْ حِيتْ حَلّْ لِيكْ عِينِيكْ؟»، وْهُوَ يْجَاوْبْهُمْ: «رَاهْ هُوَ نْبِي!».</div>
<div class="v" id="v18"><span class="vn">18</span> وْمَا تَاقُوشْ لِيهُودْ بْلِّي هُوَ كَانْ عْمَى وْوْلَّى كَيْشُوفْ حْتَّى عَيْطُو عْلَى وَالِدِيهْ،</div>
<div class="v" id="v19"><span class="vn">19</span> وْسْوّْلُوهُمْ وْݣَالُو: «وَاشْ هَادَا وَلْدْكُمْ اللِّي كَتْݣُولُو تّْوْلَدْ عْمَى؟ إِيوَا كِيفَاشْ كَيْشُوفْ دَابَا؟».</div>
<div class="v" id="v20"><span class="vn">20</span> وْجَاوْبُوهُمْ وَالِدِيهْ: «حْنَا كَنْعَرْفُو بْلِّي هَادَا وَلْدْنَا وْبْلِّي تّْوْلَدْ عْمَى.</div>
<div class="v" id="v21"><span class="vn">21</span> وَلَكِنْ مَا كَنْعَرْفُوشْ كِيفَاشْ وْلَّى كَيْشُوفْ دَابَا، وْمَا كَنْعَرْفُوشْ شْكُونْ اللِّي حَلّْ لِيهْ عِينِيهْ. رَاهْ هُوَ كْبِيرْ فْالْعْمَرْ، سْوّْلُوهْ وْرَاهْ هُوَ يْجَاوْبْكُمْ عْلَى رَاسُه».</div>
<div class="v" id="v22"><span class="vn">22</span> ݣَالُو وَالِدِينْ الرَّاجْلْ هَادْ الْكْلَامْ، عْلَاحْقَّاشْ كَانُو خَايْفِينْ مْنْ لِيهُودْ. حِيتْ لِيهُودْ كَانُو تَّافْقُو بِينَاتْهُمْ مْنْ قْبَلْ بَاشْ اللِّي عْتَرْفْ بْالْمَسِيحْ، يْجْرِّيوْ عْلِيهْ مْنْ دَارْ الصّْلَاة.</div>
<div class="v" id="v23"><span class="vn">23</span> دَاكْشِّي عْلَاشْ ݣَالُو وَالِدِيهْ: «رَاهْ هُوَ كْبِيرْ فْالْعْمَرْ، سْوّْلُوهْ!».</div>
<div class="v" id="v24"><span class="vn">24</span> <span class="br-p"><br><br></span>وْعَيْطُو مَرَّة خْرَى عْلَى الرَّاجْلْ اللِّي كَانْ عْمَى وْݣَالُو لِيهْ: «عْطِي الْعَزّْ لْلَّهْ، حْنَا رَاهْ كَنْعَرْفُو بْلِّي هَادْ الرَّاجْلْ مُدْنِبْ».</div>
<div class="v" id="v25"><span class="vn">25</span> وْجَاوْبْهُمْ: «وَاشْ هَادَاكْ الرَّاجْلْ مُدْنِبْ؟ مَا كَنْعْرَفْشْ! حَاجَة وَحْدَة اللِّي كَنْعْرَفْ: كْنْتْ عْمَى، وْدَابَا وْلِّيتْ كَنْشُوفْ!».</div>
<div class="v" id="v26"><span class="vn">26</span> وْهُمَ يْݣُولُو لِيهْ تَانِي: «أَشْنُو دَارْ لِيكْ؟ كِيفَاشْ حَلّْ لِيكْ عِينِيكْ؟».</div>
<div class="v" id="v27"><span class="vn">27</span> وْرَدّْ عْلِيهُمْ: «رَانِي ݣْلْتْ لِيكُمْ وْمَا سْمَعْتُونِيشْ! عْلَاشْ بْغِيتُو تْسَمْعُو الْهَضْرَة مَرَّة خْرَى؟ يَاكْمَا بْغِيتُو حْتَّى نْتُمَ تْوَلِّيوْ تْلَامْدُه؟».</div>
<div class="v" id="v28"><span class="vn">28</span> وْهُمَ يْسَبُّوهْ وْݣَالُو: «نْتَ هُوَ التّْلْمِيدْ دْيَالُه، أَمَّا حْنَا رَاهْ تْلَامْدْ مُوسَى.</div>
<div class="v" id="v29"><span class="vn">29</span> وْكَنْعَرْفُو بْلِّي مُوسَى تّْكَلّْمْ مْعَاهْ اللَّهْ، وَلَكِنْ هَادْ الرَّاجْلْ مَا كَنْعَرْفُوشْ مْنِينْ هُوَ!».</div>
<div class="v" id="v30"><span class="vn">30</span> وْجَاوْبْ الرَّاجْلْ وْݣَالْ لِيهُمْ: «إِيوَا رَاهْ الْعْجَبْ هَادَا! مَا كَتْعَرْفُوشْ مْنِينْ هُوَ وَاخَّا حَلّْ لِيَّ عِينِيَّ!</div>
<div class="v" id="v31"><span class="vn">31</span> حْنَا كَنْعَرْفُو بْلِّي اللَّهْ مَا كَيْسْمَعْشْ لْلْمُدْنِبِينْ، وَلَكِنْ كَيْسْمَعْ لْلِّي كَيْتَّاقِيهْ وْكَيْدِيرْ مُرَادُه.</div>
<div class="v" id="v32"><span class="vn">32</span> وْمْنْ قْدِيمْ الزّْمَانْ عَمّْرْنَا مَا سْمَعْنَا بْلِّي شِي وَاحْدْ حَلّْ عِينِينْ شِي وَاحْدْ تّْوْلَدْ عْمَى.</div>
<div class="v" id="v33"><span class="vn">33</span> كُونْ مَا كَانْشْ هَادْ الرَّاجْلْ مْنْ اللَّهْ، كُونْ مَا قْدَرْ يْدِيرْ وَالُو».</div>
<div class="v" id="v34"><span class="vn">34</span> وْجَاوْبُوهْ وْݣَالُو: «نْتَ كُلّْكْ تّْوْلَدْتِي فْالدّْنُوبْ، وْكَتْعَلّْمْنَا!». وْهُمَ يْجْرِّيوْ عْلِيهْ.</div>
<div class="v" id="v35"><span class="vn">35</span> <span class="br-p"><br><br></span>وْسْمَعْ يَسُوعْ بْلِّي الْفْرِّيسِيِّينْ جْرَّاوْ عْلَى الرَّاجْلْ الْعْمَى، وْمْلِّي لْقَاهْ يَسُوعْ ݣَالْ لِيهْ: «وَاشْ كَتْآمْنْ بْوَلْدْ الْإِنْسَانْ؟».</div>
<div class="v" id="v36"><span class="vn">36</span> وْجَاوْبْ دَاكْ الرَّاجْلْ وْݣَالْ: «شْكُونْ هُوَ آ سِيدِي بَاشْ نْآمْنْ بِيهْ؟».</div>
<div class="v" id="v37"><span class="vn">37</span> وْݣَالْ لِيهْ يَسُوعْ: «اللِّي شْفْتِيهْ! وْاللِّي كَيْتّْكَلّْمْ مْعَاكْ دَابَا، رَاهْ هُوَ هَادَاكْ!».</div>
<div class="v" id="v38"><span class="vn">38</span> وْهُوَ يْݣُولْ الرَّاجْلْ: «كَنْآمْنْ آ سِيدِي!». وْسْجَدْ لِيهْ.</div>
<div class="v" id="v39"><span class="vn">39</span> وْݣَالْ يَسُوعْ: «جِيتْ لْلنَّاسْ دْيَالْ هَادْ الدّْنْيَا بَاشْ نْبَيّْنْ دْنُوبْهُمْ: بَاشْ الْعَمْيِينْ يْوَلِّيوْ كَيْشُوفُو، وْاللِّي كَيْشُوفُو يْوَلِّيوْ عَمْيِينْ».</div>
<div class="v" id="v40"><span class="vn">40</span> وْسْمْعُو شِي وْحْدِينْ مْنْ الْفْرِّيسِيِّينْ اللِّي كَانُو مْعَاهْ تْمَّ هَادْ الْكْلَامْ وْݣَالُو لِيهْ: «يَاكْمَا حْتَّى حْنَا عَمْيِينْ؟».</div>
<div class="v" id="v41"><span class="vn">41</span> وْݣَالْ لِيهُمْ يَسُوعْ: «كُونْ كْنْتُو عَمْيِينْ كُونْ ݣَاعْ مَا كَانُو فِيكُمْ الدّْنُوبْ، وَلَكِنْ نْتُمَ دَابَا كَتْݣُولُو بْلِّي كَتْشُوفُو، دَاكْشِّي عْلَاشْ دْنُوبْكُمْ بَاقْيِينْ فِيكُمْ».</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ٥‏:١٤؛ يوحنا ٨‏:١٢<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>