<html><head>
<meta http-equiv="Content-Type" content="text/html;charset=utf-8" />
<title>Luke 16 &ndash; لُوقَا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 16);">
<div id="navbar"><a href="../index.html">الترجمة المغربية القياسية</a> &ndash; <b>لُوقَا</b> &ndash; <a href="Luke_1.html">1</a> ... <a href="Luke_14.html">14</a> <a href="Luke_15.html">15</a> <b>16</b> <a href="Luke_17.html">17</a> <a href="Luke_18.html">18</a> ... <a href="Luke_24.html">24</a> </div><hr>
<h1>Luke 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْمْتَالْ دْيَالْ الْوْكِيلْ الْخَايْنْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ سْطَّاشْ</b></span> <span class="br-p"><br><br></span>وْݣَالْ يَسُوعْ عَاوْتَانِي لْلتّْلَامْدْ دْيَالُه: «هَادَا وَاحْدْ الرَّاجْلْ لَبَاسْ عْلِيهْ كَانْ عَنْدُه وَاحْدْ الْوْكِيلْ، وْجَاوْ شِي نَاسْ لْعَنْدْ هَادْ الرَّاجْلْ وْݣَالُو لِيهْ بْلِّي وْكِيلُه كَيْضَيّْعْ لِيهْ رْزْقُه،</div>
<div class="v" id="v2"><span class="vn">2</span> وْهُوَ يْعَيّْطْ عْلِيهْ وْݣَالْ لِيهْ: آشْ هَادْشِّي كَنْسْمَعْ عْلِيكْ؟ أَجِي نْتّْحَاسْبُو عْلَى الْوْكَالَة اللِّي عْطِيتْكْ، حِيتْ رَاكْ مَا بْقِيتِيشْ غَتْكُونْ الْوْكِيلْ دْيَالِي.</div>
<div class="v" id="v3"><span class="vn">3</span> وْݣَالْ الْوْكِيلْ مْعَ رَاسُه: أَشْنُو غَنْدِيرْ؟ عْلَاحْقَّاشْ سِيدِي غَادِي يْحَيّْدْ لِيَّ الْوْكَالَة، وْأَنَا مَا نْقْدَرْشْ عْلَى الْفْلَاحَة، وْحْشْمَانْ نْسْعَى.</div>
<div class="v" id="v4"><span class="vn">4</span> صَافِي، عْرَفْتْ آشْ غَنْدِيرْ بَاشْ إِلَا حَيّْدْ لِيَّ سِيدِي الْوْكَالَة يْقْبْلُونِي النَّاسْ فْدْيُورْهُمْ.</div>
<div class="v" id="v5"><span class="vn">5</span> وْعَيّْطْ عْلَى ݣَاعْ هَادُوكْ اللِّي كَيْتّْسَالْهُمْ سِيدُه شِي دِينْ، وَاحْدْ بْوَاحْدْ، وْݣَالْ لَلّْوّْلْ: شْحَالْ كَيْتّْسَالْكْ سِيدِي؟</div>
<div class="v" id="v6"><span class="vn">6</span> وْجَاوْبُه: مْيَةْ بْرْمِيلْ دْ الزِّيتْ. وْݣَالْ لِيهْ الْوْكِيلْ: خُدْ الْبُونَاتْ دْيَالْكْ، وْݣْلَسْ دْغْيَا وْكْتَبْ خَمْسِينْ فْبْلَاصْةْ مْيَة!</div>
<div class="v" id="v7"><span class="vn">7</span> وْݣَالْ لْوَاحْدْ آخُرْ: شْحَالْ كَيْتّْسَالْكْ سِيدِي؟ جَاوْبُه: مْيَةْ عَبْرَة دْ الْݣْمْحْ. وْݣَالْ لِيهْ الْوْكِيلْ: خُدْ الْبُونَاتْ دْيَالْكْ وْكْتَبْ تْمَانِينْ.</div>
<div class="v" id="v8"><span class="vn">8</span> وْشْكَرْ السِّيّْدْ وْكِيلُه الْخَايْنْ حِيتْ تْصَرّْفْ بْالْحْكْمَة، عْلَاحْقَّاشْ وْلَادْ هَادْ الزّْمَانْ كيْتّْعَامْلُو مْعَ بْعْضِيَّاتْهُمْ بْالْحْكْمَة، كْتَرْ مْنْ وْلَادْ النُّورْ.</div>
<div class="v" id="v9"><span class="vn">9</span> <span class="br-p"><br><br></span>وْأَنَا كَنْݣُولْ لِيكُمْ: دِيرُو لِيكُمْ صْحَابْ بْفْلُوسْ الْحْرَامْ، بَاشْ إِلَا تْقَادَاوْ لِيكُمْ الْفْلُوسْ يْقْبْلُوكُمْ فْالدَّارْ الدَّايْمَة.</div>
<div class="v" id="v10"><span class="vn">10</span> الْأَمِينْ فْالْقْلِيلْ رَاهْ أَمِينْ فْالْكْتِيرْ، وْالْخَايْنْ فْالْقْلِيلْ رَاهْ خَايْنْ فْالْكْتِيرْ.</div>
<div class="v" id="v11"><span class="vn">11</span> وْإِلَا مَا كْنْتُوشْ أُمَنَا عْلَى فْلُوسْ الْحْرَامْ، شْكُونْ هَادَا اللِّي غَيْأَمّْنْكُمْ عْلَى فْلُوسْ الْحْلَالْ؟</div>
<div class="v" id="v12"><span class="vn">12</span> وْإِلَا مَا كْنْتُوشْ أُمَنَا عْلَى حَاجْةْ غِيرْكُمْ، شْكُونْ هَادَا اللِّي غَيْعْطِيكُمْ حَاجْتْكُمْ؟</div>
<div class="v" id="v13"><span class="vn">13</span> <span class="br-p"><br><br></span>حْتَّى عَبْدْ مَا يْقْدَرْ يْكُونْ عَبْدْ لْجُوجْ سْيَادْ، عْلَاحْقَّاشْ إِمَّا غَيْكْرَهْ وَاحْدْ فِيهُمْ وْغَيْبْغِي لَاخُرْ، وْلَا غَيْكُونْ مُخْلِصْ لْوَاحْدْ فِيهُمْ وْغَيْطَيّْحْ مْنْ شَانْ لَاخُرْ. وْهَكَّا حْتَّى نْتُمَ مَا تْقَدْرُوشْ تْكُونُو عْبِيدْ دْيَالْ اللَّهْ وْالْفْلُوسْ».<sup class="fnm"><a name="fnm1" href="#fn1">1</a></sup></div>
<div class="v" id="v14"><h2>خَاصّْنَا نْدِيرُو بْكْلَامْ اللَّهْ بْنِيَّة صَادْقَة</h2><span class="vn">14</span> <span class="br-p"><br><br></span>وْكَانُو الْفْرِّيسِيِّينْ كَيْسَمْعُو هَادْ الْكْلَامْ كُلُّه وْكَيْضَحْكُو عْلَى يَسُوعْ، حِيتْ كَانُو كَيْبْغِيوْ الْفْلُوسْ.</div>
<div class="v" id="v15"><span class="vn">15</span> وْهُوَ يْݣُولْ لِيهُمْ: «نْتُمَ كَتْبَيّْنُو رَاسْكُمْ تَابْعِينْ طْرِيقْ اللَّهْ قُدَّامْ النَّاسْ، وَلَكِنْ اللَّهْ كَيْعْرَفْ آشْ فْقْلُوبْكُمْ. وْالْحَاجَة اللِّي عَنْدْهَا قِيمَة عَنْدْ النَّاسْ، مَا عَنْدْهَا قِيمَة عَنْدْ اللَّهْ.</div>
<div class="v" id="v16"><span class="vn">16</span> <span class="br-p"><br><br></span>بْقَى شْرَعْ اللَّهْ وْكْلَامْ الْأَنْبِيَا حْتَّى جَا يُوحَنَّا، وْمْنْ هَادَاكْ الْوَقْتْ بْدَاوْ النَّاسْ كَيْخَبّْرُو بْالْبْشَارَة عْلَى مَمْلَكَةْ اللَّهْ، وْبْدَا كُلّْ وَاحْدْ كَيْدِيرْ جْهْدُه بَاشْ يْدْخُلْ لِيهَا.<sup class="fnm"><a name="fnm2" href="#fn2">2</a></sup></div>
<div class="v" id="v17"><span class="vn">17</span> رَاهْ تّْحَيّْدْ السّْمَا وْالْأَرْضْ، وْحَرْفْ وَاحْدْ مْنْ الشّْرَعْ دْ اللَّهْ مَا غَيْتّْحَيّْدْشْ.<sup class="fnm"><a name="fnm3" href="#fn3">3</a></sup></div>
<div class="v" id="v18"><span class="vn">18</span> <span class="br-p"><br><br></span>اللِّي طَلّْقْ مْرَاتُه وْتّْزَوّْجْ وَحْدَة خْرَى مْنْ غِيرْهَا، رَاهْ كَيْفْسَدْ. وْاللِّي تّْزَوّْجْ مْرَاة طَلّْقْهَا رَاجْلْهَا، رَاهْ كَيْفْسَدْ».<sup class="fnm"><a name="fnm4" href="#fn4">4</a></sup></div>
<div class="v" id="v19"><h2>الْمْتَالْ دْ الرَّاجْلْ اللِّي لَبَاسْ عْلِيهْ وْلِعَازَرْ</h2><span class="vn">19</span> <span class="br-p"><br><br></span>«كَانْ وَاحْدْ الرَّاجْلْ لَبَاسْ عْلِيهْ، كَيْلْبَسْ لْبَاسْ غَالِي بْزَّافْ وْكَيْبَرّْعْ رَاسُه بْالْمَاكْلَة الْمْخَيّْرَة كُلَّ نْهَارْ.</div>
<div class="v" id="v20"><span class="vn">20</span> وْكَانْ وَاحْدْ الرَّاجْلْ آخُرْ فَقِيرْ سْمِيتُه لِعَازَرْ، وْدَاتُه مْجْرُوحَة وْكَتْسِيلْ بْالْݣِيحْ، مْرْمِي حْدَا الْبَابْ دْ الرَّاجْلْ اللِّي لَبَاسْ عْلِيهْ.</div>
<div class="v" id="v21"><span class="vn">21</span> وْكَانْ كَيْتّْشْهَّى يْشْبَعْ وَاخَّا غِيرْ مْنْ الشّْيَاطَة اللِّي كَتْطِيحْ مْنْ الْمِيدَة دْيَالْ الرَّاجْلْ اللِّي لَبَاسْ عْلِيهْ، وْكَانُو الْكْلَابْ كَيْجِيوْ يْلَحْسُو جْرَاحُه.</div>
<div class="v" id="v22"><span class="vn">22</span> وْمَاتْ الرَّاجْلْ الْفَقِيرْ، وْهْزُّوهْ الْمَلَايْكَة وْحَطُّوهْ حْدَا إِبْرَاهِيمْ. وْمَاتْ الرَّاجْلْ اللِّي لَبَاسْ عْلِيهْ حْتَّى هُوَ وْتّْدْفَنْ.</div>
<div class="v" id="v23"><span class="vn">23</span> وْمْلِّي كَانْ الرَّاجْلْ اللِّي لَبَاسْ عْلِيهْ فْجَهْنَّمْ كَيْتّْعَدّْبْ، هْزّْ عِينِيهْ وْشَافْ إِبْرَاهِيمْ مْنْ بْعِيدْ وْلِعَازَرْ ݣَالْسْ حْدَاهْ.</div>
<div class="v" id="v24"><span class="vn">24</span> وْعَيّْطْ وْݣَالْ: آ بَّا إِبْرَاهِيمْ رْحَمْنِي، وْصِيفْطْ لِعَازَرْ يْفَزّْݣْ صْبْعُه بْالْمَا وْيْجِي يْبَرّْدْ لْسَانِي، عْلَاحْقَّاشْ رَانِي كَنْتْعَدّْبْ بْزَّافْ فْهَادْ الْعَافْيَة.</div>
<div class="v" id="v25"><span class="vn">25</span> وْجَاوْبُه إِبْرَاهِيمْ: تْفَكّْرْ آ وْلْدِي، بْلِّي خْدِيتِي حَقّْكْ مْنْ الْخِيرْ فْحْيَاتْكْ، وْخْدَا لِعَازَرْ حَقُّه مْنْ الْعْدَابْ. وْهَا هُوَ دَابَا كَيْتّْوَاسَى هْنَا، وْنْتَ كَتْتْعَدّْبْ تْمَّ.</div>
<div class="v" id="v26"><span class="vn">26</span> وْفُوقْ هَادْشِّي، رَاهْ بِينَّا وْبِينْكُمْ وَاحْدْ الْحَفْرَة كْبِيرَة وْغَارْقَة، مَا يْقْدَرْ حْتَّى حَدّْ يْقْطَعْهَا، لَا مْنْ هْنَا لْعَنْدْكُمْ وَلَا مْنْ عَنْدْكُمْ لّْهْنَا.</div>
<div class="v" id="v27"><span class="vn">27</span> وْݣَالْ الرَّاجْلْ اللِّي لَبَاسْ عْلِيهْ: كَنْتّْرَجَّاكْ آ بَّا إِبْرَاهِيمْ تْصِيفْطْ لِيعَازَرْ لْدَارْ بَّا،</div>
<div class="v" id="v28"><span class="vn">28</span> حِيتْ عَنْدِي خَمْسَة دْ الْخُوتْ، بَاشْ يْنَبّْهْهُمْ مَا يْجِيوْشْ حْتَّى هُمَ لْهَادْ الْبْلَاصَة دْ الْعْدَابْ.</div>
<div class="v" id="v29"><span class="vn">29</span> وْجَاوْبُه إِبْرَاهِيمْ: يَاكْ عَنْدْهُمْ كْتُبْ مُوسَى وْالْأَنْبِيَا، إِيوَا يْدِيرُو بْدَاكْشِّي اللِّي فِيهُمْ.</div>
<div class="v" id="v30"><span class="vn">30</span> وَلَكِنْ ݣَالْ لِيهْ الرَّاجْلْ اللِّي لَبَاسْ عْلِيهْ: لَّا آ بَّا إِبْرَاهِيمْ! رَاهْ مَا غَادِيشْ يْدِيرُو بْدَاكْشِّي اللِّي فِيهُمْ، وَلَكِنْ إِلَا تّْبْعَتْ شِي حَدّْ مْنْ الْمُوتْ وْمْشَى لْعَنْدْهُمْ، رَاهْ غَادِي يْتُوبُو.</div>
<div class="v" id="v31"><span class="vn">31</span> وْهُوَ يْرَدّْ عْلِيهْ إِبْرَاهِيمْ: إِلَا مَا كَانُوشْ كَيْسَمْعُو لْمُوسَى وْالْأَنْبِيَا، رَاهْ وَاخَّا يْتّْبْعَتْ شِي حَدّْ مْنْ الْمُوتْ مَا غَادِيشْ يْقْتَنْعُو».</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ٦‏:٢٤<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->متى ١١‏:١٢‏،١٣<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->متى ٥‏:١٨<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->متى ٥‏:٣٢؛ ١كورنتوس ٧‏:١٠‏،١١<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>