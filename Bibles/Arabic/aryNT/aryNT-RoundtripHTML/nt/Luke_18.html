<html><head>
<meta http-equiv="Content-Type" content="text/html;charset=utf-8" />
<title>Luke 18 &ndash; لُوقَا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 18);">
<div id="navbar"><a href="../index.html">الترجمة المغربية القياسية</a> &ndash; <b>لُوقَا</b> &ndash; <a href="Luke_1.html">1</a> ... <a href="Luke_16.html">16</a> <a href="Luke_17.html">17</a> <b>18</b> <a href="Luke_19.html">19</a> <a href="Luke_20.html">20</a> ... <a href="Luke_24.html">24</a> </div><hr>
<h1>Luke 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْمْتَالْ دْ الْمْرَاة الْهْجَّالَة وْالْقَاضِي</h2><span class="vn">1</span> <span class="css" style="font-style: italic; myBibleType=note"><b>الْفَصْلْ تْمَنْطَاشْ</b></span> <span class="br-p"><br><br></span>وْتّْكَلّْمْ مْعَاهُمْ بْوَاحْدْ الْمْتَالْ كَيْبَيّْنْ بْلِّي خَاصّْهُمْ يْدَاوْمُو عْلَى الصّْلَاة وْمَا يْمَلُّوشْ مْنّْهَا،</div>
<div class="v" id="v2"><span class="vn">2</span> وْݣَالْ: «كَانْ فْوَاحْدْ الْمْدِينَة وَاحْدْ الْقَاضِي مَا كَيْخَافْ لَا مْنْ اللَّهْ وْلَا مْنْ الْعَبْدْ.</div>
<div class="v" id="v3"><span class="vn">3</span> وْكَانْتْ فْدِيكْ الْمْدِينَة وَاحْدْ الْهْجَّالَة كَتْمْشِي لْعَنْدُه وْكَتْݣُولْ لِيهْ: خُدْ لِيَّ حَقِّي مْنْ الْعْدُو دْيَالِي!</div>
<div class="v" id="v4"><span class="vn">4</span> وْمُدَّة طْوِيلَة وْهُوَ مَا بْغَاشْ يْسْمَعْ لِيهَا، وَلَكِنْ مْنْ بَعْدْ ݣَالْ فْخَاطْرُه: وَاخَّا مَا كَنْخَافْ لَا مْنْ اللَّهْ وْلَا مْنْ الْعَبْدْ،</div>
<div class="v" id="v5"><span class="vn">5</span> غَنَاخُدْ الْحَقّْ لْهَادْ الْهْجَّالَة عْلَاحْقَّاشْ كَتْصَدّْعْنِي، وَإِلَّا رَاهَا غَتْبْقَى تْهَرّْسْ لِيَّ رَاسِي بْالْمْجِي دْيَالْهَا».</div>
<div class="v" id="v6"><span class="vn">6</span> <span class="br-p"><br><br></span>وْݣَالْ الرَّبّْ: «سْمْعُو أَشْنُو ݣَالْ الْقَاضِي الضَّالْمْ،</div>
<div class="v" id="v7"><span class="vn">7</span> إِيوَا وَاشْ اللَّهْ مَا غَادِيشْ يَاخُدْ الْحَقّْ لْهَادُوكْ اللِّي خْتَارْهُمْ وْاللِّي كَيْطْلْبُوهْ لِيلْ وْنْهَارْ؟ وَاشْ مَا غَادِيشْ يْسْتَاجْبْ لِيهُمْ دْغْيَا؟</div>
<div class="v" id="v8"><span class="vn">8</span> نْݣُولْ لِيكُمْ: رَاهْ دْغْيَا غَادِي يَاخُدْ لِيهُمْ حَقّْهُمْ. وَلَكِنْ، وَاشْ وَلْدْ الْإِنْسَانْ غَيْلْقَا الْإِيمَانْ عْلَى الْأَرْضْ مْلِّي غَيْجِي؟».</div>
<div class="v" id="v9"><h2>الْمْتَالْ دْ الْفْرِّيسِي وْمُولْ الضَّرِيبَة</h2><span class="vn">9</span> <span class="br-p"><br><br></span>وْݣَالْ هَادْ الْمْتَالْ لْلنَّاسْ اللِّي كَانُو كَيْحَسْبُو رْيُوسْهُمْ عْلَى حَقّْ، وْكَيْحْتَقْرُو لْخْرِينْ:</div>
<div class="v" id="v10"><span class="vn">10</span> «هَادُو جُوجْ رْجَالْ طْلْعُو لْبِيتْ اللَّهْ بَاشْ يْصَلِّيوْ، وَاحْدْ مْنّْهُمْ فْرِّيسِي وْلَاخُرْ مْنْ مَّالِينْ الضَّرِيبَة.</div>
<div class="v" id="v11"><span class="vn">11</span> وْقَفْ الْفْرِّيسِي كَيْصَلِّي وْكَيْݣُولْ فْخَاطْرُه: كَنْشَكْرْكْ آ رْبِّي، عْلَاحْقَّاشْ رَانِي مَاشِي بْحَالْ ݣَاعْ النَّاسْ الشّْفَارَا وْالضَّالْمِينْ وْالْفَاسْدِينْ، وْمَاشِي بْحَالْ هَادْ مُولْ الضَّرِيبَة!</div>
<div class="v" id="v12"><span class="vn">12</span> أَنَا كَنْصُومْ جُوجْ مْرَّاتْ فْالسِّيمَانَة، وْكَنْعَشّْرْ عْلَى ݣَاعْ دَاكْشِّي اللِّي كَنْرْبَحْ.</div>
<div class="v" id="v13"><span class="vn">13</span> أَمَّا مُولْ الضَّرِيبَة، بْقَى وَاقْفْ بْعِيدْ وْمَا قْدَرْشْ يْهَزّْ عِينِيهْ لْلسّْمَا، وَلَكِنْ كَانْ كَيْضْرَبْ عْلَى صَدْرُه وْكَيْݣُولْ: اللَّهُمَ رْحَمْنِي، أَنَا الْمُدْنِبْ!».</div>
<div class="v" id="v14"><span class="vn">14</span> نْݣُولْ لِيكُمْ: «رَاهْ هَادْ مُولْ الضَّرِيبَة هُوَ اللِّي مْشَى لْدَارُه وْاللَّهْ رَاضِي عْلِيهْ، مَاشِي هَادَاكْ الْفْرِّيسِي. عْلَاحْقَّاشْ ݣَاعْ اللِّي كَيْعَلِّي مْنْ شَانُه، شَانُه غَيْطِيحْ. وَلَكِنْ اللِّي كَيْتّْوَاضْعْ، شَانُه غَيْعْلَا».<sup class="fnm"><a name="fnm1" href="#fn1">1</a></sup></div>
<div class="v" id="v15"><h2>يَسُوعْ كَيْبَارْكْ الدّْرَارِي الصّْغَارْ</h2><span class="vn">15</span> <span class="br-p"><br><br></span>وْجَابُو لِيهْ شِي نَاسْ شِي دْرَارِي صْغَارْ بَاشْ يْحَطّْ يْدِّيهْ عْلِيهُمْ. وْمْلِّي شَافُو التّْلَامْدْ هَادْشِّي، خَاصْمُو عْلَى دُوكْ النَّاسْ.</div>
<div class="v" id="v16"><span class="vn">16</span> وَلَكِنْ يَسُوعْ عَيّْطْ عْلِيهُمْ لْعَنْدُه وْݣَالْ: «خَلِّيوْ الدّْرَارِي يْجِيوْ لْعَنْدِي وْمَا تْحَبْسُوهُمْشْ، عْلَاحْقَّاشْ بْحَالْ هَادُو اللِّي لِيهُمْ مَمْلَكَةْ اللَّهْ.</div>
<div class="v" id="v17"><span class="vn">17</span> وْرَانِي نْݣُولْ لِيكُمْ الْحَقّْ: اللِّي مَا كَيْقْبَلْشْ مَمْلَكَةْ اللَّهْ بْحَالْ شِي وَلْدْ صْغِيرْ، عَمّْرُه مَا غَيْدْخَلْ لِيهَا».</div>
<div class="v" id="v18"><h2>الرَّاجْلْ اللِّي لَبَاسْ عْلِيهْ</h2><span class="vn">18</span> <span class="br-p"><br><br></span>وْسْوّْلُه وَاحْدْ الرَّئِيسْ: «آ الْمُعَلِّمْ الْمْزْيَانْ، أَشْنُو خَاصّْنِي نْدِيرْ بَاشْ نْوْرَتْ الْحَيَاةْ الدَّايْمَة؟».</div>
<div class="v" id="v19"><span class="vn">19</span> وْهُوَ يْجَاوْبُه يَسُوعْ: «عْلَاشْ كَتْعَيّْطْ لِيَّ آ الْمْزْيَانْ؟ رَاهْ مَا كَايْنْ حْتَّى شِي وَاحْدْ مْزْيَانْ مْنْ غِيرْ اللَّهْ بُوحْدُه،</div>
<div class="v" id="v20"><span class="vn">20</span> وْرَاكْ كَتْعْرَفْ الْوْصِيَّاتْ: مَا تْفْسَدْ، مَا تْقْتَلْ، مَا تْسْرَقْ، مَا تْشْهَدْ بْالزُّورْ، تّْهَلَّى فْبَّاكْ وْمُّكْ».</div>
<div class="v" id="v21"><span class="vn">21</span> وْݣَالْ الرَّاجْلْ: «مْنْ صُغْرِي وْأَنَا كَنْدِيرْ بْݣَاعْ هَادْ الْأُمُورْ».</div>
<div class="v" id="v22"><span class="vn">22</span> وْمْلِّي سْمَعْ يَسُوعْ هَادْ الْكْلَامْ، ݣَالْ لِيهْ: «مَازَالْ خَاصّْكْ حَاجَة وَحْدَة، بِيعْ ݣَاعْ دَاكْشِّي اللِّي عَنْدْكْ وْفَرّْقْ تَمَنُه عْلَى الْمَسَاكِينْ، وْغَيْكُونْ عَنْدْكْ كَنْزْ فْالسّْمَا، وْمْنْ بَعْدْ أَجِي تْبَعْنِي».</div>
<div class="v" id="v23"><span class="vn">23</span> وْمْلِّي سْمَعْ الرَّاجْلْ هَادْ الْكْلَامْ حْزَنْ بْزَّافْ، عْلَاحْقَّاشْ كَانْ لَبَاسْ عْلِيهْ بْزَّافْ.</div>
<div class="v" id="v24"><span class="vn">24</span> <span class="br-p"><br><br></span>وْمْلِّي شَافْ يَسُوعْ بْلِّي الرَّاجْلْ حْزَنْ، ݣَالْ: «شْحَالْ صْعِيبْ عْلَى النَّاسْ اللِّي لَبَاسْ عْلِيهُمْ يْدَخْلُو لْمَمْلَكَةْ اللَّهْ!</div>
<div class="v" id="v25"><span class="vn">25</span> حِيتْ دْخُولْ الجّْمَلْ مْنْ عِينْ لِيبْرَة سْهَلْ مْنْ دْخُولْ اللِّي لَبَاسْ عْلِيهْ لْمَمْلَكَةْ اللَّهْ».</div>
<div class="v" id="v26"><span class="vn">26</span> وْهُمَ يْݣُولُو هَادُوكْ اللِّي سْمْعُوهْ: «عْلَى هَادْ الْحْسَابْ، شْكُونْ اللِّي غَادِي يْقْدَرْ يْنْجَا؟»</div>
<div class="v" id="v27"><span class="vn">27</span> وْجَاوْبْهُمْ يَسُوعْ: «دَاكْشِّي اللِّي مَا يْقْدَرْشْ عْلِيهْ بْنَادْمْ، اللَّهْ قَادْرْ عْلِيهْ».</div>
<div class="v" id="v28"><span class="vn">28</span> وْݣَالْ لِيهْ بُطْرُسْ: «هَا حْنَا خَلِّينَا كُلّْ مَا عَنْدْنَا وْتْبَعْنَاكْ!».</div>
<div class="v" id="v29"><span class="vn">29</span> وْرَدّْ عْلِيهْ يَسُوعْ: «نْݣُولْ لِيكُمْ الْحَقّْ: كُلّْ وَاحْدْ سْمَحْ فْدَارُه، وْلَا فْمْرَاتُه، وْلَا فْخُوتُه، وْلَا فْبَّاهْ، وْلَا فْمُّه، وْلَا فْوْلَادُه، عْلَى قْبَلْ مَمْلَكَةْ اللَّهْ،</div>
<div class="v" id="v30"><span class="vn">30</span> رَاهْ غَادِي يْتّْرَدّْ لِيهْ دَاكْشِّي اللِّي سْمَحْ فِيهْ عْلَى بْزَّافْ دْ الْمَرَّاتْ فْهَادْ الزّْمَانْ، وْفْالْآخِرَة غَتْكُونْ عَنْدُه الْحَيَاةْ الدَّايْمَة».</div>
<div class="v" id="v31"><h2>يَسُوعْ كَيْتّْنَبّْأْ لْلْمَرَّة التَّالْتَة بْالْمُوتْ وْالْبَعْتْ دْيَالُه</h2><span class="vn">31</span> <span class="br-p"><br><br></span>وْدَّا تْلَامْدُه الطّْنَاشْ وْݣَالْ لِيهُمْ: «هَا حْنَا طَالْعِينْ لْأُورْشَلِيمْ، وْغَادِي يْتّْحَقّْقْ دَاكْشِّي اللِّي كْتْبُوهْ الْأَنْبِيَا عْلَى وَلْدْ الْإِنْسَانْ،</div>
<div class="v" id="v32"><span class="vn">32</span> بْاللِّي غَادِي يْتّْسَلّْمْ لْلشّْعُوبْ اللِّي مَا كَيْعَبْدُوشْ اللَّهْ، وْغَادِي يْضَحْكُو عْلِيهْ وْيْسَبُّوهْ وْيْدْفْلُو عْلِيهْ،</div>
<div class="v" id="v33"><span class="vn">33</span> وْغَادِي يْضْرْبُوهْ وْيْقْتْلُوهْ، وْفْالنّْهَارْ التَّالْتْ غَيْتّْبْعَتْ مْنْ الْمُوتْ».</div>
<div class="v" id="v34"><span class="vn">34</span> وَلَكِنْ التّْلَامْدْ مَا فَهْمُو وَالُو مْنْ هَادْشِّي اللِّي ݣَالْ، وْكَانْ هَادْ الْكْلَامْ مَا وَاضْحْشْ عَنْدْهُمْ، وْمَا عَرْفُوشْ الْمَعْنَى دْيَالُه.</div>
<div class="v" id="v35"><h2>يَسُوعْ كَيْشَافِي وَاحْدْ الْعْمَى</h2><span class="vn">35</span> <span class="br-p"><br><br></span>وْمْلِّي قَرّْبْ يَسُوعْ لْأَرِيحَا، كَانْ وَاحْدْ الرَّاجْلْ عْمَى ݣَالْسْ فْجَنْبْ الطّْرِيقْ كَيْسْعَى.</div>
<div class="v" id="v36"><span class="vn">36</span> وْمْلِّي سْمَعْ الجّْمَاعَة دْ النَّاسْ دَايْزِينْ مْنْ حْدَاهْ، سْوّْلْ وْݣَالْ: «آشْ وَاقْعْ؟»</div>
<div class="v" id="v37"><span class="vn">37</span> وْخَبّْرُوهْ بْلِّي يَسُوعْ النَّاصِرِي دَايْزْ مْنْ تْمَّ.</div>
<div class="v" id="v38"><span class="vn">38</span> وْهُوَ يْغَوّْتْ وْݣَالْ: «آ يَسُوعْ بْنْ دَاوُدْ، رْحَمْنِي!».</div>
<div class="v" id="v39"><span class="vn">39</span> وْنْهْضُو فِيهْ هَادُوكْ اللِّي كَانُو غَادْيِينْ فْالْقُدَّامْ بَاشْ يْسْكُتْ. وَلَكِنْ زَادْ كَيْغَوّْتْ كْتَرْ وْكَيْݣُولْ: «آ بْنْ دَاوُدْ، رْحَمْنِي!».</div>
<div class="v" id="v40"><span class="vn">40</span> وْوْقَفْ يَسُوعْ وْآمْرْ بَاشْ يْجِيبُوهْ لِيهْ. وْمْلِّي قَرّْبْ لْعَنْدُه سْوّْلُه:</div>
<div class="v" id="v41"><span class="vn">41</span> «آشْ بْغِيتِي نْدِيرْ لِيكْ؟». وْجَاوْبُه: «بْغِيتْ نْوَلِّي نْشُوفْ آ سِيدِي!».</div>
<div class="v" id="v42"><span class="vn">42</span> وْهُوَ يْݣُولْ لِيهْ يَسُوعْ: «وْلِّي كَتْشُوفْ، الْإِيمَانْ دْيَالْكْ رَاهْ شْفَاكْ!».</div>
<div class="v" id="v43"><span class="vn">43</span> وْفْدِيكْ السَّاعَة وْلَّى كَيْشُوفْ وْتْبَعْ يَسُوعْ وْهُوَ كَيْعْطِي الْعَزّْ لْلَّهْ. وْمْلِّي شَافُو ݣَاعْ النَّاسْ هَادْشِّي اللِّي وْقَعْ، سَبّْحُو اللَّهْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ٢٣‏:١٢؛ لوقا ١٤‏:١١<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>