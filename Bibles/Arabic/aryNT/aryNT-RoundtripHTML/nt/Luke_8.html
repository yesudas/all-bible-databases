<html><head>
<meta http-equiv="Content-Type" content="text/html;charset=utf-8" />
<title>Luke 8 &ndash; لُوقَا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 8);">
<div id="navbar"><a href="../index.html">الترجمة المغربية القياسية</a> &ndash; <b>لُوقَا</b> &ndash; <a href="Luke_1.html">1</a> ... <a href="Luke_6.html">6</a> <a href="Luke_7.html">7</a> <b>8</b> <a href="Luke_9.html">9</a> <a href="Luke_10.html">10</a> ... <a href="Luke_24.html">24</a> </div><hr>
<h1>Luke 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْعْيَالَاتْ اللِّي آمْنُو بْيَسُوعْ وْتْبْعُوهْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّامْنْ</b></span> <span class="br-p"><br><br></span>وْمْنْ بَعْدْ دَاكْشِّي سَافْرْ يَسُوعْ مْنْ مْدِينَة لْمْدِينَة وْمْنْ دُوَّارْ لْدُوَّارْ، كَيْخَبّْرْ وْكَيْبَشّْرْ بْمَمْلَكَةْ اللَّهْ، وْكَانُو مْعَاهْ التّْلَامْدْ دْيَاوْلُه بْطْنَاشْ،</div>
<div class="v" id="v2"><span class="vn">2</span> وْشِي عْيَالَاتْ كَانْ شْفَاهُمْ مْنْ الجّْنُونْ وْالْمَرْضْ، هُمَ مَرْيَمْ اللِّي كَيْسَمِّيوْهَا الْمَجْدَلِيَّة، اللِّي خَرْجُو مْنّْهَا سْبْعَة دْ الجّْنُونْ،<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> وْيُوَنَّا مْرَاةْ خُوزِي لُوكِيلْ دْ هِيرُودُسْ، وْسُوسَنَّة، وْبْزَّافْ دْ الْعْيَالَاتْ خْرِينْ اللِّي كَانُو كَيْعَاوْنُو يَسُوعْ وْتْلَامْدُه مْنْ مَالْهُمْ.</div>
<div class="v" id="v4"><h2>الْمْتَالْ دْيَالْ الزَّارْعْ</h2><span class="vn">4</span> <span class="br-p"><br><br></span>وْمْلِّي تّْجَمْعَاتْ عْلِيهْ جْمَاعَة كْبِيرَة دْ النَّاسْ اللِّي جَاوْ مْنْ كُلّْ مْدِينَة، تّْكَلّْمْ مْعَاهُمْ بْوَاحْدْ الْمْتَالْ، وْݣَالْ:</div>
<div class="v" id="v5"><span class="vn">5</span> «هَادَا وَاحْدْ الرَّاجْلْ خْرَجْ بَاشْ يْزْرَعْ الزّْرِّيعَة دْيَالُه، وْمْلِّي كَانْ كَيْزْرَعْ، طَاحُو شِي حَبَّاتْ فْجَنْبْ الطّْرِيقْ وْتّْعْفَسْ عْلِيهُمْ وْكْلَاوْهُمْ الطّْيُورْ،</div>
<div class="v" id="v6"><span class="vn">6</span> وْطَاحُو حَبَّاتْ خْرِينْ عْلَى الْحْجَرْ، وْمْلِّي نْبْتُو، دْغْيَا يَبْسُو حِيتْ مَا طَاحُوشْ فْأَرْضْ رَاوْيَة،</div>
<div class="v" id="v7"><span class="vn">7</span> وْطَاحُو حَبَّاتْ خْرِينْ فْوَسْطْ الشُّوكْ، وْمْلِّي كْبَرْ مْعَاهُمْ الشُّوكْ خْنَقْهُمْ،</div>
<div class="v" id="v8"><span class="vn">8</span> وْطَاحُو حَبَّاتْ خْرِينْ فْالْأَرْضْ الْمْزْيَانَة، وْنْبْتُو، وْعْطَاوْ مْيَةْ حَبَّة». وْݣَالْ يَسُوعْ بْصُوتْ عَالِي: «اللِّي عَنْدُه شِي وْدْنِينْ بَاشْ يْسْمَعْ، يْسْمَعْ!».</div>
<div class="v" id="v9"><h2>الْغَرَضْ مْنْ الْمْتُولْ</h2><span class="vn">9</span> <span class="br-p"><br><br></span>وْسْوّْلُوهْ التّْلَامْدْ دْيَالُه: «أَشْنُو هُوَ الْمَعْنَى دْيَالْ هَادْ الْمْتَالْ؟»</div>
<div class="v" id="v10"><span class="vn">10</span> وْهُوَ يْجَاوْبْهُمْ: «نْتُمَ تّْعْطَاكُمْ تْعَرْفُو أَسْرَارْ مَمْلَكَةْ اللَّهْ، أَمَّا غِيرْكُمْ، كَنْتّْكَلّْمْ مْعَاهُمْ بْالْمْتُولْ، بَاشْ يْكُونُو شَايْفِينْ بْعِينِيهُمْ وْمَا كَيْشُوفُوشْ، وْسَامْعِينْ بْوْدْنِيهُمْ وْمَا كَيْفَهْمُوشْ».</div>
<div class="v" id="v11"><h2>الْمَعْنَى دْ الْمْتَالْ دْيَالْ الزَّارْعْ</h2><span class="vn">11</span> <span class="br-p"><br><br></span>«وْدَابَا هَا الْمَعْنَى دْيَالْ هَادْ الْمْتَالْ: الزّْرَعْ هُوَ كْلَامْ اللَّهْ.</div>
<div class="v" id="v12"><span class="vn">12</span> اللِّي طَاحْ مْنُّه فْجَنْبْ الطّْرِيقْ، هُمَ اللِّي كَيْسَمْعُو كْلَامْ اللَّهْ، وْمْنْ بَعْدْ كَيْجِي إِبْلِيسْ وْكَيْحَيّْدْ الْكْلَامْ مْنْ قَلْبْهُمْ بَاشْ مَا يْآمْنُوشْ بِيهْ وْيْنْجَاوْ.</div>
<div class="v" id="v13"><span class="vn">13</span> وْاللِّي طَاحْ مْنُّه عْلَى الْحْجَرْ، هُمَ اللِّي كَيْسَمْعُو كْلَامْ اللَّهْ وْكَيْقْبْلُوهْ بْالْفَرْحَة، وَلَكِنْ حِيتْ مَا عَنْدْهُمْشْ الجّْدَرْ، كَيْآمْنُو غِيرْ وَقْتْ قْلِيلْ، وْمْلِّي كَيْتّْجَرّْبُو كَيْبَعّْدُو عْلَى الْإِيمَانْ.</div>
<div class="v" id="v14"><span class="vn">14</span> وْاللِّي طَاحْ مْنُّه بِينْ الشُّوكْ، هُمَ اللِّي كَيْسَمْعُو كْلَامْ اللَّهْ، وْحِيتْ كَيْدِّيوْهَا غِيرْ فْهْمُومْ الدّْنْيَا وْخِيرَاتْهَا وْالشَّهَوَاتْ دْيَالْهَا كَيْتّْخَنْقُو، وْغَلّْتْهُمْ مَا كَتْطِيبْشْ.</div>
<div class="v" id="v15"><span class="vn">15</span> وْاللِّي طَاحْ فْالْأَرْضْ الْمْزْيَانَة، هُمَ اللِّي كَيْسَمْعُو كْلَامْ اللَّهْ وْكَيْقْبْلُوهْ دْغْيَا بْقَلْبْ صَادْقْ وْنِيَّة مْزْيَانَة، وْبْصْبَرْهُمْ كَيْعْطِيوْ الْغْلَّة».</div>
<div class="v" id="v16"><h2>الْمْتَالْ دْيَالْ الْقْنْدِيلْ</h2><span class="vn">16</span> <span class="br-p"><br><br></span>«مَا كَايْنْ حْتَّى حَدّْ كَيْشْعَلْ الْقْنْدِيلْ وْكَيْكْفِي عْلِيهْ الْخَابْيَة وْلَا كَيْحَطُّه تَحْتْ الْفْرَاشْ، بْالْعَكْسْ كَيْحَطُّه فْبْلَاصْتُه بَاشْ يْضَوِّي لْهَادُوكْ اللِّي دَاخْلِينْ.<sup class="fnm"><a name="fnm2" href="#fn2">2</a></sup></div>
<div class="v" id="v17"><span class="vn">17</span> حِيتْ ݣَاعْ اللِّي مْخَبِّي غَادِي يْبَانْ، وْݣَاعْ اللِّي مْسْتُورْ غَادِي يْتّْفْضَحْ وْيْتّْعْرَفْ.<sup class="fnm"><a name="fnm3" href="#fn3">3</a></sup></div>
<div class="v" id="v18"><span class="vn">18</span> رْدُّو بَالْكُمْ كِيفَاشْ كَتْسَمْعُو، حِيتْ اللِّي عَنْدُه، غَيْتّْعْطَاهْ كْتَرْ. وْاللِّي مَا عَنْدُوشْ، حْتَّى دَاكْشِّي اللِّي كَيْسْحَابْ لِيهْ عَنْدُه، غَادِي يْتّْحَيّْدْ لِيهْ».<sup class="fnm"><a name="fnm4" href="#fn4">4</a></sup></div>
<div class="v" id="v19"><h2>خُوتْ يَسُوعْ وْمُّه</h2><span class="vn">19</span> <span class="br-p"><br><br></span>وْجَاتْ لْعَنْدْ يَسُوعْ مُّه وْخُوتُه، وْمَا قَدْرُوشْ يْوَصْلُو لْعَنْدُه مْنْ كْتْرَةْ الزّْحَامْ،</div>
<div class="v" id="v20"><span class="vn">20</span> وْݣَالُو لِيهْ شِي نَاسْ: «مُّكْ وْخُوتْكْ وَاقْفِينْ كَيْتّْسْنَّاوْ عْلَى بْرَّا، بْغَاوْ يْشُوفُوكْ».</div>
<div class="v" id="v21"><span class="vn">21</span> وْهُوَ يْجَاوْبْهُمْ: «مِّي وْخُوتِي هُمَ اللِّي كَيْسَمْعُو كْلَامْ اللَّهْ وْكَيْدِيرُو بِيهْ».</div>
<div class="v" id="v22"><h2>يَسُوعْ كَيْهَدّْنْ وَاحْدْ الرّْعْدَة</h2><span class="vn">22</span> <span class="br-p"><br><br></span>وْفْوَاحْدْ النّْهَارْ رْكَبْ فْالْفْلُوكَة هُوَ وْتْلَامْدُه، وْݣَالْ لِيهُمْ: «أَجِيوْ نْقْطْعُو لْلجِّهَة لْخْرَى دْيَالْ الْبُحَيْرَة». وْهُمَ يْمْشِيوْ،</div>
<div class="v" id="v23"><span class="vn">23</span> وْمْلِّي كَانُو غَادْيِينْ نْعَسْ يَسُوعْ، وْتّْحَرّْكَاتْ رِيحْ قْوِيَّة فْالْبُحَيْرَة وْقَرّْبَاتْ الْفْلُوكَة تْعْمَرْ بْالْمَا، وْوْلَّاوْ فْخَطَرْ.</div>
<div class="v" id="v24"><span class="vn">24</span> وْقَرّْبُو لْعَنْدُه تْلَامْدُه وْفَيّْقُوهْ وْݣَالُو لِيهْ: «آ سِيدِي، آ سِيدِي! رَاهْ حْنَا كَنْمُوتُو!» وْنَاضْ يَسُوعْ وْنْهَضْ فْالرِّيحْ وْالْمَّاجْ وْهِيَ تّْهَدّْنْ، وْزْيَانْ الْجَوّْ.</div>
<div class="v" id="v25"><span class="vn">25</span> وْݣَالْ لِيهُمْ: «فِينْ هُوَ إِيمَانْكُمْ؟». وْخَافُو وْتّْعَجّْبُو، وْݣَالُو لْبَعْضِيَّاتْهُمْ: «شْكُونْ هُوَ هَادَا اللِّي حْتَّى الرِّيحْ وْالْمَّاجْ كَيْآمْرْهُمْ وْكَيْطِيعُوهْ؟».</div>
<div class="v" id="v26"><h2>يَسُوعْ كَيْخَرّْجْ الجّْنُونْ مْنْ رَاجْلْ مْنْ الْجَرَاسِيِّينْ</h2><span class="vn">26</span> <span class="br-p"><br><br></span>وْوَصْلُو لْبْلَادْ الْجَرَاسِيِّينْ، اللِّي فْالجِّهَة لْخْرَى دْ الْجَلِيلْ،</div>
<div class="v" id="v27"><span class="vn">27</span> وْمْلِّي نْزَلْ يَسُوعْ لْلْبْرّْ تّْلَاقَى بِيهْ وَاحْدْ الرَّاجْلْ مْنْ الْمْدِينَة فِيهْ الجّْنُونْ، مُدَّة طْوِيلَة وْهُوَ مَا لَابْسْ وَالُو، وْمَا كَانْشْ سَاكْنْ فْشِي دَارْ، وَلَكِنْ فْالرُّوضَة،</div>
<div class="v" id="v28"><span class="vn">28</span> وْغِيرْ شَافْ يَسُوعْ، وْهُوَ يْغَوّْتْ بْصُوتْ عَالِي وْتّْلَاحْ عَنْدْ رْجْلِيهْ وْݣَالْ: «آشْ بِينِي وْبِينْكْ آ يَسُوعْ وَلْدْ اللَّهْ الْعَالِي! أَنَا مْزَاوْݣْ فِيكْ مَا تْعَدّْبْنِيشْ».</div>
<div class="v" id="v29"><span class="vn">29</span> ݣَالْ هَادْشِّي حِيتْ يَسُوعْ آمْرْ الجّْنْ بَاشْ يْخْرَجْ مْنْ الرَّاجْلْ. حِيتْ بْزَّافْ دْ الْمَرَّاتْ كَانْ هَادْ الجّْنْ كَيْسَيْطَرْ عْلِيهْ، وْكَانُو النَّاسْ كَيْحَبْسُو الرَّاجْلْ وْكَيْكَتّْفُوهْ وْكَيْرَبْطُوهْ بْالسّْنَاسْلْ وْالْحْبَالْ، وَلَكِنْ كَانْ كَيْقَطّْعْهُمْ كُلّْهُمْ وْكَيْدِّيهْ الجّْنْ لْلْخْلَا.</div>
<div class="v" id="v30"><span class="vn">30</span> وْسْوّْلُه يَسُوعْ: «أَشْنُو سْمِيتْكْ؟» وْرَدّْ عْلِيهْ: «سْمِيتِي لَجِيُونْ». حِيتْ كَانُو فِيهْ بْزَّافْ دْ الجّْنُونْ.</div>
<div class="v" id="v31"><span class="vn">31</span> وْبْدَاوْ الجّْنُونْ كَيْرَغْبُو يَسُوعْ بَاشْ مَا يْجَرِّيشْ عْلِيهُمْ لْلْهَاوِيَة.</div>
<div class="v" id="v32"><span class="vn">32</span> <span class="br-p"><br><br></span>وْكَانْتْ تْمَّ وَاحْدْ الْقْطْعَة كْبِيرَة دْيَالْ الْحْلَالْفْ سَارْحَة فْالجّْبَلْ، وْرَغْبُو الجّْنُونْ يَسُوعْ بَاشْ يْخَلِّيهُمْ يْدَخْلُو فْالْحْلَالْفْ، وْهُوَ يْخَلِّيهُمْ.</div>
<div class="v" id="v33"><span class="vn">33</span> وْخَرْجُو الجّْنُونْ مْنْ الرَّاجْلْ وْدَخْلُو فْالْحْلَالْفْ، وْجْرَاتْ الْقْطْعَة لْلْحَافَة دْيَالْ الجّْبَلْ وْطَاحْتْ فْالْبُحَيْرَة وْغَرْقَاتْ.</div>
<div class="v" id="v34"><span class="vn">34</span> <span class="br-p"><br><br></span>وْمْلِّي شَافُو السّْرَّاحَا هَادْشِّي اللِّي جْرَا، هَرْبُو وْدَيّْعُو الْخْبَارْ فْالْمْدِينَة وْفْالْفِيرْمَاتْ،</div>
<div class="v" id="v35"><span class="vn">35</span> وْخَرْجُو النَّاسْ بَاشْ يْشُوفُو آشْ وْقَعْ، وْجَاوْ لْعَنْدْ يَسُوعْ، وْلْقَاوْ الرَّاجْلْ اللِّي خَرْجُو مْنُّه الجّْنُونْ ݣَالْسْ حْدَا رْجْلِيهْ، لَابْسْ حْوَايْجُه، وْبْعَقْلُه، وْهُمَ يْتّْخَلْعُو.</div>
<div class="v" id="v36"><span class="vn">36</span> وْخَبّْرُوهُمْ هَادُوكْ اللِّي شَافُو دَاكْشِّي اللِّي جْرَا، كِيفَاشْ تّْشْفَى الرَّاجْلْ الْمْسْكُونْ.</div>
<div class="v" id="v37"><span class="vn">37</span> <span class="br-p"><br><br></span>وْطْلْبُو ݣَاعْ مَّالِينْ الجِّهَة دْيَالْ الْجَرَاسِيِّينْ مْنْ يَسُوعْ بَاشْ يْبَعّْدْ عْلِيهُمْ، حِيتْ كَانُو خَايْفِينْ بْزَّافْ. وْرْكَبْ يَسُوعْ فْالْفْلُوكَة وْرْجَعْ مْنْ تْمَّ.</div>
<div class="v" id="v38"><span class="vn">38</span> <span class="br-p"><br><br></span>وْالرَّاجْلْ اللِّي خَرْجُو مْنُّه الجّْنُونْ، رْغَبْ يَسُوعْ بَاشْ يْمْشِي مْعَاهْ، وَلَكِنْ هُوَ صِيفْطُه وْݣَالْ لِيهْ:</div>
<div class="v" id="v39"><span class="vn">39</span> «رْجَعْ لْدَارْكْ وْخَبّْرْهُمْ بْݣَاعْ دَاكْشِّي اللِّي دَارْ اللَّهْ مْعَاكْ». وْمْشَى الرَّاجْلْ كَيْخَبّْرْ فْالْمْدِينَة كَامْلَة بْݣَاعْ دَاكْشِّي اللِّي دَارْ مْعَاهْ يَسُوعْ.</div>
<div class="v" id="v40"><h2>بَنْتْ يَايْرُسْ وْالْمْرَاة اللِّي مْسَّاتْ حْوَايْجْ يَسُوعْ</h2><span class="vn">40</span> <span class="br-p"><br><br></span>وْمْلِّي رْجَعْ يَسُوعْ رَحّْبَاتْ بِيهْ وَاحْدْ الجّْمَاعَة دْ النَّاسْ اللِّي كَانْتْ كَتّْسْنَّاهْ،</div>
<div class="v" id="v41"><span class="vn">41</span> وْجَا عَنْدُه وَاحْدْ الرَّاجْلْ مْنْ الرُّؤَسَا دْيَالْ دَارْ الصّْلَاة سْمِيتُه يَايْرُسْ، وْطَاحْ عَنْدْ رْجْلِيهْ وْرَغْبُه بَاشْ يْدْخَلْ عَنْدُه لْدَارُه،</div>
<div class="v" id="v42"><span class="vn">42</span> عْلَاحْقَّاشْ عَنْدُه بَنْتْ وَحْدَة فْعْمَرْهَا طْنَاشْرْ عَامْ تْقْرِيبًا كَانْتْ كَتْمُوتْ. وْمْلِّي كَانْ غَادِي، كَانُو الجّْمَاعَاتْ دْ النَّاسْ كَيْتّْزَاحْمُو عْلِيهْ.</div>
<div class="v" id="v43"><span class="vn">43</span> <span class="br-p"><br><br></span>وْكَانْتْ تْمَّ وَاحْدْ الْمْرَاة، طْنَاشْرْ عَامْ وْهِيَ كَتْدُوزْ بْالدّْمْ، خْسْرَاتْ كُلّْ مَا كَانْتْ كَتْمْلَكْ عَنْدْ الْأَطِبَّا وْمَا قْدَرْ حْتَّى وَاحْدْ يْدَاوِيهَا.</div>
<div class="v" id="v44"><span class="vn">44</span> جَاتْ مْنْ مُورَا يَسُوعْ، وْغِيرْ مْسَّاتْ جْلَايْلُه وْهُوَ يْتّْحْبَسْ مْنّْهَا الدّْمْ.</div>
<div class="v" id="v45"><span class="vn">45</span> وْݣَالْ يَسُوعْ لْلنَّاسْ: «شْكُونْ اللِّي مْسّْنِي؟»، وْنْكْرُو كُلّْهُمْ، وْنْطَقْ بُطْرُسْ وْݣَالْ: «آ سِيدِي، الجّْمَاعَاتْ دْ النَّاسْ اللِّي ضَايْرِينْ بِيكْ هُمَ اللِّي كَيْزَاحْمُوكْ».</div>
<div class="v" id="v46"><span class="vn">46</span> وَلَكِنْ يَسُوعْ ݣَالْ: «رَاهْ شِي حَدّْ مْسّْنِي! حِيتْ حْسِّيتْ بْشِي قُوَّة خْرْجَاتْ مْنِّي».</div>
<div class="v" id="v47"><span class="vn">47</span> وْمْلِّي شَافْتْ الْمْرَاة بْلِّي دَاكْشِّي اللِّي دَارْتْ مَا بْقَاشْ مْخَبِّي، جَاتْ لْعَنْدُه كَتّْرَعّْدْ وْطَاحْتْ عَنْدْ رْجْلِيهْ، وْخَبّْرَاتُه قُدَّامْ النَّاسْ كُلّْهُمْ عْلَى السَّبَبْ اللِّي خْلَّاهَا مْسَّاتُه وْكِيفَاشْ بْرَاتْ دْغْيَا.</div>
<div class="v" id="v48"><span class="vn">48</span> وْهُوَ يْݣُولْ لِيهَا: «آ بَنْتِي، إِيمَانْكْ رَاهْ نْجَّاكْ، سِيرِي وْنْتِي هَانْيَة!».</div>
<div class="v" id="v49"><span class="vn">49</span> <span class="br-p"><br><br></span>وْفْالْوَقْتْ اللِّي كَانْ كَيْتّْكَلّْمْ، جَا وَاحْدْ الْمْرْسُولْ مْنْ دَارْ الرَّئِيسْ دْيَالْ دَارْ الصّْلَاة وْݣَالْ لِيهْ: «رَاهْ بَنْتْكْ مَاتْتْ، بْلَا مَا تْعَدّْبْ الْمُعَلِّمْ»،</div>
<div class="v" id="v50"><span class="vn">50</span> وْسْمْعُه يَسُوعْ، وْݣَالْ لْيَايْرُسْ: «مَا تْخَافْشْ! غِيرْ آمْنْ وْبَنْتْكْ غَادِي تّْشَافَى».</div>
<div class="v" id="v51"><span class="vn">51</span> وْمْلِّي وْصَلْ لْلدَّارْ، مَا خْلَّا حْتَّى حَدّْ يْدْخَلْ، مْنْ غِيرْ بُطْرُسْ وْيُوحَنَّا وْيَعْقُوبْ وْبَّاتْ الْبَنْتْ وْمّْهَا،</div>
<div class="v" id="v52"><span class="vn">52</span> وْكَانُو ݣَاعْ النَّاسْ كَيْبْكِيوْ وْكَيْنْوّْحُو عْلَى الْبَنْتْ، وَلَكِنْ يَسُوعْ ݣَالْ لِيهُمْ: «مَا تْبْكِيوْشْ عْلِيهَا، حِيتْ رَاهَا مَا مَاتْتْشْ، وَلَكِنْ غِيرْ نَاعْسَة».</div>
<div class="v" id="v53"><span class="vn">53</span> وْبْدَاوْ كَيْضَحْكُو عْلِيهْ، حِيتْ كَانُو عَارْفِينْ بْلِّي مَاتْتْ.</div>
<div class="v" id="v54"><span class="vn">54</span> وَلَكِنْ هُوَ شْدّْ الْبَنْتْ مْنْ يْدّْهَا وْعَيّْطْ عْلِيهَا، وْݣَالْ: «نُوضِي آ بَنْتِي!».</div>
<div class="v" id="v55"><span class="vn">55</span> وْدِيكْ السَّاعَة رْجْعَاتْ لِيهَا الرُّوحْ وْنَاضْتْ، وْآمْرْهُمْ بَاشْ يْعْطِيوْهَا تَاكُلْ،</div>
<div class="v" id="v56"><span class="vn">56</span> وْتّْعَجّْبُو وَالِدِيهَا، وْوْصَّاهُمْ بَاشْ مَا يْخَبّْرُو حَدّْ بْدَاكْشِّي اللِّي وْقَعْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ٢٧‏:٥٥‏،٥٦؛ مرقس ١٥‏:٤٠‏،٤١؛ لوقا ٢٣‏:٤٩<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->متى ٥‏:١٥؛ لوقا ١١‏:٣٣<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->متى ١٠‏:٢٦؛ لوقا ١٢‏:٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->متى ٢٥‏:٢٩؛ لوقا ١٩‏:٢٦<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>