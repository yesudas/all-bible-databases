<html><head>
<meta http-equiv="Content-Type" content="text/html;charset=utf-8" />
<title>Mark 13 &ndash; مَرْقُسْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 13);">
<div id="navbar"><a href="../index.html">الترجمة المغربية القياسية</a> &ndash; <b>مَرْقُسْ</b> &ndash; <a href="Mark_1.html">1</a> ... <a href="Mark_11.html">11</a> <a href="Mark_12.html">12</a> <b>13</b> <a href="Mark_14.html">14</a> <a href="Mark_15.html">15</a> <a href="Mark_16.html">16</a> </div><hr>
<h1>Mark 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ كَيْتّْنَبّْأْ بْلِّي بِيتْ اللَّهْ غَيْتّْرَيّْبْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ تْلْطَاشْ</b></span> <span class="br-p"><br><br></span>وْمْلِّي خْرَجْ يَسُوعْ مْنْ بِيتْ اللَّهْ، ݣَالْ لِيهْ وَاحْدْ مْنْ التّْلَامْدْ دْيَالُه: «آ سِيدِي، شُوفْ شْحَالْ كْبِيرْ هَادْ الْحْجَرْ، وْشْحَالْ كْبِيرْ هَادْ الْبْنِي!».</div>
<div class="v" id="v2"><span class="vn">2</span> وْهُوَ يْجَاوْبُه يَسُوعْ: «يَاكْ كَتْشُوفْ هَادْ الْبْنِي الْكْبِيرْ؟ رَاهْ حْتَّى حَجْرَة مْنُّه مَا غَتْبْقَى فْبْلَاصْتْهَا، كُلّْشِي غَيْرِيبْ».</div>
<div class="v" id="v3"><h2>عَلَامَاتْ أَخّْرْ الزّْمَانْ</h2><span class="vn">3</span> <span class="br-p"><br><br></span>وْمْلِّي كَانْ يَسُوعْ ݣَالْسْ فْجْبَلْ الزِّيتُونْ مْقَابْلْ مْعَ بِيتْ اللَّهْ، سْوّْلُه بُطْرُسْ وْيَعْقُوبْ وْيُوحَنَّا وْأَنْدْرَاوُسْ بِينْهُمْ وْبِينُه:</div>
<div class="v" id="v4"><span class="vn">4</span> «ݣُولْ لِينَا إِيمْتَى غَيْوْقَعْ هَادْشِّي؟ وْأَشْنُو هِيَ الْعَلَامَة اللِّي غَتْبَيّْنْ بْلِّي هَادْشِّي كُلُّه قَرّْبْ يْوْقَعْ؟».</div>
<div class="v" id="v5"><span class="vn">5</span> وْجَاوْبْهُمْ يَسُوعْ وْبْدَا كَيْݣُولْ لِيهُمْ: «رْدُّو بَالْكُمْ لَيْغَلّْطْكُمْ شِي حَدّْ.</div>
<div class="v" id="v6"><span class="vn">6</span> حِيتْ غَيْجِيوْ بْزَّافْ دْ النَّاسْ وْغَيَاخْدُو الْإِسْمْ دْيَالِي وْغَيْݣُولُو: أَنَا هُوَ! وْغَيْغَلّْطُو نَاسْ كْتَارْ.</div>
<div class="v" id="v7"><span class="vn">7</span> مَا تّْخَلْعُوشْ مْلِّي تْسَمْعُو عْلَى الْحَرْبْ وْعْلَى خْبَارْ الْحَرْبْ، حِيتْ هَادْشِّي كُلُّه لَابْدَّ يْوْقَعْ، وَلَكِنْ مَا غَادِيشْ يْكُونْ هَادَا هُوَ اللّْخْرْ دْ الزّْمَانْ.</div>
<div class="v" id="v8"><span class="vn">8</span> غَادِي يْهْجَمْ شَعْبْ عْلَى شَعْبْ وْمَمْلَكَة عْلَى مَمْلَكَة، وْغَيْضْرَبْ الزّْلْزَالْ فْبْلَايْصْ كْتَارْ، وْغَيْجِي الجُّوعْ، وْهَادْشِّي كُلُّه غِيرْ الْبْدُو دْيَالْ الْوْجَعْ.</div>
<div class="v" id="v9"><span class="vn">9</span> وْنْتُمَ رْدُّو بَالْكُمْ: رَاهْ غَيْسَلّْمُوكُمْ لْلْمَحَاكِمْ، وْغَيْضَرْبُوكُمْ فْدْيُورْ الصّْلَاة، وْغَتْوَقْفُو قُدَّامْ الْحُكَّامْ وْالْمُلُوكْ عْلَى قْبْلِي بَاشْ تْشَهْدُو لِيَّ قُدَّامْهُمْ،<sup class="fnm"><a name="fnm1" href="#fn1">1</a></sup></div>
<div class="v" id="v10"><span class="vn">10</span> وْرَاهْ خَاصّْ فْاللّْوّْلْ يْتْخَبّْرُو الشّْعُوبْ كُلّْهُمْ بْالْبْشَارَة.</div>
<div class="v" id="v11"><span class="vn">11</span> وْمْلِّي يْشَدُّوكُمْ بَاشْ يْسَلّْمُوكُمْ لْلْمَحْكَمَة، مَا تْرَفْدُوشْ الْهَمّْ لْدَاكْشِّي اللِّي غَتْݣُولُو، وَلَكِنْ جَاوْبُو بْالْكْلَامْ اللِّي غَيْعْطِيكُمْ اللَّهْ فْدَاكْ الْوَقْتْ، عْلَاحْقَّاشْ الرُّوحْ الْقُدُسْ هُوَ اللِّي غَيْتّْكَلّْمْ فِيكُمْ مَاشِي نْتُمَ.</div>
<div class="v" id="v12"><span class="vn">12</span> الْخُو غَيْسَلّْمْ خُوهْ بَاشْ يْتّْقْتَلْ، وْالْبُو غَيْسَلّْمْ وَلْدُه بَاشْ يْتّْقْتَلْ، وْالْوْلَادْ غَيْنُوضُو ضْدّْ وَالِدِيهُمْ وْغَيْقْتْلُوهُمْ،</div>
<div class="v" id="v13"><span class="vn">13</span> وْغَيْكَرْهُوكُمْ ݣَاعْ النَّاسْ عْلَى وْدّْ الْإِسْمْ دْيَالِي. وَلَكِنْ اللِّي بْقَى تَابْتْ حْتَّى لْلّْخْرْ غَيْنْجَا».<sup class="fnm"><a name="fnm2" href="#fn2">2</a></sup></div>
<div class="v" id="v14"><h2>الْمْحْنَة الْكْبِيرَة</h2><span class="vn">14</span> <span class="br-p"><br><br></span>«وْمْلِّي تْشُوفُو النَّجَاسَة دْيَالْ الْخَرَابْ فْالْبْلَاصَة فِينْ مَا خَاصّْهَاشْ تْكُونْ -اللِّي كَيْقْرَا هَادْشِّي يْفْهَمْ!- دِيكْ السَّاعَة اللِّي فْبْلَادْ الْيَهُودِيَّة يْهَرْبُو لْلجّْبَالْ،</div>
<div class="v" id="v15"><span class="vn">15</span> وْاللِّي فُوقْ السّْطَحْ<sup class="fnm"><a name="fnm3" href="#fn3">3</a></sup>، مَا يْنْزَلْشْ وَلَا يْدْخَلْ لْدَارُه بَاشْ يَاخُدْ دَاكْشِّي اللِّي فِيهَا.<sup class="fnm"><a name="fnm4" href="#fn4">4</a></sup></div>
<div class="v" id="v16"><span class="vn">16</span> وْاللِّي فْالْفْدَّانْ، مَا خَاصُّوشْ يْرْجَعْ لْدَارُه بَاشْ يْدِّي لْبَاسُه!</div>
<div class="v" id="v17"><span class="vn">17</span> يَا وِيلْ الْعْيَالَاتْ الْحَامْلَاتْ وْاللِّي كَيْرَضّْعُو فْدِيكْ لِيَّامْ!</div>
<div class="v" id="v18"><span class="vn">18</span> وْصَلِّيوْ لْلَّهْ بَاشْ مَا يْوْقَعْشْ هَادْشِّي فْالشّْتْوَة،</div>
<div class="v" id="v19"><span class="vn">19</span> حِيتْ فْدِيكْ لِيَّامْ غَتْكُونْ وَاحْدْ الْمْحْنَة عَمّْرْ مَا كَانْتْ بْحَالْهَا مْنْ النّْهَارْ اللِّي خْلَقْ اللَّهْ الدّْنْيَا حْتَّى لْدَابَا، وْعَمّْرْهَا مَا غَتْعَاوْدْ تْكُونْ.<sup class="fnm"><a name="fnm5" href="#fn5">5</a></sup></div>
<div class="v" id="v20"><span class="vn">20</span> وْإِلَا مَا قَصّْرْشْ الرَّبّْ مْنْ دِيكْ لِيَّامْ، رَاهْ حْتَّى وَاحْدْ مَا غَيْنْجَا. وَلَكِنْ عْلَى وْدّْ النَّاسْ دْيَالُه اللِّي خْتَارْهُمْ هُوَ، رَاهْ قَصّْرْ مْنْ دِيكْ لِيَّامْ.</div>
<div class="v" id="v21"><span class="vn">21</span> وْرَاهْ إِلَا ݣَالْ لِيكُمْ شِي وَاحْدْ: هَا الْمَسِيحْ هْنَا! وْلَا: رَاهْ هُوَ تْمَّ! مَا تِّيقُوشْ بِيهْ.</div>
<div class="v" id="v22"><span class="vn">22</span> حِيتْ غَادِي يْجِيوْ نَاسْ اللِّي غَيْكَدْبُو وْغَيْݣُولُو بْلِّي هُمَ الْمَسِيحْ وْغَيْجِيوْ أَنْبِيَا كْدَّابِينْ، غَيْدِيرُو عَلَامَاتْ وْعْجَايْبْ، بَاشْ يْوَضّْرُو إِلَا قَدْرُو حْتَّى النَّاسْ اللِّي خْتَارْهُمْ اللَّهْ.</div>
<div class="v" id="v23"><span class="vn">23</span> إِيوَا رْدُّو بَالْكُمْ نْتُمَ. هَانِي خَبّْرْتْكُمْ بْكُلّْشِي قْبَلْ مَا يْوْقَعْ».</div>
<div class="v" id="v24"><h2>الْمْجِي دْيَالْ وَلْدْ الْإِنْسَانْ</h2><span class="vn">24</span> <span class="br-p"><br><br></span>«وَلَكِنْ فْدِيكْ لِيَّامْ، مْنْ بَعْدْ دِيكْ الْمْحْنَة، غَتْضْلَامْ الشّْمْسْ وْالْقَمَرْ مَا غَيْضَوِّيشْ.</div>
<div class="v" id="v25"><span class="vn">25</span> وْغَيْطِيحُو نْجُومْ السّْمَا وْالْقُوَّاتْ اللِّي فْالسّْمَا غَيْتّْزَعْزْعُو.</div>
<div class="v" id="v26"><span class="vn">26</span> وْفْدِيكْ السَّاعَة، غَيْشُوفُو النَّاسْ وَلْدْ الْإِنْسَانْ جَايْ فْالسّْحَابْ بْقُوَّة كْبِيرَة وْبْالْعَزّْ.<sup class="fnm"><a name="fnm6" href="#fn6">6</a></sup></div>
<div class="v" id="v27"><span class="vn">27</span> وْغَيْصِيفْطْ دْغْيَا الْمَلَايْكَة دْيَالُه بَاشْ يْجَمْعُو اللِّي تّْخْتَارُو لِيهْ مْنْ الشَّرْقْ حْتَّى لْلْغَرْبْ، وْمْنْ الشَّمَالْ حْتَّى لْلْجَنُوبْ، مْنْ الدّْنْيَا كُلّْهَا».</div>
<div class="v" id="v28"><h2>الْمْتَالْ دْيَالْ الْكَرْمَة</h2><span class="vn">28</span> <span class="br-p"><br><br></span>«تْعَلّْمُو مْنْ الْكَرْمَة هَادْشِّي: مْلِّي كَيْخْضَارُو الْعْرُوشْ وْكَيْخَرّْجُو الْوْرَاقْ، كَتْعَرْفُو بْلِّي الصِّيفْ قَرّْبْ.</div>
<div class="v" id="v29"><span class="vn">29</span> وْهَكَّا حْتَّى نْتُمَ مْلِّي تْشُوفُو هَادْشِّي كَيْوْقَعْ، عَرْفُو بْلِّي وَلْدْ الْإِنْسَانْ رَاهْ قَرّْبْ يْجِي وْرَاهْ هُوَ حْدَا الْبِيبَانْ.</div>
<div class="v" id="v30"><span class="vn">30</span> وْنْݣُولْ لِيكُمْ الْحَقّْ: مَا يْجِي فِينْ يْتْقَادَا هَادْ الْجِيلْ حْتَّى تْوْقَعْ هَادْ الْأُمُورْ كُلّْهَا.</div>
<div class="v" id="v31"><span class="vn">31</span> رَاهْ السّْمَا وْالْأَرْضْ غَيْفْنَاوْ وَلَكِنْ كْلَامِي عَمّْرُه مَا غَيْفْنَى.</div>
<div class="v" id="v32"><span class="vn">32</span> أَمَّا دَاكْ النّْهَارْ وْدِيكْ السَّاعَة مَا كَيْعْرَفْهُمْ حَدّْ، لَا مَلَايْكَةْ السّْمَا وَلَا الْوَلْدْ، مْنْ غِيرْ الْآبْ بُوحْدُه».<sup class="fnm"><a name="fnm7" href="#fn7">7</a></sup></div>
<div class="v" id="v33"><h2>بْقَاوْ دِيمَا سْهْرَانِينْ</h2><span class="vn">33</span> <span class="br-p"><br><br></span>«رْدُّو بَالْكُمْ وْبْقَاوْ سْهْرَانِينْ! حِيتْ نْتُمَ مَا كَتْعَرْفُوشْ إِيمْتَى غَيْجِي هَادْ الْوَقْتْ.</div>
<div class="v" id="v34"><span class="vn">34</span> رَاهْ بْحَالْ وَاحْدْ الرَّاجْلْ سَافْرْ وْخْلَّا دَارُه وْكَلّْفْ بِيهَا الْخْدَّامَا دْيَالُه، كُلّْ وَاحْدْ وْخْدَمْتُه، وْوْصَّى الْعْسَّاسْ دْيَالْ الْبَابْ بَاشْ يْعَسّْ مْزْيَانْ.<sup class="fnm"><a name="fnm8" href="#fn8">8</a></sup></div>
<div class="v" id="v35"><span class="vn">35</span> إِيوَا بْقَاوْ سْهْرَانِينْ! حِيتْ مَا كَتْعَرْفُوشْ إِيمْتَى غَيْجِي مُولْ الدَّارْ، وَاشْ فْالْعْشِيَّة، وْلَا فْنَصّْ اللِّيلْ، وْلَا قْبَلْ مَا يْصْبَحْ الْحَالْ، وْلَا فْالصّْبَاحْ،</div>
<div class="v" id="v36"><span class="vn">36</span> بَاشْ إِلَا جَا عْلَى غَفْلَة مَا يْلْقَاكُمْشْ نَاعْسِينْ.</div>
<div class="v" id="v37"><span class="vn">37</span> وْاللِّي كَنْݣُولُه لِيكُمْ، كَنْݣُولُه لْݣَاعْ النَّاسْ: بْقَاوْ سْهْرَانِينْ».</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ١٠‏:١٧‏-٢٠؛ لوقا ١٢‏:١١‏،١٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->متى ١٠‏:٢٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->الدّْيُورْ فْفِلِسْطِينْ فْالْقَرْنْ اللّْوّْلْ كَانُو عَنْدْهُمْ الدّْرُوجْ دْيَالْ السّْطَحْ عْلَى بْرَّا دْ الدَّارْ. وْمْلِّي كَيْشُوفْ شِي وَاحْدْ شِي خَطَرْ، كَيْنْزَلْ مْنْ الدّْرُوجْ دْيَالْ السّْطَحْ وْكَيْخْرُجْ عْلَى بْرَّا بْلَا مَا يْدْخُلْ لْلدَّارْ.<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->لوقا ١٧‏:٣١<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->الرؤيا ٧‏:١٤<!--raw 1 bo --></span><!--endraw 1--></div>
<div class="fn"><sup class="fnt"><a name="fn6" href="#fnm6">6</a></sup> <!--raw 1 bo --><span class='RTL'><!--endraw 1-->الرؤيا ١‏:٧<!--raw 1 bo --></span><!--endraw 1--></div>
<div class="fn"><sup class="fnt"><a name="fn7" href="#fnm7">7</a></sup> <!--raw 1 bo --><span class='RTL'><!--endraw 1-->متى ٢٤‏:٣٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn8" href="#fnm8">8</a></sup> <!--raw 1 bo --><span class='RTL'><!--endraw 1-->لوقا ١٢‏:٣٦‏-٣٨<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>