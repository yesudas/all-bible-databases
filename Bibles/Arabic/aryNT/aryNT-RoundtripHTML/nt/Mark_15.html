<html><head>
<meta http-equiv="Content-Type" content="text/html;charset=utf-8" />
<title>Mark 15 &ndash; مَرْقُسْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 15);">
<div id="navbar"><a href="../index.html">الترجمة المغربية القياسية</a> &ndash; <b>مَرْقُسْ</b> &ndash; <a href="Mark_1.html">1</a> ... <a href="Mark_13.html">13</a> <a href="Mark_14.html">14</a> <b>15</b> <a href="Mark_16.html">16</a> </div><hr>
<h1>Mark 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ قُدَّامْ الْحَاكْمْ بِيلَاطُسْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ خْمْسْطَاشْ</b></span> <span class="br-p"><br><br></span>وْفْالصّْبَاحْ بْكْرِي، تَّافْقُو الرُّؤَسَا دْ رْجَالْ الدِّينْ وْالشّْيُوخْ وْالْعُلَمَا دْ الشّْرَعْ وْݣَاعْ الْكْبَارْ دْ الْمَحْكَمَة، وْكَتّْفُو يَسُوعْ وْدَّاوْهْ وْسَلّْمُوهْ لْبِيلَاطُسْ.</div>
<div class="v" id="v2"><span class="vn">2</span> وْسْوّْلْ بِيلَاطُسْ يَسُوعْ وْݣَالْ لِيهْ: «وَاشْ نْتَ هُوَ مَلِكْ لِيهُودْ؟» وْهُوَ يْجَاوْبُه: «رَاكْ ݣْلْتِيهَا بْنَفْسَكْ».</div>
<div class="v" id="v3"><span class="vn">3</span> وْكَانُو الرُّؤَسَا دْ رْجَالْ الدِّينْ كَيْتَّهْمُوهْ بْبْزَّافْ دْيَالْ التُّهَمْ.</div>
<div class="v" id="v4"><span class="vn">4</span> وْسْوّْلْ بِيلَاطُسْ يَسُوعْ مَرَّة خْرَى: «وَاشْ مَا عَنْدْكْ جْوَابْ؟ شُوفْ شْحَالْ مْنْ تُهْمَة كَيْتَّهْمُوكْ بِيهَا!».</div>
<div class="v" id="v5"><span class="vn">5</span> وَلَكِنْ يَسُوعْ مَا جَاوْبْ بْحْتَّى شِي حَاجَة خْرَى، وْعْلَى هَادْشِّي تّْعَجّْبْ بِيلَاطُسْ.</div>
<div class="v" id="v6"><span class="vn">6</span> وْكَانْ مْنْ الْعِيدْ لْلْعِيدْ كَيْطْلَقْ وَاحْدْ مْنْ الْمْسْجُونِينْ، اللِّي بْغَاوْ النَّاسْ.</div>
<div class="v" id="v7"><span class="vn">7</span> وْكَانْ وَاحْدْ الرَّاجْلْ سْمِيتُه بَارَابَاسْ فْالْحَبْسْ مْعَ هَادُوكْ اللِّي دَارُو الْفُوضَى وْقْتْلُو النَّاسْ فْوَقْتْ الْفُوضَى.</div>
<div class="v" id="v8"><span class="vn">8</span> وْمْشَاتْ جْمَاعَة دْ النَّاسْ عَنْدْ بِيلَاطُسْ وْطْلْبُو مْنُّه بَاشْ يْدِيرْ دَاكْشِّي اللِّي كَيْدِيرْ دِيمَا مْعَاهُمْ.</div>
<div class="v" id="v9"><span class="vn">9</span> وْݣَالْ لِيهُمْ: «وَاشْ بْغِيتُو نْطْلَقْ لِيكُمْ الْمَلِكْ دْيَالْ لِيهُودْ؟».</div>
<div class="v" id="v10"><span class="vn">10</span> حِيتْ بِيلَاطُسْ عْرَفْ بْلِّي مْنْ الْحْسَدْ اللِّي فْالرُّؤَسَا دْ رْجَالْ الدِّينْ قَدّْمُو لِيهْ يَسُوعْ.</div>
<div class="v" id="v11"><span class="vn">11</span> وَلَكِنْ الرُّؤَسَا دْ رْجَالْ الدِّينْ حَرّْشُو الجّْمَاعَة دْ النَّاسْ بَاشْ يْطْلْبُو مْنْ بِيلَاطُسْ يْطْلَقْ لِيهُمْ بَارَابَاسْ.</div>
<div class="v" id="v12"><span class="vn">12</span> وْعَاوْدْ سْوّْلْهُمْ بِيلَاطُسْ: «آشْ بْغِيتُو نْدِيرْ بْهَادْ الرَّاجْلْ اللِّي كَتْݣُولُو عْلِيهْ مَلِكْ لِيهُودْ؟».</div>
<div class="v" id="v13"><span class="vn">13</span> وْجَاوْبُوهْ بْالْغْوَاتْ: «صْلْبُه!».</div>
<div class="v" id="v14"><span class="vn">14</span> وْݣَالْ لِيهُمْ: «آشْ مْنْ شَرّْ دَارْ؟»، وَلَكِنْ هُمَ زَادُو كَيْغَوّْتُو: «صْلْبُه!».</div>
<div class="v" id="v15"><span class="vn">15</span> وْحِيتْ بِيلَاطُسْ كَانْ كَيْبْغِي يْدِيرْ الْخَاطْرْ لْلنَّاسْ، طْلَقْ لِيهُمْ بَارَابَاسْ أَمَّا يَسُوعْ سَلّْمُه بَاشْ يْتّْصْلَبْ مْنْ بَعْدْمَا صَوْطُوهْ.</div>
<div class="v" id="v16"><span class="vn">16</span> <span class="br-p"><br><br></span>وْدَّاوْ الْعَسْكَرْ يَسُوعْ لْدَاخْلْ دْيَالْ الدَّارْ اللِّي هِيَ قْصَرْ الْحَاكْمْ، وْتّْجَمْعَاتْ تْمَّ الْفَرْقَة دْ الْعَسْكَرْ كُلّْهَا.</div>
<div class="v" id="v17"><span class="vn">17</span> وْلَبّْسُوهْ لْبَاسْ مْدَادِي، وْضْفْرُو تَاجْ دْيَالْ الشُّوكْ وْحَطُّوهْ لِيهْ عْلَى رَاسُه،</div>
<div class="v" id="v18"><span class="vn">18</span> وْبْدَاوْ كَيْقَدّْمُو لِيهْ السّْلَامْ وْكَيْݣُولُو: «السّْلَامْ عْلِيكْ آ مَلِكْ لِيهُودْ!».</div>
<div class="v" id="v19"><span class="vn">19</span> وْضْرْبُوهْ عْلَى رَاسُه بْالْقْصْبَة وْدْفْلُو عْلِيهْ، وْبْدَاوْ كَيْرَكْعُو عْلَى رْكَابِيهُمْ وْكَيْسَجْدُو لِيهْ.</div>
<div class="v" id="v20"><span class="vn">20</span> وْمْنْ بَعْدْمَا ضَحْكُو عْلِيهْ، حَيّْدُو لِيهْ اللّْبَاسْ الْمْدَادِي وْلَبّْسُوهْ حْوَايْجُه وْخَرّْجُوهْ بَاشْ يْصَلْبُوهْ.</div>
<div class="v" id="v21"><h2>يَسُوعْ كَيْتّْصْلَبْ</h2><span class="vn">21</span> <span class="br-p"><br><br></span>وْلَزّْمُو الْعَسْكَرْ عْلَى وَاحْدْ الرَّاجْلْ كَانْ رَاجْعْ مْنْ الْفْدَّانْ دْيَالُه بَاشْ يْهَزّْ الصّْلِيبْ دْيَالْ يَسُوعْ، وْهَادْ الرَّاجْلْ سْمِيتُه سِمْعَانْ مْنْ الْقَيْرَوَانْ، وْهُوَ الْبُو دْيَالْ إِسْكَنْدَرْ وْرُوفُسْ.<sup class="fnm"><a name="fnm1" href="#fn1">1</a></sup></div>
<div class="v" id="v22"><span class="vn">22</span> وْدَّاوْ يَسُوعْ لْوَاحْدْ الْمُوضْعْ سْمِيتُه الْجُلْجُتَة، وْاللِّي كَيْعْنِي مُوضْعْ الْجُمْجُمَة.</div>
<div class="v" id="v23"><span class="vn">23</span> وْعْطَاوْهْ يْشْرَبْ الْخْمَرْ مْخَلّْطْ بْوَاحْدْ الْعْشْبَة سْمِيتْهَا الْمُرّْ، وَلَكِنْ هُوَ مَا بْغَاشْ.</div>
<div class="v" id="v24"><span class="vn">24</span> وْصَلْبُوهْ، وْقْسْمُو بِينَاتْهُمْ حْوَايْجُه بَعْدْمَا ضْرْبُو عْلِيهُمْ الْعُودْ، بَاشْ يْشُوفُو كُلّْ وَاحْدْ أَشْنُو غَادِي يَاخُدْ.</div>
<div class="v" id="v25"><span class="vn">25</span> وْمْلِّي صَلْبُوهْ كَانْتْ التّْسْعُودْ دْيَالْ الصّْبَاحْ.</div>
<div class="v" id="v26"><span class="vn">26</span> وْكْتْبُو فْوَاحْدْ اللُّوحَة التُّهْمَة دْيَالُه: «مَلِكْ لِيهُودْ».</div>
<div class="v" id="v27"><span class="vn">27</span> وْصَلْبُو مْعَاهْ جُوجْ دْيَالْ الشّْفَارَا، وَاحْدْ عْلَى لِيمْنْ دْيَالُه وْلَاخُرْ عْلَى لِيسْرْ. [</div>
<div class="v" id="v28"><span class="vn">28</span> وْهَكَّا تْحَقّْقْ دَاكْشِّي اللِّي مْكْتُوبْ عْلِيهْ فْكْتَابْ اللَّهْ: «وْحْسْبُوهْ مْعَ الْمُجْرِمِينْ».]</div>
<div class="v" id="v29"><span class="vn">29</span> وْكَانُو النَّاسْ اللِّي دَايْزِينْ كَيْعَايْرُوهْ وْكَيْضَوّْرُو رَاسْهُمْ وْكَيْݣُولُو لِيهْ: «آ اللِّي غَتْرَيّْبْ بِيتْ اللَّهْ وْغَتْعَاوْدْ تْبْنِيهْ فْتْلْتْ يَّامْ!<sup class="fnm"><a name="fnm2" href="#fn2">2</a></sup></div>
<div class="v" id="v30"><span class="vn">30</span> نْجِّي رَاسْكْ وْنْزَلْ مْنْ فُوقْ الصّْلِيبْ!».</div>
<div class="v" id="v31"><span class="vn">31</span> وْكَانُو الرُّؤَسَا دْ رْجَالْ الدِّينْ وْالْعُلَمَا دْ الشّْرَعْ حْتَّى هُمَ كَيْضَحْكُو عْلِيهْ وْكَيْݣُولُو بِينَاتْهُمْ: «نْجَّا نَاسْ خْرِينْ وَلَكِنْ مَا قْدَرْشْ يْنَجِّي رَاسُه.</div>
<div class="v" id="v32"><span class="vn">32</span> إِيوَا يْنْزَلْ دَابَا الْمَسِيحْ مَلِكْ إِسْرَائِيلْ مْنْ فُوقْ الصّْلِيبْ، بَاشْ إِلَا شْفْنَا هَادْشِّي نْآمْنُو بِيهْ!». وْحْتَّى الشّْفَارَا اللِّي تّْصْلْبُو مْعَاهْ عَايْرُوهْ بْحَالْ لْخْرِينْ.</div>
<div class="v" id="v33"><h2>الْمُوتْ دْيَالْ يَسُوعْ</h2><span class="vn">33</span> <span class="br-p"><br><br></span>وْطَاحْ الضّْلَامْ عْلَى الْبْلَادْ كُلّْهَا مْنْ الطّْنَاشْ دْ النّْهَارْ حْتَّى لْلتّْلَاتَة دْ الْعْشِيَّة.</div>
<div class="v" id="v34"><span class="vn">34</span> وْمْعَ جْوَايْهْ التّْلَاتَة دْيَالْ الْعْشِيَّة، غَوّْتْ يَسُوعْ بْصُوتْ عَالِي: «إِيلِي، إِيلِي، لِمَا شَبَقْتَنِي؟» اللِّي كَتْعْنِي: «إِلَاهِي، إِلَاهِي، عْلَاشْ سْمَحْتِي فِيَّ؟».</div>
<div class="v" id="v35"><span class="vn">35</span> وْسْمْعُوهْ شِي وْحْدِينْ مْنْ هَادُوكْ اللِّي كَانُو وَاقْفِينْ تْمَّ وْݣَالُو: «رَاهْ كَيْعَيّْطْ عْلَى إِيلِيَّا!».</div>
<div class="v" id="v36"><span class="vn">36</span> وْجْرَّى وَاحْدْ مْنّْهُمْ وْخْدَا طَرْفْ دْيَالْ التُّوبْ وْفَزّْݣُه بْالْخْلّْ وْدَارُه فْالرَّاسْ دْيَالْ وَاحْدْ الْقْصْبَة وْمْدُّه لِيهْ بَاشْ يْشْرَبْ وْݣَالْ: «خَلِّيهْ حْتَّى نْشُوفُو وَاشْ غَادِي يْجِي إِيلِيَّا يْنَزّْلُه مْنْ فُوقْ الصّْلِيبْ».</div>
<div class="v" id="v37"><span class="vn">37</span> وْغَوّْتْ يَسُوعْ مَرَّة خْرَى بْصُوتْ عَالِي وْمَاتْ.</div>
<div class="v" id="v38"><span class="vn">38</span> وْتْشَرّْݣَاتْ الْخَامِيَّة دْيَالْ بِيتْ اللَّهْ مْنْ الْفُوقْ لْلْتَحْتْ.</div>
<div class="v" id="v39"><span class="vn">39</span> وْمْلِّي الْقَايْدْ دْ الْعَسْكَرْ اللِّي كَانْ وَاقْفْ قُدَّامْ يَسُوعْ، شَافْ الْمُوتْ دْيَالُه كِيفَاشْ وْقْعَاتْ، ݣَالْ: «فْالْحَقِيقَة هَادْ الرَّاجْلْ كَانْ وَلْدْ اللَّهْ».</div>
<div class="v" id="v40"><span class="vn">40</span> وْكَانُو تْمَّ شِي عْيَالَاتْ كَيْشُوفُو مْنْ بْعِيدْ، اللِّي مْنْ بِينَاتْهُمْ مَرْيَمْ الْمَجْدَلِيَّة، وْمَرْيَمْ أُمّْ يَعْقُوبْ الصّْغِيرْ وْيُوسِي، وْسَالُومَة.<sup class="fnm"><a name="fnm3" href="#fn3">3</a></sup></div>
<div class="v" id="v41"><span class="vn">41</span> هَادُو كَانُو كَيْتْبْعُو يَسُوعْ وْكَيْتّْسَخّْرُو عْلِيهْ مْلِّي كَانْ فْالْجَلِيلْ، وْكَانُو حَاضْرِينْ بْزَّافْ دْ الْعْيَالَاتْ خْرِينْ اللِّي جَاوْ لْأُورْشَلِيمْ مْعَ يَسُوعْ.</div>
<div class="v" id="v42"><h2>الدّْفِينْ دْيَالْ يَسُوعْ</h2><span class="vn">42</span> <span class="br-p"><br><br></span>وْفْالْعْشِيَّة دْ النّْهَارْ اللِّي كَيْوَجّْدُو فِيهْ لِيهُودْ لْلسّْبْتْ.</div>
<div class="v" id="v43"><span class="vn">43</span> جَا يُوسْفْ اللِّي هُوَ مْنْ الرَّامَة، وْهُوَ مْنْ كْبَارْ الْمَحْكَمَة، وْكَانْ مْنْ النَّاسْ اللِّي كَيْتّْسْنَّاوْ مَمْلَكَةْ اللَّهْ، زْعَمْ وْمْشَى عَنْدْ بِيلَاطُسْ وْطْلْبُه بَاشْ يْعْطِيهْ الدَّاتْ دْيَالْ يَسُوعْ.</div>
<div class="v" id="v44"><span class="vn">44</span> وْهُوَ يْتّْعَجّْبْ بِيلَاطُسْ مْلِّي سْمَعْ بْلِّي يَسُوعْ مَاتْ دْغْيَا. وْعَيّْطْ عْلَى الْقَايْدْ دْ الْعَسْكَرْ وْسْوّْلُه: «وَاشْ دْغْيَا مَاتْ يَسُوعْ؟».</div>
<div class="v" id="v45"><span class="vn">45</span> وْمْلِّي تْحَقّْقْ مْنْ الْخْبَارْ مْنْ عَنْدْ الْقَايْدْ دْ الْعَسْكَرْ، عْطَى الدَّاتْ دْيَالْ يَسُوعْ لْيُوسْفْ.</div>
<div class="v" id="v46"><span class="vn">46</span> وْشْرَا يُوسْفْ الْكْتَّانْ، وْنَزّْلْ يَسُوعْ وْكَفّْنُه بْالْكْتَّانْ وْدَارُه فْوَاحْدْ الْقْبَرْ اللِّي كَانْ حَفْرُه فْالصّْخَرْ، وْرَدّْ حَجْرَة كْبِيرَة عْلَى بَابْ الْقْبَرْ.</div>
<div class="v" id="v47"><span class="vn">47</span> وْشَافْتْ مَرْيَمْ الْمَجْدَلِيَّة وْمَرْيَمْ أُمّْ يُوسِي فِينْ تّْدْفَنْ يَسُوعْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->روما ١٦‏:١٣<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->المزامير ١٠٩‏:٢٥؛ مرقس ١٤‏:٥٨؛ يوحنا ٢‏:١٩<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->لوقا ٨‏:٢‏،٣<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>