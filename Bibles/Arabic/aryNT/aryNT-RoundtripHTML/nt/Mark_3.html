<html><head>
<meta http-equiv="Content-Type" content="text/html;charset=utf-8" />
<title>Mark 3 &ndash; مَرْقُسْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 3);">
<div id="navbar"><a href="../index.html">الترجمة المغربية القياسية</a> &ndash; <b>مَرْقُسْ</b> &ndash; <a href="Mark_1.html">1</a> <a href="Mark_2.html">2</a> <b>3</b> <a href="Mark_4.html">4</a> <a href="Mark_5.html">5</a> ... <a href="Mark_16.html">16</a> </div><hr>
<h1>Mark 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ كَيْشَافِي فْنْهَارْ السّْبْتْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّالْتْ</b></span> <span class="br-p"><br><br></span>وْدْخَلْ يَسُوعْ مَرَّة خْرَى لْدَارْ الصّْلَاة، وْكَانْ تْمَّ وَاحْدْ الرَّاجْلْ يْدُّه مْشْلُولَة.</div>
<div class="v" id="v2"><span class="vn">2</span> وْبْقَاوْ الْفْرِّيسِيِّينْ حَاضْيِينْ يَسُوعْ بَاشْ يْشُوفُو وَاشْ غَادِي يْشَافِيهْ نْهَارْ السّْبْتْ، وْيْلْقَاوْ عْلِيهْ شِي تُهْمَة.</div>
<div class="v" id="v3"><span class="vn">3</span> وْݣَالْ يَسُوعْ لْلرَّاجْلْ اللِّي يْدُّه مْشْلُولَة: «نُوضْ وْقَفْ فْالْوَسْطْ!».</div>
<div class="v" id="v4"><span class="vn">4</span> وْهُوَ يْݣُولْ لْلْفْرِّيسِيِّينْ: «أَشْنُو اللِّي حْلَالْ نْهَارْ السّْبْتْ، نْدِيرُو الْخِيرْ وْلَا نْدِيرُو الشَّرّْ، نْعَتْقُو رُوحْ وْلَا نْقْتْلُوهَا؟» وْبْقَاوْ سَاكْتِينْ.</div>
<div class="v" id="v5"><span class="vn">5</span> وْضَارْ وْشَافْ فِيهُمْ وْهُوَ غْضْبَانْ، وْكَانْ حْزِينْ بْزَّافْ عْلَى قْسُوحِيَّةْ قَلْبْهُمْ، وْݣَالْ لْلرَّاجْلْ: «مْدّْ يْدّْكْ!»، وْمْدّْ يْدُّه وْوْلَّاتْ صْحِيحَة.</div>
<div class="v" id="v6"><span class="vn">6</span> وْدِيكْ السَّاعَة خَرْجُو الْفْرِّيسِيِّينْ وْبْدَاوْ كَيْتّْشَاوْرُو مْعَ الْهِيرُودُسِيِّينْ كِيفَاشْ يْدِيرُو بَاشْ يْقْتْلُوهْ.</div>
<div class="v" id="v7"><h2>بْزَّافْ دْ النَّاسْ كَيْتْبْعُو يَسُوعْ</h2><span class="vn">7</span> <span class="br-p"><br><br></span>وْخْرَجْ يَسُوعْ مْعَ التّْلَامْدْ دْيَالُه لْجَنْبْ بْحَرْ الْجَلِيلْ، وْتْبْعُوهُمْ بْزَّافْ دْ النَّاسْ مْنْ الْجَلِيلْ وْالْيَهُودِيَّة،</div>
<div class="v" id="v8"><span class="vn">8</span> وْمْنْ أُورْشَلِيمْ وْأَدُومِيَّة، وْمْنْ الجِّهَة لْخْرَى دْيَالْ وَادْ الْأُرْدُنْ وْمْنْ جْوَايْهْ صُورْ وْصَيْدَا. هَادْ النَّاسْ كُلّْهُمْ جَاوْ لْعَنْدْ يَسُوعْ حِيتْ سْمْعُو عْلَى دَاكْشِّي اللِّي كَانْ كَيْدِيرْ.</div>
<div class="v" id="v9"><span class="vn">9</span> وْݣَالْ لْلتّْلَامْدْ دْيَالُه بَاشْ يْوَجّْدُو لِيهْ شِي فْلُوكَة بَاشْ النَّاسْ مَا يْتْزَاحْمُوشْ عْلِيهْ،<sup class="fnm"><a name="fnm1" href="#fn1">1</a></sup></div>
<div class="v" id="v10"><span class="vn">10</span> حِيتْ شْفَى بْزَّافْ مْنّْهُمْ، حْتَّى بْدَاوْ ݣَاعْ الْمَرْضَى كَيْتّْزَاحْمُو عْلِيهْ بَاشْ يْمَسُّوهْ.</div>
<div class="v" id="v11"><span class="vn">11</span> وْالْمْسْكُونِينْ بْالجّْنُونْ مْلِّي شَافُو يَسُوعْ طَاحُو عَنْدْ رْجْلِيهْ وْغَوّْتُو وْݣَالُو: «نْتَ هُوَ وَلْدْ اللَّهْ!».</div>
<div class="v" id="v12"><span class="vn">12</span> وَلَكِنْ يَسُوعْ وْصَّاهُمْ وْأَكّْدْ عْلِيهُمْ بَاشْ مَا يْݣُولُوشْ شْكُونْ هُوَ.</div>
<div class="v" id="v13"><h2>يَسُوعْ كَيْخْتَارْ الرُّسُلْ الطّْنَاشْ</h2><span class="vn">13</span> <span class="br-p"><br><br></span>وْطْلَعْ لْوَاحْدْ الجّْبَلْ وْعَيّْطْ عْلَى الرّْجَالْ اللِّي خْتَارْهُمْ، وْهُمَ يْجِيوْ لْعَنْدُه.</div>
<div class="v" id="v14"><span class="vn">14</span> وْخْتَارْ طْنَاشْرْ وَاحْدْ اللِّي سْمَّاهُمْ رُسُلْ، بَاشْ يْكُونُو مْعَاهْ وْيْصِيفْطْهُمْ بَاشْ يْخَبّْرُو بْالْبْشَارَة،</div>
<div class="v" id="v15"><span class="vn">15</span> وْتْكُونْ عَنْدْهُمْ السُّلْطَة بَاشْ يْخَرّْجُو الجّْنُونْ.</div>
<div class="v" id="v16"><span class="vn">16</span> وْهَادْ الطّْنَاشْ هُمَ: سِمْعَانْ اللِّي سْمَّاهْ يَسُوعْ بُطْرُسْ،</div>
<div class="v" id="v17"><span class="vn">17</span> وْيَعْقُوبْ وَلْدْ زَبَدِي وْخُوهْ يُوحَنَّا اللِّي سْمَّاهُمْ يَسُوعْ بُوَانَرْجِسْ اللِّي كَتْعْنِي وْلَادْ الرَّعْدْ،</div>
<div class="v" id="v18"><span class="vn">18</span> وْأَنْدْرَاوُسْ وْفِيلُبُّسْ وْبَرْتُولَمَاوُسْ، وْمَتَّى وْتُومَا، وْيَعْقُوبْ وَلْدْ حَلْفَى وْتَدَّاوُسْ وْسِمْعَانْ الْمْكَنِّي بْالْوَطَنِي،</div>
<div class="v" id="v19"><span class="vn">19</span> وْيَهُودَا الْإِسْخَرْيُوطِي اللِّي غَادِي يْخُونْ يَسُوعْ.</div>
<div class="v" id="v20"><h2>يَسُوعْ وْبَعْلَزَبُولْ</h2><span class="vn">20</span> <span class="br-p"><br><br></span>وْمْنْ بَعْدْ، مْشَى يَسُوعْ لْوَاحْدْ الدَّارْ، وْتّْجَمْعَاتْ عْلِيهْ عَاوْتَانِي الجّْمَاعَة دْ النَّاسْ حْتَّى مَا قْدَرْشْ هُوَ وْتْلَامْدُه يَاكْلُو.</div>
<div class="v" id="v21"><span class="vn">21</span> وْمْلِّي سَاقْتْ الْعَائِلَة دْ يَسُوعْ الْخْبَارْ، جَاوْ بَاشْ يْدِّيوْهْ حِيتْ ݣَالُو: «هَادَا رَاهْ خْرَجْ لِيهْ عَقْلُه!».</div>
<div class="v" id="v22"><span class="vn">22</span> وْݣَالُو الْعُلَمَا دْ الشّْرَعْ اللِّي جَاوْ مْنْ أُورْشَلِيمْ: «رَاهْ فِيهْ بَعْلَزَبُولْ، وْرَاهْ كَيْخَرّْجْ الجّْنُونْ بْرَئِيسْ الجّْنُونْ».<sup class="fnm"><a name="fnm2" href="#fn2">2</a></sup></div>
<div class="v" id="v23"><span class="vn">23</span> وْعَيّْطْ يَسُوعْ عْلَى الْعُلَمَا دْ الشّْرَعْ وْهْضَرْ مْعَاهُمْ بْالْمْتُولْ وْݣَالْ لِيهُمْ: «كِيفَاشْ الشِّيطَانْ يْقْدَرْ يْخَرّْجْ الشِّيطَانْ؟</div>
<div class="v" id="v24"><span class="vn">24</span> إِلَا شِي مَمْلَكَة تْقَسّْمَاتْ وْبْدَاوْ مَّالِيهَا كَيْتّْحَارْبُو بِينَاتْهُمْ، رَاهْ دِيكْ الْمَمْلَكَة مَا غَتْقْدَرْشْ تْبْقَى تَابْتَة،</div>
<div class="v" id="v25"><span class="vn">25</span> وْإِلَا شِي عَائِلَة تْقَسّْمَاتْ وْبْدَاوْ كَيْدَّابْزُو بِينَاتْهُمْ، رَاهْ دِيكْ الْعَائِلَة مَا غَتْقْدَرْشْ تْبْقَى تَابْتَة.</div>
<div class="v" id="v26"><span class="vn">26</span> وْإِلَا وْلَّى الشِّيطَانْ ضْدّْ رَاسُه وْتّْقْسَمْ، رَاهْ مَا يْقْدَرْشْ يْبْقَى تَابْتْ، وْغَادِي يْتّْفْنَى.</div>
<div class="v" id="v27"><span class="vn">27</span> حْتَّى وَاحْدْ مَا يْقْدَرْ يْدْخَلْ لْدَارْ شِي وَاحْدْ صْحِيحْ وْيْسْرَقْ لِيهْ حْوَايْجُه، بْلَا مَا يْكَتّْفْ فْاللّْوّْلْ هَادَاكْ الرَّاجْلْ الصّْحِيحْ، عَادْ يْسْرَقْ لِيهْ دَارُه.</div>
<div class="v" id="v28"><span class="vn">28</span> وْرَانِي نْݣُولْ لِيكُمْ الْحَقّْ: رَاهْ ݣَاعْ الدّْنُوبْ وْكْلَامْ الْكُفْرْ دْيَالْ بْنَادْمْ غَادِي يْتّْغَفْرُو.</div>
<div class="v" id="v29"><span class="vn">29</span> وَلَكِنْ اللِّي كَيْݣُولْ كْلَامْ الْكُفْرْ عْلَى الرُّوحْ الْقُدُسْ، عَمّْرُه مَا غَيْتّْغْفَرْ لِيهْ، وْغَيْبْقَى هَادْ الدَّنْبْ مْحْسُوبْ عْلِيهْ عْلَى الدّْوَامْ».<sup class="fnm"><a name="fnm3" href="#fn3">3</a></sup></div>
<div class="v" id="v30"><span class="vn">30</span> ݣَالْ هَادْشِّي حِيتْ ݣَالُو عْلِيهْ: «رَاهْ سَاكْنُه جْنّْ!».</div>
<div class="v" id="v31"><h2>خُوتْ يَسُوعْ وْمُّه</h2><span class="vn">31</span> <span class="br-p"><br><br></span>وْجَاتْ أُمّْ يَسُوعْ وْخُوتُه، وْبْقَاوْ وَاقْفِينْ عْلَى بْرَّا وْصِيفْطُو شِي وَاحْدْ بَاشْ يْعَيّْطْ لِيهُمْ عْلِيهْ.</div>
<div class="v" id="v32"><span class="vn">32</span> وْكَانُو بْزَّافْ دْ النَّاسْ ݣَالْسِينْ وْضَايْرِينْ بِيهْ، وْݣَالُو لِيهْ: «هَا هِيَ مُّكْ وْخُوتْكْ وْخْوَاتَتْكْ عْلَى بْرَّا كَيْقَلّْبُو عْلِيكْ».</div>
<div class="v" id="v33"><span class="vn">33</span> وْݣَالْ لِيهُمْ: «شْكُونْ هِيَ مِّي وْشْكُونْ هُمَ خُوتِي؟».</div>
<div class="v" id="v34"><span class="vn">34</span> وْشَافْ فْهَادُوكْ اللِّي ضَايْرِينْ بِيهْ وْݣَالْ لِيهُمْ: «هَا هُمَ مِّي وْخُوتِي!</div>
<div class="v" id="v35"><span class="vn">35</span> حِيتْ اللِّي كَيْدِيرْ مُرَادْ اللَّهْ، هُوَ خُويَا وْخْتِي وْمِّي».</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->مرقس ٤‏:١؛ لوقا ٥‏:١‏-٣<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->متى ٩‏:٣٤؛ ١٠‏:٢٥<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->لوقا ١٢‏:١٠<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>