<html><head>
<meta http-equiv="Content-Type" content="text/html;charset=utf-8" />
<title>Mark 5 &ndash; مَرْقُسْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 5);">
<div id="navbar"><a href="../index.html">الترجمة المغربية القياسية</a> &ndash; <b>مَرْقُسْ</b> &ndash; <a href="Mark_1.html">1</a> ... <a href="Mark_3.html">3</a> <a href="Mark_4.html">4</a> <b>5</b> <a href="Mark_6.html">6</a> <a href="Mark_7.html">7</a> ... <a href="Mark_16.html">16</a> </div><hr>
<h1>Mark 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ كَيْخَرّْجْ الجّْنُونْ مْنْ رَاجْلْ مْنْ الْجَرَاسِيِّينْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ الْخَامْسْ</b></span> <span class="br-p"><br><br></span>وْوْصَلْ يَسُوعْ وْالتّْلَامْدْ دْيَالُه لْلجِّهَة لْخْرَى دْيَالْ بْحَرْ الْجَلِيلْ، فْالْبْلَادْ دْيَالْ الْجَرَاسِيِّينْ.</div>
<div class="v" id="v2"><span class="vn">2</span> وْغِيرْ نْزَلْ مْنْ الْفْلُوكَة تّْلَاقَى بِيهْ وَاحْدْ الرَّاجْلْ خَارْجْ مْنْ الرُّوضَة فِيهْ جْنّْ.</div>
<div class="v" id="v3"><span class="vn">3</span> وْكَانْ كَيْسْكُنْ فْالرُّوضَة، وْحْتَّى وَاحْدْ مَا كَانْ قَادْرْ يْرَبْطُه وَلَا حْتَّى بْسَنْسْلَة.</div>
<div class="v" id="v4"><span class="vn">4</span> حِيتْ بْزَّافْ دْ الْمَرَّاتْ كَانُو كَيْكَتّْفُوهْ بْالْحْبَالْ وْكَيْرَبْطُوهْ بْالسّْنَاسْلْ، وْكَانْ كَيْهَرّْسْ السّْنَاسْلْ وْكَيْقَطّْعْ الْحْبَالْ، وْحْتَّى وَاحْدْ مَا كَانْ قَادْرْ يْغْلَبْ عْلِيهْ.</div>
<div class="v" id="v5"><span class="vn">5</span> وْكَانْ دِيمَا بْاللِّيلْ وْبْالنّْهَارْ فْالرُّوضَة وْفْالجّْبَالْ، كَيْغَوّْتْ بْالجّْهْدْ وْكَيْضْرَبْ رَاسُه بْالْحْجَرْ.</div>
<div class="v" id="v6"><span class="vn">6</span> وْمْلِّي شَافْ يَسُوعْ مْنْ بْعِيدْ، جْرَى لْعَنْدُه وْسْجَدْ لِيهْ.</div>
<div class="v" id="v7"><span class="vn">7</span> وْغَوّْتْ بْصُوتْ عَالِي وْݣَالْ لِيهْ: «أَشْنُو بِينِي وْبِينْكْ آ يَسُوعْ وَلْدْ اللَّهْ الْعَالِي؟ دَخّْلْتْ عْلِيكْ بْاللَّهْ مَا تْعَدّْبْنِيشْ!».</div>
<div class="v" id="v8"><span class="vn">8</span> حِيتْ ݣَالْ لِيهْ يَسُوعْ: «خْرُجْ مْنْ الرَّاجْلْ آ هَادْ الجّْنْ!».</div>
<div class="v" id="v9"><span class="vn">9</span> وْسْوّْلُه يَسُوعْ: «أَشْنُو سْمِيتْكْ؟». وْرَدّْ عْلِيهْ: «سْمِيتِي لَجِيُونْ، حِيتْ حْنَا كْتَارْ».</div>
<div class="v" id="v10"><span class="vn">10</span> وْبْدَا الجّْنْ كَيْرْغَبْ يَسُوعْ بْزَّافْ بَاشْ مَا يْخَرّْجْهُمْشْ عْلَى بْرَّا دْ الْبْلَادْ.</div>
<div class="v" id="v11"><span class="vn">11</span> وْكَانْتْ تْمَّ وَاحْدْ الْقْطْعَة كْبِيرَة دْيَالْ الْحْلَالْفْ كَتْسْرَحْ فْالجّْبَلْ.</div>
<div class="v" id="v12"><span class="vn">12</span> وْرَغْبُو الجّْنُونْ يَسُوعْ وْݣَالُو لِيهْ: «صِيفْطْنَا لْهَادُوكْ الْحْلَالْفْ بَاشْ نْدَخْلُو فِيهُمْ».</div>
<div class="v" id="v13"><span class="vn">13</span> وْوَافْقْ لِيهُمْ. وْهُمَ يْخَرْجُو مْنْ دَاكْ الرَّاجْلْ وْدَخْلُو فْالْحْلَالْفْ، وْجْرَاتْ الْقْطْعَة دْيَالْ الْحْلَالْفْ لْلْحَافَة دْيَالْ الجّْبَلْ وْطَاحُو فْالْبْحَرْ وْغَرْقُو. وْكَانُو شِي أَلْفَيْنْ رَاسْ.</div>
<div class="v" id="v14"><span class="vn">14</span> وْهَرْبُو السّْرَّاحَا وْدَيّْعُو الْخْبَارْ فْالْمْدِينَة وْفْالْفِيرْمَاتْ، وْخَرْجُو النَّاسْ بَاشْ يْشُوفُو آشْ وْقَعْ.</div>
<div class="v" id="v15"><span class="vn">15</span> وْجَاوْ لْعَنْدْ يَسُوعْ، وْشَافُو هَادَاكْ اللِّي كَانْ مْسْكُونْ بْالجّْنُونْ ݣَالْسْ وْلَابْسْ الْحْوَايْجْ وْبْعَقْلُه. وْهُمَ يْتّْخَلْعُو.</div>
<div class="v" id="v16"><span class="vn">16</span> وْخَبّْرُوهُمْ هَادُوكْ اللِّي شَافُو آشْ وْقَعْ، بْدَاكْشِّي اللِّي جْرَا لْلرَّاجْلْ اللِّي كَانْ مْسْكُونْ بْالجّْنُونْ، وْبْدَاكْشِّي اللِّي جْرَا لْلْحْلَالْفْ.</div>
<div class="v" id="v17"><span class="vn">17</span> وْبْدَاوْ النَّاسْ كَيْرَغْبُو يَسُوعْ بَاشْ يْخْرَجْ مْنْ بْلَادْهُمْ.</div>
<div class="v" id="v18"><span class="vn">18</span> وْمْلِّي بْغَا يَسُوعْ يْرْكَبْ فْالْفْلُوكَة، طْلَبْ مْنُّه الرَّاجْلْ اللِّي كَانْ فِيهْ الجّْنُونْ بَاشْ يْمْشِي مْعَاهْ.</div>
<div class="v" id="v19"><span class="vn">19</span> وَلَكِنْ يَسُوعْ مَا وَافْقْشْ لِيهْ، وْݣَالْ لِيهْ: «رْجَعْ لْدَارْكْ وْلْعَائِلْتْكْ وْخَبّْرْهُمْ بْݣَاعْ دَاكْشِّي اللِّي دَارْ مْعَاكْ الرَّبّْ وْكِيفَاشْ رَحْمْكْ».</div>
<div class="v" id="v20"><span class="vn">20</span> وْمْشَى الرَّاجْلْ وْبْدَا كَيْخَبّْرْ فْالْمْدُونْ الْعَشْرَة بْݣَاعْ دَاكْشِّي اللِّي دَارْ مْعَاهْ يَسُوعْ، وْالنَّاسْ كُلّْهُمْ كَانُو كَيْتّْعَجّْبُو.</div>
<div class="v" id="v21"><h2>بَنْتْ يَايْرُسْ وْالْمْرَاة اللِّي مْسَّاتْ حْوَايْجْ يَسُوعْ</h2><span class="vn">21</span> <span class="br-p"><br><br></span>وْمْلِّي قْطَعْ يَسُوعْ عَاوْتَانِي بْالْفْلُوكَة لْلجِّهَة لْخْرَى دْيَالْ الْبْحَرْ، تّْجَمْعَاتْ عْلِيهْ جْمَاعَة كْبِيرَة دْ النَّاسْ وْكَانْ هُوَ فْجَنْبْ الْبْحَرْ.</div>
<div class="v" id="v22"><span class="vn">22</span> وْجَا وَاحْدْ مْنْ الرُّؤَسَا دْيَالْ دَارْ الصّْلَاة سْمِيتُه يَايْرُسْ، وْغِيرْ شَافْ يَسُوعْ وْهُوَ يْطِيحْ عَنْدْ رْجْلِيهْ،</div>
<div class="v" id="v23"><span class="vn">23</span> وْرَغْبُه بْزَّافْ وْݣَالْ لِيهْ: «آ سِيدِي، رَاهْ بَنْتِي عْلَى فْرَاشْ الْمُوتْ! أَجِي حَطّْ يْدِّيكْ عْلِيهَا بَاشْ تْبْرَا وْتْعِيشْ».</div>
<div class="v" id="v24"><span class="vn">24</span> وْمْشَى مْعَاهْ يَسُوعْ. <span class="br-p"><br><br></span>وْتْبْعَاتُه جْمَاعَة كْبِيرَة دْ النَّاسْ وْكَانُو كَيْزَاحْمُوهْ مْنْ كُلّْ جِهَة.</div>
<div class="v" id="v25"><span class="vn">25</span> وْكَانْتْ تْمَّ وَاحْدْ الْمْرَاة مْرِيضَة، طْنَاشْرْ عَامْ وْهِيَ كَتْدُوزْ بْالدّْمْ،</div>
<div class="v" id="v26"><span class="vn">26</span> وْشْحَالْ تْعَدّْبَاتْ عْلَى يْدِّينْ بْزَّافْ دْيَالْ الْأَطِبَّا، وْصْرْفَاتْ كُلّْ مَا كَتْكْسَابْ وْمَا نْفَعْهَا وَالُو، بْالْعَكْسْ زَادْتْ مَرْضَاتْ كْتَرْ.</div>
<div class="v" id="v27"><span class="vn">27</span> وْمْلِّي سْمْعَاتْ عْلَى يَسُوعْ، دْخْلَاتْ فْوَسْطْ الزّْحَامْ وْجَاتْ مُورَاهْ وْمْسَّاتْ جْلَايْلُه،</div>
<div class="v" id="v28"><span class="vn">28</span> حِيتْ ݣَالْتْ فْخَاطْرْهَا: «إِلَا مْسِّيتْ غِيرْ حْوَايْجُه نْتّْشَافَى».</div>
<div class="v" id="v29"><span class="vn">29</span> وْفْدِيكْ السَّاعَة تّْحْبَسْ الدّْمْ. وْحْسَّاتْ الْمْرَاة فْدَاتْهَا بْلِّي بْرَاتْ مْنْ الْمَرْضْ دْيَالْهَا.</div>
<div class="v" id="v30"><span class="vn">30</span> وْدِيكْ السَّاعَة عْرَفْ يَسُوعْ بْلِّي شِي قُوَّة خْرْجَاتْ مْنُّه، وْتْلَفّْتْ لْجِهْةْ الجّْمَاعَة دْ النَّاسْ وْݣَالْ: «شْكُونْ اللِّي مْسّْ حْوَايْجِي؟».</div>
<div class="v" id="v31"><span class="vn">31</span> وْݣَالُو لِيهْ التّْلَامْدْ دْيَالُه: «كَتْشُوفْ الجّْمَاعَة دْ النَّاسْ كَيْتّْزَاحْمُو عْلِيكْ، وْكَتْسَوّْلْ شْكُونْ اللِّي مْسّْنِي؟».</div>
<div class="v" id="v32"><span class="vn">32</span> وْكَانْ يَسُوعْ كَيْشُوفْ فْاللِّي ضَايْرِينْ بِيهْ بَاشْ يْعْرَفْ شْكُونْ اللِّي مْسُّه.</div>
<div class="v" id="v33"><span class="vn">33</span> وْخَافْتْ الْمْرَاة وْبْدَاتْ كَتّْرَعّْدْ حِيتْ عَرْفَاتْ دَاكْشِّي اللِّي وْقَعْ لِيهَا، وْجَاتْ وْطَاحْتْ عَنْدْ رْجْلِيهْ وْݣَالْتْ لِيهْ الْحَقِيقَة كُلّْهَا.</div>
<div class="v" id="v34"><span class="vn">34</span> وْهُوَ يْݣُولْ لِيهَا يَسُوعْ: «آ بَنْتِي، رَاهْ الْإِيمَانْ دْيَالْكْ هُوَ اللِّي شْفَاكْ. سِيرِي عْلَى سْلَامْتْكْ وْتّْشَافَايْ مْنْ الْمَرْضْ دْيَالْكْ».</div>
<div class="v" id="v35"><span class="vn">35</span> <span class="br-p"><br><br></span>وْفْالْوَقْتْ اللِّي كَانْ كَيْتّْكَلّْمْ فِيهْ يَسُوعْ، جَاوْ شِي نَاسْ مْنْ دَارْ يَايْرُسْ الرَّئِيسْ دْيَالْ دَارْ الصّْلَاة وْݣَالُو لِيهْ: «رَاهْ بَنْتْكْ مَاتْتْ، عْلَاشْ مَازَالْ بَاغِي تْمَحّْنْ مْعَاكْ الْمُعَلِّمْ؟».</div>
<div class="v" id="v36"><span class="vn">36</span> وَلَكِنْ غِيرْ سْمَعْ يَسُوعْ دَاكْشِّي اللِّي تّْݣَالْ، ݣَالْ لْلرَّئِيسْ دْيَالْ دَارْ الصّْلَاة: «مَا تْخَافْشْ! غِيرْ آمْنْ».</div>
<div class="v" id="v37"><span class="vn">37</span> وْمَا خْلَّا حْتَّى شِي وَاحْدْ يْمْشِي مْعَاهْ مْنْ غِيرْ بُطْرُسْ وْيَعْقُوبْ وْيُوحَنَّا خُو يَعْقُوبْ.</div>
<div class="v" id="v38"><span class="vn">38</span> وْمْلِّي وْصْلُو لْدَارْ رَئِيسْ دَارْ الصّْلَاة، شَافْ يَسُوعْ رْوِينَة كْبِيرَة نَايْضَة، وْالنَّاسْ كَيْبْكِيوْ بْالْغْوَاتْ وْكَيْنْوّْحُو.</div>
<div class="v" id="v39"><span class="vn">39</span> وْدْخَلْ وْݣَالْ لِيهُمْ: «عْلَاشْ هَادْ الصّْدَاعْ وْالْبْكَا؟ الْبَنْتْ مَا مَاتْتْشْ، رَاهَا غِيرْ نَاعْسَة!».</div>
<div class="v" id="v40"><span class="vn">40</span> وْبْدَاوْ كَيْضَحْكُو عْلِيهْ. وَلَكِنْ هُوَ خَرّْجْهُمْ كُلّْهُمْ عْلَى بْرَّا، وْدَّا بَّاتْ الْبَنْتْ وْمّْهَا وْاللِّي كَانُو مْعَاهْ وْدَخْلُو لْلْبِيتْ فِينْ كَانْتْ الْبَنْتْ.</div>
<div class="v" id="v41"><span class="vn">41</span> وْشْدّْ الْبَنْتْ مْنْ يْدّْهَا وْݣَالْ لِيهَا: «طَلِيتَا قُومْ!» اللِّي كَتْعْنِي: «آ بَنْتِي، كَنْݣُولْ لِيكْ نُوضِي!».</div>
<div class="v" id="v42"><span class="vn">42</span> وْدِيكْ السَّاعَة نَاضْتْ وْبْدَاتْ كَتْمْشِي، وْكَانْ فْعْمَرْهَا طْنَاشْرْ عَامْ، وْكُلّْهُمْ تّْعَجّْبُو بْزَّافْ.</div>
<div class="v" id="v43"><span class="vn">43</span> وْوْصَّاهُمْ وْأَكّْدْ عْلِيهُمْ بَاشْ حْتَّى وَاحْدْ مَا يْعْرَفْ هَادْشِّي اللِّي جْرَا، وْݣَالْ لِيهُمْ: «عْطِيوْهَا تَاكُلْ».</div>
</div>
<!-- PARSED ABOVE; EDITING MAY BREAK PARSER -->
</body></html>