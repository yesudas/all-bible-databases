<html><head>
<meta http-equiv="Content-Type" content="text/html;charset=utf-8" />
<title>Mark 7 &ndash; مَرْقُسْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 7);">
<div id="navbar"><a href="../index.html">الترجمة المغربية القياسية</a> &ndash; <b>مَرْقُسْ</b> &ndash; <a href="Mark_1.html">1</a> ... <a href="Mark_5.html">5</a> <a href="Mark_6.html">6</a> <b>7</b> <a href="Mark_8.html">8</a> <a href="Mark_9.html">9</a> ... <a href="Mark_16.html">16</a> </div><hr>
<h1>Mark 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْمُنَاقَشَاتْ عْلَى الْعَادَة دْيَالْ الشّْيُوخْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ السَّابْعْ</b></span> <span class="br-p"><br><br></span>وْتّْجَمْعُو عْلَى يَسُوعْ الْفْرِّيسِيِّينْ وْشِي وْحْدِينْ مْنْ الْعُلَمَا دْ الشّْرَعْ اللِّي جَاوْ مْنْ أُورْشَلِيمْ،</div>
<div class="v" id="v2"><span class="vn">2</span> وْشَافُو شِي وْحْدِينْ مْنْ تْلَامْدْ يَسُوعْ كَيَاكْلُو بْيْدِّيهُمْ مُّوسّْخِينْ، وْمَا مْغْسُولِينْشْ.</div>
<div class="v" id="v3"><span class="vn">3</span> عْلَاحْقَّاشْ الْفْرِّيسِيِّينْ وْلِيهُودْ كُلّْهُمْ مَا كَيَاكْلُو حْتَّى كَيْغَسْلُو يْدِّيهُمْ مْزْيَانْ كِمَا هِيَ الْعَادَة دْيَالْ الشّْيُوخْ.</div>
<div class="v" id="v4"><span class="vn">4</span> وْمْلِّي كَيْرَجْعُو مْنْ السُّوقْ مَا كَيَاكْلُو حْتَّى كَيْغَسْلُو. وْكَايْنِينْ بْزَّافْ دْ الْحْوَايْجْ خْرِينْ اللِّي وْرْتُوهُمْ وْكَيْدِيرُوهُمْ، بْحَالْ الْغْسِيلْ دْيَالْ الْكِيسَانْ وْالْبْرْقَانْ وْالْمَّاعْنْ دْيَالْ النّْحَاسْ.</div>
<div class="v" id="v5"><span class="vn">5</span> وْسْوّْلُو الْفْرِّيسِيِّينْ وْالْعُلَمَا دْ الشّْرَعْ يَسُوعْ وْݣَالُو لِيهْ: «عْلَاشْ مَا كَيْتْبْعُوشْ التّْلَامْدْ دْيَاوْلْكْ الْعَادَة دْيَالْ الشّْيُوخْ، وْكَيَاكْلُو بْيْدِّينْ مُّوسّْخِينْ؟».</div>
<div class="v" id="v6"><span class="vn">6</span> وْجَاوْبْهُمْ: «آ الْمُنَافِقِينْ! رَاهْ إِشْعِيَا كَانْ عَنْدُه الْحَقّْ مْلِّي تّْنَبّْأْ عْلِيكُمْ وْݣَالْ: <span class="br-p"><br><br></span><span class="br-ind"><br><span class="indent">&nbsp;</span></span>هَادْ الشَّعْبْ كَيْحَمْدُونِي غِيرْ بْفُمّْهُمْ،<br> <span class="br-ind"><br><span class="indent">&nbsp;</span></span>وَلَكِنْ قَلْبْهُمْ بْعِيدْ عْلِيَّ.<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>بْلَا فَايْدَة كَيْعَبْدُونِي،<br> <span class="br-ind"><br><span class="indent">&nbsp;</span></span>وْكَيْعَلّْمُو التَّعَالِيمْ اللِّي هِيَ وْصِيَّاتْ دْيَالْ النَّاسْ.<br></div>
<div class="v" id="v8"><span class="vn">8</span> <span class="br-p"><br><br></span>نْتُمَ سْمَحْتُو فْالْوْصِيَّة دْيَالْ اللَّهْ وْتْبَعْتُو الْعَادَاتْ دْ النَّاسْ».</div>
<div class="v" id="v9"><span class="vn">9</span> وْݣَالْ لِيهُمْ: «مَا عَنْدِي مَا نْتّْسَالْكُمْ! كَتْعَرْفُو كِيفَاشْ تْسَمْحُو فْالْوْصِيَّة دْيَالْ اللَّهْ بَاشْ تْشَدُّو فْالْعَادَاتْ دْيَالْكُمْ.</div>
<div class="v" id="v10"><span class="vn">10</span> حِيتْ مُوسَى ݣَالْ: تّْهَلَّى فْبَّاكْ وْمُّكْ، وْاللِّي سْبّْ بَّاهْ وْلَا مُّه خَاصُّه يْتّْقْتَلْ.</div>
<div class="v" id="v11"><span class="vn">11</span> وَلَكِنْ نْتُمَ كَتْݣُولُو: إِلَا شِي وَاحْدْ ݣَالْ لْبَّاهْ وْلَا مُّه: مَا نْقْدَرْشْ نْعَاوْنْكُمْ حِيتْ هَادْشِّي اللِّي كْنْتْ كَنْعْطِيكُمْ رَاهْ هُوَ قُرْبَانْ، يَعْنِي هْدِيَّة لْلَّهْ،</div>
<div class="v" id="v12"><span class="vn">12</span> مَا بْقَاشْ وَاجْبْ عْلِيهْ يْعَاوْنْ بَّاهْ وْلَا مُّه.</div>
<div class="v" id="v13"><span class="vn">13</span> وْهَكَّا كَتْلْغِيوْ كْلَامْ اللَّهْ بْالْعَادَة دْيَالْكُمْ اللِّي وْرَتُّوهَا، وْكَتْدِيرُو بْزَّافْ دْ الْحْوَايْجْ بْحَالْ هَادِي».</div>
<div class="v" id="v14"><h2>الْأُمُورْ اللِّي كَيْنَجّْسُو بْنَادْمْ</h2><span class="vn">14</span> <span class="br-p"><br><br></span>وْعَيّْطْ يَسُوعْ عَاوْتَانِي عْلَى الجّْمَاعَة دْ النَّاسْ بَاشْ يْجِيوْ لْعَنْدُه وْݣَالْ لِيهُمْ: «تْصَنّْتُو لِيَّ كُلّْكُمْ وْفْهْمُو.</div>
<div class="v" id="v15"><span class="vn">15</span> مَا كَايْنَة حْتَّى شِي حَاجَة اللِّي كَتْدْخُلْ لْبْنَادْمْ مْنْ بْرَّا وْكَتْنَجّْسُه، وَلَكِنْ دَاكْشِّي اللِّي كَيْخْرُجْ مْنْ بْنَادْمْ هُوَ اللِّي كَيْنَجّْسُه». [</div>
<div class="v" id="v16"><span class="vn">16</span> وْاللِّي عَنْدُه شِي وْدْنِينْ بَاشْ يْسْمَعْ، يْسْمَعْ.]</div>
<div class="v" id="v17"><span class="vn">17</span> وْمْلِّي خْلَّا يَسُوعْ الجّْمَاعَة دْ النَّاسْ وْدْخَلْ لْوَاحْدْ الدَّارْ، سْوّْلُوهْ التّْلَامْدْ دْيَالُه عْلَى الْمَعْنَى دْيَالْ هَادْ الْمْتَالْ.</div>
<div class="v" id="v18"><span class="vn">18</span> وْهُوَ يْݣُولْ لِيهُمْ: «وَاشْ حْتَّى نْتُمَ مَا كَتْفَهْمُوشْ؟ وَاشْ مَا كَتْشُوفُوشْ بْلِّي كُلّْشِي اللِّي كَيْدْخَلْ لْبْنَادْمْ مْنْ بْرَّا مَا يْقْدَرْشْ يْنَجّْسُه؟</div>
<div class="v" id="v19"><span class="vn">19</span> حِيتْ مَا كَيْدْخَلْشْ لْلْقَلْبْ دْيَالُه، وَلَكِنْ كَيْدْخَلْ لْلْكَرْشْ دْيَالُه، وْمْنْ بَعْدْ كَيْخْرُجْ لْبَرَّا». وْبْهَادْ الْكْلَامْ رَدّْ يَسُوعْ ݣَاعْ اللِّي كَيْتّْكَالْ طَاهْرْ.</div>
<div class="v" id="v20"><span class="vn">20</span> وْݣَالْ لِيهُمْ: «رَاهْ اللِّي كَيْخْرُجْ مْنْ بْنَادْمْ هُوَ اللِّي كَيْنَجّْسُه.</div>
<div class="v" id="v21"><span class="vn">21</span> حِيتْ مْنْ لْدَاخْلْ مْنْ الْقَلْبْ دْيَالْ بْنَادْمْ كَتْخْرَجْ الْأَفْكَارْ الْخَايْبَة، الزّْنَا، وْالسّْرْقَة، وْالْقْتِيلَة،</div>
<div class="v" id="v22"><span class="vn">22</span> وْالْفْسَادْ، وْالطّْمَعْ، وْالْخُبْتْ، وْالْخْدِيعَة، وْالْخْسْرَانْ، وْالْحْسَدْ، وْالسّْبَّانْ، وْالتَّكَبُّرْ، وْقَلّْةْ الْعْقَلْ.</div>
<div class="v" id="v23"><span class="vn">23</span> ݣَاعْ هَادْ الْأُمُورْ دْيَالْ الشَّرّْ كَيْخَرْجُو مْنْ لْدَاخْلْ دْيَالْ بْنَادْمْ وْكَيْنَجّْسُوهْ».</div>
<div class="v" id="v24"><h2>الْإِيمَانْ دْيَالْ الْمْرَاة الْكَنْعَانِيَّة</h2><span class="vn">24</span> <span class="br-p"><br><br></span>وْمْشَى يَسُوعْ مْنْ تْمَّ لْجْوَايْهْ صُورْ. وْدْخَلْ لْوَاحْدْ الدَّارْ، وْمَا بْغَا حْتَّى وَاحْدْ يْعَرْفُه فِينْ كَايْنْ، وَلَكِنْ مَا قْدَرْشْ يْتْخَبَّا.</div>
<div class="v" id="v25"><span class="vn">25</span> وْغِيرْ سْمْعَاتْ عْلِيهْ وَاحْدْ الْمْرَاة كَانْتْ عَنْدْهَا بَنْتْ صْغِيرَة سَاكْنْهَا جْنّْ، وْهِيَ تْمْشِي لْعَنْدُه وْطَاحْتْ عَنْدْ رْجْلِيهْ،</div>
<div class="v" id="v26"><span class="vn">26</span> وْكَانْتْ الْمْرَاة يُونَانِيَّة مْنْ أَصْلْ سُورِي فِينِيقِي. وْرْغْبَاتُه بَاشْ يْخَرّْجْ الجّْنْ مْنْ بَنْتْهَا.</div>
<div class="v" id="v27"><span class="vn">27</span> وْجَاوْبْهَا يَسُوعْ: «خَلِّي بْعْدَ الْوْلَادْ يْشْبْعُو، حِيتْ مَاشِي مْعْقُولْ يْتّْخَادْ خُبْزْ الْوْلَادْ وْيْتّْرْمَى لْلْكْلَابْ».</div>
<div class="v" id="v28"><span class="vn">28</span> وَلَكِنْ جَاوْبَتُه وْݣَالْتْ: «آ سِيدِي، حْتَّى الْكْلَابْ كَيَاكْلُو تَحْتْ الْمِيدَة مْنْ الْفْرَاتْتْ اللِّي كَيْطِيحُو لْلْوْلَادْ!».</div>
<div class="v" id="v29"><span class="vn">29</span> وْهُوَ يْݣُولْ لِيهَا: «عْلَى وْدّْ هَادْ الْكْلَامْ، غِيرْ سِيرِي! رَاهْ الجّْنْ خْرَجْ مْنْ بَنْتْكْ».</div>
<div class="v" id="v30"><span class="vn">30</span> وْرْجْعَاتْ الْمْرَاة لْدَارْهَا، وْلْقَاتْ بَنْتْهَا نَاعْسَة فْالْفْرَاشْ، وْالجّْنْ خْرَجْ مْنّْهَا.</div>
<div class="v" id="v31"><h2>يَسُوعْ كَيْشَافِي وَاحْدْ الرَّاجْلْ صْمَكْ وْلْسَانُه تْقِيلْ</h2><span class="vn">31</span> <span class="br-p"><br><br></span>وْخْرَجْ يَسُوعْ مْنْ جْوَايْهْ صُورْ، وْدَازْ مْنْ صَيْدَا وْمْنْ الجّْوَايْهْ دْيَالْ الْمْدُونْ الْعَشْرَة، وْجَا لْبْحَرْ الْجَلِيلْ.</div>
<div class="v" id="v32"><span class="vn">32</span> وْجَابُو لِيهْ شِي نَاسْ وَاحْدْ الرَّاجْلْ صْمَكْ وْمَا كَيْقْدَرْشْ يْتّْكَلّْمْ مْزْيَانْ، وْرَغْبُو يَسُوعْ بَاشْ يْحَطّْ عْلِيهْ يْدُّه.</div>
<div class="v" id="v33"><span class="vn">33</span> وْبَعّْدُه يَسُوعْ عْلَى الجّْمَاعَة دْ النَّاسْ، وْدَارْ صْبَاعُه فْوْدْنِينْ الرَّاجْلْ، وْدْفَلْ وْمْسّْ لِيهْ لْسَانُه.</div>
<div class="v" id="v34"><span class="vn">34</span> وْهْزّْ عِينِيهْ لْلسّْمَا وْتْنَهّْدْ وْݣَالْ لِيهْ: «إِفَّاتَا» يَعْنِي: «تّْحَلّْ».</div>
<div class="v" id="v35"><span class="vn">35</span> وْدِيكْ السَّاعَة تّْحَلُّو وْدْنِينْ الرَّاجْلْ وْتّْسَرّْحْ لْسَانُه، وْبْدَا كَيْهْضَرْ مْزْيَانْ.</div>
<div class="v" id="v36"><span class="vn">36</span> وْوْصَّى يَسُوعْ النَّاسْ بَاشْ مَا يْخَبّْرُو حْتَّى وَاحْدْ. وَلَكِنْ شْحَالْ مَّا كَانْ كَيْوَصِّيهُمْ بَاشْ يْسَكْتُو، كَانُو كَيْزِيدُو يْدَيّْعُو الْخْبَارْ.</div>
<div class="v" id="v37"><span class="vn">37</span> وْكَانُو كَيْتّْعَجّْبُو بْلَا قْيَاسْ وْكَيْݣُولُو: «ݣَاعْ دَاكْشِّي اللِّي كَيْدِيرْ، كَيْدِيرُه مْزْيَانْ! رَدّْ الصَّمْكِينْ كَيْسَمْعُو وْالزّْيَازْنْ كَيْتّْكَلّْمُو».</div>
</div>
<!-- PARSED ABOVE; EDITING MAY BREAK PARSER -->
</body></html>