<html><head>
<meta http-equiv="Content-Type" content="text/html;charset=utf-8" />
<title>Mark 8 &ndash; مَرْقُسْ &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 8);">
<div id="navbar"><a href="../index.html">الترجمة المغربية القياسية</a> &ndash; <b>مَرْقُسْ</b> &ndash; <a href="Mark_1.html">1</a> ... <a href="Mark_6.html">6</a> <a href="Mark_7.html">7</a> <b>8</b> <a href="Mark_9.html">9</a> <a href="Mark_10.html">10</a> ... <a href="Mark_16.html">16</a> </div><hr>
<h1>Mark 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>يَسُوعْ كَيْوَكّْلْ رَبْعَالَافْ وَاحْدْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّامْنْ</b></span> <span class="br-p"><br><br></span>وْفْدِيكْ لِيَّامْ عَاوْدْ تّْجَمْعَاتْ جْمَاعَة كْبِيرَة دْ النَّاسْ، وْمَا كَانْ عَنْدْهُمْ مَا يْتّْكَالْ. وْعَيّْطْ يَسُوعْ عْلَى التّْلَامْدْ دْيَالُه وْݣَالْ لِيهُمْ:</div>
<div class="v" id="v2"><span class="vn">2</span> «بْقَاوْ فِيَّ هَادْ النَّاسْ، عْلَاحْقَّاشْ تْلْتْ يَّامْ هَادِي وْهُمَ مْعَايَ، وْمَا عَنْدْهُمْ مَا يْتّْكَالْ.</div>
<div class="v" id="v3"><span class="vn">3</span> وْإِلَا صِيفْطْتْهُمْ لْدْيُورْهُمْ بْالجُّوعْ غَادِي يْسَخْفُو فْالطّْرِيقْ، وْشِي وْحْدِينْ مْنّْهُمْ جَاوْ مْنْ بْعِيدْ».</div>
<div class="v" id="v4"><span class="vn">4</span> وْجَاوْبُوهْ التّْلَامْدْ دْيَالُه: «مْنِينْ غَادِي يْقْدَرْ يْجِيبْ شِي وَاحْدْ فْهَادْ الْخْلَا الْخُبْزْ اللِّي يْشَبّْعْ هَادْ النَّاسْ؟».</div>
<div class="v" id="v5"><span class="vn">5</span> وْسْوّْلْهُمْ يَسُوعْ: «شْحَالْ مْنْ خُبْزَة عَنْدْكُمْ؟»، وْجَاوْبُوهْ: «سْبْعَة».</div>
<div class="v" id="v6"><span class="vn">6</span> وْآمْرْ يَسُوعْ الجّْمَاعَة دْ النَّاسْ بَاشْ يْݣَلْسُو لْلْأَرْضْ، وْهْزّْ السّْبْعَة دْ الْخُبْزَاتْ وْشْكَرْ اللَّهْ، وْقَطّْعْهُمْ وْعْطَاهُمْ لْلتّْلَامْدْ دْيَالُه بَاشْ يْفَرّْقُوهُمْ عْلَى الجّْمَاعَة دْ النَّاسْ، وْهُمَ يْفَرّْقُوهُمْ.</div>
<div class="v" id="v7"><span class="vn">7</span> وْكَانُو عَنْدْهُمْ شِي حُوتَاتْ صْغَارْ. وْبَعْدْمَا شْكَرْ يَسُوعْ اللَّهْ عْلِيهُمْ، ݣَالْ لْلتّْلَامْدْ دْيَالُه يْفَرّْقُوهُمْ حْتَّى هُمَ.</div>
<div class="v" id="v8"><span class="vn">8</span> وْكْلَاوْ النَّاسْ حْتَّى شْبْعُو، وْمْنْ بَعْدْ جْمْعُو التّْلَامْدْ دْيَالُه سْبْعَة دْ الْݣُفَّاتْ عَامْرِينْ بْالطّْرُوفَ دْ الْخُبْزْ.</div>
<div class="v" id="v9"><span class="vn">9</span> وْكَانُو تْقْرِيبًا شِي رَبْعَالَافْ وَاحْدْ. وْمْنْ بَعْدْ صِيفْطْهُمْ يَسُوعْ بْحَالْهُمْ.</div>
<div class="v" id="v10"><span class="vn">10</span> وْدِيكْ السَّاعَة رْكَبْ فْالْفْلُوكَة مْعَ التّْلَامْدْ دْيَالُه وْوْصَلْ لْجْوَايْهْ دَلْمَانُوتَة.</div>
<div class="v" id="v11"><h2>الْفْرِّيسِيِّينْ كَيْطْلْبُو عَلَامَة</h2><span class="vn">11</span> <span class="br-p"><br><br></span>وْجَاوْ شِي وْحْدِينْ مْنْ الْفْرِّيسِيِّينْ عَنْدْ يَسُوعْ وْبْدَاوْ كَيْتّْنَاقْشُو مْعَاهْ. وْبَاشْ يْجَرّْبُوهْ، طْلْبُو مْنُّه عَلَامَة مْنْ السّْمَا،<sup class="fnm"><a name="fnm1" href="#fn1">1</a></sup></div>
<div class="v" id="v12"><span class="vn">12</span> وْهُوَ يْتّْنَهّْدْ مْنْ قَلْبُه وْݣَالْ: «عْلَاشْ هَادْ الْجِيلْ كَيْطْلَبْ عَلَامَة؟ نْݣُولْ لِيكُمْ الْحَقّْ: حْتَّى عَلَامَة مَا غَتّْعْطَى لْهَادْ الْجِيلْ!».<sup class="fnm"><a name="fnm2" href="#fn2">2</a></sup></div>
<div class="v" id="v13"><span class="vn">13</span> وْخْلَّاهُمْ تْمَّ وْطْلَعْ لْلْفْلُوكَة وْمْشَى لْلجِّهَة لْخْرَى دْ الْبْحَرْ.</div>
<div class="v" id="v14"><h2>خْمِيرَةْ الْفْرِّيسِيِّينْ وْهِيرُودُسْ</h2><span class="vn">14</span> <span class="br-p"><br><br></span>وْنْسَاوْ التّْلَامْدْ دْيَالُه يْدِّيوْ مْعَاهُمْ الْخُبْزْ، مْنْ غِيرْ خُبْزَة وَحْدَة اللِّي كَانْتْ عَنْدْهُمْ فْالْفْلُوكَة.</div>
<div class="v" id="v15"><span class="vn">15</span> وْوْصَّاهُمْ يَسُوعْ وْݣَالْ: «رْدُّو الْبَالْ، حْضِيوْ رَاسْكُمْ مْنْ خْمِيرَةْ الْفْرِّيسِيِّينْ وْخْمِيرَةْ هِيرُودُسْ!».<sup class="fnm"><a name="fnm3" href="#fn3">3</a></sup></div>
<div class="v" id="v16"><span class="vn">16</span> وْبْدَاوْ كَيْتّْنَاقْشُو بِينَاتْهُمْ وْݣَالُو: «كَيْݣُولْ هَادْشِّي حِيتْ مَا عَنْدْنَاشْ الْخُبْزْ!».</div>
<div class="v" id="v17"><span class="vn">17</span> وْعْرَفْ يَسُوعْ، وْݣَالْ لِيهُمْ: «عْلَاشْ كَتّْنَاقْشُو وْكَتْݣُولُو: مَا عَنْدْنَاشْ الْخُبْزْ؟ وَاشْ مَازَالْ مَا كَتْعَرْفُوشْ وْمَا كَتْفَهْمُوشْ؟ مَالْ قَلْبْكُمْ قَاسْحْ؟</div>
<div class="v" id="v18"><span class="vn">18</span> عَنْدْكُمْ الْعِينِينْ وْمَا كَتْشُوفُوشْ؟ وْعَنْدْكُمْ الْوَدْنِينْ وْمَا كَتْسَمْعُوشْ؟ وَاشْ مَا كَتْعَقْلُوشْ<sup class="fnm"><a name="fnm4" href="#fn4">4</a></sup></div>
<div class="v" id="v19"><span class="vn">19</span> مْلِّي قَطّْعْتْ خَمْسَة دْ الْخُبْزَاتْ وْفَرّْقْتْهُمْ عْلَى خَمْسَالَافْ وَاحْدْ، شْحَالْ مْنْ ݣُفَّة جْمَعْتُو مْنْ الطّْرُوفَ دْ الْخُبْزْ؟»، وْجَاوْبُوهْ: «طْنَاشْ!».</div>
<div class="v" id="v20"><span class="vn">20</span> وْݣَالْ لِيهُمْ: «وْمْلِّي قَطّْعْتْ سْبْعَة دْ الْخُبْزَاتْ وْفَرّْقْتْهُمْ عْلَى رَبْعَالَافْ وَاحْدْ، شْحَالْ مْنْ ݣُفَّة جْمَعْتُو مْنْ الطّْرُوفَ دْ الْخُبْزْ؟»، وْجَاوْبُوهْ: «سْبْعَة!».</div>
<div class="v" id="v21"><span class="vn">21</span> وْهُوَ يْݣُولْ لِيهُمْ: «إِيوَا! هَادْشِّي كَامْلْ وْمَازَالْ مَا فْهَمْتُوشْ؟».</div>
<div class="v" id="v22"><h2>يَسُوعْ كَيْشَافِي وَاحْدْ الرَّاجْلْ عْمَى</h2><span class="vn">22</span> <span class="br-p"><br><br></span>وْمْلِّي وْصَلْ يَسُوعْ وْالتّْلَامْدْ دْيَالُه لْبَيْتْ صَيْدَا، جَابُو لِيهْ شِي نَاسْ وَاحْدْ الرَّاجْلْ عْمَى وْرَغْبُوهْ بَاشْ يْمَسُّه.</div>
<div class="v" id="v23"><span class="vn">23</span> وْشْدّْ يَسُوعْ فْيْدّْ الْعْمَى وْخَرّْجُه عْلَى بْرَّا دْ الدُّوَّارْ، وْبَخّْ فْعِينِيهْ وْحَطّْ يْدِّيهْ عْلِيهْ وْسْوّْلُه: «وَاشْ كَتْشُوفْ شِي حَاجَة؟».</div>
<div class="v" id="v24"><span class="vn">24</span> <span class="br-p"><br><br></span>وْهْزّْ الْعْمَى عِينِيهْ وْݣَالْ: «كَنْشُوفْ نَاسْ بْحَالْ الشّْجَرْ كَيْتّْمْشَّاوْ».</div>
<div class="v" id="v25"><span class="vn">25</span> وْحَطّْ يَسُوعْ يْدِّيهْ مَرَّة خْرَى عْلَى عِينِيهْ، وْهُوَ يْتّْشَافَى وْوْلَّى كَيْشُوفْ كُلّْشِي وَاضْحْ.</div>
<div class="v" id="v26"><span class="vn">26</span> وْصِيفْطُه يَسُوعْ لْدَارُه وْݣَالْ لِيهْ: «مَا تْرْجَعْشْ لْلدُّوَّارْ».</div>
<div class="v" id="v27"><h2>بُطْرُسْ كَيْشْهَدْ بْلِّي يَسُوعْ هُوَ الْمَسِيحْ</h2><span class="vn">27</span> <span class="br-p"><br><br></span>وْمْشَى يَسُوعْ وْالتّْلَامْدْ دْيَالُه لْلدّْوَاوْرْ اللِّي فْجْوَايْهْ قَيْصَرِيَّةْ فِيلُبُّسْ، وْفْالطّْرِيقْ سْوّْلْ يَسُوعْ التّْلَامْدْ دْيَالُه: «شْكُونْ أَنَا فْنَضَرْ النَّاسْ؟».</div>
<div class="v" id="v28"><span class="vn">28</span> وْجَاوْبُوهْ: «يُوحَنَّا الْمَعْمَدَانْ، وْعَنْدْ شِي وْحْدِينْ: النّْبِي إِيلِيَّا، وْعَنْدْ وْحْدِينْ خْرِينْ: وَاحْدْ مْنْ الْأَنْبِيَا».<sup class="fnm"><a name="fnm5" href="#fn5">5</a></sup></div>
<div class="v" id="v29"><span class="vn">29</span> وْسْوّْلْهُمْ: «وْنْتُمَ شْكُونْ أَنَا فْنَضَرْكُمْ؟». وْجَاوْبْ بُطْرُسْ: «نْتَ هُوَ الْمَسِيحْ!».<sup class="fnm"><a name="fnm6" href="#fn6">6</a></sup></div>
<div class="v" id="v30"><span class="vn">30</span> وْوْصَّاهُمْ بَاشْ مَا يْتّْكَلّْمُو مْعَ حْتَّى شِي وَاحْدْ عْلِيهْ.</div>
<div class="v" id="v31"><h2>يَسُوعْ كَيْتّْنَبّْأْ بْالْمُوتْ وْالْبَعْتْ دْيَالُه</h2><span class="vn">31</span> <span class="br-p"><br><br></span>وْبْدَا كَيْعَلّْمْ تْلَامْدُه بْلِّي وَلْدْ الْإِنْسَانْ لَابْدَّ مَا يْتّْعَدّْبْ بْزَّافْ، وْبْلِّي الشّْيُوخْ وْالرُّؤَسَا دْ رْجَالْ الدِّينْ وْالْعُلَمَا دْ الشّْرَعْ مَا غَيْقْبْلُوهْشْ، وْغَيْتّْقْتَلْ، وْمْنْ بَعْدْ تْلْتْ يَّامْ غَيْتّْبْعَتْ مْنْ الْمُوتْ.</div>
<div class="v" id="v32"><span class="vn">32</span> وْݣَالْ هَادْ الْكْلَامْ قُدَّامْ كُلّْشِي. وْجَرُّه بُطْرُسْ لْلجّْنْبْ وْبْدَا كَيْخَاصْمْ عْلِيهْ!</div>
<div class="v" id="v33"><span class="vn">33</span> وْضَارْ يَسُوعْ وْشَافْ فْتْلَامْدُه وْخَاصْمْ عْلَى بُطْرُسْ وْݣَالْ لِيهْ: «بَعّْدْ مْنِّي آ هَادْ الشِّيطَانْ، نْتَ مَا كَيْهَمّْكْشْ مُرَادْ اللَّهْ وَلَكِنْ غِيرْ أَشْنُو بْغَاوْ النَّاسْ».</div>
<div class="v" id="v34"><span class="vn">34</span> <span class="br-p"><br><br></span>وْعَيّْطْ يَسُوعْ عْلَى الجّْمَاعَة دْ النَّاسْ وْالتّْلَامْدْ دْيَالُه، وْݣَالْ لِيهُمْ: «اللِّي بْغَا يْتْبَعْنِي، خَاصُّه يْسْمَحْ فْرَاسُه وْيْهَزّْ صْلِيبُه وْيْتْبَعْنِي.<sup class="fnm"><a name="fnm7" href="#fn7">7</a></sup></div>
<div class="v" id="v35"><span class="vn">35</span> حِيتْ اللِّي بْغَا يْنَجِّي حْيَاتُه غَيْضَيّْعْهَا، وَلَكِنْ اللِّي غَيْضَيّْعْ حْيَاتُه عْلَى وْدِّي وْعْلَى وْدّْ الْبْشَارَة، غَيْنَجِّيهَا.<sup class="fnm"><a name="fnm8" href="#fn8">8</a></sup></div>
<div class="v" id="v36"><span class="vn">36</span> آشْ مْنْ نْفَعْ عَنْدْ بْنَادْمْ إِلَا رْبَحْ الدّْنْيَا كُلّْهَا وْضَيّْعْ حْيَاتُه؟</div>
<div class="v" id="v37"><span class="vn">37</span> وْآشْ يْمْكَنْ يْعْطِي بْنَادْمْ فْعُوضْ حْيَاتُه؟</div>
<div class="v" id="v38"><span class="vn">38</span> عْلَاحْقَّاشْ اللِّي حْشَمْ يْݣُولْ بْلِّي كَيْعْرَفْنِي وْكَيْعْرَفْ كْلَامِي فْهَادْ الْجِيلْ الْفَاسْدْ وْالْمُدْنِبْ، رَاهْ وَلْدْ الْإِنْسَانْ غَيْكُونْ حْشْمَانْ بِيهْ مْلِّي غَيْرْجَعْ فْالْعَزّْ دْيَالْ بَّاهْ مْعَ الْمَلَايْكَة الْمْقَدّْسِينْ».</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ١٢‏:٣٨؛ لوقا ١١‏:١٦<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->متى ١٢‏:٣٩؛ لوقا ١١‏:٢٩<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->لوقا ١٢‏:١<!--raw 1 bo --></span><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><span class='RTL'><!--endraw 1-->مرقس ٤‏:١٢<!--raw 1 bo --></span><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><span class='RTL'><!--endraw 1-->مرقس ٦‏:١٤‏،١٥؛ لوقا ٩‏:٧‏،٨<!--raw 1 bo --></span><!--endraw 1--></div>
<div class="fn"><sup class="fnt"><a name="fn6" href="#fnm6">6</a></sup> <!--raw 1 bo --><span class='RTL'><!--endraw 1-->يوحنا ٦‏:٦٨‏،٦٩<!--raw 1 bo --></span><!--endraw 1--></div>
<div class="fn"><sup class="fnt"><a name="fn7" href="#fnm7">7</a></sup> <!--raw 1 bo --><span class='RTL'><!--endraw 1-->متى ١٠‏:٣٨؛ لوقا ١٤‏:٢٧<!--raw 1 bo --></span><!--endraw 1--></div>
<div class="fn"><sup class="fnt"><a name="fn8" href="#fnm8">8</a></sup> <!--raw 1 bo --><span class='RTL'><!--endraw 1-->متى ١٠‏:٣٩؛ لوقا ١٧‏:٣٣؛ يوحنا ١٢‏:٢٥<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>