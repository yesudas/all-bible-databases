<html><head>
<meta http-equiv="Content-Type" content="text/html;charset=utf-8" />
<title>Phil 2 &ndash; رِسَالَةْ فِيلِبِّي &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Phil', 2);">
<div id="navbar"><a href="../index.html">الترجمة المغربية القياسية</a> &ndash; <b>رِسَالَةْ فِيلِبِّي</b> &ndash; <a href="Phil_1.html">1</a> <b>2</b> <a href="Phil_3.html">3</a> <a href="Phil_4.html">4</a> </div><hr>
<h1>Phil 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>التَّوَاضُعْ وْالْعَظَمَة دْيَالْ الْمَسِيحْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّانِي</b></span> <span class="br-p"><br><br></span>وْمَا دَامْ كَايْنْ التَّشْجِيعْ فْالْمَسِيحْ، وْكَايْنَة الْمْوَاسْيَة فْالْمْحَبَّة، وْكَايْنَة الشّْرْكَة فْالرُّوحْ الْقُدُسْ، وْكَايْنَة الْمْحَنَّة وْالرَّحْمَة،</div>
<div class="v" id="v2"><span class="vn">2</span> إِيوَا زِيدُو كَمّْلُو الْفَرْحَة دْيَالِي، وْكُونُو عْلَى رَأْيْ وَاحْدْ، وْكُونُو مْتَّاحْدِينْ فْالْمْحَبَّة بْقَلْبْ وَاحْدْ، وْفَكّْرُو تَفْكِيرْ وَاحْدْ،</div>
<div class="v" id="v3"><span class="vn">3</span> وْعَمّْرْكُمْ مَا تْدِيرُو شِي حَاجَة بْالْأَنَانِيَّة وْالْإِفْتِخَارْ، وَلَكِنْ بْالتَّوَاضُعْ، فَكّْرُو دِيمَا تْفَضّْلُو غِيرْكُمْ عْلَى رَاسْكُمْ.</div>
<div class="v" id="v4"><span class="vn">4</span> وْحْتَّى وَاحْدْ مْنّْكُمْ مَا يْفَكّْرْ غِيرْ فْمْصْلَحْتُه، وَلَكِنْ حْتَّى فْمْصْلَحْةْ النَّاسْ لْخْرِينْ.</div>
<div class="v" id="v5"><span class="vn">5</span> وْدَاكْشِّي اللِّي كَتْدِيرُوهْ خَاصُّه يْكُونْ بْحَالْ دَاكْشِّي اللِّي دَارُه الْمَسِيحْ يَسُوعْ:</div>
<div class="v" id="v6"><span class="vn">6</span> <span class="br-p"><br><br></span><span class="br-ind"><br><span class="indent">&nbsp;</span></span>هُوَ اللِّي كَانْ فْالطّْبِيعَة دْ اللَّهْ،<br> <span class="br-ind"><br><span class="indent">&nbsp;</span></span>عَمّْرُه مَا فَكّْرْ يْسْتَغْلّْ الْمْسَاوْيَة دْيَالُه مْعَ اللَّهْ لْمْصْلَحْتُه.<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>وَلَكِنْ تّْنَازْلْ عْلَى الْقِيمَة دْيَالُه،<br> <span class="br-ind"><br><span class="indent">&nbsp;</span></span>وْخْدَا الطّْبِيعَة دْيَالْ عَبْدْ،<br> <span class="br-ind"><br><span class="indent">&nbsp;</span></span>وْوْلَّى فْصُورْةْ بْنَادْمْ،<br> <span class="br-ind"><br><span class="indent">&nbsp;</span></span>وْتّْعْرَفْ بْحَالْ بْنَادْمْ بِينْ النَّاسْ.<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>تْوَاضْعْ وْطَاعْ حْتَّى لْلْمُوتْ،<br> <span class="br-ind"><br><span class="indent">&nbsp;</span></span>الْمُوتْ عْلَى الصّْلِيبْ.<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>هَادْشِّي عْلَاشْ رْفَعْ اللَّهْ مْقَامُه،<br> <span class="br-ind"><br><span class="indent">&nbsp;</span></span>وْعْطَاهْ إِسْمْ فُوقْ مْنْ كُلّْ إِسْمْ،<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>بَاشْ تْسْجَدْ لْإِسْمْ يَسُوعْ كُلّْ رْكْبَة،<br> <span class="br-ind"><br><span class="indent">&nbsp;</span></span>فْالسّْمَا وْعْلَى الْأَرْضْ وْتَحْتْ الْأَرْضْ،<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>وْيْعْتَرْفْ كُلّْ لْسَانْ بْلِّي يَسُوعْ الْمَسِيحْ هُوَ الرَّبّْ،<br> <span class="br-ind"><br><span class="indent">&nbsp;</span></span>بَاشْ يْبَانْ الْعَزّْ دْيَالْ اللَّهْ الْآبْ.<br></div>
<div class="v" id="v12"><h2>ضَوِّيوْ وَسْطْ النَّاسْ بْحَالْ الضُّو فْالدّْنْيَا</h2><span class="vn">12</span> <span class="br-p"><br><br></span>إِيوَا آ خُوتِي الْعْزَازْ، كِمَا كْنْتُو دِيمَا كَتْطِيعُونِي، هَاكْدَا دَابَا خَاصّْكُمْ تْطِيعُونِي كْتَرْ، مَاشِي غِيرْ وْأَنَا حَاضْرْ، وَلَكِنْ حْتَّى وْأَنَا غَايْبْ، وْدِيرُو جَهْدْكُمْ بَاشْ تْكَمّْلُو النّْجَا دْيَالْكُمْ بْالْخُوفْ وْالطَّاعَة.</div>
<div class="v" id="v13"><span class="vn">13</span> حِيتْ اللَّهْ هُوَ اللِّي كَيْخْدَمْ فِيكُمْ بَاشْ تْبْغِيوْ وْتْدِيرُو دَاكْشِّي اللِّي كَيْرْضِيهْ.</div>
<div class="v" id="v14"><span class="vn">14</span> <span class="br-p"><br><br></span>دِيرُو كُلّْشِي بْلَا مَا تّْشْكَّاوْ وْبْلَا مَا تْخَاصْمُو عْلَى بْعْضِيَّاتْكُمْ،</div>
<div class="v" id="v15"><span class="vn">15</span> بَاشْ تْكُونُو بْلَا لُومْ وْنْقِيِّينْ. وْتْكُونُو وْلَادْ اللَّهْ، مَا فِيكُمْ حْتَّى عِيبْ فْوَسْطْ جِيلْ حْيَاتُه فَاسْدَة، وْتْضَوِّيوْ وَسْطْ النَّاسْ بْحَالْ الضُّو فْالدّْنْيَا،</div>
<div class="v" id="v16"><span class="vn">16</span> وْنْتُمَ تَابْتِينْ فْكْلَامْ اللَّهْ اللِّي كَيْعْطِي الْحَيَاةْ، وْهَكَّا غَنْفْتَخْرْ فْالنّْهَارْ اللِّي غَيْرْجَعْ فِيهْ الْمَسِيحْ، حِيتْ مَا جْرِيتْشْ بْلَا فَايْدَة وْمَا ضْرَبْتْشْ تَمَارَة عْلَى وَالُو.</div>
<div class="v" id="v17"><span class="vn">17</span> وَلَكِنْ رَاهْ حْتَّى إِلَا كْنْتْ بْحَالْ الزِّيتْ الْمْعَطّْرْ مْخْوِي عْلَى الدّْبِيحَة دْ الْخْدْمَة دْيَالْ إِيمَانْكُمْ، غَنْكُونْ فْرْحَانْ وْغَنْفْرَحْ بْزَّافْ مْعَاكُمْ كَامْلِينْ.</div>
<div class="v" id="v18"><span class="vn">18</span> إِيوَا هَكَّا فْرْحُو وْسَعْدُو حْتَّى نْتُمَ مْعَايَ.</div>
<div class="v" id="v19"><h2>تِيمُوتَاوُسْ وْأَبَفْرُودِيتُسْ</h2><span class="vn">19</span> <span class="br-p"><br><br></span>كَنْتّْمَنَّى بْمُرَادْ الرَّبّْ يَسُوعْ، نْصِيفْطْ لِيكُمْ تِيمُوتَاوُسْ دْغْيَا بَاشْ نْفْرَحْ إِلَا عْرَفْتْ خْبَارْكُمْ.</div>
<div class="v" id="v20"><span class="vn">20</span> حِيتْ مَا عَنْدِي حَدّْ بْحَالُه اللِّي كَيْدِّيهَا فِيكُمْ بْقَلْبْ صَافِي.</div>
<div class="v" id="v21"><span class="vn">21</span> عْلَاحْقَّاشْ كُلّْشِي كَيْقَلّْبْ غِيرْ عْلَى مْصْلَحْتُه، مَاشِي عْلَى الْأُمُورْ دْيَالْ يَسُوعْ الْمَسِيحْ.</div>
<div class="v" id="v22"><span class="vn">22</span> أَمَّا تِيمُوتَاوُسْ، رَاكُمْ كَتْعَرْفُو الْحْوَايْجْ اللِّي دَازْ مْنّْهُمْ، عْلَاحْقَّاشْ خْدَمْ مْعَايَ بْحَالْ الْوَلْدْ مْعَ بَّاهْ بَاشْ يْزِيدُو النَّاسْ يْسَمْعُو عْلَى الْإِنْجِيلْ.</div>
<div class="v" id="v23"><span class="vn">23</span> هَادَا هُوَ اللِّي كَنْتّْمَنَّى نْصِيفْطُه لِيكُمْ مْلِّي نْعْرَفْ أَشْنُو غَيْجْرَا لِيَّ.</div>
<div class="v" id="v24"><span class="vn">24</span> وْرَاهْ عَنْدِي التِّقَة فْالرَّبّْ بْلِّي حْتَّى أَنَا قْرِيبْ نْجِي لْعَنْدْكُمْ.</div>
<div class="v" id="v25"><span class="vn">25</span> <span class="br-p"><br><br></span>وَلَكِنْ شْفْتْ بْلِّي خَاصّْنِي نْصِيفْطْ لِيكُمْ خُويَا فْالْإِيمَانْ أَبَفْرُودِتُسْ، اللِّي عَاوْنِّي فْالْخْدْمَة وْكَافْحْ مْعَايَ، وْاللِّي صِيفْطْتُوهْ لْعَنْدِي بَاشْ يْعَاوْنِّي فْدَاكْشِّي اللِّي كَنْحْتَاجْ لِيهْ.</div>
<div class="v" id="v26"><span class="vn">26</span> رَاهْ كَانْ مْشْتَاقْ بْزَّافْ يْشُوفْكُمْ كَامْلِينْ، وْكَانْ مْغْمُومْ عْلَاحْقَّاشْ سْمَعْتُو بْالْمَرْضْ دْيَالُه.</div>
<div class="v" id="v27"><span class="vn">27</span> حِيتْ كَانْ مْرِيضْ وْقْرِيبْ يْمُوتْ، وَلَكِنْ اللَّهْ شَافْ مْنْ حَالُه، وْشَافْ مْنْ حَالِي حْتَّى أَنَا بَاشْ مَا نْزِيدْشْ هَمّْ عْلَى هَمّْ.</div>
<div class="v" id="v28"><span class="vn">28</span> عْلَى هَادْشِّي صِيفْطْتُه لِيكُمْ دْغْيَا، بَاشْ مْلِّي تْشُوفُوهْ تْفَرْحُو مَرَّة خْرَى وْيْنْقَصْ عْلِيَّ الْهَمّْ.</div>
<div class="v" id="v29"><span class="vn">29</span> إِيوَا رَحّْبُو بِيهْ بْالْفَرْحَة بْحَالْ خُوكُمْ فْالرَّبّْ، وْتّْهَلَّاوْ فْكُلّْ وَاحْدْ بْحَالُه،</div>
<div class="v" id="v30"><span class="vn">30</span> عْلَاحْقَّاشْ عْلَى وْدّْ الْخْدْمَة دْيَالْ الْمَسِيحْ كَانْ قْرِيبْ يْمُوتْ، وْغَامْرْ بْحْيَاتُه بَاشْ يْكَمّْلْ دَاكْشِّي اللِّي كَانْ نَاقْصْ فْخْدَمْتْكُمْ لِيَّ.</div>
</div>
<!-- PARSED ABOVE; EDITING MAY BREAK PARSER -->
</body></html>