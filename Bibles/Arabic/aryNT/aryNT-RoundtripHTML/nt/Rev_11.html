<html><head>
<meta http-equiv="Content-Type" content="text/html;charset=utf-8" />
<title>Rev 11 &ndash; الرُّؤْيَا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 11);">
<div id="navbar"><a href="../index.html">الترجمة المغربية القياسية</a> &ndash; <b>الرُّؤْيَا</b> &ndash; <a href="Rev_1.html">1</a> ... <a href="Rev_9.html">9</a> <a href="Rev_10.html">10</a> <b>11</b> <a href="Rev_12.html">12</a> <a href="Rev_13.html">13</a> ... <a href="Rev_22.html">22</a> </div><hr>
<h1>Rev 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>جُوجْ دْ الشّْهُودْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ حْضَاشْ</b></span> <span class="br-p"><br><br></span>وْمْنْ بَعْدْ تّْعْطَاتْنِي قْصْبَة دْ الْعْبَارْ كَتْشْبَهْ لْلعْصَا، وْتّْݣَالْ لِيَّ: «سِيرْ وْعْبَرْ بِيتْ اللَّهْ وْالْمَدْبَحْ، وْحْسَبْ هَادُوكْ اللِّي كَيْعَبْدُو فِيهْ.</div>
<div class="v" id="v2"><span class="vn">2</span> وْالْوْسْعَة دْيَالْ بِيتْ اللَّهْ اللِّي عْلَى بْرَّا خَلِّيهَا وْمَا تْعْبَرْهَاشْ، عْلَاحْقَّاشْ تّْعْطَاتْ لْلشّْعُوبْ اللِّي مَا كَيْآمْنُوشْ بْاللَّهْ، اللِّي غَيْخَرّْبُو الْمْدِينَة الْمْقَدّْسَة لْمُدَّةْ تْنِينْ وْرْبْعِينْ شْهَرْ.<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> وْغَنْعْطِي السُّلْطَة لْجُوجْ دْ الشّْهُودْ دْيَاوْلِي، بَاشْ يْتّْنَبّْأُو لْمُدَّةْ أَلْفْ وْمْيَتَايْنْ وْسْتِّينْ يُومْ وْهُمَ لَابْسِينْ الْخِيشْ».</div>
<div class="v" id="v4"><span class="vn">4</span> وْهَادْ جُوجْ دْ الشّْهُودْ هُمَ جُوجْ دْ الشّْجْرَاتْ دْ الزِّيتُونْ وْجُوجْ دْ الْحَسْكَاتْ، وْهُمَ اللِّي وَاقْفِينْ قُدَّامْ رَبّْ الْأَرْضْ.</div>
<div class="v" id="v5"><span class="vn">5</span> وْإِلَا بْغَا شِي وَاحْدْ يْآدِيهُمْ، كَتْخْرَجْ الْعَافْيَة مْنْ فُمّْهُمْ وْكَتَاكُلْ عْدْيَانْهُمْ. وْإِلَا بْغَا شِي وَاحْدْ يْآدِيهُمْ، بْحَالْ هَكَّا خَاصُّه يْتّْهْلَكْ.</div>
<div class="v" id="v6"><span class="vn">6</span> وْهَادْ الشّْهُودْ عَنْدْهُمْ السُّلْطَة بَاشْ يْسَدُّو السّْمَا بَاشْ مَا تْطِيحْشْ الشّْتَا فْلِيَّامْ اللِّي غَيْتّْنَبّْأُو فِيهَا، وْعَنْدْهُمْ السُّلْطَة بَاشْ يْرَدُّو الْمَا دْمّْ، وْيْسَلّْطُو ݣَاعْ الْمْصَايْبْ عْلَى الْأَرْضْ وَقْتْمَا بْغَاوْ.</div>
<div class="v" id="v7"><span class="vn">7</span> وْمْلِّي غَيْكَمّْلُو الشّْهَادَة دْيَالْهُمْ، رَاهْ الْحَيَوَانْ اللِّي غَادِي يْطْلَعْ مْنْ الْهَاوِيَة غَيْتّْحَارْبْ مْعَاهُمْ وْغَيْغْلَبْهُمْ وْغَيْقْتَلْهُمْ.</div>
<div class="v" id="v8"><span class="vn">8</span> وْالدَّاتْ دْيَالْهُمْ غَتْبْقَى مْرْمِيَّة فْوَسْطْ الْمْدِينَة الْكْبِيرَة اللِّي كَيْشَبّْهُوهَا بْسَدُومْ وْمِصْرْ، وْاللِّي فِيهَا تّْصْلَبْ الْإِلَاهْ دْيَالْهُمْ.</div>
<div class="v" id="v9"><span class="vn">9</span> وْغَيْشُوفُو النَّاسْ مْنْ ݣَاعْ الشّْعُوبْ، وْالْقْبَايْلْ، وْاللُّغَاتْ، وْالْأُمَمْ، الدَّاتْ دْيَالْهُمْ لْمُدَّةْ تْلْتْ يَّامْ وْنَصّْ، وْمَا غَادِيشْ يْخَلِّيوْهُمْ يْتّْدْفْنُو.</div>
<div class="v" id="v10"><span class="vn">10</span> وْغَيْفَرْحُو سُكَّانْ الْأَرْضْ وْغَيْحْتَفْلُو، وْغَيْعْطِيوْ الْهْدِيَّاتْ لْبَعْضِيَّاتْهُمْ، عْلَاحْقَّاشْ هَادْ جُوجْ دْ الْأَنْبِيَا كَانُو كَيْعَدّْبُو سُكَّانْ الْأَرْضْ بْزَّافْ.</div>
<div class="v" id="v11"><span class="vn">11</span> <span class="br-p"><br><br></span>وْمْنْ بَعْدْ تْلْتْ يَّامْ وْنَصّْ، رْجْعَاتْ رُوحْ الْحَيَاةْ مْنْ عَنْدْ اللَّهْ لْهَادُوكْ الجُّوجْ اللِّي مَاتُو، وْوْقْفُو عْلَى رْجْلِيهُمْ، وْتّْخَلْعُو هَادُوكْ اللِّي كَانُو كَيْشُوفُو فِيهُمْ.</div>
<div class="v" id="v12"><span class="vn">12</span> وْسْمْعُو بْجُوجْ وَاحْدْ الصُّوتْ قْوِي مْنْ السّْمَا كَيْݣُولْ لِيهُمْ: «طْلْعُو لّْهْنَا». وْطْلْعُو لْلسّْمَا فْالسّْحَابْ وْعْدْيَانْهُمْ كَيْشُوفُو فِيهُمْ.</div>
<div class="v" id="v13"><span class="vn">13</span> وْفْدِيكْ السَّاعَة وْقَعْ وَاحْدْ الزّْلْزَالْ قْوِي، وْطَاحْ الْعُشُرْ دْيَالْ الْمْدِينَة، وْمَاتُو بْالزّْلْزَالْ سْبْعَالَافْ وَاحْدْ، وْاللِّي بْقَاوْ كَانُو خَايْفِينْ، وْعْطَاوْ الْعَزّْ لْإِلَاهْ السّْمَا.<sup class="fnm"><a name="fnm2" href="#fn2">2</a></sup></div>
<div class="v" id="v14"><span class="vn">14</span> الْوِيلْ التَّانِي دَازْ، وْهَا الْوِيلْ التَّالْتْ قْرِيبْ يْجِي.</div>
<div class="v" id="v15"><h2>الْبُوقْ السَّابْعْ</h2><span class="vn">15</span> <span class="br-p"><br><br></span>وْنْفَخْ الْمَلَاكْ السَّابْعْ فْالْبُوقْ دْيَالُه، وْتّْسَمْعَاتْ صْوَاتْ قْوِيَّة فْالسّْمَا كَتْݣُولْ: «الْمَمْلَكَة دْيَالْ الدّْنْيَا وْلَّاتْ دْيَالْ رَبّْنَا وْالْمَسِيحْ دْيَالُه، وْغَيْمْلَكْ دِيمَا وْعْلَى الدّْوَامْ».</div>
<div class="v" id="v16"><span class="vn">16</span> وْالرّْبْعَة وْعْشْرِينْ شِيخْ مْسْؤُولْ، اللِّي كُلّْ وَاحْدْ فِيهُمْ ݣَالْسْ عْلَى الْعَرْشْ دْيَالُه قُدَّامْ اللَّهْ، تّْحْنَاوْ عْلَى وْجُوهْهُمْ وْسْجْدُو لْلَّهْ</div>
<div class="v" id="v17"><span class="vn">17</span> وْهُمَ كَيْݣُولُو: «كَنْشَكْرُوكْ آ الرَّبّْ الْإِلَاهْ الْقَادْرْ عْلَى كُلّْشِي اللِّي كَايْنْ وْاللِّي كَانْ، عْلَاحْقَّاشْ بَيّْنْتِي الْقُوَّة دْيَالْكْ الْكْبِيرَة، وْرْسِّيتِي الْمُلْكْ دْيَالْكْ.</div>
<div class="v" id="v18"><span class="vn">18</span> وْتّْقَلّْقُو الشّْعُوبْ اللِّي مَاشِي يْهُودْ، وْهُوَ يْنْزَلْ الْغَضَبْ دْيَالْكْ، وْجَا الْوَقْتْ اللِّي فِيهْ غَيْتّْحَاسْبُو الْمُوتَى، وْيْتّْجَازَاوْ عْبِيدْكْ الْأَنْبِيَا وْالْمْقَدّْسِينْ وْاللِّي كَيْحْتَرْمُو الْإِسْمْ دْيَالْكْ، الصّْغَارْ وْالْكْبَارْ، وْيْتّْهَلْكُو اللِّي كَيْخَرّْبُو الْأَرْضْ».</div>
<div class="v" id="v19"><span class="vn">19</span> وْتّْحَلّْ بِيتْ اللَّهْ اللِّي فْالسّْمَا، وْبَانْ فِيهْ تَابُوتْ الْعَهْدْ دْيَالُه، وْهُوَ يْوْقَعْ بَرْقْ وْصُوتْ وْرَعْدْ وْزْلْزَالْ وْتْبْرُورِي قْوِي.<sup class="fnm"><a name="fnm3" href="#fn3">3</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->لوقا ٢١‏:٢٤<!--raw 1 bo --></span><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><span class='RTL'><!--endraw 1-->الرؤيا ٦‏:١٢؛ ١٦‏:١٨<!--raw 1 bo --></span><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><span class='RTL'><!--endraw 1-->الرؤيا ٨‏:٥؛ ١٦‏:١٨؛ الرؤيا ١٦‏:٢١<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>