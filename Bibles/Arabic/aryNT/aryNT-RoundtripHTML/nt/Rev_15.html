<html><head>
<meta http-equiv="Content-Type" content="text/html;charset=utf-8" />
<title>Rev 15 &ndash; الرُّؤْيَا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 15);">
<div id="navbar"><a href="../index.html">الترجمة المغربية القياسية</a> &ndash; <b>الرُّؤْيَا</b> &ndash; <a href="Rev_1.html">1</a> ... <a href="Rev_13.html">13</a> <a href="Rev_14.html">14</a> <b>15</b> <a href="Rev_16.html">16</a> <a href="Rev_17.html">17</a> ... <a href="Rev_22.html">22</a> </div><hr>
<h1>Rev 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْمَلَايْكَة وْالْمْصَايْبْ اللّْخْرِينْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ خْمْسْطَاشْ</b></span> <span class="br-p"><br><br></span>وْمْنْ بَعْدْ، شْفْتْ فْالسّْمَا عَلَامَة خْرَى كْبِيرَة وْعْجِيبَة: سْبْعَة دْ الْمَلَايْكَة هَازِّينْ سْبْعَة دْ الْمْصَايْبْ اللّْخْرِينْ، عْلَاحْقَّاشْ بِيهُمْ كْمَلْ غَضَبْ اللَّهْ.</div>
<div class="v" id="v2"><span class="vn">2</span> وْشْفْتْ شِي حَاجَة كَتْشْبَهْ لْلْبْحَرْ دْيَالْ الجَّاجْ مْخَلّْطْ بْالْعَافْيَة، وْهَادُوكْ اللِّي غْلْبُو الْحَيَوَانْ وْالصَّنَمْ دْيَالُه وْالْأَرْقَامْ اللِّي كَيْبَيّْنُو سْمِيتُه، وَاقْفِينْ عْلَى هَادْ الْبْحَرْ وْهَازِّينْ مْعَاهُمْ الْݣِيتَارَاتْ اللِّي عْطَاهُمْ اللَّهْ،</div>
<div class="v" id="v3"><span class="vn">3</span> كَيْغَنِّيوْ تَرْنِيمَةْ مُوسَى الْعَبْدْ دْيَالْ اللَّهْ، وْتَرْنِيمَةْ الْخْرُوفْ وْكَيْݣُولُو: «يَا رَبّْ، الْإِلَاهْ الْقَادْرْ عْلَى كُلّْشِي، رَاهْ أَعْمَالْكْ كْبِيرَة وْعْجِيبَة! وْطْرْقَانْكْ عَادْلَة وْحَقّْ آ مَلِكْ الشّْعُوبْ!</div>
<div class="v" id="v4"><span class="vn">4</span> شْكُونْ اللِّي مَا كَيْخَافْكْشْ آ رْبِّي وْمَا كَيْعْطِيشْ الْعَزّْ لْإِسْمْكْ؟ حِيتْ نْتَ بُوحْدْكْ اللِّي قُدُّوسْ، وْالشّْعُوبْ كُلّْهُمْ غَيْجِيوْ وْغَيْسَجْدُو قُدَّامْكْ، عْلَاحْقَّاشْ أَعْمَالْكْ اللِّي هِيَ حَقّْ بَانْتْ».</div>
<div class="v" id="v5"><span class="vn">5</span> <span class="br-p"><br><br></span>وْمْنْ بَعْدْ هَادْشِّي شْفْتْ، وْهُوَ يْبَانْ لِيَّ بْلِّي بِيتْ اللَّهْ دْيَالْ خِيمْةْ الشّْهَادَة اللِّي فْالسّْمَا تّْحَلّْ،</div>
<div class="v" id="v6"><span class="vn">6</span> وْمْنُّه خَرْجُو الْمَلَايْكَة السّْبْعَة اللِّي عَنْدْهُمْ الْمْصَايْبْ السّْبْعَة، لَابْسِينْ كْتَّانْ نْقِي كَيْلْمَعْ، وْمْحَزّْمِينْ صْدَرْهُمْ بْحْزَامْ دْيَالْ الدّْهَبْ،</div>
<div class="v" id="v7"><span class="vn">7</span> وْوَاحْدْ مْنْ هَادُوكْ الْمْخْلُوقَاتْ الرّْبْعَة، عْطَى لْلْمَلَايْكَة السّْبْعَة سْبْعَة دْ الْكِيسَانْ دْيَالْ الدّْهَبْ، عَامْرِينْ بْغَضَبْ اللَّهْ الْحَيّْ دِيمَا وْعْلَى الدّْوَامْ.</div>
<div class="v" id="v8"><span class="vn">8</span> وْعْمَرْ بِيتْ اللَّهْ بْالدّْخَّانْ بْسْبَابْ الْعَزّْ وْالْقُوَّة دْيَالُه، وْحْتَّى وَاحْدْ مَا قْدَرْ يْدْخَلْ لْبِيتْ اللَّهْ، حْتَّى كْمْلُو الْمْصَايْبْ السّْبْعَة اللِّي جَايْبِينْهُمْ الْمَلَايْكَة السّْبْعَة.</div>
</div>
<!-- PARSED ABOVE; EDITING MAY BREAK PARSER -->
</body></html>