<html><head>
<meta http-equiv="Content-Type" content="text/html;charset=utf-8" />
<title>Rev 20 &ndash; الرُّؤْيَا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 20);">
<div id="navbar"><a href="../index.html">الترجمة المغربية القياسية</a> &ndash; <b>الرُّؤْيَا</b> &ndash; <a href="Rev_1.html">1</a> ... <a href="Rev_18.html">18</a> <a href="Rev_19.html">19</a> <b>20</b> <a href="Rev_21.html">21</a> <a href="Rev_22.html">22</a> </div><hr>
<h1>Rev 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الشِّيطَانْ غَيْتّْكَتّْفْ لْمُدَّةْ أَلْفْ عَامْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ عْشْرِينْ</b></span> <span class="br-p"><br><br></span>وْمْنْ بَعْدْ، شْفْتْ وَاحْدْ الْمَلَاكْ نَازْلْ مْنْ السّْمَا، شَادّْ فْيْدُّه سَارُوتْ الْهَاوِيَة وْسْنْسْلَة كْبِيرَة.</div>
<div class="v" id="v2"><span class="vn">2</span> وْشْدّْ الْوَحْشْ، اللِّي هُوَ اللّْفْعَى الْقْدِيمَة، وْاللِّي هُوَ إِبْلِيسْ وْالشِّيطَانْ، وْكَتّْفُه لْمُدَّةْ أَلْفْ عَامْ،</div>
<div class="v" id="v3"><span class="vn">3</span> وْرْمَاهْ فْالْهَاوِيَة وْسْدّْ عْلِيهْ وْشَمّْعْ، بَاشْ مَا يْبْقَاشْ يْخْدَعْ الشّْعُوبْ حْتَّى تْكْمَلْ أَلْفْ عَامْ. وْمْنْ بَعْدْ هَادْشِّي خَاصُّه يْتّْطْلَقْ لْشِي وَقْتْ قْلِيلْ.</div>
<div class="v" id="v4"><span class="vn">4</span> <span class="br-p"><br><br></span>وْشْفْتْ الْكْرَاسَى دْيَالْ الْمُلْكْ، وْاللِّي ݣَالْسِينْ عْلِيهُمْ تّْعْطَاتْهُمْ السُّلْطَة بَاشْ يْحَكْمُو. وْشْفْتْ أَرْوَاحْ هَادُوكْ اللِّي تّْقْطَعْ لِيهُمْ الرَّاسْ عْلَى قْبَلْ الشّْهَادَة دْيَالْهُمْ لْيَسُوعْ وْعْلَى قْبَلْ كْلْمَةْ اللَّهْ، وْاللِّي مَا سْجْدُوشْ لْلْحَيَوَانْ وَلَا لْلصَّنَمْ دْيَالُه، وْمَا قْبْلُوشْ الْعَلَامَة دْيَالُه عْلَى جْبَهْتْهُمْ وْعْلَى يْدّْهُمْ، وْرْجْعُو لْلْحَيَاةْ وْحْكْمُو مْعَ الْمَسِيحْ أَلْفْ عَامْ.</div>
<div class="v" id="v5"><span class="vn">5</span> أَمَّا الْمُوتَى لْخْرِينْ رَاهْ مَا غَيْرْجْعُوشْ لْلْحَيَاةْ حْتَّى تْكْمَلْ أَلْفْ عَامْ. وْهَادِي هِيَ الْمَرَّة اللّْوّْلَى اللِّي غَيْتّْبَعْتُو فِيهَا النَّاسْ مْنْ الْمُوتْ.</div>
<div class="v" id="v6"><span class="vn">6</span> سْعْدَاتْ اللِّي غَيْتّْبَعْتُو مْنْ الْمُوتْ فْهَادْ الْوَقْتْ، وْشْحَالْ هُمَ مْقَدّْسِينْ. رَاهْ الْمُوتْ التَّانْيَة مَا عَنْدْهَاشْ السُّلْطَة عْلِيهُمْ، وَلَكِنْ غَيْكُونُو رْجَالْ الدِّينْ لْلَّهْ وْلْلْمَسِيحْ، وْغَيْحَكْمُو مْعَاهْ أَلْفْ عَامْ.</div>
<div class="v" id="v7"><h2>الْعَافْيَة كَتْهْلَكْ عْدْيَانْ اللَّهْ</h2><span class="vn">7</span> <span class="br-p"><br><br></span>وْمْلِّي غَتْكْمَلْ الْأَلْفْ عَامْ، غَيْتّْطْلَقْ الشِّيطَانْ مْنْ الْحَبْسْ دْيَالُه،</div>
<div class="v" id="v8"><span class="vn">8</span> وْغَيْخْرُجْ بَاشْ يْخْدَعْ الشّْعُوبْ اللِّي فْالرّْبْعَة دْ الجّْوَايْهْ دْ الْأَرْضْ، هَادْ الشّْعُوبْ هُمَ جُوجْ وْمَاجُوجْ، وْغَيْجْمَعْهُمْ بَاشْ يْتّْحَارْبُو، وْالْعَدَدْ دْيَالْهُمْ بْحَالْ الرّْمْلَة دْ الْبْحَرْ.</div>
<div class="v" id="v9"><span class="vn">9</span> وْخَرْجُو لْكُلّْ مُوضْعْ فْالْأَرْضْ، وْضَارُو بْالْخْيَامْ دْيَالْ النَّاسْ الْمْقَدّْسِينْ وْبْالْمْدِينَة الْعْزِيزَة عَنْدْ اللَّهْ، وَلَكِنْ نْزْلَاتْ الْعَافْيَة مْنْ السّْمَا وْكْلَاتْهُمْ.</div>
<div class="v" id="v10"><span class="vn">10</span> وْتّْرْمَى إِبْلِيسْ اللِّي كَيْخْدَعْهُمْ فْالْبُحَيْرَة دْ الْعَافْيَة وْالْكْبْرِيتْ، فِينْ تّْرْمَى الْحَيَوَانْ وْالنّْبِي الْكْدَّابْ. وْتْمَّ غَيْقَاسِيوْ الْعْدَابْ نْهَارْ وْلِيلْ دِيمَا وْعْلَى الدّْوَامْ.</div>
<div class="v" id="v11"><h2>يُومْ الْحِسَابْ</h2><span class="vn">11</span> <span class="br-p"><br><br></span>وْمْنْ بَعْدْ، شْفْتْ وَاحْدْ الْعَرْشْ كْبِيرْ بْيَضْ، وْشْفْتْ اللِّي ݣَالْسْ عْلِيهْ. وْمْنْ قُدَّامْ وْجْهُه غْبْرَاتْ الْأَرْضْ وْالسّْمَا، وْمَا بْقَاشْ لِيهُمْ لَاتَرْ.</div>
<div class="v" id="v12"><span class="vn">12</span> وْشْفْتْ الْمُوتَى كْبَارْ وْصْغَارْ، وَاقْفِينْ قُدَّامْ الْعَرْشْ. وْتّْحَلُّو الْكْتُبْ، وْتّْحَلّْ كْتَابْ آخُرْ اللِّي هُوَ كْتَابْ الْحَيَاةْ. وْتّْحَاكْمُو الْمُوتَى عْلَى حْسَابْ أَعْمَالْهُمْ، كِمَا كَانْ مْكْتُوبْ فْالْكْتُبْ.</div>
<div class="v" id="v13"><span class="vn">13</span> وْالْبْحَرْ لَاحْ الْمُوتَى اللِّي فِيهْ، وْالْمُوتْ وْالْهَاوِيَة لَاحُو الْمُوتَى اللِّي فِيهُمْ، وْكُلّْ وَاحْدْ تّْحَاكْمْ عْلَى حْسَابْ أَعْمَالُه.</div>
<div class="v" id="v14"><span class="vn">14</span> وْتّْرْمَاتْ الْمُوتْ وْالْهَاوِيَة فْالْبُحَيْرَة دْ الْعَافْيَة. هَادْ الْبُحَيْرَة هِيَ الْمُوتْ التَّانْيَة.</div>
<div class="v" id="v15"><span class="vn">15</span> وْݣَاعْ اللِّي مَا كَانْتْشْ سْمِيتُه مْكْتُوبَة فْكْتَابْ الْحَيَاةْ تّْرْمَى فْالْبُحَيْرَة دْ الْعَافْيَة.</div>
</div>
<!-- PARSED ABOVE; EDITING MAY BREAK PARSER -->
</body></html>