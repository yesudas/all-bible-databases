<html><head>
<meta http-equiv="Content-Type" content="text/html;charset=utf-8" />
<title>Rev 9 &ndash; الرُّؤْيَا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 9);">
<div id="navbar"><a href="../index.html">الترجمة المغربية القياسية</a> &ndash; <b>الرُّؤْيَا</b> &ndash; <a href="Rev_1.html">1</a> ... <a href="Rev_7.html">7</a> <a href="Rev_8.html">8</a> <b>9</b> <a href="Rev_10.html">10</a> <a href="Rev_11.html">11</a> ... <a href="Rev_22.html">22</a> </div><hr>
<h1>Rev 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="css" style="font-style: italic; myBibleType=note"><b>الْفَصْلْ التَّاسْعْ</b></span> <span class="br-p"><br><br></span>وْنْفَخْ الْمَلَاكْ الْخَامْسْ فْالْبُوقْ دْيَالُه، وْشْفْتْ وَاحْدْ النّْجْمَة طَاحْتْ مْنْ السّْمَا لْلْأَرْضْ، وْتّْعْطَى لِيهَا السَّارُوتْ دْيَالْ بِيرْ الْهَاوِيَة.</div>
<div class="v" id="v2"><span class="vn">2</span> وْحْلَّاتْ النّْجْمَة بِيرْ الْهَاوِيَة، وْطْلَعْ مْنْ الْبِيرْ دْخَّانْ بْحَالْ الدّْخَّانْ دْيَالْ شِي زُوبْيَة دْ الْعَافْيَة كْبِيرَة، وْضْلَامْتْ الشّْمْسْ وْالسّْمَا بْدْخَّانْ الْبِيرْ.</div>
<div class="v" id="v3"><span class="vn">3</span> وْمْنْ هَادْ الدّْخَّانْ خْرَجْ الجّْرَادْ وْغْطَّا وْجَهْ الْأَرْضْ، وْتّْعْطَاتْ لِيهْ الْقُدْرَة بْحَالْ الْقُدْرَة دْيَالْ الْعْݣَارْبْ دْ الْأَرْضْ.</div>
<div class="v" id="v4"><span class="vn">4</span> وْتّْݣَالْ لِيهْ بَاشْ مَا يْآدِيشْ الرّْبِيعْ دْيَالْ الْأَرْضْ، وَلَا حْتَّى شِي حَاجَة خَضْرَا وَلَا شِي شَجْرَة، مْنْ غِيرْ النَّاسْ اللِّي مَا عَنْدْهُمْشْ الطَّابْعْ دْ اللَّهْ عْلَى جْبَهْتْهُمْ.</div>
<div class="v" id="v5"><span class="vn">5</span> وْتّْعْطَاهْ الْحَقّْ بَاشْ مَا يْقْتَلْهُومْشْ وَلَكِنْ يْعَدّْبْهُمْ خَمْسْ شْهُورْ. وْالْعْدَابْ اللِّي كَيْتّْسَبّْبْ فِيهْ كَيْشْبَهْ لْعْدَابْ الْعَݣْرْبْ مْلِّي كَتْعَضّْ بْنَادْمْ.</div>
<div class="v" id="v6"><span class="vn">6</span> وْفْدِيكْ لِيَّامْ، غَيْقَلّْبُو النَّاسْ عْلَى الْمُوتْ وْمَا غَيْلْقَاوْهَاشْ، وْغَيْتّْمْنَّاوْ يْمُوتُو وْالْمُوتْ غَتْهْرَبْ مْنّْهُمْ.</div>
<div class="v" id="v7"><span class="vn">7</span> وْهَادْ الجّْرَادْ كَانْ كَيْشْبَهْ لْلْخِيلْ اللِّي مْوَجّْدَة لْلْحَرْبْ، وْعْلَى رْيُوسْهُمْ بْحَالْ التِّيجَانْ دْيَالْ الدّْهَبْ، وْوْجُوهْهُمْ بْحَالْ وْجَهْ بْنَادْمْ.</div>
<div class="v" id="v8"><span class="vn">8</span> وْعَنْدْهُمْ الشّْعَرْ بْحَالْ شْعَرْ الْعْيَالَاتْ، وْسْنَانْهُمْ بْحَالْ سْنَانْ السّْبُوعَ،</div>
<div class="v" id="v9"><span class="vn">9</span> وْعَنْدْهُمْ الضّْرَّاݣَاتْ بْحَالْ الضّْرَّاݣَاتْ دْ الْحْدِيدْ، وْالصُّوتْ دْ الجّْنَاوْحْ دْيَالْهُمْ بْحَالْ صُوتْ الْكْرَارْسْ كَتْجَرّْهَا بْزَّافْ دْ الْخِيلْ اللِّي كَتْجْرِي لْلْحَرْبْ.</div>
<div class="v" id="v10"><span class="vn">10</span> وْكَيْعَضُّو بْحَالْ الْعْݣَارْبْ بْالْقَزِّيبَاتْ دْيَالْهُمْ اللِّي فِيهُمْ الْقُدْرَة بَاشْ يْآدِيوْ النَّاسْ لْمُدَّةْ خَمْسْ شْهُورْ.</div>
<div class="v" id="v11"><span class="vn">11</span> وْعَنْدْهُمْ مَلِكْ هُوَ مَلَاكْ الْهَاوِيَة، سْمِيتُه بْالْعِبْرِيَّة «أَبَدُّونْ» وْبْالْيُونَانِيَّة «أَبُولِّيُّونْ».</div>
<div class="v" id="v12"><span class="vn">12</span> الْوِيلْ اللّْوّْلْ دَازْ، وْهَا هُمَ جُوجْ خْرِينْ غَيْجِيوْ مْنْ بَعْدْ هَادْشِّي.</div>
<div class="v" id="v13"><span class="vn">13</span> <span class="br-p"><br><br></span>وْنْفَخْ الْمَلَاكْ السَّادْسْ فْالْبُوقْ دْيَالُه، وْسْمَعْتْ وَاحْدْ الصُّوتْ خَارْجْ مْنْ الرّْبْعَة دْ الْݣْرُونْ دْ الْمَدْبَحْ دْيَالْ الدّْهَبْ اللِّي قُدَّامْ اللَّهْ،</div>
<div class="v" id="v14"><span class="vn">14</span> وْݣَالْ هَادْ الصُّوتْ لْلْمَلَاكْ السَّادْسْ اللِّي هَازّْ الْبُوقْ: «فَكّْ الرّْبْعَة دْ الْمَلَايْكَة اللِّي مْكَتّْفِينْ حْدَا الْوَادْ الْكْبِيرْ اللِّي هُوَ الْفُرَاتْ».</div>
<div class="v" id="v15"><span class="vn">15</span> وْتّْفَكُّو الرّْبْعَة دْ الْمَلَايْكَة اللِّي كَانُو مْوَجّْدِينْ لْهَادْ السَّاعَة وْالنّْهَارْ وْالشّْهَرْ وْالْعَامْ، بَاشْ يْقْتْلُو التُّلُتْ دْيَالْ النَّاسْ.</div>
<div class="v" id="v16"><span class="vn">16</span> وْسْمَعْتْ بْلِّي كَانْ عَنْدْهُمْ مْيَتَايْنْ مْلْيُونْ دْيَالْ الْخْيَّالَة.</div>
<div class="v" id="v17"><span class="vn">17</span> وْهَكَّا شْفْتْ فْالرُّؤْيَا دْيَالِي الْخِيلْ رَاكْبِينْ عْلِيهَا الْخْيَّالَة: لَابْسِينْ ضْرَّاݣَاتْ لُونْهُمْ حْمَرْ بْحَالْ الْعَافْيَة، وْزْرَقْ بْحَالْ حْجَرْ سَفِيرْ، وْصْفَرْ بْحَالْ الْكْبْرِيتْ، وْرْيُوسْ الْخِيلْ بْحَالْ رْيُوسْ السّْبُوعَ، وْمْنْ فُمّْهُمْ كَتْخْرَجْ الْعَافْيَة وْالدّْخَّانْ وْالْكْبْرِيتْ.</div>
<div class="v" id="v18"><span class="vn">18</span> وْبْهَادْ التّْلَاتَة دْ الْمْصَايْبْ اللِّي هُمَ الْعَافْيَة وْالدّْخَّانْ وْالْكْبْرِيتْ اللِّي خَارْجِينْ مْنْ فَّامْ الْخِيلْ فْنَى التُّلُتْ دْيَالْ النَّاسْ.</div>
<div class="v" id="v19"><span class="vn">19</span> حِيتْ الْقُدْرَة اللِّي عَنْدْ هَادْ الْخِيلْ كَايْنَة فْفَّامْهُمْ، وْفْقْزَازْبْهُمْ، حِيتْ قْزَازْبْهُمْ كَيْشَبْهُو لْرْيُوسْ اللّْفَاعِي وْبِيهُمْ كَيْآدِيوْ.</div>
<div class="v" id="v20"><span class="vn">20</span> وْالنَّاسْ اللِّي بْقَاوْ وْمَا مَاتُوشْ بْهَادْ الْمْصَايْبْ، ݣَاعْ مَا تَابُو عْلَى دَاكْشِّي اللِّي دَارْتْ يْدِّيهُمْ، وْبْقَاوْ كَيْعَبْدُو الشَّيَاطِينْ، وْالْأَصْنَامْ دْيَالْ الدّْهَبْ، وْالْفْضَّة، وْالنّْحَاسْ، وْالْحْجَرْ، وْالْخْشَبْ، اللِّي مَا كَيْقَدْرُو لَا يْشُوفُو وَلَا يْسَمْعُو وَلَا يْمْشِيوْ،<sup class="fnm"><a name="fnm1" href="#fn1">1</a></sup></div>
<div class="v" id="v21"><span class="vn">21</span> وْمَا تَابُوشْ حْتَّى عْلَى الْقْتِيلَة، وْالسّْحُورْ، وْالْفْسَادْ، وْالسّْرْقَة دْيَالْهُمْ.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->المزامير ١٣٥‏:١٥‏-١٧<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>