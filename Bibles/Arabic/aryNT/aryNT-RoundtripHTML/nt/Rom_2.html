<html><head>
<meta http-equiv="Content-Type" content="text/html;charset=utf-8" />
<title>Rom 2 &ndash; رُومَا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 2);">
<div id="navbar"><a href="../index.html">الترجمة المغربية القياسية</a> &ndash; <b>رُومَا</b> &ndash; <a href="Rom_1.html">1</a> <b>2</b> <a href="Rom_3.html">3</a> <a href="Rom_4.html">4</a> ... <a href="Rom_16.html">16</a> </div><hr>
<h1>Rom 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>الْحُكْمْ دْيَالْ اللَّهْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّانِي</b></span> <span class="br-p"><br><br></span>عْلَى هَادْشِّي، رَاهْ مَا عَنْدْكْ حْتَّى عُدْرْ كِمَا بْغِيتِي تْكُونْ آ اللِّي كَتْحْكَمْ عْلَى نَاسْ خْرِينْ، حِيتْ مْلِّي كَتْحْكَمْ عْلَى غِيرْكْ وْنْتَ كَتْدِيرْ دَاكْشِّي اللِّي كَيْدِيرُه، رَاكْ كَتْحْكَمْ حْتَّى عْلَى رَاسْكْ.<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> وْرَاهْ حْنَا كَنْعَرْفُو بْلِّي اللَّهْ كَيْحْكَمْ بْالْحَقّْ عْلَى النَّاسْ اللِّي كَيْدِيرُو بْحَالْ هَادْ الْأُمُورْ.</div>
<div class="v" id="v3"><span class="vn">3</span> وْنْتَ آ اللِّي كَتْحْكَمْ عْلَى اللِّي كَيْدِيرُو بْحَالْ هَادْ الْأُمُورْ وْكَتْدِيرْ بْحَالْهُمْ، وَاشْ كَتْضَنّْ بْلِّي غَتْفْلَتْ مْنْ الْعِقَابْ دْيَالْ اللَّهْ؟</div>
<div class="v" id="v4"><span class="vn">4</span> وْلَا يَاكْمَا كَتْحْتَقْرْ لُطْفْ اللَّهْ الْكْبِيرْ وْالصّْبَرْ وْالتَّحَمُّلْ دْيَالُه، وْنْتَ مَا عَارْفْشْ بْلِّي لُطْفْ اللَّهْ هُوَ اللِّي كَيْدِّيكْ لْلتُّوبَة؟</div>
<div class="v" id="v5"><span class="vn">5</span> وَلَكِنْ بْسْبَابْ قْسُوحِيَّةْ قَلْبَكْ وْالْعْنَادْ دْيَالْكْ، رَاكْ كَتْجْمَعْ لْرَاسْكْ غَضَبْ اللَّهْ لْلنّْهَارْ دْ الْغَضَبْ، اللِّي فِيهْ غَيْبَانْ بْلِّي اللَّهْ كَيْحْكَمْ بْالْعَدْلْ عْلَى النَّاسْ،</div>
<div class="v" id="v6"><span class="vn">6</span> وْغَيْجَازِي كُلّْ وَاحْدْ عْلَى حْسَابْ الْأَعْمَالْ دْيَالُه:</div>
<div class="v" id="v7"><span class="vn">7</span> إِمَّا بْالْحَيَاةْ الدَّايْمَة لْهَادُوكْ اللِّي بْالصّْبَرْ دْيَالْهُمْ كَيْدِيرُو أَعْمَالْ الْخِيرْ، وْكَيْقَلّْبُو عْلَى الْعَزّْ وْالْكَرَامَة وْالْحَيَاةْ اللِّي مَا كَتْفْنَاشْ،</div>
<div class="v" id="v8"><span class="vn">8</span> وَإِمَّا بْالْغَضَبْ وْالسَّخْطْ عْلَى هَادُوكْ اللِّي كَيْضَادُّو اللَّهْ، وْكَيْرَفْضُو الْحَقّْ، وْكَيْتْبْعُو الضُّلْمْ.</div>
<div class="v" id="v9"><span class="vn">9</span> غَيْكُونْ الْعْدَابْ وْالْمْحْنَة لْكُلّْ وَاحْدْ كَيْدِيرْ الشَّرّْ، لْلِيهُودْ فْاللّْوّْلْ وْحْتَّى لْلْيُونَانِيِّينْ،</div>
<div class="v" id="v10"><span class="vn">10</span> وْغَيْكُونْ الْعَزّْ وْالْكَرَامَة وْالْهْنَا لْكُلّْ وَاحْدْ كَيْدِيرْ الْخِيرْ، لْلِيهُودْ فْاللّْوّْلْ وْحْتَّى لْلْيُونَانِيِّينْ،</div>
<div class="v" id="v11"><span class="vn">11</span> حِيتْ اللَّهْ مَا كَيْدِيرْشْ الْوْجْهِيَّاتْ.</div>
<div class="v" id="v12"><span class="vn">12</span> عْلَاحْقَّاشْ ݣَاعْ النَّاسْ اللِّي دَنْبُو وْمَا عَنْدْهُمْشْ الشّْرَعْ، رَاهُمْ غَيْتّْهَلْكُو بْلَا هَادْ الشّْرَعْ، وْݣَاعْ النَّاسْ اللِّي دَنْبُو وْعَنْدْهُمْ الشّْرَعْ رَاهْ بْهَادْ الشّْرَعْ غَيْتّْحْكَمْ عْلِيهُمْ.</div>
<div class="v" id="v13"><span class="vn">13</span> مَاشِي اللِّي كَيْسَمْعُو لْلشّْرَعْ هُمَ اللِّي مْتَّاقْيِينْ عَنْدْ اللَّهْ، وَلَكِنْ اللِّي كَيْدِيرُو بْالشّْرَعْ.</div>
<div class="v" id="v14"><span class="vn">14</span> حِيتْ الشّْعُوبْ اللِّي مَاشِي يْهُودْ وْمَا عَنْدْهُمْشْ الشّْرَعْ، مْلِّي كَيْدِيرُو بْالطّْبِيعَة دْيَالْهُمْ دَاكْشِّي اللِّي فْالشّْرَعْ، رَاهُمْ شْرَعْ لْرَاسْهُمْ وَاخَّا مَا عَنْدْهُمْشْ الشّْرَعْ،</div>
<div class="v" id="v15"><span class="vn">15</span> وْكَيْبَيّْنُو بْلِّي فْرَايْضْ الشّْرَعْ مْكْتُوبَة فْقْلُوبْهُمْ، وْهَادْشِّي كَيْشْهَدْ عْلِيهْ الضَّمِيرْ وْالْأَفْكَارْ دْيَالْهُمْ، اللِّي مَرَّة كَيْتَّهْمُوهُمْ وْمَرَّة كَيْدَافْعُو عْلِيهُمْ.</div>
<div class="v" id="v16"><span class="vn">16</span> وْݣَاعْ هَادْشِّي غَيْبَانْ فْالنّْهَارْ اللِّي غَيْحْكَمْ فِيهْ اللَّهْ عْلَى أَسْرَارْ النَّاسْ بْيَسُوعْ الْمَسِيحْ، عْلَى حْسَابْ الْإِنْجِيلْ اللِّي كَنْبَشّْرْ بِيهْ.</div>
<div class="v" id="v17"><h2>لِيهُودْ وْالشّْرَعْ</h2><span class="vn">17</span> <span class="br-p"><br><br></span>وْنْتَ اللِّي كَتّْسَمِّي رَاسْكْ يْهُودِي وْكَتْعَوّْلْ عْلَى الشّْرَعْ، وْكَتْفْتَخْرْ بْالْعَلَاقَة دْيَالْكْ مْعَ اللَّهْ،</div>
<div class="v" id="v18"><span class="vn">18</span> وْكَتْعْرَفْ الْمُرَادْ دْيَالُه، وْكَتْمَيّْزْ الْأُمُورْ الْمْزْيَانَة بْدَاكْشِّي اللِّي تْعَلّْمْتِيهْ مْنْ الشّْرَعْ،</div>
<div class="v" id="v19"><span class="vn">19</span> وْكَتِّيقْ فْرَاسْكْ بْلِّي نْتَ كَتْݣَوّْدْ الْعَمْيِينْ، وْبْلِّي نْتَ نُورْ لْهَادُوكْ اللِّي فْالضّْلَامْ،</div>
<div class="v" id="v20"><span class="vn">20</span> وْبْلِّي كَتْأَدّْبّْ اللِّي مَا كَيْفَهْمُوشْ وْكَتْعَلّْمْ النَّاسْ الصّْغَارْ، حِيتْ فْالشّْرَعْ عَنْدْكْ الْمَعْرِفَة وْالْحَقّْ مْكْمُولِينْ.</div>
<div class="v" id="v21"><span class="vn">21</span> إِيوَا نْتَ اللِّي كَتْعَلّْمْ غِيرْكْ، عْلَاشْ مَا كَتْعَلّْمْشْ رَاسْكْ؟ نْتَ اللِّي كَتْوَصِّي بَاشْ مَا تْكُونْشْ السّْرْقَة، وَاشْ مَا كَتْسْرَقْشْ؟</div>
<div class="v" id="v22"><span class="vn">22</span> نْتَ اللِّي كَتْحَرّْمْ الْفْسَادْ وَاشْ مَا كَتْفْسَدْشْ؟ نْتَ اللِّي كَتْكْرَهْ الْأَصْنَامْ، وَاشْ مَا كَتْسْرَقْشْ دَاكْشِّي اللِّي فْالْبْلَايْصْ فِينْ هُمَ كَايْنِينْ؟</div>
<div class="v" id="v23"><span class="vn">23</span> نْتَ اللِّي كَتْفْتَخْرْ بْالشّْرَعْ وَاشْ مَا كَتْشَوّْهْشْ بْالسُّمْعَة دْ اللَّهْ مْلِّي كَتْعْصَى الشّْرَعْ؟</div>
<div class="v" id="v24"><span class="vn">24</span> حِيتْ بْسْبَابْكُمْ غَيْتّْݣَالْ كْلَامْ الْكُفْرْ فْحَقّْ إِسْمْ اللَّهْ فْوَسْطْ الشّْعُوبْ اللِّي مَاشِي يْهُودْ، كِمَا مْكْتُوبْ فْكْتَابْ اللَّهْ.</div>
<div class="v" id="v25"><span class="vn">25</span> إِلَا كْنْتِ كَتْدِيرْ بْالشّْرَعْ، رَاهْ الْخْتَانَة دْيَالْكْ عَنْدْهَا قِيمَة، وْإِلَا مَا كْنْتِيشْ كَتْدِيرْ بْالشّْرَعْ رَاهْ خْتَانْتْكْ بْحَالْ إِلَا عَمّْرْهَا مَا كَانْتْ!</div>
<div class="v" id="v26"><span class="vn">26</span> إِيوَا إِلَا كَانْ اللِّي مَا مْخَتّْنْشْ كَيْدِيرْ بْفْرَايْضْ الشّْرَعْ، وَاشْ اللَّهْ مَا كَيْعْتَبْرُوشْ بْحَالْ إِلَا تْخَتّْنْ؟</div>
<div class="v" id="v27"><span class="vn">27</span> وْاللِّي مَا مْخَتّْنْشْ وَلَكِنْ كَيْدِيرْ بْالشّْرَعْ، غَيْحْكَمْ عْلِيكْ نْتَ اللِّي عَنْدْكْ الْكْتَابْ وْالْخْتَانَة، وْمَا كَتْدِيرْشْ بْالشّْرَعْ.</div>
<div class="v" id="v28"><span class="vn">28</span> حِيتْ لِيهُودِي مَاشِي هُوَ لِيهُودِي بْالْمَضْهَرْ، وْالْخْتَانَة مَاشِي هِيَ الْخْتَانَة اللِّي كَتْبَانْ فْالدَّاتْ،</div>
<div class="v" id="v29"><span class="vn">29</span> وَلَكِنْ لِيهُودِي هُوَ لِيهُودِي مْنْ لْدَاخْلْ، وْالْخْتَانَة هِيَ الْخْتَانَة دْيَالْ الْقَلْبْ بْالرُّوحْ الْقُدُسْ، مَاشِي بْالشّْرَعْ الْمْكْتُوبْ. هَادَا مَا كَيْمَدْحُوهْشْ النَّاسْ وَلَكِنْ اللَّهْ هُوَ اللِّي كَيْمَدْحُه.</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><span class='RTL'><!--endraw 1-->متى ٧‏:١؛ لوقا ٦‏:٣٧<!--raw 1 bo --></span><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>