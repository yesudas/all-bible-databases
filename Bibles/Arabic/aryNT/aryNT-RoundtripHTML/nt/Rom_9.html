<html><head>
<meta http-equiv="Content-Type" content="text/html;charset=utf-8" />
<title>Rom 9 &ndash; رُومَا &ndash; الترجمة المغربية القياسية</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 9);">
<div id="navbar"><a href="../index.html">الترجمة المغربية القياسية</a> &ndash; <b>رُومَا</b> &ndash; <a href="Rom_1.html">1</a> ... <a href="Rom_7.html">7</a> <a href="Rom_8.html">8</a> <b>9</b> <a href="Rom_10.html">10</a> <a href="Rom_11.html">11</a> ... <a href="Rom_16.html">16</a> </div><hr>
<h1>Rom 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>اللَّهْ وْشَعْبْ إِسْرَائِيلْ</h2><span class="vn">1</span> <span class="css" style="font-style: italic; myBibleType=note"><b>الْفَصْلْ التَّاسْعْ</b></span> <span class="br-p"><br><br></span>رَانِي كَنْݣُولْ الْحَقّْ وْمَا كَنْكْدَبْشْ حِيتْ أَنَا مُومْنْ بْالْمَسِيحْ، وْالضَّمِيرْ دْيَالِي اللِّي كَيْتّْحَكّْمْ فِيهْ الرُّوحْ الْقُدُسْ كَيْشْهَدْ لِيَّ بْاللِّي أَنَا صَادْقْ،</div>
<div class="v" id="v2"><span class="vn">2</span> رَانِي كَنْحْزَنْ بْزَّافْ وْقَلْبِي دِيمَا كَيْضَرّْنِي.</div>
<div class="v" id="v3"><span class="vn">3</span> وْتْمَنِّيتْ كُونْ أَنَا بْرَاسِي كْنْتْ مْلْعُونْ مْنْ اللَّهْ وْمْحْرُومْ مْنْ الْمَسِيحْ عْلَى وْدّْ خُوتِي اللِّي مْنْ لْحْمِي وْدْمِّي،</div>
<div class="v" id="v4"><span class="vn">4</span> اللِّي هُمَ إِسْرَائِيلِيِّينْ وْاللِّي دَارْهُمْ اللَّهْ وْلَادُه، وْبَيّْنْ لِيهُمْ الْعَزّْ دْيَالُه، وْدَارْ مْعَاهُمْ الْعَهْدْ، وْعْطَاهُمْ الشّْرَعْ وْوْرَّاهُمْ كِيفَاشْ يْعَبْدُوهْ، وْعْطَاهُمْ دَاكْشِّي اللِّي وَاعْدْهُمْ بِيهْ.</div>
<div class="v" id="v5"><span class="vn">5</span> وْرَاهُمْ وْلَادْ جْدُودْنَا اللّْوّْلِينْ اللِّي مْنّْهُمْ جَا الْمَسِيحْ عْلَى حْسَابْ الدَّاتْ، اللِّي هُوَ الْإِلَاهْ عْلَى كُلّْشِي، وْكَيْتّْبَارْكْ عْلَى الدّْوَامْ. آمِينْ.</div>
<div class="v" id="v6"><span class="vn">6</span> <span class="br-p"><br><br></span>وَلَكِنْ هَادْشِّي مَا كَيْعْنِيشْ بْلِّي اللَّهْ مَا وْفَاشْ بْالْوَعْدْ دْيَالُه، حِيتْ مَاشِي ݣَاعْ وْلَادْ إِسْرَائِيلْ هُمَ شَعْبْ إِسْرَائِيلْ الْحْقِيقِيِّينْ،</div>
<div class="v" id="v7"><span class="vn">7</span> وْمَاشِي ݣَاعْ اللِّي هُمَ مْنْ تْرِّيكْةْ إِبْرَاهِيمْ هُمَ وْلَادُه، حِيتْ اللَّهْ ݣَالْ لْإِبْرَاهِيمْ: «رَاهْ مْنْ إِسْحَاقْ غَتْكُونْ لِيكْ التّْرِّيكَة».</div>
<div class="v" id="v8"><span class="vn">8</span> وْهَادْشِّي كَيْعْنِي بْلِّي وْلَادْ الدَّاتْ مَاشِي هُمَ وْلَادْ اللَّهْ، وَلَكِنْ الْوْلَادْ اللِّي جَاوْ عْلَى حْسَابْ الْوَعْدْ دْيَالْ اللَّهْ هُمَ اللِّي مْنْ تْرِّيكْةْ إِبْرَاهِيمْ.</div>
<div class="v" id="v9"><span class="vn">9</span> وْهَادَا هُوَ الْكْلَامْ اللِّي وَاعْدْ بِيهْ اللَّهْ: «رَانِي غَنْجِي بْحَالْ هَادْ الْوَقْتْ وْغَيْكُونْ عَنْدْ سَارَة وَلْدْ».</div>
<div class="v" id="v10"><span class="vn">10</span> وْمَاشِي غِيرْ هَادْشِّي، وَلَكِنْ رِفْقَة حْتَّى هِيَ كَانُو عَنْدْهَا جُوجْ وْلَادْ مْنْ رَاجْلْ وَاحْدْ هُوَ جْدّْنَا إِسْحَاقْ.</div>
<div class="v" id="v11"><span class="vn">11</span> وْقْبَلْ مَا يْتّْوَلْدُو هَادْ الْوْلَادْ وْقْبَلْ مَا يْدِيرُو أَعْمَالْ الْخِيرْ وْلَا الشَّرّْ، وْبَاشْ يْكْمَلْ مُرَادْ اللَّهْ فْالْاخْتِيَارْ دْيَالُه</div>
<div class="v" id="v12"><span class="vn">12</span> اللِّي مَاشِي عْلَى حْسَابْ الْأَعْمَالْ، وَلَكِنْ عْلَى حْسَابْ هَادَاكْ اللِّي خْتَارُه، ݣَالْ اللَّهْ لْرِفْقَة: «رَاهْ الْوَلْدْ الْكْبِيرْ غَيْكُونْ عَبْدْ لْلصّْغِيرْ».</div>
<div class="v" id="v13"><span class="vn">13</span> وْكِمَا مْكْتُوبْ فْكْتَابْ اللَّهْ: «رَانِي بْغِيتْ يَعْقُوبْ وْكْرَهْتْ عِيسُو».</div>
<div class="v" id="v14"><span class="vn">14</span> إِيوَا أَشْنُو غَنْݣُولُو؟ وَاشْ اللَّهْ ضَالْمْ؟ حَاشَا!</div>
<div class="v" id="v15"><span class="vn">15</span> حِيتْ ݣَالْ لْمُوسَى: «رَانِي غَنْرْحَمْ اللِّي بْغِيتْ نْرْحَمْ، وْغَنْحَنّْ عْلَى مْنْ بْغِيتْ نْحَنّْ».</div>
<div class="v" id="v16"><span class="vn">16</span> وْهَكَّا، رَاهْ هَادْشِّي مَاشِي عْلَى حْسَابْ مُرَادْ بْنَادْمْ وْلَا الْمْجْهُودْ دْيَالُه، وَلَكِنْ عْلَى حْسَابْ الرَّحْمَة دْيَالْ اللَّهْ.</div>
<div class="v" id="v17"><span class="vn">17</span> حِيتْ ݣَالْ اللَّهْ لْفِرْعَوْنْ فْكْتَابُه: «رَانِي دْرْتْكْ مَلِكْ بَاشْ نْبَيّْنْ الْقُوَّة دْيَالِي فِيكْ، وْالْإِسْمْ دْيَالِي يْتّْعْرَفْ فْالْأَرْضْ كُلّْهَا».</div>
<div class="v" id="v18"><span class="vn">18</span> إِيوَا رَاهْ إِلَا بْغَا اللَّهْ يْرْحَمْ شِي وَاحْدْ كَيْرَحْمُه، وْإِلَا بْغَا يْقَسّْحْ قَلْبْ شِي وَاحْدْ كَيْقَسّْحُه.</div>
<div class="v" id="v19"><h2>الْغَضَبْ دْيَالْ اللَّهْ وْالرَّحْمَة دْيَالُه</h2><span class="vn">19</span> <span class="br-p"><br><br></span>وَلَكِنْ غَيْݣُولْ لِيَّ شِي وَاحْدْ مْنّْكُمْ: «عْلَاشْ بَاقِي اللَّهْ كَيْلُومْنَا؟ حِيتْ شْكُونْ اللِّي يْقْدَرْ يْضَادّْ الْمُرَادْ دْيَالُه؟».</div>
<div class="v" id="v20"><span class="vn">20</span> وَلَكِنْ شْكُونْ نْتَ آ هَادْ بْنَادْمْ حْتَّى تْرَدّْ الْهَضْرَة عْلَى اللَّهْ؟ وَاشْ الْمَاعُونْ كَيْݣُولْ لْهَادَاكْ اللِّي صَايْبُه: عْلَاشْ صَايْبْتِينِي بْحَالْ هَكَّا؟.</div>
<div class="v" id="v21"><span class="vn">21</span> وَاشْ الْمْعَلّْمْ دْ الْفْخَّارْ مَا عَنْدُوشْ الْحَقّْ يْصَايْبْ مْنْ عْجِينَة وَحْدَة الْمَاعُونْ الرّْفِيعْ وْالْمَاعُونْ الْعَادِي؟</div>
<div class="v" id="v22"><span class="vn">22</span> إِيوَا رَاهْ اللَّهْ كَانْ بَاغِي يْوَرِّي الْغَضَبْ دْيَالُه وْيْبَيّْنْ قُوّْتُه، وْوَاخَّا هَكَّاكْ تْحَمّْلْ بْبْزَّافْ دْيَالْ الصّْبَرْ الْمَاعُونْ دْيَالْ الْغَضَبْ اللِّي مُوجُودْ بَاشْ يْتّْهْلَكْ.</div>
<div class="v" id="v23"><span class="vn">23</span> وْهَادْشِّي بَاشْ يْبَيّْنْ الْعَزّْ دْيَالُه الْكْتِيرْ فْالْمَاعُونْ دْيَالْ الرَّحْمَة، اللِّي سْبَقْ وْوَجّْدُه لْلْعَزّْ،</div>
<div class="v" id="v24"><span class="vn">24</span> وْهَادُو هُمَ حْنَا، اللِّي خْتَارْنَا اللَّهْ مَاشِي غِيرْ مْنْ لِيهُودْ بُوحْدْهُمْ، وَلَكِنْ حْتَّى مْنْ الشّْعُوبْ اللِّي مَاشِي يْهُودْ.</div>
<div class="v" id="v25"><span class="vn">25</span> كِمَا كَيْݣُولْ اللَّهْ فْكْتَابْ هُوشَعْ: «الشَّعْبْ اللِّي مَاشِي دْيَالِي غَنْسَمِّيهْ الشَّعْبْ دْيَالِي، وْالشَّعْبْ اللِّي مَا عْزِيزْشْ عْلِيَّ غَنْسَمِّيهْ الشَّعْبْ اللِّي عْزِيزْ عْلِيَّ».</div>
<div class="v" id="v26"><span class="vn">26</span> وْفْالْمُوضْعْ فَاشْ تّْݣَالْ لِيهُمْ: «نْتُمَ مَاشِي الشَّعْبْ دْيَالِي»، تْمَّ نِيتْ غَيْتّْݣَالْ لِيهُمْ بْلِّي غَيْتّْسَمَّاوْ وْلَادْ اللَّهْ الْحَيّْ.</div>
<div class="v" id="v27"><span class="vn">27</span> وْتّْكَلّْمْ إِشْعِيَا عْلَى شَعْبْ إِسْرَائِيلْ وْݣَالْ: «وَاخَّا يْكُونُو وْلَادْ إِسْرَائِيلْ كْتَارْ بْحَالْ الرّْمْلَة دْيَالْ الْبْحَرْ، رَاهْ اللِّي بْقَى مْنّْهُمْ هُوَ اللِّي غَيْنْجَا،</div>
<div class="v" id="v28"><span class="vn">28</span> حِيتْ الرَّبّْ غَيْكَمّْلْ وْغَيْحَقّْقْ كْلَامُه دْغْيَا عْلَى الْأَرْضْ».</div>
<div class="v" id="v29"><span class="vn">29</span> وْكِمَا ݣَالْ إِشْعِيَا مْنْ قْبَلْ: «كُونْ الرَّبّْ الْقَادْرْ عْلَى كُلّْشِي مَا خْلَّاشْ شِي وْحْدِينْ مْنْ التّْرِّيكَة دْيَالْنَا، كُونْ وْلِّينَا بْحَالْ سَدُومْ، وْوْلِّينَا كَنْشَبْهُو لْعَمُورَة».</div>
<div class="v" id="v30"><span class="vn">30</span> <span class="br-p"><br><br></span>إِيوَا أَشْنُو غَنْݣُولُو؟ رَاهْ الشّْعُوبْ اللِّي مَاشِي يْهُودْ اللِّي مَا كَيْقَلّْبُوشْ عْلَى التَّقْوَى، وْلَّاوْ مْتَّاقْيِينْ بْالْإِيمَانْ دْيَالْهُمْ.</div>
<div class="v" id="v31"><span class="vn">31</span> أَمَّا شَعْبْ إِسْرَائِيلْ اللِّي كَانُو كَيْقَلّْبُو عْلَى التَّقْوَى بْأَعْمَالْ الشّْرَعْ، رَاهُمْ مَا وَصْلُوشْ لِيهْ.</div>
<div class="v" id="v32"><span class="vn">32</span> عْلَاشْ؟ عْلَاحْقَّاشْ بْغَاوْ يْوَلِّيوْ مْتَّاقْيِينْ قُدَّامْ اللَّهْ مَاشِي بْالْإِيمَانْ وَلَكِنْ بْأَعْمَالْ الشّْرَعْ، وْهُمَ يْتّْعَتْرُو بْالْحَجْرَة اللِّي كَتْعَتَّرْ،</div>
<div class="v" id="v33"><span class="vn">33</span> كِيفْ مْكْتُوبْ فْكْتَابْ اللَّهْ: «هَانِي كَنْدِيرْ فْصِهْيَوْنْ حَجْرَة دْيَالْ الْعَتْرَة وْصَخْرَة كَتْطِيّْحْ، وَلَكِنْ اللِّي كَيْآمْنْ بِيهْ عَمّْرُه مَا يْخِيبْ».</div>
</div>
<!-- PARSED ABOVE; EDITING MAY BREAK PARSER -->
</body></html>