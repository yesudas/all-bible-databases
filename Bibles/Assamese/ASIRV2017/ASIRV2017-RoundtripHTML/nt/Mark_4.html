<html><head>
<meta http-equiv="Content-Type" content="text/html;charset=utf-8" />
<title>Mark 4 &ndash; মাৰ্ক &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 4);">
<div id="navbar"><a href="../index.html">অসমীয়া বাইবেল</a> &ndash; <b>মাৰ্ক</b> &ndash; <a href="Mark_1.html">1</a> <a href="Mark_2.html">2</a> <a href="Mark_3.html">3</a> <b>4</b> <a href="Mark_5.html">5</a> <a href="Mark_6.html">6</a> ... <a href="Mark_16.html">16</a> </div><hr>
<h1>Mark 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>-৪ অধ্যায়।</h2><h2>এজন খেতিয়কৰ দৃষ্টান্ত</h2><span class="vn">1</span> <span class="br-p"><br><br></span>তাৰ পাছত যীচুৱে সাগৰৰ তীৰত গৈ পুনৰ উপদেশ দিবলৈ ধৰিলে। তেতিয়া অধিক লোক তেওঁৰ ওচৰত গোট খোৱাত তেওঁ সাগৰলৈ গৈ এখন নাৱত উঠি বহিল; আৰু লোক সকল সাগৰৰ পাৰতে ৰৈ থাকিল।</div>
<div class="v" id="v2"><span class="vn">2</span> তেতিয়া তেওঁ দৃষ্টান্তেৰে তেওঁলোকক অনেক উপদেশ দিলে<sup class="fnm"><a name="fnm1" href="#fn1">1</a></sup> আৰু উপদেশত তেওঁলোকক কলে:</div>
<div class="v" id="v3"><span class="vn">3</span> <span class="br-p"><br><br></span>"শুনক, এজন খেতিয়কে কঠীয়া সিচিবলৈ গ’ল।</div>
<div class="v" id="v4"><span class="vn">4</span> তেওঁ সিচোঁতে সিচোঁতে, কিছুমান কঠীয়া আলিবাটৰ কাষত পৰিল; তাতে চৰাইবোৰে আহি সেইবোৰ খুঁটি খালে।</div>
<div class="v" id="v5"><span class="vn">5</span> কিছুমান কঠিয়া অলপ মাটি থকা শিলনিত পৰিল, তাতে মাটি ডাঠ নোহোৱাৰ বাবে সোনকালে গজিল৷</div>
<div class="v" id="v6"><span class="vn">6</span> <span class="br-p"><br><br></span>কিন্তু যেতিয়া সূৰ্য উদয় হ'ল আৰু তাপ লাগিল তেতিয়া শিপা নোহোৱা বাবে,<sup class="fnm"><a name="fnm2" href="#fn2">2</a></sup> সেইবোৰ শুকাই গ’ল।</div>
<div class="v" id="v7"><span class="vn">7</span> কিছুমান কঠিয়া কাঁইটনিত পৰিল; তাতে কাঁইটীয়া বনবোৰ বাঢ়ি উঠি সেইবোৰক হেচি ধৰিলে আৰু সেইবোৰত একো ফল নধৰিল৷</div>
<div class="v" id="v8"><span class="vn">8</span> <span class="br-p"><br><br></span>আন কিছুমান কঠিয়া ভাল মাটিত পৰিল আৰু গজালি মেলি বাঢ়ি উঠিল, তাতে ফল<sup class="fnm"><a name="fnm3" href="#fn3">3</a></sup> উৎপন্ন হ'ল৷ সেই কঠিয়াবোৰৰ কিছুমানে ডেৰ কুৰি, তিনি কুৰি আৰু এশ গুণলৈকে ফল উৎপন্ন কৰিলে।"</div>
<div class="v" id="v9"><span class="vn">9</span> তেওঁ ক’লে, "যাৰ শুনিবলৈ কাণ আছে, তেওঁ শুনক।"</div>
<div class="v" id="v10"><span class="vn">10</span> <span class="br-p"><br><br></span>তাৰ পাছত যীচু নিৰ্জন ঠাইত থকা সময়ত তেওঁৰ সঙ্গী সকলে সেই বাৰ জন শিষ্যৰ সৈতে গৈ সেই দৃষ্টান্ত কেইটাৰ বিষয়ে তেওঁক সুধিলে।</div>
<div class="v" id="v11"><span class="vn">11</span> তেতিয়া তেওঁ তেওঁলোকক কলে, "ঈশ্বৰৰ ৰাজ্যৰ নিগূঢ়-তত্ত্ব তোমালোকক দিয়া হৈছে৷ কিন্তু যি সকল লোক বাহিৰত আছে, তেওঁলোকৰ আগত সকলো কথা দৃষ্টান্তেৰে কোৱা হৈছে,</div>
<div class="v" id="v12"><span class="vn">12</span> <span class="br-p"><br><br></span><span class="br-ind"><br><span class="indent">&nbsp;</span></span>"যাতে তেওঁলোকে যেতিয়া চাই, হয়, তেওঁলোকে চাই; কিন্তু দেখা নাপায়,<br> <span class="br-ind"><br><span class="indent">&nbsp;</span></span>আৰু যাতে তেওঁলোকে যেতিয়া শুনে; হয়, শুনে, কিন্তু বুজি নাপায়<br> <span class="br-ind"><br><span class="indent">&nbsp;</span></span>অথবা তেওঁলোকে ঘূৰি আহিলহেতেন, আৰু ঈশ্বৰেও ক্ষমা দিলেহেতেন৷"<br></div>
<div class="v" id="v13"><span class="vn">13</span> <span class="br-p"><br><br></span>পাছত তেওঁ কলে, "তোমালোকে এই দৃষ্টান্ত বুজা নাই নে? তেন্তে সকলো দৃষ্টান্ত কেনেকৈ বুজিবা?</div>
<div class="v" id="v14"><span class="vn">14</span> সেই খেতিয়কে বাক্য সিচেঁ।</div>
<div class="v" id="v15"><span class="vn">15</span> য’ত বাক্য সিচাঁ হয়, সেই আলিবাটৰ কাষত থকা এওঁলোক এনেকুৱা লোক, এওঁলোকে বাক্য শুনি উঠাৰ লগে লগে চয়তানে<sup class="fnm"><a name="fnm4" href="#fn4">4</a></sup> আহি তেওঁলোকৰ পৰা সিচাঁ বাক্য কাঢ়ি নিয়ে;</div>
<div class="v" id="v16"><span class="vn">16</span> <span class="br-p"><br><br></span>সেই দৰে শিলনিত সিচাঁ এওঁলোক এনেকুৱা লোক, তেওঁলোকে বাক্য শুনাৰ লগে লগে আনন্দেৰে গ্ৰহণ কৰে,</div>
<div class="v" id="v17"><span class="vn">17</span> কিন্তু তেওঁলোকৰ শিপা নথকাত, অলপ দিন মাথোন থাকে; পাছত বাক্যৰ কাৰণে ক্লেশ বা তাড়না হোৱা মাত্ৰকে তেওঁলোকে বিঘিনি পায়।</div>
<div class="v" id="v18"><span class="vn">18</span> <span class="br-p"><br><br></span>আৰু আনবোৰ কাঁইটনিত সিচাঁ, এওঁলোকে বাক্য শুনাৰ পাছত,</div>
<div class="v" id="v19"><span class="vn">19</span> সংসাৰৰ চিন্তা, ধনৰ মায়া আৰু আন আন বিষয়ৰ লোভ<sup class="fnm"><a name="fnm5" href="#fn5">5</a></sup> সোমাই, বাক্য হেঁচি ধৰে; তাতে সেই বাক্য বিফল হয়।</div>
<div class="v" id="v20"><span class="vn">20</span> আৰু ভাল মাটিত সিচাঁ এওঁলোক এনেকুৱা লোক, তেওঁলোকে বাক্য শুনি গ্ৰহণ কৰে আৰু ত্ৰিশ, ষাঠি আৰু এশ গুণকৈ ফল উৎপন্ন কৰে।"</div>
<div class="v" id="v21"><span class="vn">21</span> <span class="br-p"><br><br></span>যীচুৱে তেওঁলোকক আৰু কলে, "তোমালোকে ঘৰৰ ভিতৰত চাকি জ্বলাই গছাৰ ওপৰত নথৈ দোণৰ বা খাটৰ তলত থবলৈ আনা নে? কিন্তু তাক ভিতৰলৈ আনি গছাৰ ওপৰতহে ৰখা হয়৷</div>
<div class="v" id="v22"><span class="vn">22</span> কিয়নো যি প্ৰকাশিত নহব এনে কোনো ঢাকি থোৱা বস্তু নাই<sup class="fnm"><a name="fnm6" href="#fn6">6</a></sup> আৰু যি বিষয় পোহৰলৈ নাহিব, এনে গোপন কৰি ৰাখিবলৈও কোনো বিষয় নাই ৷</div>
<div class="v" id="v23"><span class="vn">23</span> কাৰোবাৰ যদি শুনিবলৈ কাণ আছে, তেওঁ শুনক।"</div>
<div class="v" id="v24"><span class="vn">24</span> <span class="br-p"><br><br></span>যীচুৱে তেওঁলোকক পুনৰ কলে, "তোমালোকে কি শুনা, তালৈ মন কৰা; যি জোখেৰে তোমালোকে জোখা, সেই জোখেৰে তোমালোকলৈকো জোখা হব; আৰু তোমালোকক অধিক দিয়া হব।</div>
<div class="v" id="v25"><span class="vn">25</span> কিয়নো যাৰ আছে, তেওঁকেই দিয়া হব; কিন্তু যাৰ নাই, তেওঁৰ যি আছে, সেইখিনিও তেওঁৰ পৰা নিয়া হব।"</div>
<div class="v" id="v26"><h2>শস্য গজি বঢ়াৰ দৃষ্টান্ত</h2><span class="vn">26</span> <span class="br-p"><br><br></span>যীচুৱে কলে, "ঈশ্ৱৰৰ ৰাজ্য এজন মানুহে তেওঁৰ কঠিয়া মাটিত সিচাঁৰ দৰে হয়৷</div>
<div class="v" id="v27"><span class="vn">27</span> তেওঁ ৰাতিয়ে-দিনে, শোওঁতে উঠোতে, সেই কঠিয়া কেনেকৈ গজে আৰু বাঢ়ে, সেই বিষয়ে নাজানে।</div>
<div class="v" id="v28"><span class="vn">28</span> পৃথিবীয়ে নিজে নিজে, প্ৰথমে পাত, পাছত থোৰ, তাৰ পাছত থোকত পুৰ হোৱা গুটি উৎপন্ন কৰে।</div>
<div class="v" id="v29"><span class="vn">29</span> তাতে গুটি পকাৰ পাছত, শস্য দাবৰ সময় উপস্থিত হল বুলি জানি, তেওঁ তেতিয়া কাচি লগায়৷"</div>
<div class="v" id="v30"><h2>সৰিয়হ গুটিৰ দৃষ্টান্ত</h2><span class="vn">30</span> <span class="br-p"><br><br></span>যীচুৱে পুনৰ ক’লে, "আমি কেনেকৈ ঈশ্বৰৰ ৰাজ্যৰ তুলনা দিম, বা কি দৃষ্টান্তেৰে এই বিষয়টো প্ৰকাশ কৰিম?</div>
<div class="v" id="v31"><span class="vn">31</span> সি এটি সৰিয়হ গুটিৰ নিচিনা; যি গুটি মাটিত সিচোঁতে, পৃথিবীৰ আটাই কঠিয়াতকৈ সৰু;</div>
<div class="v" id="v32"><span class="vn">32</span> কিন্তু সেই বীজ সিচাঁৰ পাছত, সি গজি বাঢ়ি আটাই উদ্ভিদতকৈ ডাঙৰ হয় আৰু ইমান ডাঙৰ ডাঙৰ ডাল ধৰে যে আকাশৰ চৰাইবোৰেও আহি তাৰ ছাঁত বাস কৰিব পাৰে।"</div>
<div class="v" id="v33"><span class="vn">33</span> <span class="br-p"><br><br></span>এইদৰে অনেক দৃষ্টান্তেৰে, যীচুৱে তেওঁলোকৰ শুনা শক্তি অনুসাৰে তেওঁলোকক বাক্য কলে৷</div>
<div class="v" id="v34"><span class="vn">34</span> কিন্তু বিনা দৃষ্টান্তেৰে তেওঁলোকক একো নকলে; অৱশ্যে নিজৰ শিষ্য সকলক নিৰ্জ্জনে সকলো বুজাই দিলে।</div>
<div class="v" id="v35"><h2>ধুমুহা বতাহ শান্ত কৰা</h2><span class="vn">35</span> <span class="br-p"><br><br></span>সেই দিনা গধূলি সময়ত যীচুৱে তেওঁলোকক কলে, "আমি সিপাৰলৈ যাওঁহক৷"</div>
<div class="v" id="v36"><span class="vn">36</span> তেতিয়া শিষ্য সকলে লোক সকলক এৰি থৈ, তেওঁ যেনেকৈ নাৱত আছিল, তেনেকৈয়ে যীচুক লগত লৈ গ’ল৷<sup class="fnm"><a name="fnm7" href="#fn7">7</a></sup> আৰু আন আন নাৱো তেওঁৰ লগত আছিল।</div>
<div class="v" id="v37"><span class="vn">37</span> পাছত বৰ ধুমুহা বতাহ ব'লাত, ঢৌৰ কোবত নাও খন পানীৰে পূৰ হবলৈ ধৰিলে।</div>
<div class="v" id="v38"><span class="vn">38</span> <span class="br-p"><br><br></span>সেই সময়ত তেওঁ নাৱৰ গুৰিৰফালে গাঁৰুত মূৰ দি টোপনি গৈ আছিল। তেতিয়া তেওঁলোকে তেওঁক জগাই ক’লে, "হে গুৰু, আমি যে এতিয়া মৰোঁ, ইয়ালৈ আপুনি চিন্তা নকৰে নে?"</div>
<div class="v" id="v39"><span class="vn">39</span> তেতিয়া তেওঁ উঠি, বতাহক ডবিয়ালে আৰু সাগৰকো ক’লে, "শান্ত হৈ থিৰে থাক৷" তেতিয়া বতাহ আতৰি গ'ল, আৰু অতি শান্ত হ’ল।</div>
<div class="v" id="v40"><span class="vn">40</span> <span class="br-p"><br><br></span>যীচুৱে তেওঁলোকক ক’লে, "তোমালোক কিয় ভয়াতুৰ হৈছা? এতিয়ালৈকে বিশ্বাস হোৱা নাই নে?"<sup class="fnm"><a name="fnm8" href="#fn8">8</a></sup></div>
<div class="v" id="v41"><span class="vn">41</span> তাতে তেওঁলোকে ভয়ত অতিশয় আতুৰ হৈ ইজনে সিজনে কোৱা-মেলা কৰি কলে, " বতাহ আৰু সাগৰেও যে এওঁৰ কথা মানে, এওঁ নো কোন?"</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> মথি ১৩:১-৩৩; লূক ৮:৪,৫৷</div>
<div class="fn"><sup class="fnt"><a name="fn2" href="#fnm2">2</a></sup> গীত ১:৪; ইফি ৩:১৯; কল ২:৭৷</div>
<div class="fn"><sup class="fnt"><a name="fn3" href="#fnm3">3</a></sup> যো ১৫:৫; কল ১:৬,১০; ইব্ৰী ৬:৭,৮; ২ পি ১:৮৷</div>
<div class="fn"><sup class="fnt"><a name="fn4" href="#fnm4">4</a></sup> ১ পি ৫:৮; ইব্ৰী ২:১৷</div>
<div class="fn"><sup class="fnt"><a name="fn5" href="#fnm5">5</a></sup> লূক ২১:৩৪; ১ যো ২:১৬,১৭৷</div>
<div class="fn"><sup class="fnt"><a name="fn6" href="#fnm6">6</a></sup> উপ ১২:১৪; লূক ১২:২; ১ কৰি ৪:৫৷</div>
<div class="fn"><sup class="fnt"><a name="fn7" href="#fnm7">7</a></sup> মথি ৮:২৩-৩৪; লূক ৮:২২-৩৯৷</div>
<div class="fn"><sup class="fnt"><a name="fn8" href="#fnm8">8</a></sup> যিচ ৪৩:২৷</div>
</div>
<!-- PARSED ABOVE; EDITING MAY BREAK PARSER -->
</body></html>