<html><head>
<meta http-equiv="Content-Type" content="text/html;charset=utf-8" />
<title>2Sam 22 &ndash; ২ সামুয়েল &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 22);">
<div id="navbar"><a href="../index.html">অসমীয়া বাইবেল</a> &ndash; <b>২ সামুয়েল</b> &ndash; <a href="2Sam_1.html">1</a> ... <a href="2Sam_20.html">20</a> <a href="2Sam_21.html">21</a> <b>22</b> <a href="2Sam_23.html">23</a> <a href="2Sam_24.html">24</a> </div><hr>
<h1>2Sam 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>যি কালত যিহোৱাই দায়ূদক চৌল আৰু আন আন শক্ৰৰ হাতৰ পৰা উদ্ধাৰ কৰিছিল, সেই সময়ত তেওঁ যিহোৱাৰ উদ্দ্যেশেৰে এই কথাৰে গীত গালে৷</div>
<div class="v" id="v2"><span class="vn">2</span> তেওঁ প্ৰার্থনা কৰি ক’লে, <span class="br-p"><br><br></span><span class="br-ind"><br><span class="indent">&nbsp;</span></span>“যিহোৱা মোৰ শিলা, মোৰ কোঁঠ আৰু মোৰ উদ্ধাৰকর্তা।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>মোৰ ঈশ্বৰ, মোৰ শিলা; তেৱেঁই মোৰ আশ্ৰয়স্থান।<br> <span class="br-ind"><br><span class="indent">&nbsp;</span></span>তেওঁ মোৰ ঢাল, মোৰ পৰিত্ৰাণৰ শিং, মোৰ উচ্চ দু্ৰ্গ আৰু মোৰ আশ্ৰয়স্থান,<br> <span class="br-ind"><br><span class="indent">&nbsp;</span></span>তুমি মোৰ ত্ৰাণকৰ্তা; তুমি মোক উপদ্ৰৱৰ পৰা নিস্তাৰ কৰোঁতা।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>প্ৰশংসাৰ যোগ্য যি যিহোৱা, মই তেওঁৰ আগত প্ৰাৰ্থনা কৰোঁ;<br> <span class="br-ind"><br><span class="indent">&nbsp;</span></span>তাতে মোৰ শত্ৰুবোৰৰ পৰা মই উদ্ধাৰ পাওঁ।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কিয়নো মৃত্যুৰ ঢৌৱে মোক বেৰি ধৰিছিল৷<br> <span class="br-ind"><br><span class="indent">&nbsp;</span></span>অধৰ্মৰূপ ঢল পানীয়ে মোক অভিভূত কৰিছিল।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>চিয়োলৰ জৰীয়ে মোক আগুৰি ধৰিছিল;<br> <span class="br-ind"><br><span class="indent">&nbsp;</span></span>মৃত্যু-পাশে মোক মেৰাই ধৰিছিল।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সঙ্কতৰ কালত মই যিহোৱাৰ আগত প্ৰাৰ্থনা কৰিলোঁ;<br> <span class="br-ind"><br><span class="indent">&nbsp;</span></span>মোৰ ঈশ্বৰৰ আগত মই কাতৰোক্তি কৰিলোঁ;<br> <span class="br-ind"><br><span class="indent">&nbsp;</span></span>তাতে তেওঁ নিজ মন্দিৰৰ পৰা মোৰ মাত শুনিলে,<br> <span class="br-ind"><br><span class="indent">&nbsp;</span></span>তেওঁৰ সন্মুখত কৰা মোৰ কাতৰোক্তি তেওঁৰ কাণত পৰিল।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তেতিয়া পৃথিৱী কঁপিল আৰু জোকাৰ খালে৷<br> <span class="br-ind"><br><span class="indent">&nbsp;</span></span>স্ৱর্গৰ মূলবোৰো জোকাৰ খাই লৰিল; কিয়নো তেওঁৰ ক্ৰোধ জ্বলি উঠিছিল।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তেওঁ নাকৰ পৰা ধোঁৱা ওলাই ওপৰলৈ গ’ল,<br> <span class="br-ind"><br><span class="indent">&nbsp;</span></span>তেওঁৰ মুখৰ পৰা ওলোৱা অগ্নিয়ে গ্ৰাস কৰিলে;<br> <span class="br-ind"><br><span class="indent">&nbsp;</span></span>তাৰ পৰা জ্বলি থকা আঙঠা ওলাই জ্বলি থাকিল।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তেতিয়া তেওঁ আকাশ মুকলি কৰি নামিল,<br> <span class="br-ind"><br><span class="indent">&nbsp;</span></span>তেওঁৰ চৰণৰ তলত ঘোৰ অন্ধকাৰ আছিল।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তেওঁ কৰূবত উঠিছিল আৰু উৰি ফুৰিছিল,<br> <span class="br-ind"><br><span class="indent">&nbsp;</span></span>এনে কি, বায়ুৰূপ ডেউকাৰে উৰা মাৰি আহি তেওঁ দৰ্শন দিছিল।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আৰু তেওঁ অন্ধকাৰক নিজৰ চাৰিওফালে তম্বুৰূপে স্থাপন কৰি ল’লে,<br> <span class="br-ind"><br><span class="indent">&nbsp;</span></span>তেওঁ আকাশৰ মেঘত গধুৰ জলৰাশি একত্রিত কৰিলে৷<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তেওঁৰ সন্মুখত থকা দীপ্তিৰ পৰা<br> <span class="br-ind"><br><span class="indent">&nbsp;</span></span>জ্বলন্ত আঙঠা ওলাই পৰিল।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যিহোৱাই আকাশৰ পৰা গৰ্জ্জন কৰিলে৷<br> <span class="br-ind"><br><span class="indent">&nbsp;</span></span>সৰ্ব্বোপৰি জনে আটাহ পাৰিলে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তেওঁ বাণ মাৰি তেওঁৰ শত্ৰুসকলক গোট গোট কৰিলে,<br> <span class="br-ind"><br><span class="indent">&nbsp;</span></span>তেওঁ বজ্ৰ মাৰি তেওঁলোকক ব্যাকুল কৰিলে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>যিহোৱাৰ ভৎসৰ্নাত আৰু তেওঁৰ নাকৰ নিশ্বাস প্ৰশ্বাসৰ বায়ুত,<br> <span class="br-ind"><br><span class="indent">&nbsp;</span></span>সমুদ্ৰৰ তলি দেখা গ’ল,<br> <span class="br-ind"><br><span class="indent">&nbsp;</span></span>পৃথিৱীৰ মূলবোৰ অনাবৃত হ’ল।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তেওঁ ওপৰৰ পৰা হাত মেলিলে; আৰু মোক ধৰিলে!<br> <span class="br-ind"><br><span class="indent">&nbsp;</span></span>তেওঁ মহা-জলসমূহৰ পৰা মোক তুলি আনিলে৷<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তেওঁ মোক বলৱন্ত শত্ৰুৰ পৰা উদ্ধাৰ কৰিলে,<br> <span class="br-ind"><br><span class="indent">&nbsp;</span></span>মোৰ বৈৰীবোৰৰ পৰা মোক উদ্ধাৰ কৰিলে; কিয়নো তেওঁলোক মোতকৈ অতি বলৱন্ত আছিল।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>মোৰ বিপদৰ কালত তেওঁলোকে মোক আক্ৰমণ কৰিছিল,<br> <span class="br-ind"><br><span class="indent">&nbsp;</span></span>কিন্তু যিহোৱা মোৰ উপকাৰক হ’ল।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তেওঁ মোক বহল ঠাইলৈ উলিয়াই আনিলে৷<br> <span class="br-ind"><br><span class="indent">&nbsp;</span></span>তেওঁ মোক উদ্ধাৰ কৰিলে, কিয়নো তেওঁ মোত সন্তোষ পালে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যিহোৱাই মোৰ ধাৰ্ম্মিকতা অনুসাৰে মোক পুৰস্কাৰ দিলে৷<br> <span class="br-ind"><br><span class="indent">&nbsp;</span></span>মোৰ হাতৰ শুদ্ধতাৰ দৰে মোক ফল দিলে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কিয়নো মই যিহোৱাৰ পথত চলিলোঁ,<br> <span class="br-ind"><br><span class="indent">&nbsp;</span></span>আৰু কুকৰ্ম কৰি মোৰ ঈশ্বৰক এৰা নাই৷<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কাৰণ তেওঁৰ সকলো শাসন মোৰ সন্মুখত আছে;<br> <span class="br-ind"><br><span class="indent">&nbsp;</span></span>মই তেওঁৰ বিধিবোৰ মোৰ পৰা দূৰ কৰা নাই৷<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তেওঁৰ দৃষ্টিত মই সিদ্ধও আছিলোঁ,<br> <span class="br-ind"><br><span class="indent">&nbsp;</span></span>আৰু নিজ অপৰাধৰ পৰা মই নিজকে আঁতৰে ৰাখিলোঁ।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>এই হেতুকে যিহোৱাই মোৰ ধাৰ্ম্মিকতা অনুসাৰে মোক ফল দিলে,<br> <span class="br-ind"><br><span class="indent">&nbsp;</span></span>তেওঁৰ চকুৰ আগত থকা মোৰ হাতৰ শুদ্ধতাৰ দৰেই মোক ফল দিলে।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>যি জন বিশ্বাসযোগ্য, তেওঁলৈ তুমি নিজৰ বিশ্বাসযোগ্যতা প্রকাশ কৰা,<br> <span class="br-ind"><br><span class="indent">&nbsp;</span></span>যি জন নিৰ্দোষী, তেওঁলৈ তুমি নিৰ্দোষীতা প্রকাশ কৰা৷<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তুমি শুচি লোকলৈ নিজৰ শুচিতা প্ৰকাশ কৰা,<br> <span class="br-ind"><br><span class="indent">&nbsp;</span></span>কিন্তু বিপথগামী লোকলৈ তুমি চতুৰ ব্যৱহাৰ কৰোঁতা।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তুমি দুখ পোৱা লোকক পৰিত্ৰাণ দিওঁতা,<br> <span class="br-ind"><br><span class="indent">&nbsp;</span></span>কিন্তু গৰ্ব্বী চকুক তল কৰোঁতা।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>কিয়নো হে যিহোৱা, তুমি মোৰ প্ৰদীপ৷<br> <span class="br-ind"><br><span class="indent">&nbsp;</span></span>আৰু যিহোৱাই মোৰ অন্ধকাৰক পোহৰ কৰি দিয়ে৷<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>কিয়নো তোমাৰ সহায়ত মই সৈন্যদলৰ বিৰুদ্ধে খেদি যাওঁ;<br> <span class="br-ind"><br><span class="indent">&nbsp;</span></span>আৰু মোৰ ঈশ্বৰৰ সহায়ত মই জাপ মাৰি গড় পাৰ হওঁ।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>ঈশ্বৰৰ পথ হ’লে সিদ্ধ৷<br> <span class="br-ind"><br><span class="indent">&nbsp;</span></span>যিহোৱাৰ বাক্য নিভাঁজ৷<br> <span class="br-ind"><br><span class="indent">&nbsp;</span></span>তেওঁ প্ৰত্যেক লোকৰ ঢালস্বৰূপ; যি জন তেওঁত থাকে, তেওঁ তাৰ আশ্ৰয়স্থান।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>কিয়নো যিহোৱাৰ বাহিৰে কোন ঈশ্বৰ আছে?<br> <span class="br-ind"><br><span class="indent">&nbsp;</span></span>আমাৰ ঈশ্বৰত বাহিৰে কোন শিলা আছে?<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>ঈশ্বৰ মোৰ দৃঢ় আশ্ৰয়;<br> <span class="br-ind"><br><span class="indent">&nbsp;</span></span>তেওঁ সিদ্ধ লোকক নিজ পথত চলায়।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>তেওঁ মোৰ ভৰি হৰিণীৰ ঠেঙৰ সদৃশ কৰে<br> <span class="br-ind"><br><span class="indent">&nbsp;</span></span>আৰু মোক পর্বতৰ ওখ ঠাইত থিয় কৰায়।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>তেওঁ মোৰ হাতক ৰণ কৰিবলৈ শিক্ষা দিয়ে,<br> <span class="br-ind"><br><span class="indent">&nbsp;</span></span>তাতে মোৰ বাহুৱে পিতলৰ ধনুকো বেকা কৰিব পাৰে৷<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>তুমি মোক পৰিত্ৰাণ স্বৰূপ ঢাল দিলা,<br> <span class="br-ind"><br><span class="indent">&nbsp;</span></span>আৰু তোমাৰ সাহায্যই মোক মহান কৰিলে।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>তুমি মোৰ ভৰিৰ তলৰ ঠাই বহল কৰিলা,<br> <span class="br-ind"><br><span class="indent">&nbsp;</span></span>তাতে মোৰ ভৰি পিছলি নগ’ল।<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>মই মোৰ শত্ৰুবোৰৰ পাছত খেদি গৈ তেওঁলোকক বিনষ্ট কৰিলোঁ৷<br> <span class="br-ind"><br><span class="indent">&nbsp;</span></span>তেওঁলোক বিনষ্ট নহ’লমানে মই উভটি নাহিলোঁ।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>মই তেওঁলোকক সংহাৰ কৰি এনেকৈ গুড়ি কৰিলোঁ যে, তেওঁলোকে উঠিব নোৱাৰিলে৷<br> <span class="br-ind"><br><span class="indent">&nbsp;</span></span>এনে কি, তেওঁলোক মোৰ ভৰিৰ তলত পতিত হ’ল।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>কিয়নো যুদ্ধ কৰিবৰ অৰ্থে তুমি মোক বলৰূপ কটিবন্ধন দিলা;<br> <span class="br-ind"><br><span class="indent">&nbsp;</span></span>তুমি মোৰ বিৰুদ্ধে উঠাবোৰক,<br> <span class="br-ind"><br><span class="indent">&nbsp;</span></span>মোৰ তলতীয়া কৰিলা।<br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>তুমি মোৰ শত্ৰুবোৰক মোলৈ পিঠি দিয়ালা;<br> <span class="br-ind"><br><span class="indent">&nbsp;</span></span>তাতে মোক ঘিণ কৰোঁতাবোৰক<br> <span class="br-ind"><br><span class="indent">&nbsp;</span></span>মই সংহাৰ কৰিলোঁ।<br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>তেওঁলোকে সহায়ৰ বাবে আটাহ পাৰিলে,<br> <span class="br-ind"><br><span class="indent">&nbsp;</span></span>কিন্তু পৰিত্ৰাণ কৰোঁতা কোনো নাছিল৷<br> <span class="br-ind"><br><span class="indent">&nbsp;</span></span>তেওঁলোকে যিহোৱালৈ আটাহ পাৰিলে, কিন্তু তেওঁ তেওঁলোকক উত্তৰ নিদিলে।<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>তাতে পৃথিৱীৰ ধূলিৰ নিচিনাকৈ মই তেওঁলোকক গুড়ি কৰিলোঁ,<br> <span class="br-ind"><br><span class="indent">&nbsp;</span></span>আৰু বাটৰ বোকাৰ দৰে মই তেওঁলোকক গচকিলোঁ<br> <span class="br-ind"><br><span class="indent">&nbsp;</span></span>আৰু মৰ্দ্দন কৰিলোঁ।<br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>তুমি মোৰ লোকসকলৰ<br> <span class="br-ind"><br><span class="indent">&nbsp;</span></span>বিবাদৰ পৰা মোক ৰক্ষা কৰিলা৷<br> <span class="br-ind"><br><span class="indent">&nbsp;</span></span>তুমি মোৰ জনগোষ্ঠীক উত্তৰাধীকাৰী হ’বলৈ ৰাখিলা৷<br> <span class="br-ind"><br><span class="indent">&nbsp;</span></span>মোৰ অপৰিচিত এটা জাতিক<br> <span class="br-ind"><br><span class="indent">&nbsp;</span></span>মোৰ দাস হ’বলৈ দিলা।<br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>বিদেশীসকল মোৰ বশীভূত হ’ল৷<br> <span class="br-ind"><br><span class="indent">&nbsp;</span></span>শুনামাত্ৰকে তেওঁলোকে মোৰ আজ্ঞা পালন কৰিলে।<br></div>
<div class="v" id="v46"><span class="vn">46</span> <span class="br-ind"><br><span class="indent">&nbsp;</span></span>বিদেশীসকল নিৰূৎসাহী হৈ নিজ নিজ দুৰ্গৰ পৰা<br> <span class="br-ind"><br><span class="indent">&nbsp;</span></span>কঁপি কঁপি ওলাই আহিল।<br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>যিহোৱা জীৱন্ত!<br> <span class="br-ind"><br><span class="indent">&nbsp;</span></span>মোৰ শিলাৰ প্ৰশংসা হওঁক৷<br> <span class="br-ind"><br><span class="indent">&nbsp;</span></span>মোৰ পৰিত্ৰাণৰ শিলা, ঈশ্বৰ গৌৰৱাম্বিত হওঁক;<br></div>
<div class="v" id="v48"><span class="vn">48</span> <span class="br-ind"><br><span class="indent">&nbsp;</span></span>যি জনাই মোৰ হৈ প্ৰতিকাৰ সাধে আৰু লোকসকলক মোৰ ভৰিৰ তলত চাপৰ কৰে,<br></div>
<div class="v" id="v49"><span class="vn">49</span> <span class="br-ind"><br><span class="indent">&nbsp;</span></span>আৰু মোৰ শত্ৰুবোৰৰ মাজৰ পৰা মোক উলিয়াই আনে৷<br> <span class="br-ind"><br><span class="indent">&nbsp;</span></span>এনে কি, তুমি মোৰ বিৰুদ্ধে উঠাবোৰৰ ওপৰত মোক তোলা,<br> <span class="br-ind"><br><span class="indent">&nbsp;</span></span>আৰু উপদ্ৰৱকাৰীবোৰৰ পৰাও মোক উদ্ধাৰ কৰা।<br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>এই হেতুকে হে যিহোৱা, মই জাতিবোৰৰ মাজত তোমাক ধন্যবাদ কৰিম;<br> <span class="br-ind"><br><span class="indent">&nbsp;</span></span>আৰু তোমাৰ নামৰ উদ্দেশে প্ৰশংসাৰ গান কৰিম।<br></div>
<div class="v" id="v51"><span class="vn">51</span> <span class="br-ind"><br><span class="indent">&nbsp;</span></span>ঈশ্ৱৰে নিজ ৰজাক মহা-পৰিত্ৰাণ দিয়ে,<br> <span class="br-ind"><br><span class="indent">&nbsp;</span></span>আৰু তেওঁ নিজৰ অভিষিক্ত জনক দয়া কৰে।<br> <span class="br-ind"><br><span class="indent">&nbsp;</span></span>তেৱেঁই সদাকাললৈকে দায়ূদ আৰু তেওঁৰ বংশক দয়া কৰিব।”<br></div>
</div>
<!-- PARSED ABOVE; EDITING MAY BREAK PARSER -->
</body></html>