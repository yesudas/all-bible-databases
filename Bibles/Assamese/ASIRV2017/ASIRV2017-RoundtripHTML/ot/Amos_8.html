<html><head>
<meta http-equiv="Content-Type" content="text/html;charset=utf-8" />
<title>Amos 8 &ndash; আমোস &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Amos', 8);">
<div id="navbar"><a href="../index.html">অসমীয়া বাইবেল</a> &ndash; <b>আমোস</b> &ndash; <a href="Amos_1.html">1</a> ... <a href="Amos_6.html">6</a> <a href="Amos_7.html">7</a> <b>8</b> <a href="Amos_9.html">9</a> </div><hr>
<h1>Amos 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আমোচৰ চতুর্থ দর্শন</h2><span class="vn">1</span> <span class="br-p"><br><br></span>প্ৰভু যিহোৱাই, মোক পুনৰ এটা দর্শন দেখুৱালে: তেওঁ মোক এপাচি পকা ফল দেখুৱালে।</div>
<div class="v" id="v2"><span class="vn">2</span> তেওঁ ক’লে, “আমোচ তুমি কি দেখা পাইছা?” মই কলোঁ, “এপাচি পকা ফল।” তেতিয়া যিহোৱাই মোক ক’লে, <span class="br-p"><br><br></span><span class="br-ind"><br><span class="indent">&nbsp;</span></span>“মোৰ প্ৰজা ইস্ৰায়েলৰ শেষ সময় উপস্থিত হৈছে:<br> <span class="br-ind"><br><span class="indent">&nbsp;</span></span>মই তেওঁলোকক কেতিয়াও পুনৰ ক্ষমা নকৰিম।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>প্ৰভু যিহোৱাই কৈছে, “সেইদিনা ৰাজকীয়-মন্দিৰৰ গানবোৰ বিলাপৰ ধ্বনি হ’ব;<br> <span class="br-ind"><br><span class="indent">&nbsp;</span></span>মৰা-শৱ অনেক হ’ব; সেইবোৰ নীৰৱে পেলোৱা হ’ব। “মনে মনে থাকা!”<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমালোক যিসকলে দৰিদ্ৰক ভৰিৰে গছকা আৰু দুখীয়াক নাশ কৰিছা, তোমালোকে এই কথা শুনা।<br></div>
<div class="v" id="v5"><span class="vn">5</span> <span class="br-p"><br><br></span>তোমালোকে কোৱা যে, <span class="br-p"><br><br></span><span class="br-ind"><br><span class="indent">&nbsp;</span></span>“ন জোনৰ উৎসৱ কেতিয়া শেষ হ’ব?<br> <span class="br-ind"><br><span class="indent">&nbsp;</span></span>“আমি পুনৰ শস্য বিক্রী কৰিবৰ বাবে,<br> <span class="br-ind"><br><span class="indent">&nbsp;</span></span>বিশ্রাম-দিন কেতিয়া শেষ হ’ব?<br> <span class="br-ind"><br><span class="indent">&nbsp;</span></span>আমি বজাৰত ঘেহুঁ বিক্রী কৰিবৰ বাবে,<br> <span class="br-ind"><br><span class="indent">&nbsp;</span></span>আমি ঐফা (জোখা পাত্র) সৰু কৰিম, চেকেল (দাম) বঢ়াম,<br> <span class="br-ind"><br><span class="indent">&nbsp;</span></span>আৰু অন্যায়ৰ তুলাচনী ব্যৱহাৰ কৰি প্ৰবঞ্চনা কৰিম।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ৰূপৰ বিনিময়ত দৰিদ্রক আৰু এযোৰ জোতাৰ বিনিময়ত অভাৱীক কিনি ল’ম।<br> <span class="br-ind"><br><span class="indent">&nbsp;</span></span>সাৰি পেলাই দিয়া ঘেহুঁ বিক্রী কৰিম।”<br></div>
<div class="v" id="v7"><span class="vn">7</span> <span class="br-p"><br><br></span>যাকোবৰ গৌৰৱৰ নামেৰে যিহোৱাই শপত খাই কৈছে, “মই নিশ্চয়ে তেওঁলোকে যি কাৰ্য্যবোৰ কৰিছে, তাৰ এটিকো কেতিয়াও নাপাহৰিম।”</div>
<div class="v" id="v8"><span class="vn">8</span> <span class="br-p"><br><br></span><span class="br-ind"><br><span class="indent">&nbsp;</span></span>ইয়াৰ বাবে জানো দেশ নকঁপিব?<br> <span class="br-ind"><br><span class="indent">&nbsp;</span></span>তাৰ মাজত বাস কৰা সকলোৱে জানো বিলাপ নকৰিব?<br> <span class="br-ind"><br><span class="indent">&nbsp;</span></span>গোটেই দেশখন নীল নদীৰ বন্যাৰ দৰে ওফন্দি উঠিব, অশান্ত হ’ব আৰু পুনৰ নামি যাব,<br> <span class="br-ind"><br><span class="indent">&nbsp;</span></span>ঠিক মিচৰৰ নদীখনৰ নিচিনাই হ’ব।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>প্ৰভু যিহোৱাই এই কথা কৈছে:<br> <span class="br-ind"><br><span class="indent">&nbsp;</span></span>“সেই দিনা মই দুপৰীয়াতে সূৰ্য্যক অস্ত যাবলৈ দিম,<br> <span class="br-ind"><br><span class="indent">&nbsp;</span></span>দুপৰীয়াই পৃথিৱীক অন্ধকাৰ কৰিম।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>মই তোমালোকৰ উৎসৱবোৰ শোকলৈ আৰু<br> <span class="br-ind"><br><span class="indent">&nbsp;</span></span>তোমালোকৰ সকলো গান বিলাপলৈ পৰিণত কৰিম;<br> <span class="br-ind"><br><span class="indent">&nbsp;</span></span>তোমালোক সকলোৰে কঁকালত শোকবস্ত্রৰ চট পিন্ধাম,<br> <span class="br-ind"><br><span class="indent">&nbsp;</span></span>প্ৰত্যেকৰ মূৰ টকলা হ’ব;<br> <span class="br-ind"><br><span class="indent">&nbsp;</span></span>একেটি পুত্ৰৰ বিয়োগৰ শোকৰ দৰে মই সেই সময়ক শোকলৈ পৰিণত কৰিম,<br> <span class="br-ind"><br><span class="indent">&nbsp;</span></span>আৰু শেষলৈকে এই তিক্ততাৰ দিন চলি থাকিব।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>প্ৰভু যিহোৱাই এই কথা কৈছে:<br> <span class="br-ind"><br><span class="indent">&nbsp;</span></span>“চোৱা, এনে দিন আহিছে, যেতিয়া মই দেশৰ মাজলৈ দুর্ভিক্ষ পঠাম;<br> <span class="br-ind"><br><span class="indent">&nbsp;</span></span>লোকে তেতিয়া অন্নৰ বাবে ক্ষুধিত অথবা<br> <span class="br-ind"><br><span class="indent">&nbsp;</span></span>পানীৰ বাবে তৃষ্ণাতুৰ নহ’ব।<br> <span class="br-ind"><br><span class="indent">&nbsp;</span></span>কিন্তু যিহোৱাৰ বাক্য শুনাৰ বাবে আকাল হ’ব ।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>লোকসকলে যিহোৱাৰ বাক্য বিচাৰি মৰু সাগৰৰ পৰা ভূমধ্য সাগৰলৈকে<br> <span class="br-ind"><br><span class="indent">&nbsp;</span></span>আৰু উত্তৰৰ পৰা পূবলৈকে ভ্ৰমণ কৰি ইফালে সিফালে ঘূৰি ফুৰিব।<br> <span class="br-ind"><br><span class="indent">&nbsp;</span></span>কিন্তু তাক নাপাব।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সেই সময়ত সুন্দৰী যুৱতী আৰু সুন্দৰ যুৱকসকল পিয়াহত মূর্চ্ছা যাব।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যিসকলে চমৰিয়াৰ পাপৰ<sup class="fnm"><a name="fnm1" href="#fn1">1</a></sup> শপত খাই কয়,<br> <span class="br-ind"><br><span class="indent">&nbsp;</span></span>‘হে দান, তোমাৰ জীৱন্ত দেৱতাৰ শপত’<br> <span class="br-ind"><br><span class="indent">&nbsp;</span></span>নাইবা কয়, ‘বেৰ-চেবাৰ জীৱন্ত দেৱতাৰ শপত’<br> <span class="br-ind"><br><span class="indent">&nbsp;</span></span>তেওঁলোক পতিত হ’ব; পুনৰায় কেতিয়াও নুঠিব।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> চমৰিয়াৰ পাপ অর্থাৎ চমৰিয়াৰ মূর্তি</div>
</div>
<!-- PARSED ABOVE; EDITING MAY BREAK PARSER -->
</body></html>