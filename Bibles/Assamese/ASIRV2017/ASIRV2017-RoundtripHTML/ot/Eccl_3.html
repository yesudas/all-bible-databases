<html><head>
<meta http-equiv="Content-Type" content="text/html;charset=utf-8" />
<title>Eccl 3 &ndash; উপদেশক &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 3);">
<div id="navbar"><a href="../index.html">অসমীয়া বাইবেল</a> &ndash; <b>উপদেশক</b> &ndash; <a href="Eccl_1.html">1</a> <a href="Eccl_2.html">2</a> <b>3</b> <a href="Eccl_4.html">4</a> <a href="Eccl_5.html">5</a> ... <a href="Eccl_12.html">12</a> </div><hr>
<h1>Eccl 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সকলোৰে বাবে এক সময় আছে</h2><span class="vn">1</span> <span class="br-p"><br><br></span>প্ৰত্যেক বিষয়ৰ কাৰণে এক এক সময় আছে; আকাশৰ তলত প্ৰত্যেকটো কার্যৰ একোটা নির্দিষ্ট সময় আছে।</div>
<div class="v" id="v2"><span class="vn">2</span> <span class="br-p"><br><br></span>জন্মৰ যেনেকৈ এক সময় আছে, মৃত্যুৰো তেনেকৈ সময় আছে; ৰোপণৰ সময় আছে আৰু উঘালি পেলাবৰো সময় আছে।</div>
<div class="v" id="v3"><span class="vn">3</span> <span class="br-p"><br><br></span>বধ কৰা আৰু সুস্থ কৰাৰ এক নির্দিষ্ট সময় আছে। ভাঙি পেলোৱাৰ যেনেকৈ সময় আছে, তেনেকৈ গঢ়িবৰো সময় আছে।</div>
<div class="v" id="v4"><span class="vn">4</span> <span class="br-p"><br><br></span>কান্দিবৰ সময় আৰু হাঁহিবৰ সময় আছে; শোক কৰাৰ সময় আৰু নাচিবৰ সময় আছে।</div>
<div class="v" id="v5"><span class="vn">5</span> <span class="br-p"><br><br></span>শিল দলিয়াবৰ আৰু শিল গোটাবৰো সময় আছে। আঁকোৱালি লোৱাৰ সময় আৰু আঁকোৱালি ধৰাৰ পৰা আতৰি থকাৰ সময় আছে।</div>
<div class="v" id="v6"><span class="vn">6</span> <span class="br-p"><br><br></span>বস্তু বিচাৰিবৰ সময় আছে, পুনৰ নিবিচৰাৰো এক সময় আছে। বস্তু ৰাখি থোৱা আৰু পেলাবৰো এক এক সময় আছে।</div>
<div class="v" id="v7"><span class="vn">7</span> <span class="br-p"><br><br></span>কাপোৰ ফালিবৰ সময় আৰু চিলাই কৰাৰ সময় আছে; মনে মনে থকাৰ সময় আৰু কথা কবৰ সময় আছে।</div>
<div class="v" id="v8"><span class="vn">8</span> <span class="br-p"><br><br></span>ভালপোৱাৰ সময় আৰু ঘৃণা কৰাৰ সময় আছে; যুদ্ধ কৰাৰ এক সময় আছে আৰু শান্তি ৰক্ষা কৰাৰো সঠিক সময় আছে।</div>
<div class="v" id="v9"><h2>ঈশ্বৰ-প্রদত্ত কার্য</h2><span class="vn">9</span> <span class="br-p"><br><br></span>শ্রমিকে তেওঁৰ পৰিশ্রমৰ কি ফল লাভ কৰে?</div>
<div class="v" id="v10"><span class="vn">10</span> ঈশ্বৰে মনুষ্যক সম্পূর্ণ কৰিবলৈ যি কাম দিছে,তাক মই দেখিলোঁ।</div>
<div class="v" id="v11"><span class="vn">11</span> <span class="br-p"><br><br></span>নিজ নিজ উপযুক্ত সময়ৰ বাবে ঈশ্বৰে সকলোবোৰ ঠিক কৰি ৰাখিছে। তেওঁ মানুহৰ হৃদয়বোৰত অনন্ত কাল ৰাখিছে। তথাপিও আদিৰ পৰা অন্তলৈকে ঈশ্বৰে যি যি কাম কৰিছে মানুহে তাক বুজিব পৰা নাই।</div>
<div class="v" id="v12"><span class="vn">12</span> <span class="br-p"><br><br></span>মই জানিলো যে, মানুহৰ বাবে জীৱন কালত আনন্দ আৰু সৎকৰ্ম্ম কৰাৰ বাহিৰে ভাল একো নাই।</div>
<div class="v" id="v13"><span class="vn">13</span> ইও ঈশ্বৰৰ দান। প্ৰত্যেক মানুহে খোৱা-বোৱা কৰি সকলো কার্যতে সন্তুষ্ট হৈ থকা উচিত।</div>
<div class="v" id="v14"><span class="vn">14</span> <span class="br-p"><br><br></span>মই জানো যে, ঈশ্বৰে যি যি কৰে, সেই সকলো চিৰকাল থাকে; তাক বঢ়াবও নোৱাৰি বা কমাবও নোৱাৰি; ঈশ্বৰে এনেদৰে কৰিলে যাতে মানুহে তেওঁক ভয় কৰে।</div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>যি যি আছে, সেয়ে পূর্বেও আছিল;<br> <span class="br-ind"><br><span class="indent">&nbsp;</span></span>যি যি হব, সেয়াও পূর্বে আছিল;<br> <span class="br-ind"><br><span class="indent">&nbsp;</span></span>যি হৈ গ’ল, ঈশ্বৰে পুনৰ তাকেই বিচাৰে।<br></div>
<div class="v" id="v16"><h2>ন্যায়বিচাৰ আৰু ভবিষ্যত ঈশ্বৰৰ হাতত</h2><span class="vn">16</span> <span class="br-p"><br><br></span>মই সূৰ্য্যৰ তলত আৰু এক বিষয় দেখিলোঁ যে, ন্যায়বিচাৰ আৰু ধার্মিকর্তাৰ ঠাইত দুষ্টতা আছে।</div>
<div class="v" id="v17"><span class="vn">17</span> মই মনতে ক’লো, “ঈশ্বৰে ধাৰ্ম্মিক আৰু দুষ্ট এই দুজনৰে বিচাৰ কৰিব; কাৰণ ঈশ্বৰৰ ওচৰত প্ৰত্যেক বিষয় আৰু কৰ্ম্মৰ বাবে এক নিৰ্দিষ্ট সময় আছে।”</div>
<div class="v" id="v18"><span class="vn">18</span> <span class="br-p"><br><br></span>মই মনতে ক’লো, “ঈশ্বৰে মানুহক যেন পৰীক্ষা কৰি বুজিবলৈ দিয়ে যে তেওঁলোক নিজে পশুতুল্য।”</div>
<div class="v" id="v19"><span class="vn">19</span> <span class="br-p"><br><br></span>কাৰণ মানুহলৈ যি ঘটে সেয়ে পশুলৈকো ঘটে; পশু যেনেকৈ মৰে, মানুহো মৰে। উভয়ে একে বাযু়ৰ শ্বাস-প্ৰশ্বাস লয়; সেয়ে পশুতকৈ মানুহৰ কোনো প্রাধান্য নাই; কিয়নো একোৱেই স্থায়ী নহয়।</div>
<div class="v" id="v20"><span class="vn">20</span> সকলোৱেই একে মাটিলৈকে যায়; সকলোৱেই ধুলিৰ পৰা আহিছে আৰু ধুলিলৈকে উলটি যায়।</div>
<div class="v" id="v21"><span class="vn">21</span> <span class="br-p"><br><br></span>মানুহৰ প্রাণবায়ু যে উৰ্দ্ধগামী হয় আৰু পশুৰ প্ৰাণবায়ু যে মাটিৰ তললৈ অধোগামী হয়, তাক কোনে জানে?</div>
<div class="v" id="v22"><span class="vn">22</span> মই আকৌ উপলব্ধি কৰিলো যে, নিজৰ কাৰ্য্যত সন্তুষ্ট হোৱাৰ বাহিৰে মানুহৰ বাবে আন একোৱেই ভাল নাই; কিয়নো এয়ে মানুহৰ কার্য। কাৰণ মানুহৰ মৃত্যুৰ পাছত কি ঘটিব, তাক দেখুৱাবলৈ কোনে তেওঁক ঘূৰাই আনিব ? ।</div>
</div>
<!-- PARSED ABOVE; EDITING MAY BREAK PARSER -->
</body></html>