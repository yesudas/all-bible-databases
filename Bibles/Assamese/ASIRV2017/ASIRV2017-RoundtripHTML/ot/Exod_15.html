<html><head>
<meta http-equiv="Content-Type" content="text/html;charset=utf-8" />
<title>Exod 15 &ndash; যাত্রাপুস্তক &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 15);">
<div id="navbar"><a href="../index.html">অসমীয়া বাইবেল</a> &ndash; <b>যাত্রাপুস্তক</b> &ndash; <a href="Exod_1.html">1</a> ... <a href="Exod_13.html">13</a> <a href="Exod_14.html">14</a> <b>15</b> <a href="Exod_16.html">16</a> <a href="Exod_17.html">17</a> ... <a href="Exod_40.html">40</a> </div><hr>
<h1>Exod 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>চূফ সাগৰৰ দাঁতিত গোৱা মোচিৰ গীত।</h2><span class="vn">1</span> <span class="br-p"><br><br></span>তাৰ পাছত মোচি আৰু ইস্ৰায়েলী লোকসকলে যিহোৱাৰ উদ্দেশ্যে এই স্তুতি গীত গাইছিল; তেওঁলোকে এইদৰে গাইছিল, <span class="br-p"><br><br></span><span class="br-ind"><br><span class="indent">&nbsp;</span></span>“মই যিহোৱাৰ উদ্দেশ্যে গান কৰিম, কিয়নো তেওঁ মহা জয়েৰে গৌৰৱাম্বিত হ’ল;<br> <span class="br-ind"><br><span class="indent">&nbsp;</span></span>তেওঁ ঘোঁৰা আৰু অশ্বাৰোহীক সমূদ্ৰত পেলালে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>যিহোৱা মোৰ বল আৰু গান;<br> <span class="br-ind"><br><span class="indent">&nbsp;</span></span>তেওঁ মোৰ পৰিত্ৰাণকৰ্ত্তা হ’ল;<br> <span class="br-ind"><br><span class="indent">&nbsp;</span></span>তেওঁ মোৰ ঈশ্বৰ, আৰু মই তেওঁৰ প্ৰশংসা কৰিম;<br> <span class="br-ind"><br><span class="indent">&nbsp;</span></span>তেওঁ মোৰ পিতৃৰো ঈশ্বৰ, আৰু মই তেওঁৰ প্রশংসা কৰিম।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যিহোৱা পৰাক্ৰমী বীৰ;<br> <span class="br-ind"><br><span class="indent">&nbsp;</span></span>যিহোৱা তেওঁৰ নাম।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তেওঁ ফৰৌণৰ ৰথ আৰু সৈন্য সমুহক সমুদ্ৰত পেলালে।<br> <span class="br-ind"><br><span class="indent">&nbsp;</span></span>ফৌৰণৰ মনোনীত সেনাপতি সকল চুফ সাগৰত ডুবিল।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>জল সমূহে তেওঁলোকক ঢাকি ধৰিলে;<br> <span class="br-ind"><br><span class="indent">&nbsp;</span></span>শিলৰ দৰে তেওঁলোক অগাধ জলৰ ত’ললৈ গ’ল।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>হে যিহোৱা, আপোনাৰ সোঁ হাত, পৰাক্ৰমত মহিমান্বিত হ’ল;<br> <span class="br-ind"><br><span class="indent">&nbsp;</span></span>হে যিহোৱা, আপোনাৰ সোঁ হাতে শত্ৰুক গুড়ি কৰিছে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আপুনি আপোনাৰ মহান মহিমাৰে আপোনাৰ বিৰুদ্ধে উঠা সকলক বিনষ্ট কৰিছে।<br> <span class="br-ind"><br><span class="indent">&nbsp;</span></span>আপুনি পঠোৱা আপোনাৰ ক্ৰোধাগ্নিয়ে; তেওঁলোকক নৰাৰ দৰে গ্রাস কৰিছে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আপোনাৰ নিশ্বাসতে জল সমূহ স্তূপাকৃত হ’ল;<br> <span class="br-ind"><br><span class="indent">&nbsp;</span></span>বৈ যোৱা জলসমূহো স্তূপাকৃত হ’ল;<br> <span class="br-ind"><br><span class="indent">&nbsp;</span></span>সমুদ্ৰৰ অগাধ জল সাগৰৰ অন্তৰ ভাগত গোট বান্ধিলে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>শত্ৰুৱে কৈছিল, ‘মই পাছে পাছে খদি যাম, মই আগ ভেটি ধৰিম, মই লুটদ্ৰব্য ভগাই লম;<br> <span class="br-ind"><br><span class="indent">&nbsp;</span></span>মোৰ হাবিয়াস তেওঁলোকৰ ওপৰত পূৰ হ’ব;<br> <span class="br-ind"><br><span class="indent">&nbsp;</span></span>মই তৰোৱাল উলিয়াম, মোৰ হাতে তেওঁলোকক সংহাৰ কৰিব।’<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কিন্তু আপুনি আপোনাৰ বায়ুৰে ফু দিলত সাগৰে তেওঁলোকক ঢাকি ধৰিলে;<br> <span class="br-ind"><br><span class="indent">&nbsp;</span></span>তেওঁলোক সীহৰ দৰে মহাজলত ডুব গ’ল।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে যিহোৱা, দেৱতাবোৰৰ মাজত আপোনাৰ তুল্য কোন?<br> <span class="br-ind"><br><span class="indent">&nbsp;</span></span>পবিত্ৰতাত আপোনাৰ দৰে মহিমান্বিত কোন?<br> <span class="br-ind"><br><span class="indent">&nbsp;</span></span>প্ৰশংসাত গৌৰৱাম্বিত, আচৰিত কৰ্ম কৰোঁতা কোন?<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আপুনি আপোনাৰ সোঁ হাত মেলিলে,<br> <span class="br-ind"><br><span class="indent">&nbsp;</span></span>আৰু পৃথিৱীয়ে তেওঁলোকক গ্ৰাস কৰিলে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আপুনি উদ্ধাৰ কৰা লোক সকলক আপোনাৰ দয়াৰে চলাই আনিছে;<br> <span class="br-ind"><br><span class="indent">&nbsp;</span></span>আপুনি আপোনাৰ পৰাক্ৰমেৰেই তেওঁলোকক আপোনাৰ পবিত্ৰ নিবাসলৈ লৈ গৈছে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>লোক সকলে শুনিব আৰু তেওঁলোক কঁপি উঠিব;<br> <span class="br-ind"><br><span class="indent">&nbsp;</span></span>ফিলিষ্টীয়া লোকসকলক ত্ৰাসে বেৰি ধৰিছে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তেতিয়া ইদোমৰ প্রধান লোকসকলে ভয় কৰিলে;<br> <span class="br-ind"><br><span class="indent">&nbsp;</span></span>মোৱাবৰ সৈন্য সকল কঁপি উঠিল;<br> <span class="br-ind"><br><span class="indent">&nbsp;</span></span>কনান-বাসী সকলোৱেই দিশহাৰা হৈ গ’ল।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ভয় আৰু ত্ৰাসে তেওঁলোকক বেৰি ধৰিলে;<br> <span class="br-ind"><br><span class="indent">&nbsp;</span></span>আপোনাৰ বাহুবলৰ শক্তিৰ কাৰণে তেওঁলোক শিলৰ দৰে নীৰৱ হৈ ৰ’ল;<br> <span class="br-ind"><br><span class="indent">&nbsp;</span></span>হে যিহোৱা, আপোনাৰ লোকসকল পাৰ নোহোৱালৈকে;<br> <span class="br-ind"><br><span class="indent">&nbsp;</span></span>আপুনি উদ্ধাৰ কৰা লোকসকল পাৰ নোহোৱালৈকে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আপুনি তেওঁলোকক আনিব আৰু আপোনাৰ অধিকাৰ কৰা পাহাৰত স্থাপন কৰিব,<br> <span class="br-ind"><br><span class="indent">&nbsp;</span></span>হে যিহোৱা, আপুনি নিবাস কৰিবলৈ যুগুত কৰা ঠাই,<br> <span class="br-ind"><br><span class="indent">&nbsp;</span></span>হে প্ৰভু, যি ধৰ্ম্মধাম আপুনি নিজৰ হাতেৰে নিৰ্ম্মাণ কৰিলে,<br></div>
<div class="v" id="v18"><span class="vn">18</span> <span class="br-p"><br><br></span>যিহোৱাই সদা-সৰ্ব্বদায় ৰাজত্ব কৰিব।”</div>
<div class="v" id="v19"><span class="vn">19</span> <span class="br-p"><br><br></span>কাৰণ ফৰৌণৰ ৰথ আৰু অশ্বাৰোহী সকলৰ সৈতে ঘোঁৰাবোৰ সমুদ্ৰৰ মাজত সোমালে। যিহোৱাই সমুদ্ৰৰ জল তেওঁলোকৰ ওপৰলৈ উভটাই আনিলে। কিন্তু ইস্ৰায়েলী লোকসকল হ’লে, সমুদ্ৰৰ মাজেদি শুকান বাটেদি গুছি গ’ল।</div>
<div class="v" id="v20"><span class="vn">20</span> তেতিয়া হাৰোণৰ বায়েক মিৰিয়ম ভাববাদিনীয়ে তেওঁৰ হাতত খঞ্জৰি ল’লে; আৰু তেওঁৰ পাছে পাছে আন আন মহিলা সকলোৱেও হাতত খঞ্জৰি লৈ, নাচি নাচি ওলাই গ’ল।</div>
<div class="v" id="v21"><span class="vn">21</span> মিৰিয়মে তেওঁলোকৰ আগত গীত গালে, <span class="br-p"><br><br></span><span class="br-ind"><br><span class="indent">&nbsp;</span></span>“তোমালোকে যিহোৱাৰ উদ্দেশ্যে গান কৰা, কিয়নো তেওঁ মহা-গৌৰৱাম্বিত হ’ল;<br> <span class="br-ind"><br><span class="indent">&nbsp;</span></span>তেওঁ ঘোঁৰা আৰু অশ্বাৰোহীক সমুদ্ৰত পেলাই দিলে।<br></div>
<div class="v" id="v22"><h2>চূফ সাগৰৰ তীৰৰ পৰা ইস্ৰায়েলৰ যাত্ৰা। বটা চৰাই আৰু মান্না দিয়া।</h2><span class="vn">22</span> <span class="br-p"><br><br></span>তাৰ পাছত মোচিয়ে ইস্ৰায়েলী লোকসকলক চূফ সাগৰৰ তীৰৰ পৰা যাত্ৰা কৰিবলৈ দিলে, তেওঁলোকে চুৰ মৰুভূমিৰ মাজেৰে যাত্রা কৰি গ’ল। তেওঁলোকে সেই মৰুভূমিৰ মাজেৰে তিনি দিন বাট গ’ল, আৰু সেই ঠাইত পানী বিচাৰি নাপালে।</div>
<div class="v" id="v23"><span class="vn">23</span> তাৰ পাছত তেওঁলোকে মাৰা গৈ পালে, আৰু মাৰাত থকা পানী তিতা হোৱাৰ বাবে, তেওঁলোকে পান কৰিব নোৱাৰিলে; সেয়েহে তেওঁলোকে সেই ঠাইৰ নাম মাৰা (তিতা) ৰাখিলে।</div>
<div class="v" id="v24"><span class="vn">24</span> <span class="br-p"><br><br></span>সেই কাৰণে লোকসকলে মোচিক অভিযোগ কৰি ক’লে, “আমি কি পান কৰিম?”</div>
<div class="v" id="v25"><span class="vn">25</span> <span class="br-p"><br><br></span>তেতিয়া মোচিয়ে যিহোৱাৰ আগত কাতৰোক্তি কৰিলে, আৰু যিহোৱাই তেওঁক এজোপা গছ দেখুৱালে। তেওঁ তাকে আনি পানীত পেলাই দিলে, আৰু পানী খাবলৈ মিঠা হ’ল। সেই ঠাইতে যিহোৱাই তেওঁলোকৰ অৰ্থে এটা কঠোৰ বিধি আৰু শাসন-প্রণালী দিলে। সেই ঠাইতে যিহোৱাই তেওঁলোকক পৰীক্ষা কৰিলে।</div>
<div class="v" id="v26"><span class="vn">26</span> তেওঁ ক’লে, “মই, তোমালোকৰ ঈশ্বৰ যিহোৱা, যদি তোমালোকে সাৱধানে মোৰ বাক্য শুনা, আৰু মোৰ দৃষ্টিত যি উচিত সেই কাৰ্য কৰা, আৰু মোৰ আজ্ঞাবোৰলৈ মনোযোগ দিয়া আৰু মোৰ সকলো বিধি পালন কৰা তেনেহ’লে, মই মিচৰীয়া সকলক যি সকলো ৰোগ দিছিলোঁ, সেইবোৰৰ কোনো ৰোগ তোমালোকক নিদিম, কাৰণ মই তোমালোকৰ আৰোগ্যকাৰী যিহোৱা।</div>
<div class="v" id="v27"><span class="vn">27</span> <span class="br-p"><br><br></span>তাৰ পাছত লোকসকল এলীমলৈ আহিল; সেই ঠাইত পানীৰ বাৰটা ভুমুক, আৰু সত্তৰ জোপা খেজুৰ গছ আছিল; তেওঁলোকে সেই ঠাইতে পানীৰ কাষত তম্বু তৰিলে।</div>
</div>
<!-- PARSED ABOVE; EDITING MAY BREAK PARSER -->
</body></html>