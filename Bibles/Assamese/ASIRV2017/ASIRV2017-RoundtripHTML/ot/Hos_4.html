<html><head>
<meta http-equiv="Content-Type" content="text/html;charset=utf-8" />
<title>Hos 4 &ndash; হোসেয়া &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 4);">
<div id="navbar"><a href="../index.html">অসমীয়া বাইবেল</a> &ndash; <b>হোসেয়া</b> &ndash; <a href="Hos_1.html">1</a> <a href="Hos_2.html">2</a> <a href="Hos_3.html">3</a> <b>4</b> <a href="Hos_5.html">5</a> <a href="Hos_6.html">6</a> ... <a href="Hos_14.html">14</a> </div><hr>
<h1>Hos 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈশ্বৰে ইস্রায়েলক অভিযোগ কৰা</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে ইস্ৰায়েলীয়াসকল, তোমালোকে যিহোৱাৰ বাক্য শুনা;<br> <span class="br-ind"><br><span class="indent">&nbsp;</span></span>কিয়নো দেশৰ বাসিন্দাসকলৰ বিৰুদ্ধে যিহোৱাৰ এক অভিযোগ আছে।<br> <span class="br-ind"><br><span class="indent">&nbsp;</span></span>সেয়া হৈছে, দেশখনত বিশ্বস্ততা বা সত্যবাদিতা নাই আৰু ঈশ্বৰ সম্বন্ধে কোনো জ্ঞান নাই।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কেৱল শপত ভাঙা, মিছা কথা কোৱা, নৰ-বধ কৰা, চুৰ কৰা আৰু ব্যভিচাৰ চলিছে; ৰক্তপাতৰ উপৰি ৰক্তপাত হৈছে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>এই কাৰণে দেশে শোক কৰিছে, আৰু যি সকলে তাত বাস কৰে তেওঁলোক দুর্বল হৈ গৈছে।<br> <span class="br-ind"><br><span class="indent">&nbsp;</span></span>বনৰীয়া পশু আৰু আকাশৰ চৰাইবোৰ, এনেকি সমুদ্রৰ মাছবোৰৰ বিনাশ হৈছে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তথাপিও কোনো মানুহে বিবাদ নকৰক,<br> <span class="br-ind"><br><span class="indent">&nbsp;</span></span>কোনেও কাৰো বিৰুদ্ধে অভিযোগ নকৰক;<br> <span class="br-ind"><br><span class="indent">&nbsp;</span></span>কিয়নো, হে পুৰোহিতসকল, তোমালোকৰ ওচৰত মোৰ অভিযোগ আছে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>পুৰোহিতসকল, তোমালোকে দিনত উজুটি খাবা,<br> <span class="br-ind"><br><span class="indent">&nbsp;</span></span>ৰাতি তোমালোকৰ সৈতে ভাৱবাদীয়েও উজুটি খাব;<br> <span class="br-ind"><br><span class="indent">&nbsp;</span></span>মই তোমালোকৰ মাতৃ ইস্রায়েলক বিনষ্ট কৰিম।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>জ্ঞানৰ অভাৱত মোৰ লোকসকল নষ্ট হৈছে।<br> <span class="br-ind"><br><span class="indent">&nbsp;</span></span>তোমালোকে সেই জ্ঞানক অগ্ৰাহ্য কৰাৰ কাৰণে মইও তোমালোকক মোৰ পুৰোহিত হিচাবে অগ্ৰাহ্য কৰিলো।<br> <span class="br-ind"><br><span class="indent">&nbsp;</span></span>তোমালোকৰ ঈশ্বৰৰ ব্যৱস্থা তোমালোকে পাহৰি গৈছা,<br> <span class="br-ind"><br><span class="indent">&nbsp;</span></span>সেয়ে মইও তোমালোকৰ সন্তানসকলক পাহৰি যাম।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>পুৰোহিতসকল সংখ্যাত যিমানে বৃদ্ধি পাইছে,<br> <span class="br-ind"><br><span class="indent">&nbsp;</span></span>সিমানে তেওঁলোকে মোৰ বিৰুদ্ধে পাপ কৰিছে;<br> <span class="br-ind"><br><span class="indent">&nbsp;</span></span>মই তেওঁলোকৰ গৌৰৱ লাজত পৰিবৰ্ত্তন কৰিম ।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মোৰ লোকসকলৰ পাপ কার্যত তেওঁলোকে আহাৰ পায়;<br> <span class="br-ind"><br><span class="indent">&nbsp;</span></span>লোকসকলৰ দুষ্টতাৰ কাৰণে তেওঁলোক লোভী হয়।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>এই হেতুকে, যেনেকৈ লোকসকল, তেনেকৈ পুৰোহিতসকলৰো হ’ব;<br> <span class="br-ind"><br><span class="indent">&nbsp;</span></span>দুয়োকো তেওঁলোকৰ দুষ্ট পথৰ বাবে মই শাস্তি দিম।<br> <span class="br-ind"><br><span class="indent">&nbsp;</span></span>মই তেওঁলোকৰ কাৰ্য্যবোৰৰ বাবে তেওঁলোকক প্ৰতিফল দিম ।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তেওঁলোকে ভোজন কৰিব, কিন্তু তৃপ্ত নহ’ব,<br> <span class="br-ind"><br><span class="indent">&nbsp;</span></span>বেশ্যাকৰ্ম্ম কৰিব, কিন্তু সংখ্যা বৃদ্ধি নহ’ব;<br> <span class="br-ind"><br><span class="indent">&nbsp;</span></span>কিয়নো তেওঁলোকে মূর্তিপূজা কৰি যিহোৱাক ত্যাগ কৰিলে।<br></div>
<div class="v" id="v11"><h2>ইস্রায়েলৰ মূর্তিপূজা</h2><span class="vn">11</span> <span class="br-ind"><br><span class="indent">&nbsp;</span></span>ব্যভিচাৰ, দ্ৰাক্ষাৰস আৰু নতুন দ্রাক্ষাৰসে লোকসকলৰ বুদ্ধি নষ্ট কৰিছে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মোৰ লোকসকলে এডোখৰ কাঠৰ মূর্তিৰ ওচৰত পৰামর্শ বিচাৰে,<br> <span class="br-ind"><br><span class="indent">&nbsp;</span></span>তেওঁলোকৰ লাখুটিডালে তেওঁলোকক নির্দেশনা দিয়ে,<br> <span class="br-ind"><br><span class="indent">&nbsp;</span></span>কিয়নো বেশ্যাকৰ্ম্মলৈ নিয়া আত্মাই তেওঁলোকক বিপথে লৈ গৈছে।<br> <span class="br-ind"><br><span class="indent">&nbsp;</span></span>তেওঁলোকে বেশ্যাকৰ্ম্ম কৰি নিজৰ ঈশ্বৰক ত্যাগ কৰিলে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তেওঁলোকে পর্বতৰ উচ্চ চূড়াবোৰত বলি উৎসর্গ কৰে,<br> <span class="br-ind"><br><span class="indent">&nbsp;</span></span>পাহাৰবোৰৰ ওপৰত নৈবেদ্য উৎসর্গ কৰে,<br> <span class="br-ind"><br><span class="indent">&nbsp;</span></span>অলোন, লিবনি, আৰু এলা গছৰ তলত, য’ত আৰামদায়ক ছাঁ আছে, তাত ধূপ জ্বলায়।<br> <span class="br-ind"><br><span class="indent">&nbsp;</span></span>সেই কাৰণেই তোমালোকৰ ছোৱালীবোৰ বেশ্যা হয়,<br> <span class="br-ind"><br><span class="indent">&nbsp;</span></span>আৰু তোমালোকৰ বোৱাৰীবোৰে ব্যভিচাৰ কৰে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তোমালোকৰ ছোৱালীবোৰে বেশ্যাকৰ্ম্ম কৰিলেও, বা তোমালোকৰ বোৱাৰীবোৰে ব্যভিচাৰ কৰিলেও মই তেওঁলোকক শাস্তি নিদিম;<br> <span class="br-ind"><br><span class="indent">&nbsp;</span></span>কিয়নো পুৰুষসকলে নিজেই বেশ্যাসকলৰ সৈতে নিৰ্জন ঠাইলৈ যায়,<br> <span class="br-ind"><br><span class="indent">&nbsp;</span></span>আৰু দেৱদাসী বেশ্যাসকলৰ সৈতে বলি উৎসর্গ কৰে;<br> <span class="br-ind"><br><span class="indent">&nbsp;</span></span>এই বুদ্ধিহীন জাতি ধ্বংস হৈ যাব।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>হে ইস্ৰায়েল, তুমি যদিও ব্যভিচাৰ কৰিছা, তথাপিও যিহূদা যেন সেই দোষত দোষী নহয়;<br> <span class="br-ind"><br><span class="indent">&nbsp;</span></span>তোমালোক গিলগললৈ নাযাবা,<br> <span class="br-ind"><br><span class="indent">&nbsp;</span></span>বৈৎ-আবনলৈকে উঠি নাযাবা;<br> <span class="br-ind"><br><span class="indent">&nbsp;</span></span>“জীৱন্ত যিহোৱাৰ শপত” বুলি শপত নাখাবা।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ঠৰডিঙীয়া চেঁউৰী গাইৰ নিচিনা ইস্রায়েলীয়াসকল ঠৰডিঙীয়া।<br> <span class="br-ind"><br><span class="indent">&nbsp;</span></span>সেয়ে, বহল পথাৰত পোৱালি ভেড়া এটাক চৰোৱাৰ দৰে যিহোৱাই জানো এতিয়া তেওঁলোকক চৰাব পাৰে?<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>ইফ্ৰয়িমে মূৰ্ত্তিবোৰৰ সৈতে যোগ দিছে। তেওঁক সেইদৰেই থাকিব দিয়া।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>যেতিয়া তেওঁলোকৰ সুৰা পান কৰা শেষ হয়, তেতিয়া তেওঁলোকে বেশ্যাকৰ্ম্ম কৰি থাকে;<br> <span class="br-ind"><br><span class="indent">&nbsp;</span></span>তেওঁলোকে নিজৰ গৌৰৱতকৈ ব্যভিচাৰী কার্যক অধিক বেছি ভাল পায়।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>শাস্তিৰ এক বায়ুৱে নিজৰ ডেউকাৰে সেই জাতিক মেৰিয়াই উৰাই লৈ যাব;<br> <span class="br-ind"><br><span class="indent">&nbsp;</span></span>তাতে তেওঁলোকে নিজৰ উৎসর্গবোৰৰ কাৰণে লাজ পাব।<br></div>
</div>
<!-- PARSED ABOVE; EDITING MAY BREAK PARSER -->
</body></html>