<html><head>
<meta http-equiv="Content-Type" content="text/html;charset=utf-8" />
<title>Job 12 &ndash; যোব &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 12);">
<div id="navbar"><a href="../index.html">অসমীয়া বাইবেল</a> &ndash; <b>যোব</b> &ndash; <a href="Job_1.html">1</a> ... <a href="Job_10.html">10</a> <a href="Job_11.html">11</a> <b>12</b> <a href="Job_13.html">13</a> <a href="Job_14.html">14</a> ... <a href="Job_42.html">42</a> </div><hr>
<h1>Job 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়োবৰ উত্তৰ।</h2><span class="vn">1</span> <span class="br-p"><br><br></span>পাছত ইয়োবে পুনৰায় উত্তৰ দিলে আৰু ক’লে,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“হয় হয়, তোমালোকহে মানুহ;<br> <span class="br-ind"><br><span class="indent">&nbsp;</span></span>মৰিলে জ্ঞান তোমালোকৰ লগতে যাব।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কিন্তু তোমালোকৰ নিচিনা মোৰো বুদ্ধি আছে;<br> <span class="br-ind"><br><span class="indent">&nbsp;</span></span>তোমালোকতকৈ মই নিকৃষ্ট নহওঁ;<br> <span class="br-ind"><br><span class="indent">&nbsp;</span></span>এনেবোৰ কথা কোনে নাজানে?<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ঈশ্বৰৰ আগত প্ৰাৰ্থনা কৰি উত্তৰ পোৱা যি মই, ময়েই বন্ধুৰ হাঁহিয়াতৰ পাত্ৰ হৈছো;<br> <span class="br-ind"><br><span class="indent">&nbsp;</span></span>ধাৰ্ম্মিক সিদ্ধ পুৰুষ জন হাঁহিয়াতৰ পাত্ৰ হৈছে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>নিৰাপদে থকা লোকৰ মনত বিপদ অপমানৰ বিষয়;<br> <span class="br-ind"><br><span class="indent">&nbsp;</span></span>পিছল খাই পৰিব লগীয়াবোৰলৈ সেয়ে বাট চায় থাকে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ডকাইতবোৰৰ তম্বু কুশলে থাকে;<br> <span class="br-ind"><br><span class="indent">&nbsp;</span></span>যাৰ হাতত ঈশ্বৰে অধিক ধন সম্পত্তি শোধাই দিছে,<br> <span class="br-ind"><br><span class="indent">&nbsp;</span></span>ঈশ্বৰৰ বিৰক্ত জন্মোৱা এনেবোৰ লোক নিৰ্ব্বিঘ্নে থাকে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কিন্তু পশুবোৰক সোধাচোন, সেইবোৰে তোমাক কি দিব;<br> <span class="br-ind"><br><span class="indent">&nbsp;</span></span>আৰু আকাশৰ পক্ষীবোৰক সোধা, সেইবোৰেও তোমাক কৈ দিব।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>নাইবা পৃথিবীকো সোধাচোন, সিও তোমাক শিক্ষা দিব;<br> <span class="br-ind"><br><span class="indent">&nbsp;</span></span>আৰু সমুদ্ৰৰ মাছবোৰেও তোমাক কব।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>পশুবোৰে এইবোৰ বিষয় নাজানে যে,<br> <span class="br-ind"><br><span class="indent">&nbsp;</span></span>যিহোৱাৰ হাতে এইবোৰ কৰিছে - সিহঁতক জীৱন দিছে -<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যিহোৱাৰ হাততেই সকলো জীৱজন্তুৰ প্ৰাণ,<br> <span class="br-ind"><br><span class="indent">&nbsp;</span></span>আৰু সমুদায় মনুষ্য জাতিৰ জীৱাত্মা আছে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>জিভাই যেনেকৈ আহাৰৰ আস্বাদ পায়,<br> <span class="br-ind"><br><span class="indent">&nbsp;</span></span>তেনেকৈ কাণে জানো কথাৰ পৰীক্ষা নকৰে?<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>বৃদ্ধ লোকসকলৰ সৈতে জ্ঞান আছে,<br> <span class="br-ind"><br><span class="indent">&nbsp;</span></span>দীৰ্ঘ আয়ুসত বুদ্ধি থাকে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>জ্ঞান আৰু পৰাক্ৰম তেওঁৰ তাতহে আছে;<br> <span class="br-ind"><br><span class="indent">&nbsp;</span></span>পৰামৰ্শ আৰু বুদ্ধি তেওঁৰহে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>চোৱা, তেওঁ ভাঙি পেলালে পুনৰায় তাক সজা নাজায়;<br> <span class="br-ind"><br><span class="indent">&nbsp;</span></span>তেওঁ মানুহক বন্ধ কৰিলে তাক মুকলি কৰা নাযায়।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>চোৱা, তেওঁ জলসমুহক আটক কৰে, তাতে সেইবোৰ শুকাই যায়;<br> <span class="br-ind"><br><span class="indent">&nbsp;</span></span>আকৌ সেইবোৰক উলিয়াই দিয়ে, তাতে সেইবোৰে পৃথিবীখন লণ্ডভণ্ড কৰে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>পৰাক্ৰম আৰু বুদ্ধি-কৌশল তেওঁৰ তাতহে;<br> <span class="br-ind"><br><span class="indent">&nbsp;</span></span>প্ৰবঞ্চক আৰু প্ৰবঞ্চিত লোক সেই দুয়ো তেওঁৰহে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তেওঁ মন্ত্ৰী সকলক সৰ্ব্বস্বহীন কৰি লৈ যায়,<br> <span class="br-ind"><br><span class="indent">&nbsp;</span></span>আৰু বিচাৰকৰ্ত্তা সকলক হতবুদ্ধি কৰে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তেওঁ ৰজা সকলৰ ক্ষমতা গুচায়,<br> <span class="br-ind"><br><span class="indent">&nbsp;</span></span>আৰু তেওঁলোকৰ ককালত ডোল লগায়।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তেওঁ পুৰোহিত সকলক সৰ্ব্বস্বহীন কৰি লৈ যায়,<br> <span class="br-ind"><br><span class="indent">&nbsp;</span></span>আৰু পৰাক্ৰমী সকলক বিনষ্ট কৰে।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তেওঁ বিশ্বাসী সকলৰ বাক-শক্তি দূৰ কৰে,<br> <span class="br-ind"><br><span class="indent">&nbsp;</span></span>আৰু বৃদ্ধ সকলৰ বিবেচনা-শক্তি কাঢ়ি নিয়ে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তেওঁ ডাঙৰীয়া সকলৰ ওপৰত অপমান বৰষায়,<br> <span class="br-ind"><br><span class="indent">&nbsp;</span></span>আৰু বলৱন্ত সকলৰ ককালৰ বান্ধোন ঢিলা কৰে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তেওঁ আন্ধৰৰ পৰা নিগূঢ় বিষয়বোৰ প্ৰকাশ কৰে,<br> <span class="br-ind"><br><span class="indent">&nbsp;</span></span>আৰু মৃত্যুচ্ছায়াকো পোহৰলৈ আনে।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তেওঁ জাতি সমূহক উন্নতিপ্ৰাপ্ত কৰে, আৰু বিনষ্টও কৰে;<br> <span class="br-ind"><br><span class="indent">&nbsp;</span></span>তেওঁ জাতি সমূহক বিস্তাৰিত কৰে, আৰু লৈয়ো যায়।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তেওঁ পৃথিবীৰ লোকসমাজৰ মুখ্যসকলৰ বুদ্ধি দূৰ কৰে,<br> <span class="br-ind"><br><span class="indent">&nbsp;</span></span>আৰু পথ নোহোৱা অৰণ্যৰ মাজেদি তেওঁলোকক ভ্ৰমণ কৰায়।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তেওঁলোকে পোহৰ নাপাই আন্ধাৰৰ মাজত খপিয়াই ফুৰে;<br> <span class="br-ind"><br><span class="indent">&nbsp;</span></span>তেওঁ তেওঁলোকক মতলীয়াৰ নিচিনাকৈ ঢলংপলং কৰি ফুৰায়।<br></div>
</div>
<!-- PARSED ABOVE; EDITING MAY BREAK PARSER -->
</body></html>