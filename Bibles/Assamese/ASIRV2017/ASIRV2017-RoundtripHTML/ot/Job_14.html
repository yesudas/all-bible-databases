<html><head>
<meta http-equiv="Content-Type" content="text/html;charset=utf-8" />
<title>Job 14 &ndash; যোব &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 14);">
<div id="navbar"><a href="../index.html">অসমীয়া বাইবেল</a> &ndash; <b>যোব</b> &ndash; <a href="Job_1.html">1</a> ... <a href="Job_12.html">12</a> <a href="Job_13.html">13</a> <b>14</b> <a href="Job_15.html">15</a> <a href="Job_16.html">16</a> ... <a href="Job_42.html">42</a> </div><hr>
<h1>Job 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তিৰোতাৰ পৰা জন্ম পোৱা যি মনুষ্য, <span class="br-p"><br><br></span><span class="br-ind"><br><span class="indent">&nbsp;</span></span>তেওঁ অলপদিনীয়া আৰু দুখেৰে পৰিপূৰ্ণ।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তেওঁ ফুলৰ দৰে ফুলে, আৰু জঁয় পৰে;<br> <span class="br-ind"><br><span class="indent">&nbsp;</span></span>তেওঁ ছাঁৰ দৰে অলপ সময়ৰ বাবে থাকে আৰু নাইকিয়া হয়, স্থিৰ হৈ নাথাকে;<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>এনে লোকলৈ তুমি চকু মেলি চাইছা?<br> <span class="br-ind"><br><span class="indent">&nbsp;</span></span>আৰু মোক তোমাৰ লগত বিচাৰস্থানলৈ লৈ গৈছা?<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>অশুচিৰ পৰা শুচি কোনে উলিয়াব পাৰে?<br> <span class="br-ind"><br><span class="indent">&nbsp;</span></span>কোনেও নোৱাৰে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তেওঁৰ আয়ুসৰ দিন নিশ্চয় কৰা হ’ল,<br> <span class="br-ind"><br><span class="indent">&nbsp;</span></span>তেওঁৰ মাহৰ সংখ্যা তুমি জানি আছা,<br> <span class="br-ind"><br><span class="indent">&nbsp;</span></span>আৰু তেওঁ পাৰ হ’ব নোৱাৰাকৈ তুমি তেওঁৰ সীমা স্থাপন কৰিলা;<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ভাড়াতীয়লোকৰ দৰে তেওঁ নিজৰ দিন পূৰ্ণ নকৰালৈকে,<br> <span class="br-ind"><br><span class="indent">&nbsp;</span></span>তেওঁ জিৰণী পাবলৈ তুমি তেওঁৰ পৰা চকু আঁতৰাই নিয়া।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কিয়নো গছৰ আশা আছে,<br> <span class="br-ind"><br><span class="indent">&nbsp;</span></span>তাক কাটিলেও সি আকৌ পোখা মেলে,<br> <span class="br-ind"><br><span class="indent">&nbsp;</span></span>আৰু তাৰ কোমল গজালিৰ অভাৱ নহয়।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>যদি মাটিত তাৰ শিপা বুঢ়া হয়,<br> <span class="br-ind"><br><span class="indent">&nbsp;</span></span>আৰু ভুমিত তাৰ মূঢ়াতো মৰে,<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তথাপি পানীৰ গোন্ধ পালে তাৰ গজালি ওলায়,<br> <span class="br-ind"><br><span class="indent">&nbsp;</span></span>আৰু নতুনকৈ ৰোৱা গছপুলিৰ দৰে ডাল-পাত মেলে।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কিন্তু মানুহ মৰে আৰু ক্ষয় পায়;<br> <span class="br-ind"><br><span class="indent">&nbsp;</span></span>মনুষ্যই প্ৰাণত্যাগ কৰিলে, পুনৰ ক’ত থাকিব?<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>যেনেকৈ জলাহৰ পানী ঢুকাই যায়,<br> <span class="br-ind"><br><span class="indent">&nbsp;</span></span>আৰু নৈৰ পানী শুকাই সম্পূৰ্ণৰূপে নাইকিয়া হয়,<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তেনেকৈ মানুহ মৰিলে পুনৰ নুঠে,<br> <span class="br-ind"><br><span class="indent">&nbsp;</span></span>আকাশ-মণ্ডল লুপ্ত নহয়মানে তেওঁলোকে সাৰ নাপায়,<br> <span class="br-ind"><br><span class="indent">&nbsp;</span></span>আৰু তেওঁলোকক নিদ্ৰাৰ পৰা জগোৱা নহয়।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>অস, তুমি মোক চিয়োলত লুকুৱাই থোৱা হ’লে,<br> <span class="br-ind"><br><span class="indent">&nbsp;</span></span>তোমাৰ ক্ৰোধ মাৰ নাযোৱালৈকে মোক গুপ্তকৈ ৰখা হলে,<br> <span class="br-ind"><br><span class="indent">&nbsp;</span></span>তুমি মোৰ কাৰণে এটা সময় নিৰূপণ কৰি, মোক সোঁৱৰণ কৰা হ’লে, কেনে ভাল আছিল!<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যদি কোনো মানুহ মৰে, তেনেহলে তেওঁ কি পুনৰায় জীব নে?<br> <span class="br-ind"><br><span class="indent">&nbsp;</span></span>যদি জীয়ে, তেনেহলে মোৰ মুক্তিৰ দিন নহালৈকে,<br> <span class="br-ind"><br><span class="indent">&nbsp;</span></span>মই মোৰ ক্লান্তিৰ সময়খিনি বাট চায় থাকিম।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তেতিয়া তুমি মাতিবা, আৰু মই উত্তৰ দিম;<br> <span class="br-ind"><br><span class="indent">&nbsp;</span></span>তেতিয়া তুমি তোমাৰ হাতে কৰা কৰ্মলৈ হাবিয়াহ কৰিবা।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কিন্তু এতিয়া তুমি মোৰ ভৰিৰ খোজকো হিচাব কৰিছা;<br> <span class="br-ind"><br><span class="indent">&nbsp;</span></span>তুমি মোৰ পাপলৈ জানো চকু দি থকা নাই?<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>মোৰ অধৰ্ম থৈলাত বন্ধ কৰি মোহৰ মৰা হৈছে,<br> <span class="br-ind"><br><span class="indent">&nbsp;</span></span>আৰু তুমি মোৰ অপৰাধ মোনাত ভৰাই বান্ধি থৈছা।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>কিন্তু পৰ্ব্বতো পৰি যায় আৰু নাইকিয়া হয়;<br> <span class="br-ind"><br><span class="indent">&nbsp;</span></span>আনকি বৃহৎ শিলকো নিজ ঠাইৰ পৰা আতৰোৱা হয়।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>পানীয়ে শিলবোৰকো ক্ষয় নিয়ায়,<br> <span class="br-ind"><br><span class="indent">&nbsp;</span></span>তাৰ ধল উঠি আহি পৃথিবীৰ মাটি খহাই লৈ যায়;<br> <span class="br-ind"><br><span class="indent">&nbsp;</span></span>সেইদৰে তুমি মানুহৰ আশাকো ভাঙি দিয়া।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তুমি তেওঁক একেবাৰে মৰমান্তিক আঘাত কৰাত, তেওঁ লোকান্তৰলৈ যায়।<br> <span class="br-ind"><br><span class="indent">&nbsp;</span></span>তুমি তেওঁৰ মুখ বিকৃত কৰি তেওঁক পঠাই দিয়া।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তেওঁৰ পুতেকবোৰ মৰ্যদাৱন্ত হলেও, তেওঁ সেই বিষয়ে নাজানে;<br> <span class="br-ind"><br><span class="indent">&nbsp;</span></span>আনকি সিহঁতৰ অৱস্থা হীন হলেও, তেওঁ তাৰ বিষয়ে গম নাপায়।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কিন্তু তেওঁৰ নিজ শৰীৰে বেদনা পায়,<br> <span class="br-ind"><br><span class="indent">&nbsp;</span></span>আৰু তেওঁৰ অন্তৰত থকা হৃদয়ে শোক কৰে।”<br></div>
</div>
<!-- PARSED ABOVE; EDITING MAY BREAK PARSER -->
</body></html>