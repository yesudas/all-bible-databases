<html><head>
<meta http-equiv="Content-Type" content="text/html;charset=utf-8" />
<title>Job 3 &ndash; যোব &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 3);">
<div id="navbar"><a href="../index.html">অসমীয়া বাইবেল</a> &ndash; <b>যোব</b> &ndash; <a href="Job_1.html">1</a> <a href="Job_2.html">2</a> <b>3</b> <a href="Job_4.html">4</a> <a href="Job_5.html">5</a> ... <a href="Job_42.html">42</a> </div><hr>
<h1>Job 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়োবৰ বিলাপ।</h2><span class="vn">1</span> <span class="br-p"><br><br></span>পাছত ইয়োবে মুখ মেলি তেওঁৰ জন্ম-দিনক শাও দিলে।</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>ইয়োবে মাত লগাই ক’লে,<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যিদিনত মোৰ জন্ম হৈছিল, সেই দিন বিনষ্ট হওক,<br> <span class="br-ind"><br><span class="indent">&nbsp;</span></span>আৰু পুত্ৰ-সন্তান গৰ্ভত স্থিতি হ’ল বুলি কোৱা ৰাতি বিনষ্ট হওক।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>সেইদিন অন্ধকাৰময় হওক;<br> <span class="br-ind"><br><span class="indent">&nbsp;</span></span>ঈশ্বৰে ওপৰৰ পৰা তললৈ দৃষ্টি নকৰক,<br> <span class="br-ind"><br><span class="indent">&nbsp;</span></span>আৰু তাৰ ওপৰত পোহৰ প্ৰকাশিত নহওক;<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>অন্ধকাৰ আৰু মৃত্যুচ্ছায়াই তাক নিজৰ বুলি গ্ৰহণ কৰক;<br> <span class="br-ind"><br><span class="indent">&nbsp;</span></span>মেঘে তাক ঢাকি ধৰক;<br> <span class="br-ind"><br><span class="indent">&nbsp;</span></span>দিনক আন্ধাৰকৰোতা সকলোৱে তাৰ ভয় জন্মাওক।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সেই ৰাতিক ঘোৰ অন্ধকাৰে ধৰক।<br> <span class="br-ind"><br><span class="indent">&nbsp;</span></span>বছৰৰ দিনবোৰৰ মাজত সি আনন্দ নকৰক,<br> <span class="br-ind"><br><span class="indent">&nbsp;</span></span>আৰু মাহৰ লেখতো নপৰক।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>চোৱা, সেই ৰাতি অসাৰ্থক হওক,<br> <span class="br-ind"><br><span class="indent">&nbsp;</span></span>তাত কোনো আনন্দ-ধ্বনি নহওক।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>দিনক শাও দিওঁতাবোৰে তাক শাও দিয়ক;<br> <span class="br-ind"><br><span class="indent">&nbsp;</span></span>বাহুক উচটাবলৈ নিপুণ লোকসকলে তাক শাও দিয়ক।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সেইদিনৰ প্রভাতীয় তৰা যেন অন্ধকাৰ হৈ যায়।<br> <span class="br-ind"><br><span class="indent">&nbsp;</span></span>সেই ৰাতিয়ে যেন প্ৰভাতৰ কাৰণে অপেক্ষা কৰে, কিন্তু সেই প্ৰভাত যেন কোনো দিন নাহে।<br> <span class="br-ind"><br><span class="indent">&nbsp;</span></span>সেইদিনে যেন সূৰ্যৰ প্ৰথম ৰশ্মি কেতিয়াও নেদেখক।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কিয়নো সি মোৰ মাতৃৰ গৰ্ভৰ দুৱাৰ বন্ধ নকৰিলে,<br> <span class="br-ind"><br><span class="indent">&nbsp;</span></span>আৰু মোৰ চকুৰ পৰা ক্লেশ ঢাকি নথলে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>মই কিয় গৰ্ভতে নমৰিলোঁ?<br> <span class="br-ind"><br><span class="indent">&nbsp;</span></span>উদৰৰ পৰা বাহিৰ হোৱামাত্ৰে মই কিয় প্ৰাণত্যাগ নকৰিলোঁ?<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কোলাই মোক কিয় ল’লে?<br> <span class="br-ind"><br><span class="indent">&nbsp;</span></span>আৰু মই পিয়াহ খাবলৈ স্তনে বা মোক কিয় গ্ৰহণ কৰিলে?<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কিয়নো সেয়ে নোহোৱা হ’লে, মই শুই শান্তি পালোহেঁতেন,<br> <span class="br-ind"><br><span class="indent">&nbsp;</span></span>সেয়ে নোহোৱা হ’লে, মই নিদ্ৰিত হলোহেঁতেন আৰু শান্তি পালোহেতেন।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তেতিয়া যিসকলে নিজৰ কাৰণে ধ্বংস-স্থান নিৰ্ম্মাণ কৰিছিল,<br> <span class="br-ind"><br><span class="indent">&nbsp;</span></span>এনে ৰজাসকলৰ আৰু পৃথিৱীৰ মন্ত্ৰীসকলৰ লগত,<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>অথবা সোণ থকা সেই ৰাজপুত্ৰ সকলৰ সৈতে থাকিব পাৰিলোহেতেন,<br> <span class="br-ind"><br><span class="indent">&nbsp;</span></span>আৰু যিসকলে নিজ নিজ ঘৰ ৰূপেৰে পৰিপূৰ্ণ কৰিছিল, এনে লোকসকলৰ লগত থাকি মই বিশ্ৰাম পালোঁহেঁতেন,<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>বা গুপ্ত গৰ্ভস্ৰাবৰ দৰে মই একো নহলোঁহেঁতেন,<br> <span class="br-ind"><br><span class="indent">&nbsp;</span></span>পোহৰ দেখিবলৈ নোপোৱা সন্তানৰ দৰে হলোঁহেঁতেন।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সেই ঠাইত দুষ্টবোৰে আৰু উপদ্ৰৱ নকৰে;<br> <span class="br-ind"><br><span class="indent">&nbsp;</span></span>ভাগৰুৱাই তাত জিৰণি পায়।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তাত বন্দীয়াৰসকলেও একেলগে নিৰাপদে থাকে;<br> <span class="br-ind"><br><span class="indent">&nbsp;</span></span>ক্রীতদাস সকলে কাৰ্যাধ্যক্ষ সকলৰ ডাবি-হুমকি আৰু নুশুনে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তাত সৰু কি বৰ সকলো একে;<br> <span class="br-ind"><br><span class="indent">&nbsp;</span></span>আৰু বন্দী তেওঁৰ গৰাকীৰ পৰা মুক্ত হয়।<br></div>
<div class="v" id="v20"><span class="vn">20</span> <span class="br-p"><br><br></span><span class="br-ind"><br><span class="indent">&nbsp;</span></span>দুৰ্ভগীয়াক কিয় পোহৰ দিয়া যায়?<br> <span class="br-ind"><br><span class="indent">&nbsp;</span></span>মনত বিষাদ পোৱাসকলক কিয় জীয়াই থাকিবলৈ দিয়া হয়?<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তেওঁলোকে মৃত্যুলৈ অপেক্ষা কৰে, কিন্তু সেয়ে নাহে,<br> <span class="br-ind"><br><span class="indent">&nbsp;</span></span>আৰু গুপ্ত ধনতকৈয়ো তাক বৰকৈ বিচাৰে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কিয় পোহৰে তেওঁলোকক অধিক উল্লাস দিয়ে,<br> <span class="br-ind"><br><span class="indent">&nbsp;</span></span>কিয় মৈদাম বিচাৰি পালে তেওঁলোকে আনন্দ কৰে?<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>যাৰ পথ গুপ্ত থাকে, আৰু ঈশ্বৰে যাৰ চাৰিওফালে বেৰা দিয়ে,<br> <span class="br-ind"><br><span class="indent">&nbsp;</span></span>এনে মানুহক কিয় পোহৰ দিয়া হয়?<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>কিয়নো মই খাবলৈ নৌপাওঁতেই মোৰ হুমুনিয়াহ আহে,<br> <span class="br-ind"><br><span class="indent">&nbsp;</span></span>আৰু মোৰ কেঁকনি পানীৰ ধাৰৰ দৰে ওলাই থাকে।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>কিয়নো মই যিহকে ভয় কৰোঁ, সেয়ে মোলৈ ঘটে,<br> <span class="br-ind"><br><span class="indent">&nbsp;</span></span>আৰু যিহলৈ আশঙ্কা কৰোঁ, সেয়ে মোলৈ আহে।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>মোৰ সুখ নাই, শান্তি নাই, বিশ্ৰামো নাই,<br> <span class="br-ind"><br><span class="indent">&nbsp;</span></span>কিন্তু দুখহে আহি থাকে।”<br></div>
</div>
<!-- PARSED ABOVE; EDITING MAY BREAK PARSER -->
</body></html>