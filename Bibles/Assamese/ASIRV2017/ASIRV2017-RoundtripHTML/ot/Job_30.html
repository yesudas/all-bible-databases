<html><head>
<meta http-equiv="Content-Type" content="text/html;charset=utf-8" />
<title>Job 30 &ndash; যোব &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 30);">
<div id="navbar"><a href="../index.html">অসমীয়া বাইবেল</a> &ndash; <b>যোব</b> &ndash; <a href="Job_1.html">1</a> ... <a href="Job_28.html">28</a> <a href="Job_29.html">29</a> <b>30</b> <a href="Job_31.html">31</a> <a href="Job_32.html">32</a> ... <a href="Job_42.html">42</a> </div><hr>
<h1>Job 30</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>কিন্তু এতিয়া যিবিলাকৰ বাপেকহঁতক, মোৰ মেৰৰ জাক ৰখা কুকুৰৰ লগতো থবলৈ মই হেয়জ্ঞান কৰিছিলোঁ,<br> <span class="br-ind"><br><span class="indent">&nbsp;</span></span>মোতকৈ কম বয়সীয়া সেই মানুহবিলাকে মোক হাঁহে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>যিবিলাকৰ শক্তি নষ্ট হল,<br> <span class="br-ind"><br><span class="indent">&nbsp;</span></span>এনে লোকৰ হাতৰ বলত নো মোৰ কি উপকাৰ হব?<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সিহঁত অন্নৰ অভাৱত ভোকত ক্ষীণ হয়;<br> <span class="br-ind"><br><span class="indent">&nbsp;</span></span>সিহঁতে বহু কালৰ পৰা উচ্ছন্ন আৰু ধ্বংস হোৱা মৰুভূমি কামুৰি খায়।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আৰু জোপোহাৰ কাষত সাহঁতে মল্লু শাক ছিঙে,<br> <span class="br-ind"><br><span class="indent">&nbsp;</span></span>আৰু ৰোতম গছৰ মূল সিহঁতৰ খোৱা বস্তু।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সিহঁতক মানুহৰ মাজৰ পৰা খেদি দিয়া হয়;<br> <span class="br-ind"><br><span class="indent">&nbsp;</span></span>চোৰৰ পাছে পাছে চিঞৰাৰ দৰে লোকে সিহঁতৰ পাছতো চিঞৰে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সিহঁতে উপত্যকাৰ ভয়ানক ঠাইত থাকিব লগা হয়,<br> <span class="br-ind"><br><span class="indent">&nbsp;</span></span>মাটিৰ গাঁতত আৰু শিলৰ মাজত বাস কৰিব লগা হয়।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সিহঁতে জোপোহা গছবোৰৰ মাজত গাধৰ দৰে চিঞৰে,<br> <span class="br-ind"><br><span class="indent">&nbsp;</span></span>আৰু কাঁইট গছৰ তলত গোট খায়।<br></div>
<div class="v" id="v8"><span class="vn">8</span> <span class="br-p"><br><br></span>সিহঁত মূৰ্খৰ সন্তান, এনে কি নীহ মানুহৰ সন্ততি; <span class="br-p"><br><br></span><span class="br-ind"><br><span class="indent">&nbsp;</span></span>সিহঁতক দেশৰ মাজৰ পৰা কোবাই খেদি দিয়া হল।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>এতিয়া মই সিহঁতৰ গানৰ বিষয় হৈছোঁ,<br> <span class="br-ind"><br><span class="indent">&nbsp;</span></span>এনে কি সিহঁতৰ গল্পৰ বিষয়ো হৈছো।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>সিহঁতে মোক ঘিণ কৰে, আৰু মোৰ পৰা আতৰত থাকে,<br> <span class="br-ind"><br><span class="indent">&nbsp;</span></span>আৰু মোৰ আগত থু পেলাবলৈ ভয় নকৰে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কিয়নো ঈশ্বৰে তেওঁৰ ধনুৰ জোঁৰ এৰি দিলে আৰু মোক দুখ দিলে;<br> <span class="br-ind"><br><span class="indent">&nbsp;</span></span>সেই কাৰণে সিহঁতে মোৰ আগত নিজ নিজ মুখৰ লাগাম পেলাই দিয়ে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মোৰ সোফালে নীহ লোকবিলাক উঠে;<br> <span class="br-ind"><br><span class="indent">&nbsp;</span></span>সিহঁতে মোৰ ভৰি ঠেলি ঠেলি দিয়ে,<br> <span class="br-ind"><br><span class="indent">&nbsp;</span></span>আৰু মোৰ বিৰুদ্ধ নিজ নিজ বিনাশক গড় নৰে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সিহঁতে মোৰ বাট বন্ধ কৰি পেলায়;<br> <span class="br-ind"><br><span class="indent">&nbsp;</span></span>নি:সহায় লোকেও মোৰ বিনাশৰ চেষ্টা কৰে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>গড় ভাঙি উলিওৱা বহল বাটেদি যেনেকৈ শত্ৰু আহে,<br> <span class="br-ind"><br><span class="indent">&nbsp;</span></span>সিহঁতেও তেনেকৈ আহে;<br> <span class="br-ind"><br><span class="indent">&nbsp;</span></span>সেই ভঙাইদি সোমাই সিহঁতে মোক আক্ৰমণ কৰে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>নানা ত্ৰাসে মোক ধৰিছে;<br> <span class="br-ind"><br><span class="indent">&nbsp;</span></span>বতাহৰ দৰে মোৰ মান-মৰ্য্যদা সেইবোৰে উড়ুৱাই নিছে;<br> <span class="br-ind"><br><span class="indent">&nbsp;</span></span>আৰু মোৰ মঙ্গল মেঘৰ নিচিনাকৈ নাইকিয়া হৈছে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সম্প্ৰতি মোৰ অন্তৰত মোৰ হৃদয় মুখত দ্ৰৱীভূত হৈছে,<br> <span class="br-ind"><br><span class="indent">&nbsp;</span></span>আৰু মোৰ ক্লেশৰ দিনে মোক ধৰিছে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>ৰাতি হাড়বোৰ মোৰ গাৰ পৰা সুলকি পৰা যেন লাগে,<br> <span class="br-ind"><br><span class="indent">&nbsp;</span></span>আৰু যিবোৰে মোক কামোৰে, সেইবোৰে টোপনি নাযায়।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ৰোগ প্ৰবল হোৱাত মোৰ বস্ত্ৰ কুৰূপ হৈছে;<br> <span class="br-ind"><br><span class="indent">&nbsp;</span></span>সেয়ে মোৰ গাৰ চোলাৰ ডিঙিৰ নিচিনাকৈ মোত আট খাই ধৰিছে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ঈশ্বৰে মোক বোকাত পেলাই দিছে,<br> <span class="br-ind"><br><span class="indent">&nbsp;</span></span>মই ধুলি আৰু ছাই যেন হৈছোঁ।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মই তোমাৰ আগত কাতৰোক্তি কৰোঁ,<br> <span class="br-ind"><br><span class="indent">&nbsp;</span></span>কিন্তু তুমি মোক উত্তৰ নিদিয়া; মই থিয় হৈ থাকোঁ,<br> <span class="br-ind"><br><span class="indent">&nbsp;</span></span>কিন্তু তুমি মোলৈ চাই থাকা মাথোন।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তুমি মোলৈ নিৰ্দ্দয় হৈ উঠিছা,<br> <span class="br-ind"><br><span class="indent">&nbsp;</span></span>আৰু তুমি তোমাৰ হাতৰ বলেৰে মোক তাড়না কৰিছা,<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তুমি মোক বতাহত তুলি দি ফুৰাইছা,<br> <span class="br-ind"><br><span class="indent">&nbsp;</span></span>আৰু ধুমুহাত মোক লীন নিয়াইছা।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কিয়নো মই জানো,যে, তুমি মোক মৃত্যুলৈ নিছা,<br> <span class="br-ind"><br><span class="indent">&nbsp;</span></span>আৰু সকলো জীয়া লোকৰ নিৰূপিত ঘৰলৈ মোক লৈ গৈছা।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তথাপি পৰিবলৈ ধৰোঁতে কোনে নো হাত নেমেলে?<br> <span class="br-ind"><br><span class="indent">&nbsp;</span></span>আৰু আপদত থকা স্তলত ৰক্ষা পাবৰ নিমিত্তে কোনে নিচিঞৰে?<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>দুৰ্গতিত পৰা লোকৰ নিমিত্তে মই ক্ৰন্দন নকৰিছিলোঁ নে?<br> <span class="br-ind"><br><span class="indent">&nbsp;</span></span>আৰু দীনহীনৰ নিমিত্তে মনত দুখ নাপাইছিলোঁ নে?<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>মই মঙ্গললৈ বাট চাওঁতে চাওঁতে অমঙ্গলহে ঘটিল,<br> <span class="br-ind"><br><span class="indent">&nbsp;</span></span>আৰু পোহৰলৈ অপেক্ষা কৰোঁতে কৰোঁতে আন্ধৰহে হল।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>মোৰ অন্তৰ খতি নোহোৱাকৈ পুৰিছে;<br> <span class="br-ind"><br><span class="indent">&nbsp;</span></span>দুখৰ দিনসমুহ মোৰ ওচৰত উপস্তিত হৈছে।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>মই বিনা ৰ’দে ক’লা হৈ ফুৰিছো,<br> <span class="br-ind"><br><span class="indent">&nbsp;</span></span>আৰু সমাজৰ মাজত থিয় হৈ সহায় পাবলৈ মিনতি কৰিছোঁ।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>মই শিয়ালবোৰৰ ভাই,<br> <span class="br-ind"><br><span class="indent">&nbsp;</span></span>আৰু উট পক্ষীৰ বন্ধু হলো।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>মোৰ গাৰ ছাল ক’লা হৈ এৰাই পৰিছে,<br> <span class="br-ind"><br><span class="indent">&nbsp;</span></span>আৰু তাপত মোৰ হাড়বোৰত পোৰণি ধৰিছে।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>সেই দেখি মোৰ বীণাৰ মাত শোকৰ শব্দত পৰিণত হৈছে,<br> <span class="br-ind"><br><span class="indent">&nbsp;</span></span>আৰু মোৰ বাঁহীৰ স্বৰ সলনি হৈ ক্ৰন্দনকাৰীসকলৰ মাত হৈছে।<br></div>
</div>
<!-- PARSED ABOVE; EDITING MAY BREAK PARSER -->
</body></html>