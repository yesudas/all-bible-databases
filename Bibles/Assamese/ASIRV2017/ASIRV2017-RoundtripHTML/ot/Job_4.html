<html><head>
<meta http-equiv="Content-Type" content="text/html;charset=utf-8" />
<title>Job 4 &ndash; যোব &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 4);">
<div id="navbar"><a href="../index.html">অসমীয়া বাইবেল</a> &ndash; <b>যোব</b> &ndash; <a href="Job_1.html">1</a> <a href="Job_2.html">2</a> <a href="Job_3.html">3</a> <b>4</b> <a href="Job_5.html">5</a> <a href="Job_6.html">6</a> ... <a href="Job_42.html">42</a> </div><hr>
<h1>Job 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইলীফজৰ প্ৰথম বক্ততা।</h2><span class="vn">1</span> <span class="br-p"><br><br></span>তেতিয়া তৈমনীয়া ইলীফজে উত্তৰ কৰি ক’লে,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>কোনোৱে তোমাৰ লগত কথা ক’বলৈ আগবাঢ়িলে, তুমি বেজাৰ পাবা নে?<br> <span class="br-ind"><br><span class="indent">&nbsp;</span></span>কিন্তু কথা নোকোৱাকৈ কোনে থাকিব পাৰে?<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>চোৱা, তুমি অনেকক শিক্ষা দিছিলা,<br> <span class="br-ind"><br><span class="indent">&nbsp;</span></span>দুৰ্ব্বল হাতক সবল কৰিছিলা;<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমাৰ বাক্যই উজুটি খাই পৰিব খোজালোককো ধৰি ৰাখিছিল,<br> <span class="br-ind"><br><span class="indent">&nbsp;</span></span>আৰু তুমি দুৰ্ব্বল আঁঠুক সবল কৰি ৰাখিছিলা।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কিন্তু এতিয়া তোমালৈ এনে হোৱাত তুমি বেজাৰ পাইছা,<br> <span class="br-ind"><br><span class="indent">&nbsp;</span></span>আৰু সেয়ে তোমাক স্পৰ্শ কৰাত তুমি ব্যাকুল হৈছা।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ঈশ্বৰৰ প্ৰতি থকা ভয়েই জানো তোমাৰ বিশ্বাসভূমি নহয়?<br> <span class="br-ind"><br><span class="indent">&nbsp;</span></span>আৰু তোমাৰ আচৰণৰ সিদ্ধতাত জানো তোমাৰ আশা নাই?<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ভাবি চোৱাচোন, নিৰ্দোষী হৈ কোনে কেতিয়া বিনষ্ট হৈছিল?<br> <span class="br-ind"><br><span class="indent">&nbsp;</span></span>আৰু সৰল আচৰণ কৰা সকলৰ ক’ত সংহাৰ হৈছিল?<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মই দেখাত হ’লে, যিসকলে অধৰ্ম্মৰ খেতি কৰে,<br> <span class="br-ind"><br><span class="indent">&nbsp;</span></span>আৰু ক্লেশৰূপ কঠিয়া সিচে, সিহঁতে সেইৰূপ শস্য দায়;<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>ঈশ্বৰৰ নিশ্বাসৰ দ্বাৰাই সিহঁত বিনষ্ট হয়,<br> <span class="br-ind"><br><span class="indent">&nbsp;</span></span>আৰু তেওঁৰ কোপৰূপ প্ৰশ্বাসৰ দ্বাৰাই সংহাৰ হয়।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>সিংহৰ গৰ্জ্জন আৰু মৃগৰাজৰ গোঁজৰণি বন্ধ কৰা হয়,<br> <span class="br-ind"><br><span class="indent">&nbsp;</span></span>আৰু ডেকা সিংহবোৰৰ দাঁত ভঙা হয়।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আহাৰৰ অভাৱত পশুৰাজে প্ৰাণত্যাগ কৰে;<br> <span class="br-ind"><br><span class="indent">&nbsp;</span></span>সিংহিনিৰ পোৱালিবোৰ ঠান-বান হয়।<br></div>
<div class="v" id="v12"><span class="vn">12</span> <span class="br-p"><br><br></span><span class="br-ind"><br><span class="indent">&nbsp;</span></span>এটা কথা মোলৈ গুপ্তৰূপে আহিল;<br> <span class="br-ind"><br><span class="indent">&nbsp;</span></span>মোৰ কানত তাৰ ফুচফুচনি পৰিল।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ৰাতি সপোন দেখোতে যেতিয়া ভাবনা আহে,<br> <span class="br-ind"><br><span class="indent">&nbsp;</span></span>যেতিয়া সকলো মানুহ ঘোৰ নিদ্ৰা যায়,<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তেতিয়া মোলৈ ভয় আৰু কম্পন আহিল;<br> <span class="br-ind"><br><span class="indent">&nbsp;</span></span>সেয়ে মোৰ হাড়বোৰ জোকাৰ খুৱালে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>যেতিয়া মোৰ আগেদি এক ছাঁ পাৰ হৈ গ’ল;<br> <span class="br-ind"><br><span class="indent">&nbsp;</span></span>তেতিয়া মোৰ গাৰ নোমবোৰ সিয়ৰি উঠিল।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সেয়ে ৰৈ থাকিল, কিন্তু মই তাৰ আকৃতি নিশ্চয় কৰিব নোৱাৰিলোঁ;<br> <span class="br-ind"><br><span class="indent">&nbsp;</span></span>এটা মূৰ্ত্তি মোৰ চকুৰ আগত আছিল;<br> <span class="br-ind"><br><span class="indent">&nbsp;</span></span>মই মৃদুস্বৰ আৰু এটা বাণী শুনিলোঁ।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>“ঈশ্বৰৰ সাক্ষাতে মৰ্ত্য জানো ধাৰ্ম্মিক হ’ব পাৰে?<br> <span class="br-ind"><br><span class="indent">&nbsp;</span></span>বা নিজ সৃষ্টিকৰ্ত্তাৰ সাক্ষাতে মনুষ্য জানো শুচি হ’ব পাৰে?<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>চোৱা, ঈশ্বৰে নিজৰ দাসসকলকো বিশ্বাস নকৰে,<br> <span class="br-ind"><br><span class="indent">&nbsp;</span></span>নিজ দূতসকলৰো ক্রুটিৰ দোষ ধৰে;<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তেনেহলে যিসকলে মাটিৰ ঘৰত বাস কৰে,<br> <span class="br-ind"><br><span class="indent">&nbsp;</span></span>যিসকলৰ উৎপত্তি ধূলিত, যিসকল পোকৰ সম্মুখত চুৰ্ণীকৃত হয়,<br> <span class="br-ind"><br><span class="indent">&nbsp;</span></span>সেই সকলক তেওঁ আৰু কিমান অধিক ক্রুটিৰ দোষ ধৰিব!<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>প্ৰভাত আৰু সন্ধ্যা কালৰ মাজত সিহঁতক গুড়ি কৰা যায়;<br> <span class="br-ind"><br><span class="indent">&nbsp;</span></span>সিহঁত কোনোৱে মন নিদিয়াকৈ চিৰকাললৈকে বিনষ্ট হৈ যায়।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সিহঁতৰ অন্তৰিক তম্বু-জৰী জানো সোলোকোৱা নাযায়?<br> <span class="br-ind"><br><span class="indent">&nbsp;</span></span>সিহঁত মৰে, এনে কি অজ্ঞান অৱস্থাতেই সিহত মৰে।”<br></div>
</div>
<!-- PARSED ABOVE; EDITING MAY BREAK PARSER -->
</body></html>