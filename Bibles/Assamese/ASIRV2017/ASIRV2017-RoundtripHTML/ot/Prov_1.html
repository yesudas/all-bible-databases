<html><head>
<meta http-equiv="Content-Type" content="text/html;charset=utf-8" />
<title>Prov 1 &ndash; প্রবচন &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 1);">
<div id="navbar"><a href="../index.html">অসমীয়া বাইবেল</a> &ndash; <b>প্রবচন</b> &ndash; <b>1</b> <a href="Prov_2.html">2</a> <a href="Prov_3.html">3</a> ... <a href="Prov_31.html">31</a> </div><hr>
<h1>Prov 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আভাস</h2><span class="vn">1</span> <span class="br-p"><br><br></span>দায়ূদৰ পুত্র চলোমন, ইস্রায়েলৰ ৰজা আছিল। চলোমনৰ নীতিবচন।</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>প্রজ্ঞা আৰু শিক্ষা লাভ কৰিবলৈ,<br> <span class="br-ind"><br><span class="indent">&nbsp;</span></span>সূক্ষ্মদৃষ্টিৰে বাক্য শিকোৱা,<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সংশোধন গ্রহণ কৰা, তেতিয়া তুমি<br> <span class="br-ind"><br><span class="indent">&nbsp;</span></span>সত্য, ন্যায়পৰায়ণ, আৰু যথাৰ্থতাত জীয়াই থাকিব পাৰিবা।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যিসকলক শিক্ষা দিয়া হোৱা নাই, তেওঁলোকক প্রজ্ঞা দান কৰা;<br> <span class="br-ind"><br><span class="indent">&nbsp;</span></span>আৰু যুৱক সকলক জ্ঞান আৰু বিবেচনা দিয়া।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>জ্ঞানীলোকক শুনিবলৈ দিয়া আৰু তেওঁলোকক শিক্ষাত বৃদ্ধি হ’বলৈ দিয়া।<br> <span class="br-ind"><br><span class="indent">&nbsp;</span></span>আৰু তীক্ষ্নবুদ্ধি সম্পন্ন লোকক পথ প্রদৰ্শন কৰা;<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>যাতে নীতিবচন আৰু বাণী,<br> <span class="br-ind"><br><span class="indent">&nbsp;</span></span>জ্ঞানীলোকৰ বাক্য আৰু তেওঁলোকৰ নিগূঢ়তত্ব বুজিব পাৰে।<br></div>
<div class="v" id="v7"><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span>যিহোৱালৈ ভয় ৰখাই জ্ঞানৰ আৰম্ভণ-<br> <span class="br-ind"><br><span class="indent">&nbsp;</span></span>অজ্ঞানীলোকে প্রজ্ঞা আৰু অনুশাসন হেয়জ্ঞান কৰে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে মোৰ পুত্র, তুমি তোমাৰ পিতৃৰ আদেশ শুনা,<br> <span class="br-ind"><br><span class="indent">&nbsp;</span></span>আৰু তোমাৰ মাতৃৰ শাসন অৱজ্ঞা নকৰিবা;<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তেওঁলোক তোমাৰ মুৰৰ বাবে কৰুণাময় মালাৰ দৰে হ’ব,<br> <span class="br-ind"><br><span class="indent">&nbsp;</span></span>আৰু তোমাৰ ডিঙিত ওলমি থকা মালাৰ লকেটৰ দৰে হ’ব।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>হে মোৰ পুত্র, পাপীলোকে যদি তোমাক তেওঁলোকৰ পাপ কাৰ্যত প্রলোভিত কৰে,<br> <span class="br-ind"><br><span class="indent">&nbsp;</span></span>তেওঁলোকক অনুসৰণ নকৰিবা।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তেওঁলোকে যদি কয়, “আমাৰ লগত আহাঁ,<br> <span class="br-ind"><br><span class="indent">&nbsp;</span></span>আমি ৰক্তপাত কৰিবলৈ খাপ দি থাকোঁ;<br> <span class="br-ind"><br><span class="indent">&nbsp;</span></span>বিনা কাৰণে নিৰ্দোষী লোকক আক্রমণ কৰিবলৈ লুকাই থাকোঁহক।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আহাঁ আমি চিয়োলৰ দৰে স্বাস্থ্যৱান লোকসকলক জীয়াই জীয়াই গিলি পেলাওঁ,<br> <span class="br-ind"><br><span class="indent">&nbsp;</span></span>আৰু তেওঁলোকক গাঁতত পৰি থকা লোকৰ দৰে কৰোহঁক।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমি সকলো বিধৰ বহুমুল্য বস্তু বিচাৰিম,<br> <span class="br-ind"><br><span class="indent">&nbsp;</span></span>আৰু অন্য লোকৰ পৰা লুট কৰা বস্তুৰে আমাৰ ঘৰবোৰ পৰিপূৰ্ণ কৰিম।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তোমাৰ লুট কৰা বস্তু আমাৰ সৈতে একেলগ কৰা,<br> <span class="br-ind"><br><span class="indent">&nbsp;</span></span>আমাৰ সকলোৰে এখনেই মোনা হ’ব।”<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>হে মোৰ পুত্র, তেওঁলোকৰ পথত তুমি নাযাবা;<br> <span class="br-ind"><br><span class="indent">&nbsp;</span></span>তেওঁলোকৰ পথত তোমাৰ খোজ নিদিবা।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তেওঁলোকৰ খোজ কুকৰ্মৰ ফাললৈ লৰ মাৰে;<br> <span class="br-ind"><br><span class="indent">&nbsp;</span></span>আৰু তেওঁলোকে ৰক্তপাত কৰিবলৈ খৰধৰ কৰে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যি সময়ত চৰাইয়ে চাই থাকে;<br> <span class="br-ind"><br><span class="indent">&nbsp;</span></span>সেই সময়ত চৰাই ধৰিবলৈ জাল পতা বৃথা।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সেই লোকসকলে নিজকে নিজেই ৰক্তপাত কৰিবলৈ খাপ দি থাকে;<br> <span class="br-ind"><br><span class="indent">&nbsp;</span></span>তেওঁলোকে নিজেই নিজৰ বাবে ফাঁন্দ পাতে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>সেয়ে অন্যায়ভাৱে ধনী হোৱা প্রতিজন লোকৰ এনে গতি হয়;<br> <span class="br-ind"><br><span class="indent">&nbsp;</span></span>অন্যায়কাৰীয়ে ন্যায়ত থকা লোকসকলৰ জীৱন লয়।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>প্রজ্ঞাই পথত চিঞৰি ক্রন্দন কৰে,<br> <span class="br-ind"><br><span class="indent">&nbsp;</span></span>তেওঁ মুকলি ঠাইত উচ্চস্বৰে কথা কয়।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তেওঁ কোলাহলপূৰ্ণ ঘাই পথত ক্রন্দন কৰে,<br> <span class="br-ind"><br><span class="indent">&nbsp;</span></span>নগৰৰ প্রবেশ দুৱাৰত তেওঁ কয়,<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>“হে প্রজ্ঞা নথকা লোকসকল, কিমান দিন তোমালোকে নুবুজা কথাবোৰ ভাল পাই থাকিবা?<br> <span class="br-ind"><br><span class="indent">&nbsp;</span></span>হে নিন্দকসকল কিমান দিন তোমালোকে নিন্দা কৰি সন্তুষ্ট হবা?<br> <span class="br-ind"><br><span class="indent">&nbsp;</span></span>আৰু হে অজ্ঞানীসকল কিমান দিন জ্ঞানক ঘিণ কৰিবা?<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>মোৰ অনুযোগলৈ মনোযোগ দিয়া;<br> <span class="br-ind"><br><span class="indent">&nbsp;</span></span>মই তোমালোকৰ ওপৰত মোৰ চিন্তাধাৰা বাকি দিম,<br> <span class="br-ind"><br><span class="indent">&nbsp;</span></span>মই মোৰ কথা তোমালোকক জানিবলৈ দিম।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>মই মাতিলোঁ, আৰু তোমালোকে শুনিবলৈ অমান্তি হলা;<br> <span class="br-ind"><br><span class="indent">&nbsp;</span></span>মই মোৰ হাত মেলিলোঁ, কিন্তু কোনেও মনযোগ নিদিলা।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>কিন্তু তোমালোকে মোৰ সকলো পৰামৰ্শ উপেক্ষা কৰিলা;<br> <span class="br-ind"><br><span class="indent">&nbsp;</span></span>আৰু মোৰ দোষাৰোপলৈ মনোযোগ নিদিলা।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তোমালোকৰ দুৰ্যোগৰ সময়ত মই হাঁহিম,<br> <span class="br-ind"><br><span class="indent">&nbsp;</span></span>আৰু যেতিয়া তোমালোকলৈ সন্ত্রাস আহিব, তেতিয়া মই ঠাট্টা কৰিম।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>যেতিয়া সন্ত্রাস ভয়ঙ্কৰ ধুমুহাৰ দৰে তোমালোকলৈ আহিব,<br> <span class="br-ind"><br><span class="indent">&nbsp;</span></span>আৰু বা’মাৰলিৰ দৰে তোমালোকৰ ওপৰত দুৰ্যোগ ঘটিব,<br> <span class="br-ind"><br><span class="indent">&nbsp;</span></span>যেতিয়া বেদনা আৰু ক্লেশ তোমালোকৰ ওপৰলৈ আহিব,<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তেতিয়া তেওঁলোকে মোৰ ওচৰত প্রাৰ্থনা কৰিব, কিন্তু মই উত্তৰ নিদিম,<br> <span class="br-ind"><br><span class="indent">&nbsp;</span></span>তেওঁলোকে নিদাৰুণভাবে মোক মাতিব, কিন্তু তেওঁলোকে মোক বিচাৰি নাপাব;<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>কাৰণ তেওঁলোকে জ্ঞানক ঘিণ কৰে,<br> <span class="br-ind"><br><span class="indent">&nbsp;</span></span>আৰু যিহোৱাক তেওঁলোকে ভয় কৰিবলৈ ইচ্ছা নকৰে।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>তেওঁলোকে মোৰ আদেশ অনুসৰণ নকৰে,<br> <span class="br-ind"><br><span class="indent">&nbsp;</span></span>আৰু তেওঁলোকে মোৰ সকলো শাসন প্রণালী হেয়জ্ঞান কৰে।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তেওঁলোকে তেওঁলোকৰ পথৰ ফল ভোগ কৰিব,<br> <span class="br-ind"><br><span class="indent">&nbsp;</span></span>তেওঁলোকে নিজৰ পৰিকল্পনাৰ ফলেৰে পৰিপূৰ্ণ হ’ব।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>অশিক্ষিত সেই লোকসকল যেতিয়া বিপথে যায়, তেতিয়া তেওঁলোকৰ মৃত্যু হয়।<br> <span class="br-ind"><br><span class="indent">&nbsp;</span></span>মূৰ্খৰ নিৰপেক্ষতাই তেওঁলোকক ধ্বংস কৰিব।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>কিন্তু যি জনে মোৰ কথা শুনে, তেওঁ নিৰাপদে থাকিব,<br> <span class="br-ind"><br><span class="indent">&nbsp;</span></span>আৰু দুৰ্যোগৰ ভয় নোহোৱাকৈ সুৰক্ষিত হৈ জিৰণী ল’ব।”<br></div>
</div>
<!-- PARSED ABOVE; EDITING MAY BREAK PARSER -->
</body></html>