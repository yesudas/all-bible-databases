<html><head>
<meta http-equiv="Content-Type" content="text/html;charset=utf-8" />
<title>Prov 16 &ndash; প্রবচন &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 16);">
<div id="navbar"><a href="../index.html">অসমীয়া বাইবেল</a> &ndash; <b>প্রবচন</b> &ndash; <a href="Prov_1.html">1</a> ... <a href="Prov_14.html">14</a> <a href="Prov_15.html">15</a> <b>16</b> <a href="Prov_17.html">17</a> <a href="Prov_18.html">18</a> ... <a href="Prov_31.html">31</a> </div><hr>
<h1>Prov 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>মনৰ কল্পনা মানুহৰ;<br> <span class="br-ind"><br><span class="indent">&nbsp;</span></span>কিন্তু জিভাৰ উত্তৰ যিহোৱাৰ পৰা আহে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>মানুহৰ সকলো পথ নিজৰ দৃষ্টিত শুদ্ধ;<br> <span class="br-ind"><br><span class="indent">&nbsp;</span></span>কিন্তু যিহোৱাই আত্মাবোৰ পৰীক্ষা কৰে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমাৰ কাৰ্যৰ ভাৰ যিহোৱাত সমৰ্পণ কৰা;<br> <span class="br-ind"><br><span class="indent">&nbsp;</span></span>তাতে তোমাৰ অভিপ্ৰায় সিদ্ধ হ’ব।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যিহোৱাই সেই উদ্দেশ্যে সকলোকে সৃষ্টি কৰিলে;<br> <span class="br-ind"><br><span class="indent">&nbsp;</span></span>এনে কি, তেওঁ দুষ্টলোককো দুৰ্দ্দশা-দিনৰ বাবে সৃষ্টি কৰিলে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>অহঙ্কাৰী হৃদয়ৰ প্ৰত্যেক লোকক যিহোৱাই ঘিণ কৰে;<br> <span class="br-ind"><br><span class="indent">&nbsp;</span></span>যদিও তেওঁলোকে হাতত ধৰাধৰিকৈ থাকে, তথাপিও তেওঁলোকে দণ্ড নোপোৱাকৈ নাথাকিব।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বিশ্বাসযোগ্য আৰু নিৰ্ভৰযোগ্য চুক্তিৰ দ্বাৰাই অপৰাধৰ প্ৰায়শ্চিত্ত হয়,<br> <span class="br-ind"><br><span class="indent">&nbsp;</span></span>আৰু যিহোৱালৈ ৰখা ভয়ৰ দ্বাৰাই মানুহ বেয়াৰ পৰা আঁতৰি আহে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যেতিয়া কোনো লোকৰ আচৰণে যিহোৱাক সন্তুষ্ট কৰে,<br> <span class="br-ind"><br><span class="indent">&nbsp;</span></span>তেতিয়া তেওঁ সেই জনৰ শত্রুসকলকো তেওঁৰ লগত শান্তিত থাকিব দিয়ে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>অন্যায়েৰে সৈতে অধিক আয়তকৈ<br> <span class="br-ind"><br><span class="indent">&nbsp;</span></span>ন্যায়েৰে সৈতে অলপেই ভাল।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>মানুহে হৃদয়ত নিজৰ পথৰ বিষয়ে পৰিকল্পনা কৰে;<br> <span class="br-ind"><br><span class="indent">&nbsp;</span></span>কিন্তু যিহোৱাই তেওঁৰ ভৰিৰ খোজ নিৰূপণ কৰে।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ৰজাৰ ওঁঠত ঈশ্বৰীয় বাক্য থাকে;<br> <span class="br-ind"><br><span class="indent">&nbsp;</span></span>বিচাৰত তেওঁৰ মুখে অন্যায়ৰ কথা নকয়।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সঠিক তুলাচনী যিহোৱাৰ পৰা আহে;<br> <span class="br-ind"><br><span class="indent">&nbsp;</span></span>আৰু মোনাত থকা সকলোবোৰ দগা তেওঁৰেই সৃষ্টি।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যেতিয়া ৰজাই বেয়া কৰ্ম কৰে, তেতিয়া কিছুমান অবজ্ঞা কৰিবলগীয়া বিষয় হয়,<br> <span class="br-ind"><br><span class="indent">&nbsp;</span></span>কাৰণ তেওঁৰ সিংহাসন সৎ কাৰ্য কৰাৰ দ্বাৰাই স্থাপন কৰা হৈছে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ন্যায় কথা কোৱা ওঁঠে ৰজাক আনন্দিত কৰে;<br> <span class="br-ind"><br><span class="indent">&nbsp;</span></span>আৰু তেওঁ পোনপটীয়াকৈ কথা কোৱা লোকক ভাল পায়।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ৰজাৰ ক্ৰোধ মৃত্যুৰ বাৰ্ত্তাবাহক স্বৰূপ;<br> <span class="br-ind"><br><span class="indent">&nbsp;</span></span>কিন্তু জ্ঞানী লোকে তেওঁৰ ক্রোধ শান্ত কৰিবলৈ চেষ্টা কৰে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ৰজাৰ মুখমণ্ডলৰ উজ্জলতা জীৱন স্বৰূপ,<br> <span class="br-ind"><br><span class="indent">&nbsp;</span></span>আৰু তেওঁৰ অনুগ্ৰহ বসন্ত কালৰ বৰষুণৰ মেঘৰ দৰে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সোণতকৈ প্ৰজ্ঞা লাভ কৰা কেনে উত্তম!<br> <span class="br-ind"><br><span class="indent">&nbsp;</span></span>আৰু সুবিবেচনা নিৰ্বাচন কৰা ৰূপতকৈ কেনে উত্তম।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>ন্যায়পৰায়ণ লোকৰ ৰাজপথ পাপৰ পৰা আঁতৰি থাকে;<br> <span class="br-ind"><br><span class="indent">&nbsp;</span></span>যি জনে নিজৰ জীৱন সুৰক্ষিত কৰে, তেওঁ নিজৰ পথৰ তত্বাৱধান কৰে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>বিনাশৰ পূর্ব্বে অহঙ্কাৰ আহে,<br> <span class="br-ind"><br><span class="indent">&nbsp;</span></span>আৰু পতনৰ পূৰ্ব্বে মনৰ গৰ্ব্ব হয়।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>অহঙ্কাৰী সকলৰ সৈতে লুটদ্ৰব্য ভাগ কৰি লোৱাতকৈ,<br> <span class="br-ind"><br><span class="indent">&nbsp;</span></span>দৰিদ্ৰ সকলৰ সৈতে নম্ৰ হোৱাই ভাল।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>যিসকলে শিক্ষা লাভ কৰি অনুশীলন কৰে, তেওঁলোকে মঙ্গল বিচাৰি পায়;<br> <span class="br-ind"><br><span class="indent">&nbsp;</span></span>আৰু যি সকলে যিহোৱাত নিৰ্ভৰ কৰে, তেওঁলোক সুখী হয় ।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যিজন হৃদয়েৰে জ্ঞানী, তেওঁক সুবিবেচক বুলি কোৱা হয়,<br> <span class="br-ind"><br><span class="indent">&nbsp;</span></span>আৰু মৃদু কথাই শিক্ষা দিয়া সক্ষমতা বৃদ্ধি কৰে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>বিবেচক লোকৰ বাবে সুবিবেচনা জীৱনৰ ভুমুকস্বৰূপ;<br> <span class="br-ind"><br><span class="indent">&nbsp;</span></span>কিন্তু অজ্ঞানী সকলৰ শাস্তি তেওঁলোকৰ অজ্ঞানতা।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>জ্ঞানী লোকৰ হৃদয়ে তেওঁৰ মুখেৰে জ্ঞান প্রকাশ কৰে;<br> <span class="br-ind"><br><span class="indent">&nbsp;</span></span>আৰু তেওঁৰ ওঁঠত বিশ্বাসৰ কথা থাকে।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>সন্তোষজনক বাক্য মৌচাকৰ দৰে;<br> <span class="br-ind"><br><span class="indent">&nbsp;</span></span>সেয়ে আত্মালৈ মিঠা, আৰু হাড়বোৰলৈ আৰোগ্য স্বৰূপ।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>এনে পথ আছে, যি মানুহৰ দৃষ্টিত শুদ্ধ;<br> <span class="br-ind"><br><span class="indent">&nbsp;</span></span>কিন্তু শেষতে সেয়ে মৃত্যুৰ পথ হয়।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>পৰিশ্ৰমী লোকৰ ক্ষুধাই তেওঁক পৰিশ্ৰম কৰায়;<br> <span class="br-ind"><br><span class="indent">&nbsp;</span></span>তেওঁৰ ক্ষুধাই তেওঁক উদগায়।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>নিষ্কৰ্মা লোকে দুষ্কর্ম খান্দি উলিয়াই,<br> <span class="br-ind"><br><span class="indent">&nbsp;</span></span>আৰু তেওঁৰ কথা জলন্ত আঙঠাৰ দৰে।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>উচ্ছৃঙ্খল লোকে বিবাদ সৃষ্টি কৰে;<br> <span class="br-ind"><br><span class="indent">&nbsp;</span></span>পৰচৰ্চ্চাকাৰীয়ে প্ৰণয়ৰ বন্ধুৰ বিচ্ছেদ জন্মায়।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>অত্যাচাৰী লোকে নিজৰ চুবুৰীয়াক মিছা কথা কয়;<br> <span class="br-ind"><br><span class="indent">&nbsp;</span></span>আৰু যি পথ বেয়া, সেই পথলৈ তেওঁক লৈ যায়।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>যিজনে চকু টিপিয়াই, তেওঁ অসৎ বিষয়ৰ পৰিকল্পনা কৰে।<br> <span class="br-ind"><br><span class="indent">&nbsp;</span></span>যিসকলে ওঁঠ কামুৰে তেওঁলোকে পাপ কাৰ্য হ’বলৈ দিয়ে।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>পকা চুলি গৌৰৱৰ মুকুট।<br> <span class="br-ind"><br><span class="indent">&nbsp;</span></span>সৎ পথত চলাৰ দ্বাৰাই ইয়াক পোৱা যায়।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>ক্ৰোধত ধীৰ লোক বীৰতকৈ উত্তম;<br> <span class="br-ind"><br><span class="indent">&nbsp;</span></span>আৰু নিজৰ মনক দমন কৰা লোক নগৰ জয়কাৰীতকৈয়ো শ্ৰেষ্ঠ।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>চিঠি-খেলৰ গুটি কোঁচত পৰে,<br> <span class="br-ind"><br><span class="indent">&nbsp;</span></span>কিন্তু সিদ্ধান্ত যিহোৱাৰ পৰা হয়।<br></div>
</div>
<!-- PARSED ABOVE; EDITING MAY BREAK PARSER -->
</body></html>