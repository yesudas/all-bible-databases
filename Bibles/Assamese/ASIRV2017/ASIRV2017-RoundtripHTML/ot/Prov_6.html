<html><head>
<meta http-equiv="Content-Type" content="text/html;charset=utf-8" />
<title>Prov 6 &ndash; প্রবচন &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 6);">
<div id="navbar"><a href="../index.html">অসমীয়া বাইবেল</a> &ndash; <b>প্রবচন</b> &ndash; <a href="Prov_1.html">1</a> ... <a href="Prov_4.html">4</a> <a href="Prov_5.html">5</a> <b>6</b> <a href="Prov_7.html">7</a> <a href="Prov_8.html">8</a> ... <a href="Prov_31.html">31</a> </div><hr>
<h1>Prov 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিবেচনা নকৰাকৈ জামিন হোৱা, আৰু এলাহ আদি নিষেধ।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে মোৰ পুত্র, তুমি যদি তোমাৰ চুবুৰীয়াৰ জামিন হ’বলৈ তোমাৰ ধন এফলিয়া কৈ ৰাখা,<br> <span class="br-ind"><br><span class="indent">&nbsp;</span></span>তুমি যদি কোনো অচিনাকী লোকক ধাৰ দিবলৈ প্রতিজ্ঞা কৰা,<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তেনেহ’লে তুমি নিজে কৰা প্রতিজ্ঞাৰ দ্বাৰাই ফান্দত পৰিবা,<br> <span class="br-ind"><br><span class="indent">&nbsp;</span></span>আৰু তুমি নিজৰ মুখৰ কথাৰ দ্বাৰাই ধৰা পৰিবা।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে মোৰ পুত্র, সেই বিষয়ত তুমি এইদৰে কৰা আৰু নিজকে ৰক্ষা কৰা;<br> <span class="br-ind"><br><span class="indent">&nbsp;</span></span>কাৰণ তুমি তোমাৰ চুবুৰীয়াৰ অনুগ্রহত আছা।<br> <span class="br-ind"><br><span class="indent">&nbsp;</span></span>যোৱা আৰু নিজকে নম্র কৰি তোমাক মুক্ত কৰিবলৈ তোমাৰ চুবুৰীয়াক মিনতি কৰা।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমাৰ চকুক টোপনি যাবলৈ নিদিবা,<br> <span class="br-ind"><br><span class="indent">&nbsp;</span></span>আৰু চকুৰ পতাক মুদ যাবলৈ নিদিবা।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হৰিণে চিকাৰীৰ হাতৰ পৰা ৰক্ষা পোৱাৰ দৰে,<br> <span class="br-ind"><br><span class="indent">&nbsp;</span></span>আৰু চৰায়ে চিকাৰীৰ হাতৰ পৰা ৰক্ষা পোৱাৰ দৰে তুমি নিজকে ৰক্ষা কৰা।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>হে এলেহুৱা লোক, পৰুৱালৈ দৃষ্টি কৰা,<br> <span class="br-ind"><br><span class="indent">&nbsp;</span></span>সিহঁতৰ কাৰ্যলৈ চাই জ্ঞানী হোৱা।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সিহঁতৰ কোনো অধিপতি,<br> <span class="br-ind"><br><span class="indent">&nbsp;</span></span>কাৰ্যধ্যক্ষ, বা শাসনকৰ্ত্তা নাই,<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তথাপি সিহঁতে জহকালৰ আহাৰ গোটায়,<br> <span class="br-ind"><br><span class="indent">&nbsp;</span></span>আৰু শস্য দোৱাৰ সময়ত আহাৰ চপায়।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে এলেহুৱা, তুমি কিমান কাল শুই থাকিবা?<br> <span class="br-ind"><br><span class="indent">&nbsp;</span></span>আৰু কেতিয়া টোপনিৰ পৰা উঠিবা?<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“আৰু অলপ শুই থাকো, আৰু অলপ টোপনিয়াও,<br> <span class="br-ind"><br><span class="indent">&nbsp;</span></span>আৰু অলপ জিৰণী লবলৈ হাত সাৱটো”-<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তেতিয়া তোমাৰ দৰিদ্ৰতা ডকাইতৰ দৰে,<br> <span class="br-ind"><br><span class="indent">&nbsp;</span></span>আৰু তোমাৰ প্রয়োজনীতা সুসজ্জিত ৰণুৱাৰ দৰে আহিব।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>এজন অপদাৰ্থ(নিষ্কৰ্মা) ব্যক্তি, এজন পাপী লোক-<br> <span class="br-ind"><br><span class="indent">&nbsp;</span></span>কটু কথাৰ দ্বাৰাই জীয়াই থাকে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তেওঁ চকু টিপিয়াই আৰু ভৰিৰে সঙ্কেত দিয়ে,<br> <span class="br-ind"><br><span class="indent">&nbsp;</span></span>আৰু আঙুলিৰে ইঙ্গিত কৰে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তেওঁ হৃদয়ৰ প্রতাৰণাৰ সৈতে বেয়া চক্রান্ত কৰে,<br> <span class="br-ind"><br><span class="indent">&nbsp;</span></span>তেওঁ সদায় বিবাদক আলোড়িত কৰে,<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সেই কাৰণে তেওঁলৈ অকস্মাতে দুৰ্যোগ আহে;<br> <span class="br-ind"><br><span class="indent">&nbsp;</span></span>তৎক্ষণাত সুস্থ হ’ব নোৱাৰাকৈ তেওঁ ভাঙি পৰে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>যিহোৱাই ঘিণ কৰা বিষয় ছয়টা,<br> <span class="br-ind"><br><span class="indent">&nbsp;</span></span>সপ্তমটো তেওঁলৈ বিতৃষ্ণাজনক।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>গৰ্ব্ব কৰা চকু, মিছা কথা কোৱা জিভা,<br> <span class="br-ind"><br><span class="indent">&nbsp;</span></span>নিৰ্দোষীৰ তেজত পতিত হোৱা হাত,<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>বেয়া পৰিকল্পনা কৰা হৃদয়,<br> <span class="br-ind"><br><span class="indent">&nbsp;</span></span>বেয়া কৰ্ম কৰিবলৈ বেগাই দৌৰ মৰা ভৰি,<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>মিছা কথা ব্যক্ত কৰা সাক্ষী,<br> <span class="br-ind"><br><span class="indent">&nbsp;</span></span>আৰু ভাইসকলৰ মাজত কন্দলৰূপ গুটি সিচোঁতা লোক।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>হে মোৰ পুত্র, তুমি তোমাৰ পিতৃৰ আজ্ঞা পালন কৰা,<br> <span class="br-ind"><br><span class="indent">&nbsp;</span></span>আৰু তোমাৰ মাতৃৰ শিক্ষা হেয়জ্ঞান নকৰিবা।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সেইবোৰ সদায় তোমাৰ হৃদয়ত গাঁঠি থোৱা,<br> <span class="br-ind"><br><span class="indent">&nbsp;</span></span>আৰু সেইবোৰ ডিঙিত বান্ধি ৰাখা।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তুমি যেতিয়া খোজ কাঢ়িবা, তেতিয়া সেইবোৰে তোমাক পৰিচালনা কৰিব,<br> <span class="br-ind"><br><span class="indent">&nbsp;</span></span>তুমি যেতিয়া শুবা, তেতিয়া সেইবোৰে তোমাক পৰ দি ৰাখিব,<br> <span class="br-ind"><br><span class="indent">&nbsp;</span></span>আৰু যেতিয়া তুমি শুই উঠিবা, তেতিয়া সেইবোৰে তোমাক শিক্ষা প্রদান কৰিব।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কাৰণ সেই আজ্ঞাবোৰ প্ৰদীপস্বৰূপ, আৰু সেই শিক্ষা পোহৰস্বৰূপ হয়,<br> <span class="br-ind"><br><span class="indent">&nbsp;</span></span>নেতিবাচক অনুশাসন জীৱনৰ পথ হয়।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>অসৎ মহিলাৰ পৰা,<br> <span class="br-ind"><br><span class="indent">&nbsp;</span></span>আৰু ব্যভিচাৰিণীৰ মিঠা কথাৰ পৰা ই তোমাক দূৰ কৰি ৰাখে,<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তুমি তোমাৰ অন্তৰেৰে তেওঁৰ সৌন্দৰ্যত মোহ নাযাবা,<br> <span class="br-ind"><br><span class="indent">&nbsp;</span></span>আৰু তেওঁক তেওঁৰ চকুৰে তোমাক মোহিত কৰিব নিদিবা।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>বেশ্যা মহিলাৰ সৈতে শয়ন কৰা, এটা পিঠাৰ মূল্যৰ সমান হ’ব পাৰে,<br> <span class="br-ind"><br><span class="indent">&nbsp;</span></span>কিন্তু অন্য লোকৰ ভাৰ্যাই তোমাৰ সমগ্র জীৱন ক্ষতি কৰিব পাৰে।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>কাপোৰ নোপোৰাকৈ কোনোবাই নিজৰ বুকুত,<br> <span class="br-ind"><br><span class="indent">&nbsp;</span></span>জুই ৰাখিব পাৰে নে?<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>কোনোবাই জানো নিজৰ ভৰি নোপোৰাকৈ,<br> <span class="br-ind"><br><span class="indent">&nbsp;</span></span>জ্বলি থকা আঙঠাৰ ওপৰত খোজকাঢ়িব পাৰে নে?<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>সেয়েহে যি মানুহে নিজৰ চুবুৰীয়াৰ ভাৰ্যাৰ ওচৰলৈ যায়,<br> <span class="br-ind"><br><span class="indent">&nbsp;</span></span>সেই জনে তেওঁৰে সৈতে সম্পৰ্ক কৰিলে, তেওঁ দণ্ড নোপোৱাকৈ নাথাকে।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>চোৰে ক্ষুধাতুৰ হৈ পেট ভৰাবলৈ চুৰ কৰিলে,<br> <span class="br-ind"><br><span class="indent">&nbsp;</span></span>লোকসকলে তেওঁক ঘিণ নকৰিব পাৰে;<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>কিন্তু ধৰা পৰিলে, তেওঁ তাৰ সাত গুণ ক্ষতি পুৰণ কৰিব লাগিব,<br> <span class="br-ind"><br><span class="indent">&nbsp;</span></span>আৰু নিজৰ ঘৰৰ সৰ্ব্বস্বৰ মূল্য দিব লগা হ’ব।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>যিজনে পৰস্ত্ৰীৰ সৈতে সহবাস(ব্যভিচাৰ) কৰে তেওঁ জ্ঞানশূন্য;<br> <span class="br-ind"><br><span class="indent">&nbsp;</span></span>যি মানুহে এনে কাৰ্য কৰে, তেওঁ নিজকে ধ্বংস কৰে।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>তেওঁ আঘাত আৰু অপমান পোৱাৰ যোগ্য;<br> <span class="br-ind"><br><span class="indent">&nbsp;</span></span>আৰু তেওঁৰ অপমান কেতিয়াও মচি দিয়া নহ’ব।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>কাৰণ ঈৰ্ষাই মানুহক ক্রোধাম্বিত কৰে;<br> <span class="br-ind"><br><span class="indent">&nbsp;</span></span>তেওঁ যেতিয়া প্ৰতিশোধ লয়, তেতিয়া তেওঁ দয়া নেদেখোৱায়।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>তেওঁ কোনো প্ৰকাৰৰ ক্ষতিপূৰণ গ্ৰহণ নকৰিব;<br> <span class="br-ind"><br><span class="indent">&nbsp;</span></span>আৰু তুমি তেওঁক বহুত উপহাৰ দিলেও তেওঁক কিনিব নোৱাৰিবা।<br></div>
</div>
<!-- PARSED ABOVE; EDITING MAY BREAK PARSER -->
</body></html>