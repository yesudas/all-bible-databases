<html><head>
<meta http-equiv="Content-Type" content="text/html;charset=utf-8" />
<title>Ps 144 &ndash; সামসঙ্গীত &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 144);">
<div id="navbar"><a href="../index.html">অসমীয়া বাইবেল</a> &ndash; <b>সামসঙ্গীত</b> &ndash; <a href="Ps_1.html">1</a> ... <a href="Ps_142.html">142</a> <a href="Ps_143.html">143</a> <b>144</b> <a href="Ps_145.html">145</a> <a href="Ps_146.html">146</a> ... <a href="Ps_150.html">150</a> </div><hr>
<h1>Ps 144</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দায়ুদৰ ৰচিত গীত।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>যিহোৱাৰ প্রশংসা হওঁক; তেওঁ মোৰ আশ্রয়-শিলা;<br> <span class="br-ind"><br><span class="indent">&nbsp;</span></span>তেওঁ মোৰ হাতক যুদ্ধ কৰিবলৈ শিকায়, মোৰ আঙুলিবোৰকো ৰণ কৰিবলৈ শিকায়।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তেওঁ মোৰ চিৰস্থায়ী প্রেম আৰু মোৰ কোঁঠ,<br> <span class="br-ind"><br><span class="indent">&nbsp;</span></span>মোৰ উচ্চ দুৰ্গ আৰু মোৰ উদ্ধাৰকৰ্ত্তা;<br> <span class="br-ind"><br><span class="indent">&nbsp;</span></span>তেওঁ মোৰ ঢাল আৰু মই তেওঁতে আশ্রয় লওঁ।<br> <span class="br-ind"><br><span class="indent">&nbsp;</span></span>তেৱেঁই মোৰ লোকসকলক মোৰ অধীনত আনে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে যিহোৱা, মানুহ নো কি যে তুমি মানুহক গণ্য কৰা?<br> <span class="br-ind"><br><span class="indent">&nbsp;</span></span>মনুষ্যৰ সন্তানেই বা কি যে তুমি তেওঁলোকলৈ মনোযোগ দিয়া?<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>মনুষ্য নিঃশ্বাস মাথোন; তেওঁৰ আয়ুস গুচি যোৱা ছাঁৰ নিচিনা।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে যিহোৱা, তোমাৰ আকাশ-মণ্ডলক দোঁৱাই নত কৰি তুমি নামি আহাঁ;<br> <span class="br-ind"><br><span class="indent">&nbsp;</span></span>পৰ্বতবোৰক স্পৰ্শ কৰা যাতে সেইবোৰৰ পৰা ধুঁৱা ওলাব।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তুমি বজ্ৰপাত পেলাই শত্রুবোৰক বিছিন্ন কৰা; তোমাৰ কাড়ঁ মাৰি তেওঁলোকক বিহ্বল কৰি তোলা।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তুমি ওপৰৰ পৰা তোমাৰ হাত মেলি দিয়া;<br> <span class="br-ind"><br><span class="indent">&nbsp;</span></span>মোক মুক্ত কৰা, মহাজলৰ পৰা মোক ৰক্ষা কৰা;<br> <span class="br-ind"><br><span class="indent">&nbsp;</span></span>সেই অন্য জাতিৰ হাতৰ পৰা মোক ৰক্ষা কৰা।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তেওঁলোকৰ মুখে মিছা কথা কয়,<br> <span class="br-ind"><br><span class="indent">&nbsp;</span></span>তেওঁলোকৰ সোঁ হাতে বিশ্বাসঘাতকৰ কার্য কৰে।<br></div>
<div class="v" id="v9"><span class="vn">9</span> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বৰ, মই তোমাৰ উদ্দেশ্যে নতুন গীত গাম;<br> <span class="br-ind"><br><span class="indent">&nbsp;</span></span>দহ-তাৰযুক্ত নেবল বাদ্যৰে মই তোমাৰ প্ৰশংসাৰ গান কৰিম।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমিয়েই ৰজাসকলক জয়দান কৰা;<br> <span class="br-ind"><br><span class="indent">&nbsp;</span></span>তুমিয়েই নিজ দায়ুদক উদ্ধাৰ কৰিলা।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>নিষ্ঠুৰ তৰোৱালবোৰৰ পৰা মোক ৰক্ষা কৰা আৰু বিদেশীসকলৰ হাতৰ পৰা মোক উদ্ধাৰ কৰা;<br> <span class="br-ind"><br><span class="indent">&nbsp;</span></span>তেওঁলোকৰ মুখে মিছা কথা কয়,<br> <span class="br-ind"><br><span class="indent">&nbsp;</span></span>তেওঁলোকৰ সোঁ হাতে বিশ্বাসঘাতকতাৰ কার্য কৰে।<br></div>
<div class="v" id="v12"><span class="vn">12</span> <span class="br-p"><br><br></span><span class="br-ind"><br><span class="indent">&nbsp;</span></span>আমাৰ পুত্ৰসকল যেন গছ পুলিৰ নিচিনাকৈ যৌৱনত বৃদ্ধি পায়,<br> <span class="br-ind"><br><span class="indent">&nbsp;</span></span>আমাৰ কন্যাসকল যেন ৰাজঅট্টালিকাৰ গাথঁনিত খোদিত কৰা চুকৰ স্তম্ভৰ নিচিনা হয়;<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমাৰ ভঁড়ালবোৰ যেন সকলো ধৰণৰ উৎপাদনৰ খাদ্যবস্তুৰে পৰিপূৰ্ণ থাকে;<br> <span class="br-ind"><br><span class="indent">&nbsp;</span></span>আমাৰ ভেড়াবোৰে যেন পথাৰৰ মাজত হাজাৰে হাজাৰে, লাখে লাখে পোৱালী জগায়;<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>বহুতো পোৱালীৰে সৈতে আমাৰ বলধবোৰে যেন গধুৰ বোজা বহন কৰিব পাৰে;<br> <span class="br-ind"><br><span class="indent">&nbsp;</span></span>দেৱালবোৰৰ যেন ভগ্ন দশা নহয়, কোনো যেন বন্দী নহয়;<br> <span class="br-ind"><br><span class="indent">&nbsp;</span></span>আলিৰ চকবোৰত যেন দুখৰ ক্রন্দন শুনা নাযায়।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ধন্য সেই জাতি, যাৰ এনেৰূপ আশীর্বাদপূর্ণ অৱস্থা হয়;<br> <span class="br-ind"><br><span class="indent">&nbsp;</span></span>ধন্য সেই জাতি, যিহোৱা যাৰ ঈশ্বৰ।<br></div>
</div>
<!-- PARSED ABOVE; EDITING MAY BREAK PARSER -->
</body></html>