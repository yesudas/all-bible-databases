<html><head>
<meta http-equiv="Content-Type" content="text/html;charset=utf-8" />
<title>Ps 25 &ndash; সামসঙ্গীত &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 25);">
<div id="navbar"><a href="../index.html">অসমীয়া বাইবেল</a> &ndash; <b>সামসঙ্গীত</b> &ndash; <a href="Ps_1.html">1</a> ... <a href="Ps_23.html">23</a> <a href="Ps_24.html">24</a> <b>25</b> <a href="Ps_26.html">26</a> <a href="Ps_27.html">27</a> ... <a href="Ps_150.html">150</a> </div><hr>
<h1>Ps 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দায়ুদৰ ৰচিত গীত:</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে যিহোৱা, মই মোৰ প্রাণ তোমালৈ তুলি ধৰিছো!<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>হে মোৰ ঈশ্বৰ, মই তোমাতেই ভাৰসা কৰিছোঁ;<br> <span class="br-ind"><br><span class="indent">&nbsp;</span></span>তুমি মোক লাজত পৰিবলৈ নিদিবা;<br> <span class="br-ind"><br><span class="indent">&nbsp;</span></span>মোৰ শত্রুবোৰক মোৰ ওপৰত উল্লাস কৰিবলৈ নিদিবা।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমালৈ অপেক্ষা কৰাসকলক তুমি লাজত পৰিবলৈ নিদিবা;<br> <span class="br-ind"><br><span class="indent">&nbsp;</span></span>কিন্তু যি সকলে অকাৰণে বিশ্বাসঘাটকতা কৰে তেওঁলোকেই লাজত পৰিব ।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>হে যিহোৱা, তোমাৰ পথবোৰ মোক জনোৱা;<br> <span class="br-ind"><br><span class="indent">&nbsp;</span></span>তোমাৰ পথত চলিবলৈ মোক শিকোৱা।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমাৰ সত্যতাত মোক পৰিচালিত কৰা আৰু মোক শিক্ষা দিয়া;<br> <span class="br-ind"><br><span class="indent">&nbsp;</span></span>কিয়নো তুমিয়েই মোৰ ত্ৰাণকর্তা ঈশ্বৰ;<br> <span class="br-ind"><br><span class="indent">&nbsp;</span></span>ওৰে দিনটো মই তোমালৈ অপেক্ষা কৰোঁ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>হে যিহোৱা, তোমাৰ দয়া আৰু অসীম প্রেমৰ কথা তুমি পাহৰি নাযাবা,<br> <span class="br-ind"><br><span class="indent">&nbsp;</span></span>কিয়নো সেই সকলো অনাদি কালৰ পৰা আছে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>মোৰ যৌৱন কালৰ পাপ আৰু অপৰাধবোৰ তুমি সোৱঁৰণ নকৰিবা;<br> <span class="br-ind"><br><span class="indent">&nbsp;</span></span>হে যিহোৱা, তুমি তোমাৰ অসীম প্রেমৰ দ্বাৰাই আৰু তোমাৰ মঙ্গলদায়ক গুণেৰেই মোক সোঁৱৰণ কৰা।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>যিহোৱা মঙ্গলময় আৰু সৎ;<br> <span class="br-ind"><br><span class="indent">&nbsp;</span></span>সেয়েহে তেওঁ পাপী লোকক তেওঁৰ পথৰ বিষয়ে শিক্ষা দিয়ে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তেওঁ নম্ৰ লোকক ন্যায় পথত চলায়,<br> <span class="br-ind"><br><span class="indent">&nbsp;</span></span>তেওঁৰ পথৰ বিষয়ে শিক্ষা দিয়ে।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যিসকলে যিহোৱাৰ ব্যৱস্থা আৰু বিধিবোৰ পালন কৰে,<br> <span class="br-ind"><br><span class="indent">&nbsp;</span></span>তেওঁলোকলৈ তেওঁৰ সকলো পথেই অসীম প্রেম আৰু বিশ্বস্ততাৰে পৰিপূর্ণ।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে যিহোৱা, মোৰ অপৰাধ অতি গুৰুতৰ;<br> <span class="br-ind"><br><span class="indent">&nbsp;</span></span>তোমাৰ নামৰ গুণেৰেই মোৰ অপৰাধ ক্ষমা কৰা।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কোন সেই লোক, যি জনে যিহোৱালৈ ভয় ৰাখে?<br> <span class="br-ind"><br><span class="indent">&nbsp;</span></span>তেওঁলোকে মনোনীত কৰিবলগীয়া পথ যিহোৱাই তেওঁলোকক শিকাব।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তেওঁলোকে উন্নতিৰ মাজেদি নিজৰ জীৱন কটাব;<br> <span class="br-ind"><br><span class="indent">&nbsp;</span></span>তেওঁলোকৰ বংশধৰসকলে দেশ অধিকাৰ কৰিব।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যি সকলে যিহোৱালৈ ভয় ৰাখে,<br> <span class="br-ind"><br><span class="indent">&nbsp;</span></span>যিহোৱাই তেওঁলোকৰ লগত বন্ধুত্ব কৰে;<br> <span class="br-ind"><br><span class="indent">&nbsp;</span></span>আৰু তেওঁ স্থাপন কৰা বিধিবোৰ তেওঁলোকক জনায়।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>মোৰ চকু চিৰকাল যিহোৱাৰ ফাললৈ;<br> <span class="br-ind"><br><span class="indent">&nbsp;</span></span>কিয়নো তেৱেঁই মোৰ ভৰি জালৰ পৰা মুক্ত কৰিব।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>মোৰ ফালে ঘূৰি চোৱা, মোক কৃপা কৰা;<br> <span class="br-ind"><br><span class="indent">&nbsp;</span></span>কিয়নো মই অকলশৰীয়া আৰু দুঃখিত।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>মোৰ হৃদয়ৰ যাতনাৰ পৰা মোক মুক্ত কৰা;<br> <span class="br-ind"><br><span class="indent">&nbsp;</span></span>মোৰ নানা ক্লেশৰ পৰা মোক উদ্ধাৰ কৰা।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>মোৰ দুখ আৰু সঙ্কটলৈ দৃষ্টি কৰা,<br> <span class="br-ind"><br><span class="indent">&nbsp;</span></span>মোৰ সকলো পাপ ক্ষমা কৰা।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>মোৰ শত্রুবোৰলৈ চোৱা, তেওঁলোক সংখ্যাত অনেক;<br> <span class="br-ind"><br><span class="indent">&nbsp;</span></span>তেওঁলোকে কিমান ভীষণ ঘৃণাৰে মোক ঘিণ কৰে।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মোৰ প্রাণৰ সুৰক্ষা দিয়া, মোক উদ্ধাৰ কৰা;<br> <span class="br-ind"><br><span class="indent">&nbsp;</span></span>মোক লাজত পৰিবলৈ নিদিবা,<br> <span class="br-ind"><br><span class="indent">&nbsp;</span></span>কাৰণ মই তোমাতেই আশ্ৰয় লৈছো।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>মোৰ সততা আৰু ন্যায় কার্যই মোক ৰক্ষা কৰক;<br> <span class="br-ind"><br><span class="indent">&nbsp;</span></span>কাৰণ মই তোমালৈকে অপেক্ষা কৰিছো।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>হে ঈশ্বৰ, ইস্ৰায়েলক তেওঁলোকৰ সকলো দুখ-কষ্টৰ পৰা মুক্ত কৰা।<br></div>
</div>
<!-- PARSED ABOVE; EDITING MAY BREAK PARSER -->
</body></html>