<html><head>
<meta http-equiv="Content-Type" content="text/html;charset=utf-8" />
<title>Song 4 &ndash; পরম গীত &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Song', 4);">
<div id="navbar"><a href="../index.html">অসমীয়া বাইবেল</a> &ndash; <b>পরম গীত</b> &ndash; <a href="Song_1.html">1</a> <a href="Song_2.html">2</a> <a href="Song_3.html">3</a> <b>4</b> <a href="Song_5.html">5</a> <a href="Song_6.html">6</a> ... <a href="Song_8.html">8</a> </div><hr>
<h1>Song 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>চলোমনে কইনাৰ সৌন্দর্যৰ প্রশংসা কৰা</b> <span class="br-p"><br><br></span><b>প্রিয়ৰ কথা:</b> <span class="br-p"><br><br></span>প্ৰিয়া মোৰ, কিমান যে সুন্দৰী তুমি! <span class="br-p"><br><br></span><span class="br-ind"><br><span class="indent">&nbsp;</span></span>তুমি সুন্দৰী। |<br> <span class="br-ind"><br><span class="indent">&nbsp;</span></span>ওৰণিৰ ভিতৰত তোমাৰ দুচকু কপৌৰ নিচিনা;<br> <span class="br-ind"><br><span class="indent">&nbsp;</span></span>তোমাৰ চুলিকোছা গিলিয়দ পাহাৰৰ পৰা নামি অহা ছাগলীৰ জাকৰ নিচিনা।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>এইমাত্র নোম কাটি গা ধুই অহা মাইকী ভেড়াজাকৰ নিচিনা তোমাৰ দাঁতবোৰ।<br> <span class="br-ind"><br><span class="indent">&nbsp;</span></span>সিহঁতৰ প্রত্যেকৰে যমজ পোৱালী আছে,<br> <span class="br-ind"><br><span class="indent">&nbsp;</span></span>আৰু সিহঁতৰ কোনেও নিজৰ পোৱালীক হেৰুৱা নাই।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমাৰ ওঁঠ দুটা এডাল ৰক্তিম সূতাৰ দৰে ৰঙা;<br> <span class="br-ind"><br><span class="indent">&nbsp;</span></span>কি যে মৰমলগা তোমাৰ মুখ।<br> <span class="br-ind"><br><span class="indent">&nbsp;</span></span>ওৰণিৰ তলত তোমাৰ গাল দুখন<br> <span class="br-ind"><br><span class="indent">&nbsp;</span></span>দুফাল কৰা আধা ডালিমৰ নিচিনা।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমাৰ ডিঙি, শিলেৰে শাৰিপাতি বনোৱা দায়ুদৰ ওখ স্তম্ভটিৰ দৰে,<br> <span class="br-ind"><br><span class="indent">&nbsp;</span></span>য’ত ওলমি আছে এহেজাৰ ঢাল;<br> <span class="br-ind"><br><span class="indent">&nbsp;</span></span>সেই সকলোবোৰেই সৈন্যসকলৰ।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমাৰ স্তন দুটা লিলি ফুলৰ বনত চৰি ফুৰা<br> <span class="br-ind"><br><span class="indent">&nbsp;</span></span>কৃষ্ণসাৰৰ যমজ পোৱালীৰ নিচিনা।<br></div>
<div class="v" id="v6"><span class="vn">6</span> <span class="br-p"><br><br></span>ভোৰ নোহোৱালৈকে আৰু অন্ধকাৰৰ ছাঁয়া আঁতৰি নোযোৱালৈকে, <span class="br-p"><br><br></span><span class="br-ind"><br><span class="indent">&nbsp;</span></span>হয়, মই গন্ধৰসৰ আৰু ধূপৰ পাহাৰতে গৈ থাকিম।|<br></div>
<div class="v" id="v7"><span class="vn">7</span> <span class="br-p"><br><br></span>মোৰ প্ৰিয়া, তুমি সৰ্ব্বাঙ্গ-সুন্দৰী; <span class="br-p"><br><br></span><span class="br-ind"><br><span class="indent">&nbsp;</span></span>তোমাত কোনো খুঁত নাই।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে মোৰ কইনাজনী, লিবানোনৰ পৰা মোৰ লগত আঁহা।<br> <span class="br-ind"><br><span class="indent">&nbsp;</span></span>লিবানোনৰ পৰা মোৰ লগতেই আহাঁ;<br> <span class="br-ind"><br><span class="indent">&nbsp;</span></span>অমানাৰ চূড়াৰ পৰা, চনীৰ আৰু হৰ্মোন পাহাৰৰ ওপৰৰ পৰা,<br> <span class="br-ind"><br><span class="indent">&nbsp;</span></span>সিংহবোৰৰ গাঁতৰ পৰা, আৰু নাহৰ-ফুটুকী বাঘবোৰৰ পাহাৰী বাসস্থানৰ পৰা<br> <span class="br-ind"><br><span class="indent">&nbsp;</span></span>তুমি নামি আঁহা।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>মোৰ প্রিয়া, মোৰ কইনাজনী, তুমি মোৰ মনকে চুৰ কৰিলা;<br> <span class="br-ind"><br><span class="indent">&nbsp;</span></span>তোমাৰ চকুৰ এক চাৱনীৰে,<br> <span class="br-ind"><br><span class="indent">&nbsp;</span></span>তোমাৰ ডিঙিৰ হাৰৰ এটা মণিৰে<br> <span class="br-ind"><br><span class="indent">&nbsp;</span></span>তুমি মোৰ মন বন্দী কৰিলা।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>হে মোৰ প্রিয়া, মোৰ কইনাজনী,<br> <span class="br-ind"><br><span class="indent">&nbsp;</span></span>তোমাৰ ভালপোৱা কিমান যে মনমোহা!<br> <span class="br-ind"><br><span class="indent">&nbsp;</span></span>দ্ৰাক্ষাৰসতকৈয়ো তোমাৰ ভালপোৱা আৰু<br> <span class="br-ind"><br><span class="indent">&nbsp;</span></span>সকলো সুগন্ধি দ্রব্যতকৈয়ো তোমাৰ ঘ্রাণৰ সৌৰভ কেনে উত্তম।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে মোৰ কইনাজনী, তোমাৰ ওঁঠযুৰিৰ পৰা টোপ-টোপ কৰি মধু পৰে;<br> <span class="br-ind"><br><span class="indent">&nbsp;</span></span>তোমাৰ জিভাৰ তলত মধু আৰু দুগ্ধ আছে;<br> <span class="br-ind"><br><span class="indent">&nbsp;</span></span>তোমাৰ বস্ত্ৰৰ গন্ধ লিবানোনৰ বনৰ গন্ধৰ নিচিনা।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মোৰ প্রিয়া, মোৰ কইনাজনী বন্ধ কৰি থোৱা এক উদ্যান;<br> <span class="br-ind"><br><span class="indent">&nbsp;</span></span>এক বন্ধ কৰি থোৱা সুৰক্ষিত উদ্যান, মোহৰ মাৰি ৰখা এটি জুৰি।<br> <span class="br-ind"><br><span class="indent">&nbsp;</span></span>|<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>এক ডালিম গছেৰে ভৰা উদ্যান; ডালবোৰ উত্তম উত্তম ফলেৰে ভৰা;<br> <span class="br-ind"><br><span class="indent">&nbsp;</span></span>তাত জেতুকা আৰু সুগন্ধি লতা আছে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>জটামাংসী, জাফৰন, সুগন্ধি বচ, ডালচেনি,<br> <span class="br-ind"><br><span class="indent">&nbsp;</span></span>আৰু সকলো ধৰণৰ মছলাৰ গছ আছে।<br> <span class="br-ind"><br><span class="indent">&nbsp;</span></span>তাত গন্ধৰস, অগৰু আদিকে ধৰি সকলো বিধৰ সুগন্ধি গছ আছে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তুমি যেন উদ্যানৰ জুৰি,<br> <span class="br-ind"><br><span class="indent">&nbsp;</span></span>যেন নির্মল পানীৰ এটি কুৱাঁ,<br> <span class="br-ind"><br><span class="indent">&nbsp;</span></span>যেন লিবানোনৰ পৰা বৈ নামি অহা জলস্রোত। <span class="br-p"><br><br></span><b>প্রিয়াৰ কথা:</b><br></div>
<div class="v" id="v16"><span class="vn">16</span> <span class="br-p"><br><br></span>হে উত্তৰৰ বতাহ, সাৰ পোৱা; হে দক্ষিণৰ বতাহ, তুমি আহাঁ; <span class="br-p"><br><br></span><span class="br-ind"><br><span class="indent">&nbsp;</span></span>মোৰ উদ্যানৰ ওপৰেদি প্রৱাহিত হোৱা, যাতে তাৰ সুগন্ধি দ্ৰব্যৰ সুঘ্ৰাণ বিয়পি পৰে।<br> <span class="br-ind"><br><span class="indent">&nbsp;</span></span>মোৰ প্রিয়তম যেন তেওঁৰ উদ্যানলৈ আহে আৰু তাৰ উত্তম ফলবোৰ ভোজন খায়।<br></div>
</div>
<!-- PARSED ABOVE; EDITING MAY BREAK PARSER -->
</body></html>