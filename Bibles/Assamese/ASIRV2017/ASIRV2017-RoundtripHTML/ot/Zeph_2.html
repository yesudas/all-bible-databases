<html><head>
<meta http-equiv="Content-Type" content="text/html;charset=utf-8" />
<title>Zeph 2 &ndash; জেফানিয়া &ndash; অসমীয়া বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zeph', 2);">
<div id="navbar"><a href="../index.html">অসমীয়া বাইবেল</a> &ndash; <b>জেফানিয়া</b> &ndash; <a href="Zeph_1.html">1</a> <b>2</b> <a href="Zeph_3.html">3</a> </div><hr>
<h1>Zeph 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিভিন্ন জাতিলৈ আহিব লগা দণ্ড</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে নিলাজ জাতি, তোমালোক একত্রিত হোৱা, একেলগ হৈ গোট খোৱা।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কিয়নো দণ্ডাজ্ঞাৰ আদেশ জাৰি হোৱাৰ আগেয়ে,<br> <span class="br-ind"><br><span class="indent">&nbsp;</span></span>সেই দিন তুঁহৰ দৰে উৰি অহাৰ আগেয়ে;<br> <span class="br-ind"><br><span class="indent">&nbsp;</span></span>যিহোৱাৰ জ্বলন্ত ক্রোধ আপোনালোকৰ ওপৰলৈ অহাৰ আগেয়ে,<br> <span class="br-ind"><br><span class="indent">&nbsp;</span></span>যিহোৱাৰ ক্রোধৰ দিন আপোনালোকৰ ওপৰলৈ অহাৰ আগেয়ে,<br> <span class="br-ind"><br><span class="indent">&nbsp;</span></span>আপোনালোক একত্রিত হওঁক!<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে পৃথিৱীৰ সমুদায় নম্র লোক, আপোনালোক যিসকলে যিহোৱাৰ শাসন-প্রণালী মানি চলিছে, আপোনালোকে যিহোৱাক বিচাৰক!<br> <span class="br-ind"><br><span class="indent">&nbsp;</span></span>আপোনালোকে ধাৰ্ম্মিকতা অনুশীলন কৰক! নম্ৰতাৰ অনুশীলন কৰক!<br> <span class="br-ind"><br><span class="indent">&nbsp;</span></span>কিজানি যিহোৱাৰ ক্ৰোধৰ দিনত আপোনালোকে ৰক্ষা পাব।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ঘচা জনশূণ্য হ’ব আৰু অস্কিলোন ধ্বংসস্থান হ’ব;<br> <span class="br-ind"><br><span class="indent">&nbsp;</span></span>অচদোদৰ লোকসমূহক দুপৰ বেলা খেদাই দিয়া হ’ব,<br> <span class="br-ind"><br><span class="indent">&nbsp;</span></span>আৰু ইক্ৰোণক উঘালি পেলোৱা হ’ব।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে সমুদ্ৰতীৰত বাস কৰা কৰেথীয়া লোকসকল,<br> <span class="br-ind"><br><span class="indent">&nbsp;</span></span>আপোনালোকৰ সন্তাপ হ’ব।<br> <span class="br-ind"><br><span class="indent">&nbsp;</span></span>হে ফিলিস্তিনীয়াসকলৰ দেশ কনান!<br> <span class="br-ind"><br><span class="indent">&nbsp;</span></span>যিহোৱাই আপোনালোকৰ বিপক্ষে কৈছে,<br> <span class="br-ind"><br><span class="indent">&nbsp;</span></span>“কোনো অৱশিষ্ট নথকালৈকে মই তোমাক উচ্ছন্ন কৰিম।”<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সমুদ্ৰ তীৰৰ এলেকা হ’ব চৰণীয়া ভূমি;<br> <span class="br-ind"><br><span class="indent">&nbsp;</span></span>ভেড়াৰখীয়াৰ তৃণভূমি আৰু ভেড়াৰ জাকৰ নিৰাপদ আশ্রয়স্থান হ’ব।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সেই সমুদ্রতীৰৰ এলেকা, যিহূদা বংশৰ জীয়াই থকা অৱশিষ্ট লোকৰ অধিকাৰত থাকিব।<br> <span class="br-ind"><br><span class="indent">&nbsp;</span></span>তেওঁলোকে তাত ভেড়াৰ জাক চৰাব;<br> <span class="br-ind"><br><span class="indent">&nbsp;</span></span>সন্ধিয়া তেওঁলোকে অস্কিলোনৰ ঘৰত শুই থাকিব;<br> <span class="br-ind"><br><span class="indent">&nbsp;</span></span>তেওঁলোকৰ ঈশ্বৰ যিহোৱাই তেওঁলোকক প্রতিপালন কৰিব;<br> <span class="br-ind"><br><span class="indent">&nbsp;</span></span>তেওঁ তেওঁলোকৰ ভৱিষ্যত অৱস্থা পুণঃস্থাপন কৰিব।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>“মই মোৱাবে কৰা উপহাস আৰু অম্মোনৰ সন্তানবোৰে কৰা গালি-শপনিবোৰ শুনিলো;<br> <span class="br-ind"><br><span class="indent">&nbsp;</span></span>তেওঁলোকে মোৰ লোকসকলক তিৰস্কাৰ কৰিলে<br> <span class="br-ind"><br><span class="indent">&nbsp;</span></span>আৰু নিজৰ দেশ বঢ়াবলৈ লোকসকলৰ অহিতে সীমা উলঙ্ঘন কৰিলে।”<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সেয়ে, বাহিনীগণৰ যিহোৱা, ইস্ৰায়েলৰ ঈশ্বৰে এইদৰে কৈছে,<br> <span class="br-ind"><br><span class="indent">&nbsp;</span></span>“মোৰ জীৱনৰ শপত, মোৱাব নিশ্চয়ে চদোমৰ নিচিনা, আৰু অম্মোনীয়াসকল ঘমোৰাৰ নিচিনা হ’ব;<br> <span class="br-ind"><br><span class="indent">&nbsp;</span></span>এক কাঁইটীয়া হাবিৰে ভৰা ঠাই আৰু এক লোণৰ কূপলৈ পৰিণত হ’ব;<br> <span class="br-ind"><br><span class="indent">&nbsp;</span></span>চিৰকালৰ পতিত ভূমি হৈ থাকিব;<br> <span class="br-ind"><br><span class="indent">&nbsp;</span></span>মোৰ প্ৰজাসকলৰ অৱশিষ্ট লোকে তেওঁলোকক লুট কৰিব আৰু<br> <span class="br-ind"><br><span class="indent">&nbsp;</span></span>মোৰ জাতিৰ অৱশিষ্ট লোকে তেওঁলোকৰ দেশ অধিকাৰ কৰিব।”<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>মোৱাব আৰু অম্মোনৰ অহঙ্কাৰৰ কাৰণেই তেওঁলোকলৈ এনে ঘটিব;<br> <span class="br-ind"><br><span class="indent">&nbsp;</span></span>কাৰণ তেওঁলোকে বাহিনীগণৰ যিহোৱাৰ লোকসকলৰ প্রতি ঠাট্টা-বিদ্রূপ কৰিলে,<br> <span class="br-ind"><br><span class="indent">&nbsp;</span></span>আৰু তেওঁলোকৰ অহিতে নিজৰ দেশ বঢ়াই তুলিছে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>যিহোৱা তেওঁলোকৰ ওচৰত ভীষণৰূপে ভয়ানক হ’ব;<br> <span class="br-ind"><br><span class="indent">&nbsp;</span></span>তেওঁ পৃথিৱীৰ সকলো দেৱ-দেৱীক শক্তিহীন কৰিব;<br> <span class="br-ind"><br><span class="indent">&nbsp;</span></span>তেতিয়া সকলো জাতিৰ লোকে যিহোৱাৰ আৰাধনা কৰিব;<br> <span class="br-ind"><br><span class="indent">&nbsp;</span></span>নিজ নিজ দেশৰ পৰা, সমুদ্রৰ উপকূলসমূহৰ পৰা তেওঁৰ ওচৰত প্রণিপাত কৰিব।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>হে কূচীয়াসকল (ইথিওপিয়া), তোমালোকো মোৰ তৰোৱালৰ আঘাটত নিহত হ’বা।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>যিহোৱাই উত্তৰ দিশৰ বিৰুদ্ধে হাত মেলি অচূৰক বিনষ্ট কৰিব;<br> <span class="br-ind"><br><span class="indent">&nbsp;</span></span>নীনবি নগৰক একেবাৰে জনশূণ্য আৰু মৰুভূমিৰ দৰে শুকান ভূমি কৰিব।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তাৰ পাছত পশুৰ জাক আৰু বন্য প্রাণীবোৰে তাত বাস কৰিব;<br> <span class="br-ind"><br><span class="indent">&nbsp;</span></span>নগৰৰ ধ্বংসস্তূপবোৰত চৰাই আৰু ফেঁচাবোৰে বাহঁ সাজি ৰাতি কটাব।<br> <span class="br-ind"><br><span class="indent">&nbsp;</span></span>খিড়িকীত সিহঁতৰ চিৰিক-চিৰিক এক শব্দ শুনা যাব;<br> <span class="br-ind"><br><span class="indent">&nbsp;</span></span>কাউৰীবোৰে খালী ঘৰবোৰৰ দুৱাৰমুখত আহি মাতিব; কিয়নো ঘৰৰ এৰচ কাঠৰ চটিবোৰ তেওঁ উন্মুক্ত কৰিলে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>এয়ে সেই নির্ভয়ে থকা উল্লাসপ্রিয়া নীনবি নগৰ;<br> <span class="br-ind"><br><span class="indent">&nbsp;</span></span>তাই নিজৰ মনতে কয়, “ময়েই আছো, মোৰ সমান আন কোনো নাই!”<br> <span class="br-ind"><br><span class="indent">&nbsp;</span></span>তাই কেনেকৈ ধ্বংস হৈ গ’ল! বন্য পশুৰ আশ্রয়স্থল হ’ল!<br> <span class="br-ind"><br><span class="indent">&nbsp;</span></span>যিসকলে তাইৰ ওচৰেদি যাব, প্ৰতিজনে ইচ ইচ কৰি ঘৃণা কৰিব আৰু তাইক হাতেৰে ভুকু দেখুৱাব।<br></div>
</div>
<!-- PARSED ABOVE; EDITING MAY BREAK PARSER -->
</body></html>