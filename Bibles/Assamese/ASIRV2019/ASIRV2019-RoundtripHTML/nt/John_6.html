<html><head>
<meta http-equiv="Content-Type" content="text/html;charset=utf-8" />
<title>John 6 &ndash; যোহন &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 6);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>যোহন</b> &ndash; <a href="John_1.html">1</a> ... <a href="John_4.html">4</a> <a href="John_5.html">5</a> <b>6</b> <a href="John_7.html">7</a> <a href="John_8.html">8</a> ... <a href="John_21.html">21</a> </div><hr>
<h1>John 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৬ অধ্যায়</h2><h2>যীচুৱে পাঁচ হাজাৰ মানুহক খুউৱা</h2><span class="vn">1</span> <span class="br-p"><br><br></span>ইয়াৰ পাছত যীচু গালীল সাগৰৰ সিপাৰলৈ গ’ল। এই সাগৰক তিবিৰিয়া সাগৰো কোৱা হয়।</div>
<div class="v" id="v2"><span class="vn">2</span> তেতিয়া বহু মানুহৰ এটা দল যীচুৰ পাছে পাছে গ’ল, কাৰণ যীচুৱে ৰোগী সকললৈ যি যি কৰিছিল, সেই সকলো আচৰিত কার্যৰ চিনবোৰ তেওঁলোকে দেখা পাইছিল।</div>
<div class="v" id="v3"><span class="vn">3</span> পাছত যীচু আৰু তেওঁৰ শিষ্য সকল পাহাৰৰ ওপৰলৈ উঠি গৈ বহিল।</div>
<div class="v" id="v4"><span class="vn">4</span> সেই সময়ত ইহুদী সকলৰ নিস্তাৰ-পৰ্বৰ দিন ওচৰ চাপি আহিছিল।</div>
<div class="v" id="v5"><span class="vn">5</span> যীচুৱে ওপৰৰ ফালে চাই দেখিলে যে এক বৃহৎ মানুহৰ দল তেওঁৰ ওচৰলৈ আহি আছে। তেতিয়া তেওঁ ফিলিপক সুধিলে, <span class="fmt-words-of-jesus">“এওঁলোকক খোৱাবৰ কাৰণে আমি ক’ৰ পৰা পিঠা কিনিবলৈ পাম?”</span></div>
<div class="v" id="v6"><span class="vn">6</span> ফিলিপক পৰীক্ষা কৰিবলৈকে যীচুৱে এই কথা ক’লে, কাৰণ যীচুৱে কি কৰিব তাক তেওঁ নিজে জানিছিল।</div>
<div class="v" id="v7"><span class="vn">7</span> ফিলিপে উত্তৰ দিলে, “এওঁলোক প্রত্যেকে যদি অলপকৈয়ো পায়, তথাপি দুশ আধলিৰ<sup class="fnm"><a name="fnm1" href="#fn1">1</a></sup> পিঠা কিনিলেও যথেষ্ট নহ’ব।”</div>
<div class="v" id="v8"><span class="vn">8</span> যীচুৰ শিষ্য সকলৰ মাজত এজনৰ নাম আছিল আন্দ্রিয়। তেওঁ চিমোন পিতৰৰ ভায়েক। তেওঁ যীচুক ক’লে,</div>
<div class="v" id="v9"><span class="vn">9</span> “ইয়াত এজন সৰু ল’ৰা আছে আৰু তেওঁৰ ওচৰত পাঁচোটা যৱৰ পিঠা আৰু দুটা সৰু মাছ আছে; কিন্তু ইমান মানুহৰ মাজত তাৰে কি হ’ব?”</div>
<div class="v" id="v10"><span class="vn">10</span> যীচুৱে ক’লে, <span class="fmt-words-of-jesus">“লোক সকলক বহিবলৈ দিয়া।”</span> সেই ঠাইতে ভালেমান বন আছিল। তেতিয়া সকলো লোক তাৰ ওপৰতে বহিল। তাত পুৰুষৰ সংখ্যাই প্রায় পাঁচ হাজাৰ আছিল।</div>
<div class="v" id="v11"><span class="vn">11</span> তাৰ পাছত যীচুৱে সেই পিঠাকেইখন লৈ ঈশ্বৰক ধন্যবাদ দি বহি থকা সকলৰ মাজত ভগাই দিলে। তেনেদৰে তেওঁ পাছত মাছো ভগাই দিলে। যেয়ে যিমান বিচাৰিলে সিমানকৈ পালে।</div>
<div class="v" id="v12"><span class="vn">12</span> <span class="br-p"><br><br></span>তেনেকৈ তেওঁলোক পৰিতৃপ্ত হোৱাৰ পাছত যীচুৱে শিষ্য সকলক ক’লে, <span class="fmt-words-of-jesus">“যি টুকুৰাবোৰ বাকী থাকিল, তাৰ একোৱেই যেন নষ্ট নহয়; সেইবোৰ একেলগে গোটাই লোৱা।”</span></div>
<div class="v" id="v13"><span class="vn">13</span> তেতিয়া শিষ্য সকলে সেইবোৰ গোটালে আৰু লোক সকলে খোৱাৰ পাছত সেই পাঁচোটা যৱৰ পিঠাৰ যি টুকুৰাবোৰ বাকী থাকিল, সেইবোৰ গোটাই তেওঁলোকে বাৰটা পাচি পূৰ কৰিলে।</div>
<div class="v" id="v14"><span class="vn">14</span> যীচুৰ এই আচৰিত কার্য দেখি লোক সকলে কবলৈ ধৰিলে, “জগতলৈ যি জন ভাৱবাদী অহাৰ কথা আছে, এওঁ নিশ্চয়ে সেই ভাৱবাদী।”</div>
<div class="v" id="v15"><span class="vn">15</span> <span class="br-p"><br><br></span>যেতিয়া যীচুৱে বুজিলে যে লোক সকলে তেওঁক জোৰ কৰি তেওঁলোকৰ ৰজা পাতিবৰ কাৰণে ধৰি নিবলৈ উদ্যত হৈছে; তেতিয়া তেওঁ আতৰি অকলে সেই পাহাৰলৈ পুণৰ উঠি গ’ল।</div>
<div class="v" id="v16"><h2>যীচুৱে পানীৰ ওপৰত খোজকঢ়া</h2><span class="vn">16</span> <span class="br-p"><br><br></span>যেতিয়া সন্ধিয়া নামি আহিল, যীচুৰ শিষ্য সকল সাগৰৰ তীৰলৈ নামি গ’ল।</div>
<div class="v" id="v17"><span class="vn">17</span> তেওঁলোকে গৈ এখন নাৱত উঠিল আৰু কফৰনাহূম নগৰৰ ফালে সাগৰ পাৰ হৈ যাবলৈ ধৰিলে। ইতিমধ্যে আন্ধাৰ হৈ গৈছিল, কিন্তু যীচু তেতিয়াও তেওঁলোকৰ ওচৰ আহি নাপালে।</div>
<div class="v" id="v18"><span class="vn">18</span> বৰ জোৰেৰে বতাহ বলাত সাগৰত ঢৌ উঠিছিল।</div>
<div class="v" id="v19"><span class="vn">19</span> শিষ্য সকলে নাও বাই প্রায় পাঁচ ছয় কিলোমিটাৰমান যোৱাৰ পাছত দেখিলে, যীচু সাগৰৰ ওপৰেদি খোজকাঢ়ি নাৱঁৰ ওচৰলৈ আহি আছে। তাকে দেখি তেওঁলোকে অতিশয় ভয় খালে।</div>
<div class="v" id="v20"><span class="vn">20</span> তেতিয়া যীচুৱে তেওঁলোকক ক’লে, <span class="fmt-words-of-jesus">“এয়া মইহে! ভয় নকৰিবা।”</span></div>
<div class="v" id="v21"><span class="vn">21</span> <span class="br-p"><br><br></span>শিষ্য সকলে যীচুক নাৱত তুলি লবলৈ বিচাৰিলে আৰু তেওঁলোক যি ঠাইলৈ গৈ আছিল, নাও খন তেতিয়াই সেই ঠাই পালেগৈ।</div>
<div class="v" id="v22"><h2>জীৱনৰ আহাৰৰ বিষয়ে শিক্ষা</h2><span class="vn">22</span> <span class="br-p"><br><br></span>পিছদিনা খনৰ কথা। যি সকল লোক সাগৰৰ আন পাৰত থিয় হৈ আছিল, তেওঁলোকে দেখিছিল যে কেৱল মাত্র এখন নাৱৰ বাহিৰে সেই ঠাইত আন এখনো নাও নাছিল আৰু যীচু তেওঁৰ শিষ্য সকলৰ সৈতে তাত নুঠিল, অকল শিষ্য সকলহে আতৰি গৈছিল।</div>
<div class="v" id="v23"><span class="vn">23</span> কিন্তু, প্রভুৱে ধন্যবাদ দিয়াৰ পাছত লোক সকলে যি ঠাইত পিঠা খাইছিল, সেই ঠাইৰ ওচৰতে তিবিৰিয়াৰ পৰা অহা কিছুমান নাও আছিল।</div>
<div class="v" id="v24"><span class="vn">24</span> সেয়ে, লোক সকলে যেতিয়া জানিলে যে যীচু আৰু তেওঁৰ শিষ্য সকল সেই ঠাইত নাই, তেতিয়া তেওঁলোকে সেই নাওবোৰত উঠি যীচুক বিচাৰি কফৰনাহূমলৈ গ’ল।</div>
<div class="v" id="v25"><span class="vn">25</span> <span class="br-p"><br><br></span>সাগৰৰ সিটো পাৰত তেওঁলোকে যীচুক দেখা পাই ক’লে, “ৰব্বি, আপুনি ইয়ালৈ কেতিয়া আহিল?”</div>
<div class="v" id="v26"><span class="vn">26</span> যীচুৱে তেওঁলোকক উত্তৰ দি ক’লে, <span class="fmt-words-of-jesus">“মই আপোনালোকক অতি সত্যৰূপে কওঁ, আপোনালোকে আচৰিত চিন দেখিছে কাৰণে নহয়, বৰং পিঠা খাই তৃপ্ত হোৱাৰ কাৰণেহে মোক বিচাৰিছে।</span></div>
<div class="v" id="v27"><span class="vn">27</span> <span class="fmt-words-of-jesus">ক্ষয়ণীয় আহাৰৰ</span><sup class="fnm"><a name="fnm2" href="#fn2">2</a></sup><span class="fmt-words-of-jesus">কাৰণে শ্ৰম কৰিবলৈ এৰক; কিন্তু অনন্ত জীৱনলৈকে যি আহাৰ থাকে তাৰ কাৰণে শ্ৰম কৰক। সেই আহাৰ মানুহৰ পুত্ৰই আপোনালোকক দিব; কিয়নো পিতৃ ঈশ্বৰে তেওঁৰ ওপৰত নিজৰ মোহৰ</span><sup class="fnm"><a name="fnm3" href="#fn3">3</a></sup> <span class="fmt-words-of-jesus">মাৰিলে।”</span></div>
<div class="v" id="v28"><span class="vn">28</span> <span class="br-p"><br><br></span>লোক সকলে তেওঁক সুধিলে, “তেনেহলে ঈশ্বৰৰ কৰ্ম কৰিবলৈ আমি কি কৰিব লাগে?”</div>
<div class="v" id="v29"><span class="vn">29</span> যীচুৱে উত্তৰ দিলে, <span class="fmt-words-of-jesus">“ঈশ্বৰে যি জনক পঠালে, আপোনালোকে তেওঁত বিশ্বাস কৰাই হৈছে ঈশ্বৰৰ মনোনীত কৰ্ম।”</span></div>
<div class="v" id="v30"><span class="vn">30</span> তেতিয়া তেওঁলোকে তেওঁক সুধিলে, “আমি দেখি বিশ্বাস কৰিবলৈ আপুনি কি এনে কার্য কৰি আচৰিত চিন দেখুৱাব? আপুনি কি কৰ্ম কৰিব?</div>
<div class="v" id="v31"><span class="vn">31</span> আমাৰ পূর্বপুৰুষ সকলে মৰুপ্রান্তত মান্না খাইছিল; যেনেকৈ শাস্ত্রত লিখা আছে, ‘তেওঁ তেওঁলোকক খাবলৈ স্বৰ্গৰ পৰা পিঠা দিলে’।”<sup class="fnm"><a name="fnm4" href="#fn4">4</a></sup></div>
<div class="v" id="v32"><span class="vn">32</span> <span class="br-p"><br><br></span>যীচুৱে তেওঁলোকক ক’লে, <span class="fmt-words-of-jesus">“মই আপোনালোকক সঁচাকৈয়ে কওঁ, স্বর্গৰ পৰা সেই পিঠা মোচিয়ে আপোনালোকক দিয়া নাছিল, কিন্তু মোৰ পিতৃয়েহে আপোনালোকক স্বৰ্গৰ পৰা প্রকৃত পিঠা দিয়ে</span></div>
<div class="v" id="v33"><span class="vn">33</span> <span class="fmt-words-of-jesus">কিয়নো স্বৰ্গৰ পৰা নামি আহি যিহে জগতক জীৱন দান কৰে, সেয়ে ঈশ্বৰে দিয়া পিঠা।”</span></div>
<div class="v" id="v34"><span class="vn">34</span> লোক সকলে ক’লে, “তেনেহলে প্ৰভু, সেই পিঠা আমাক সকলো সময়তে দিয়ক।”</div>
<div class="v" id="v35"><span class="vn">35</span> <span class="br-p"><br><br></span>যীচুৱে তেওঁ তেওঁলোকক ক’লে, <span class="fmt-words-of-jesus">“জীৱন দিওঁতা আহাৰ ময়েই; যি জন মোৰ ওচৰলৈ আহে, তেওঁৰ কেতিয়াও ভোক নালাগিব; আৰু যি জনে মোত বিশ্বাস কৰে, তেওঁৰ কেতিয়াও পিয়াহ নালাগিব।</span></div>
<div class="v" id="v36"><span class="vn">36</span> <span class="fmt-words-of-jesus">মই আপোনালোকক কৈছোঁ যে, আপোনালোকে মোক দেখিছে, কিন্তু আপোনালোকে বিশ্বাস নকৰে।</span></div>
<div class="v" id="v37"><span class="vn">37</span> <span class="fmt-words-of-jesus">পিতৃয়ে মোক যি সকলক দিছে, তেওঁলোক সকলোৱেই মোৰ ওচৰলৈ আহিব; আৰু মোৰ ওচৰলৈ অহা জনক মই কেতিয়াও বাহিৰ কৰি নিদিম।</span></div>
<div class="v" id="v38"><span class="vn">38</span> <span class="fmt-words-of-jesus">কিয়নো মই মোৰ নিজৰ ইচ্ছা পূৰ কৰিবলৈ স্বৰ্গৰ পৰা নামি অহা নাই, কিন্তু মোক পঠোৱা জনৰ ইচ্ছা পূৰ কৰিবলৈহে নামি আহিছোঁ।</span></div>
<div class="v" id="v39"><span class="vn">39</span> <span class="fmt-words-of-jesus">মোক পঠোৱা জনৰ ইচ্ছা এই যে, তেওঁ মোক যি সকলক দিলে, তেওঁলোকৰ এজনকো যেন মই নেহেৰুৱাও, কিন্তু শেষৰ দিনা তেওঁলোক সকলোকে যেন মই উঠাও।</span></div>
<div class="v" id="v40"><span class="vn">40</span> <span class="fmt-words-of-jesus">মোৰ পিতৃৰ ইচ্ছা এই- যি কোনোৱে পুত্ৰক দেখি তেওঁত বিশ্বাস কৰে, তেওঁ যেন অনন্ত জীৱন পায়; আৰু শেষৰ দিনা মই তেওঁক তুলিম।”</span></div>
<div class="v" id="v41"><span class="vn">41</span> <span class="br-p"><br><br></span>পাছত ইহুদী নেতা সকলে যীচুৰ বিষয়ে ভোৰভোৰনি আৰম্ভ কৰিলে; যিহেতু তেওঁ কৈছিল, <span class="fmt-words-of-jesus">“স্বৰ্গৰ পৰা নমা আহাৰ ময়েই;”</span></div>
<div class="v" id="v42"><span class="vn">42</span> সেই নেতা সকলে কৈছিল, “এওঁ যোচেফৰ পুতেক যীচু, যাৰ বাপেক-মাকক আমি জানো, সেই জনেই নহয় নে? তেনেহলে <span class="fmt-words-of-jesus">‘মই স্বৰ্গৰ পৰা নামি আহিছোঁ’ এই কথা এতিয়া তেওঁ কেনেকৈ কৈছে?”</span></div>
<div class="v" id="v43"><span class="vn">43</span> যীচুৱে তেওঁলোকক উত্তৰ দি ক’লে, <span class="fmt-words-of-jesus">“আপোনালোকে নিজৰ মাজত সেই ভোৰভোৰনি বন্ধ কৰক।</span></div>
<div class="v" id="v44"><span class="vn">44</span> <span class="fmt-words-of-jesus">যি জনে মোক পঠাইছে, সেই পিতৃয়ে চপাই নললে, কোনেও মোৰ ওচৰলৈ আহিব নোৱাৰে; আৰু মই শেষৰ দিনা তেওঁক তুলিম।</span></div>
<div class="v" id="v45"><span class="vn">45</span> <span class="fmt-words-of-jesus">ভাববাদী সকলৰ পুস্তকত এই বুলি লিখা আছে, ‘তেওঁলোক সকলোৱে ঈশ্বৰৰ পৰা শিক্ষা লাভ কৰিব।’</span><sup class="fnm"><a name="fnm5" href="#fn5">5</a></sup> <span class="fmt-words-of-jesus">যি জনে পিতৃৰ পৰা শুনি শিক্ষা পাইছে, তেৱেঁই মোৰ ওচৰলৈ আহে।</span></div>
<div class="v" id="v46"><span class="vn">46</span> <span class="fmt-words-of-jesus">কোনোৱে যে পিতৃক দেখিলে, এনে নহয়, কেৱল যি জন ঈশ্বৰৰ পৰা হয়, তেৱেঁই পিতৃক দেখিলে।</span></div>
<div class="v" id="v47"><span class="vn">47</span> <span class="fmt-words-of-jesus">মই সঁচাকৈয়ে কৈছোঁ, যি জনে বিশ্বাস কৰে, সেই জনৰ অনন্ত জীৱন আছে।</span></div>
<div class="v" id="v48"><span class="vn">48</span> <span class="fmt-words-of-jesus">জীৱন দিওঁতা আহাৰ (পিঠা) ময়েই।</span></div>
<div class="v" id="v49"><span class="vn">49</span> <span class="fmt-words-of-jesus">আপোনালোকৰ পিতৃপুৰুষ সকলে মৰুপ্রান্তত মান্না খাইছিল আৰু তেওঁলোক মৰিল৷</span></div>
<div class="v" id="v50"><span class="vn">50</span> <span class="br-p"><br><br></span><span class="fmt-words-of-jesus">স্বৰ্গৰ পৰা নামি অহা আহাৰ এয়ে; যি মানুহে ইয়াক খায়, তেওঁ পুনৰ নমৰে।</span></div>
<div class="v" id="v51"><span class="vn">51</span> <span class="fmt-words-of-jesus">স্বৰ্গৰ পৰা নমা জীৱনময় আহাৰ ময়েই। যদি কোনোৱে এই আহাৰ খায়, তেনেহলে তেওঁ চিৰকাল জীৱ; আৰু জগতৰ জীৱনৰ কাৰণে মই যি আহাৰ দিম, সেয়ে মোৰ মাংস।”</span><sup class="fnm"><a name="fnm6" href="#fn6">6</a></sup></div>
<div class="v" id="v52"><span class="vn">52</span> <span class="br-p"><br><br></span>এই কথাত ইহুদী সকল খঙত জ্বলি উঠি পৰস্পৰে বাকযুদ্ধত লিপ্ত হৈ ক’লে, “কেনেকৈ এই মানুহ জনে তেওঁৰ দেহৰ মাংস আমাক খাবলৈ দিব পাৰে?”</div>
<div class="v" id="v53"><span class="vn">53</span> যীচুৱে তেওঁলোকক ক’লে, <span class="fmt-words-of-jesus">“সঁচাকৈয়ে মই আপোনালোকক কওঁ, মানুহৰ পুত্ৰৰ মাংস নাখালে আৰু তেওঁৰ তেজ পান নকৰিলে, আপোনালোকৰ ভিতৰত জীৱন নাই।</span></div>
<div class="v" id="v54"><span class="vn">54</span> <span class="fmt-words-of-jesus">যি কোনোৱে মোৰ মাংস খায়, আৰু মোৰ তেজ পান কৰে, তেওঁৰ অনন্ত জীৱন আছে; আৰু শেষৰ দিনা মই তেওঁক তুলিম।</span></div>
<div class="v" id="v55"><span class="vn">55</span> <span class="fmt-words-of-jesus">কিয়নো মোৰ মাংসই প্রকৃত ভক্ষ্য আৰু মোৰ তেজেই প্রকৃত পানীয়।</span></div>
<div class="v" id="v56"><span class="vn">56</span> <span class="fmt-words-of-jesus">যি জনে মোৰ মাংস খায় আৰু মোৰ তেজ পান কৰে, সেই জন মোত থাকে, ময়ো তেওঁত থাকোঁ।</span></div>
<div class="v" id="v57"><span class="vn">57</span> <span class="fmt-words-of-jesus">যেনেকৈ জীৱিত পিতৃয়ে মোক পঠালে আৰু পিতৃৰ কাৰণে মই জীৱিত আছোঁ, তেনেকৈ যি কোনোৱে মোক ভোজন কৰে, তেৱোঁ মোৰ দ্বাৰাই জীয়াই থাকিব।</span></div>
<div class="v" id="v58"><span class="vn">58</span> <span class="fmt-words-of-jesus">স্বৰ্গৰ পৰা নমা আহাৰ এয়েই। পিতৃপুৰুষ সকলে যেনেকৈ খায়ো মৰিল, তাৰ নিচিনা নহয়; যি জনে এই আহাৰ খায়, সেই জন চিৰকাল জীৱ।”</span></div>
<div class="v" id="v59"><span class="vn">59</span> এই সকলো কথা যীচুৱে কফৰনাহূমত উপদেশ দিয়াৰ সময়ত নাম-ঘৰত ক’লে।</div>
<div class="v" id="v60"><h2>অনন্ত জীৱনৰ বাক্য যীচুত আছে</h2><span class="vn">60</span> <span class="br-p"><br><br></span>যীচুৰ শিষ্য সকলৰ মাজৰ অনেকে এই কথা শুনি ক’লে, “ই বৰ কঠিন শিক্ষা; কোনে ইয়াক গ্রহণ কৰিব পাৰে?”</div>
<div class="v" id="v61"><span class="vn">61</span> যীচুৱে নিজৰ মনতে জানিব পাৰিছিল যে তেওঁৰ শিষ্য সকলে এই বিষয়ত বু বু বা বা কৰি আছে; সেয়ে তেওঁ শিষ্য সকলক সুধিলে, <span class="fmt-words-of-jesus">“এই কথাত তোমালোকে মনত বিঘিনি পাইছা নেকি?</span></div>
<div class="v" id="v62"><span class="vn">62</span> <span class="fmt-words-of-jesus">মানুহৰ পুত্ৰক যেতিয়া উর্দ্ধত তেওঁৰ আগৰ থকা ঠাইলৈ উঠা দেখিবা, তেতিয়া তোমালোকে কি ভাবিবা?</span></div>
<div class="v" id="v63"><span class="vn">63</span> <span class="fmt-words-of-jesus">আত্মাইহে জীৱন দিয়ে। মাংস একো উপকাৰত নাহে; মই তোমালোকক যিবোৰ কথা কৈছোঁ, সেই কথাই আত্মা আৰু জীৱন।</span></div>
<div class="v" id="v64"><span class="vn">64</span> <span class="fmt-words-of-jesus">কিন্তু তোমালোকৰ মাজত এনে কিছুমান আছে, যি সকলে বিশ্বাস নকৰে।”</span> কিয়নো যীচুৱে আদিৰে পৰা জানিছিল, কোনে কোনে বিশ্বাস নকৰে আৰু কোনে তেওঁক শত্ৰুৰ হাতত শোধাই দিব।</div>
<div class="v" id="v65"><span class="vn">65</span> তেওঁ পুনৰ ক’লে, <span class="fmt-words-of-jesus">“এই কাৰণে মই তোমালোকক কৈছিলোঁ যে, পিতৃয়ে ইচ্ছা নকৰিলে কোনেও মোৰ ওচৰলৈ আহিব নোৱাৰে।”</span></div>
<div class="v" id="v66"><span class="vn">66</span> <span class="br-p"><br><br></span>ইয়াৰ পাছতে তেওঁৰ শিষ্য সকলৰ মাজৰ অনেক উলটি গ’ল; তেওঁৰ লগত পুনৰ অহা-যোৱা নকৰিলে।</div>
<div class="v" id="v67"><span class="vn">67</span> যীচুৱে তেতিয়া সেই বাৰ জন পাঁচনিক ক’লে, <span class="fmt-words-of-jesus">“তোমালোকেও যাবলৈ ইচ্ছা কৰা নে?”</span></div>
<div class="v" id="v68"><span class="vn">68</span> চিমোন পিতৰে তেওঁক উত্তৰ দিলে, “প্ৰভু, আমি কাৰ ওচৰলৈ যাম? অনন্ত জীৱনৰ কথা আপোনাৰ ওচৰতহে আছে।</div>
<div class="v" id="v69"><span class="vn">69</span> আমি বিশ্বাস কৰিছোঁ আৰু জানিছোঁ যে আপুনিয়েই ঈশ্বৰৰ পবিত্ৰ জন।”</div>
<div class="v" id="v70"><span class="vn">70</span> যীচুৱে তেওঁলোকক ক’লে, <span class="fmt-words-of-jesus">“মই তোমালোক বাৰ জনক মনোনীত কৰা নাই নে? কিন্তু তোমালোকৰ মাজতো এজন দিয়াবল</span><sup class="fnm"><a name="fnm7" href="#fn7">7</a></sup><span class="fmt-words-of-jesus">আছে।”</span></div>
<div class="v" id="v71"><span class="vn">71</span> ইয়াত ঈষ্কৰিয়োতীয়া চিমোনৰ পুত্ৰ যিহূদাৰ বিষয়ে কৈছিল; কিয়নো যদিও তেওঁ বাৰ জনৰ মাজৰ এজন আছিল, তথাপি তেৱেঁ পাছত যীচুক শত্ৰুৰ হাতত শোধাই দিছিল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->আধলিৰ <!--raw 1 bo --></em><!--endraw 1-->দীনাৰ</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->আহাৰৰ <!--raw 1 bo --></em><!--endraw 1-->পিঠা</div>
<div class="fn"><sup class="fnt"><a name="fn3" href="#fnm3">3</a></sup> অনুমতি প্রদান কৰিলে</div>
<div class="fn"><sup class="fnt"><a name="fn4" href="#fnm4">4</a></sup> গীত ৭৮:২৪</div>
<div class="fn"><sup class="fnt"><a name="fn5" href="#fnm5">5</a></sup> যিচয়া ৫৪:১৩</div>
<div class="fn"><sup class="fnt"><a name="fn6" href="#fnm6">6</a></sup> অৰ্থাৎ জীৱন, শৰীৰ</div>
<div class="fn"><sup class="fnt"><a name="fn7" href="#fnm7">7</a></sup> <!--raw 1 bo --><em><!--endraw 1-->দিয়াবল <!--raw 1 bo --></em><!--endraw 1-->চয়তান</div>
</div>
<!-- PARSED ABOVE; EDITING MAY BREAK PARSER -->
</body></html>