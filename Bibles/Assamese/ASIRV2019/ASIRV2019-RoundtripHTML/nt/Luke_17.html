<html><head>
<meta http-equiv="Content-Type" content="text/html;charset=utf-8" />
<title>Luke 17 &ndash; লূক &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 17);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>লূক</b> &ndash; <a href="Luke_1.html">1</a> ... <a href="Luke_15.html">15</a> <a href="Luke_16.html">16</a> <b>17</b> <a href="Luke_18.html">18</a> <a href="Luke_19.html">19</a> ... <a href="Luke_24.html">24</a> </div><hr>
<h1>Luke 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>১৭ অধ্যায়</h2><h2>বিঘিনি, ক্ষমা, বিশ্বাস, আৰু নম্ৰতাৰ বিষয়ে শিক্ষা</h2><span class="vn">1</span> <span class="br-p"><br><br></span>যীচুৱে তেওঁৰ শিষ্য সকলক ক’লে, <span class="fmt-words-of-jesus">“যিহৰ দ্বাৰা পাপ হয়, সেয়া আহিবই; কিন্তু যাৰ দ্বাৰা আহে, তেওঁ সন্তাপৰ পাত্ৰ।</span></div>
<div class="v" id="v2"><span class="vn">2</span> <span class="fmt-words-of-jesus">সৰু সকলৰ মাজৰ এজনকো যদি কোনোৱে পাপৰ পথত লৈ যায়, তেনেহলে তেওঁৰ ডিঙিত জাঁত আৰি সাগৰত পেলাই দিয়া ভাল।</span></div>
<div class="v" id="v3"><span class="vn">3</span> <span class="fmt-words-of-jesus">তোমালোকে নিজৰ বিষয়ত সাৱধান হোৱা। তোমাৰ ভায়ে যদি পাপ কৰে, তেওঁক তিৰস্কাৰ কৰা আৰু তেওঁ যদি অনুতাপ কৰে, তেনেহলে তেওঁক ক্ষমা কৰা।</span></div>
<div class="v" id="v4"><span class="vn">4</span> <span class="fmt-words-of-jesus">তেওঁ যদি এদিনৰ ভিতৰত তোমাৰ বিৰুদ্ধে সাত বাৰ পাপ কৰে আৰু সাত বাৰেই যদি উভতি আহি কয়, ‘মই মন-পালটন কৰিছোঁ’; তেতিয়াও তেওঁক ক্ষমা কৰিবা।”</span></div>
<div class="v" id="v5"><span class="vn">5</span> <span class="br-p"><br><br></span>তেতিয়া পাঁচনি সকলে প্ৰভুক ক’লে, “আমাৰ বিশ্বাস বঢ়াই দিয়ক।”</div>
<div class="v" id="v6"><span class="vn">6</span> তেতিয়া প্ৰভুৱে ক’লে, <span class="fmt-words-of-jesus">“এটি সৰিয়হ গুটিৰ সমান যদি তোমালোকৰ বিশ্বাস হয়, তেনেহলে তুমি এই নুনি গছক ক’ব পাৰিবা ‘উভালি যা আৰু সাগৰত ৰোৱা হ’; তেতিয়া দেখিবা সি তোমাৰ কথা শুনিছে।</span></div>
<div class="v" id="v7"><span class="vn">7</span> <span class="br-p"><br><br></span><span class="fmt-words-of-jesus">তোমালোকৰ মাজত কাৰোবাৰ দাসে যেতিয়া হাল বাই, বা মেষ পালন কৰি পথাৰৰ পৰা আহে, তেতিয়া তেওঁক ক’বা নে, ‘তুমি এতিয়াই আহা, ভোজনত বহা৷’</span></div>
<div class="v" id="v8"><span class="vn">8</span> <span class="fmt-words-of-jesus">তাতকৈ তেওঁক নকবা নে, ‘মোৰ খোৱা বস্তু যুগুত কৰা আৰু মই খাই বৈ আজৰি নহওঁ মানে, কঁকালত গামোচা বান্ধি মোৰ আলপৈচান ধৰা; পাছত তুমিও খোৱা-বোৱা কৰিবা৷’</span></div>
<div class="v" id="v9"><span class="vn">9</span> <span class="fmt-words-of-jesus">সেই দাসে তেওঁৰ আজ্ঞা দিয়া অনুসাৰে কাৰ্য কৰা কাৰণে তেওঁক কি ধন্যবাদ দিব?</span></div>
<div class="v" id="v10"><span class="vn">10</span> <span class="fmt-words-of-jesus">তোমালোকৰ বাবেও সেই একেই কথাৰ প্ৰযোজ্য। তোমালোকক যি কার্য কৰিবলৈ আজ্ঞা দিয়া হৈছে, সেইদৰে সকলোবোৰ কার্য কৰাৰ পাছত ক’বা, ‘আমি অযোগ্য দাস, আমাৰ কৰ্তব্যহে আমি কৰিলোঁ’।”</span></div>
<div class="v" id="v11"><h2>দহ জন কুষ্ঠ ৰোগীক সুস্থ কৰা</h2><span class="vn">11</span> <span class="br-p"><br><br></span>যীচুৱে যিৰূচালেমলৈ যাওঁতে, চমৰীয়া আৰু গালীল প্ৰদেশৰ ওচৰেদি গৈ আছিল।</div>
<div class="v" id="v12"><span class="vn">12</span> সেই সময়ত এখন গাঁৱত সোমাওঁতে দহ জন কুষ্ঠ ৰোগীয়ে দূৰত থিয় হৈ তেওঁক দেখা দি,</div>
<div class="v" id="v13"><span class="vn">13</span> বৰ মাতেৰে ক’লে, “হে যীচু, মহাশয়, আমাক দয়া কৰক।”</div>
<div class="v" id="v14"><span class="vn">14</span> <span class="br-p"><br><br></span>তেতিয়া তেওঁ তেওঁলোকক দেখি ক’লে, <span class="fmt-words-of-jesus">“তোমালোকে গৈ পুৰোহিত সকলৰ আগত নিজকে নিজে দেখুওৱাগৈ।”</span> পাছত তেওঁলোক গৈ থাকোতে সুস্থ হ’ল।</div>
<div class="v" id="v15"><span class="vn">15</span> তাতে তেওঁলোকৰ মাজৰ এজনে, নিজকে সুস্থ হোৱা দেখি, বৰ মাতেৰে ঈশ্বৰৰ প্ৰশংসা কৰি উলটি আহিল;</div>
<div class="v" id="v16"><span class="vn">16</span> আৰু যীচুৰ চৰণত উবুৰি হৈ পৰি তেওঁৰ স্তুতি কৰিবলৈ ধৰিলে; সেই লোক জন, চমৰীয়া আছিল।</div>
<div class="v" id="v17"><span class="vn">17</span> ইয়াকে দেখি যীচুৱে ক’লে, <span class="fmt-words-of-jesus">“তোমালোক দহ জনেই সুস্থ নহলা নে? তেনেহলে আন ন জন ক’ত?</span></div>
<div class="v" id="v18"><span class="vn">18</span> <span class="fmt-words-of-jesus">এই অন্য জাতিৰ মানুহ জনৰ বাহিৰে আন কোনো এজনো কিয় ঈশ্বৰৰ মহিমাক স্তুতি কৰিবলৈ উলটি নাহিল?”</span></div>
<div class="v" id="v19"><span class="vn">19</span> পাছত যীচুৱে তেওঁক ক’লে, <span class="fmt-words-of-jesus">“উঠা আৰু যোৱা; তোমাৰ বিশ্বাসেই তোমাক সুস্থ কৰিলে৷”</span></div>
<div class="v" id="v20"><h2>ঈশ্বৰৰ ৰাজ্যৰ আগমণৰ বিষয়ে শিক্ষা</h2><span class="vn">20</span> <span class="br-p"><br><br></span>ঈশ্বৰৰ ৰাজ্য কেতিয়া আহিব বুলি ফৰীচী সকলে এই কথা সোধাত, তেওঁ উত্তৰ দি ক’লে,</div>
<div class="v" id="v21"><span class="vn">21</span> <span class="fmt-words-of-jesus">“ঈশ্বৰৰ ৰাজ্য দৃশ্যৰূপে নাহে; ইয়াতে বা সেইখিনিতে চোৱা, এনে কথা কোনোৱে নকব; কাৰণ চাওক, ঈশ্বৰৰ ৰাজ্য আপোনালোকৰ ভিতৰতে আছে।”</span></div>
<div class="v" id="v22"><span class="vn">22</span> <span class="br-p"><br><br></span>পাছত যীচুৱে তেওঁৰ শিষ্য সকলক ক’লে, <span class="fmt-words-of-jesus">“যি কালত তোমালোকে মানুহৰ পুত্ৰৰ এটা দিন দেখিবলৈ ইচ্ছা কৰিবা, কিন্তু দেখিবলৈ নাপাবা, সেই কাল আহিব।</span></div>
<div class="v" id="v23"><span class="vn">23</span> <span class="fmt-words-of-jesus">মানুহবোৰে তেতিয়া চোৱা, সৌ তাত আছে; চোৱা, ইয়াত আছে, এই বুলি তোমালোকক ক’ব; কিন্তু তোমালোক নাযাবা আৰু তেওঁলোকৰ পাছে পাছে নচলিবা।</span></div>
<div class="v" id="v24"><span class="vn">24</span> <span class="fmt-words-of-jesus">কিয়নো বিজুলীয়ে যেনেকৈ আকাশৰ এফালে ওলালে, আকাশৰ আন ফাললৈকে পোহৰ কৰে, মানুহৰ পুত্ৰৰ দিনতো সেইদৰেই হ’ব।</span></div>
<div class="v" id="v25"><span class="vn">25</span> <span class="br-p"><br><br></span><span class="fmt-words-of-jesus">কিন্তু প্ৰথমতে তেওঁ অনেক দুখ ভোগ কৰি, এই কালৰ মানুহৰ দ্বাৰাই অগ্ৰাহ্য হ’ব লাগিব।</span></div>
<div class="v" id="v26"><span class="vn">26</span> <span class="fmt-words-of-jesus">নোহৰ সময়ত যেনেকুৱা হৈছিল, মানুহৰ পুত্ৰৰ সময়তো তেনেকুৱাই হ’ব।</span></div>
<div class="v" id="v27"><span class="vn">27</span> <span class="fmt-words-of-jesus">নোহ জাহাজত উঠা দিনলৈকে লোক সকলে ভোজন-পান কৰিছিল, বিয়া কৰিছিল আৰু বিয়াও দিছিল।</span></div>
<div class="v" id="v28"><span class="vn">28</span> <span class="br-p"><br><br></span><span class="fmt-words-of-jesus">সেইদৰে লোটৰ সময়তো লোক সকলে ভোজন-পান কৰিছিল, কিনা-বেচা, ৰুৱা-পোতা আৰু ঘৰ সাজিছিল।</span></div>
<div class="v" id="v29"><span class="vn">29</span> <span class="fmt-words-of-jesus">কিন্তু যিদিনা লোট চদোমৰ পৰা ওলাই আহিল, সেই দিনাই আকাশৰ পৰা জুই আৰু গন্ধক বৰষিল আৰু সেই ঠাইৰ সকলোকে ধ্বংস কৰিলে।</span></div>
<div class="v" id="v30"><span class="vn">30</span> <span class="fmt-words-of-jesus">সেইদৰে মানুহৰ পুত্ৰ প্ৰকাশিত হোৱা দিনতো হ’ব।</span></div>
<div class="v" id="v31"><span class="vn">31</span> <span class="fmt-words-of-jesus">সেইদিনা কোনোবা যদি ঘৰৰ ওপৰত আছে কিন্তু তেওঁৰ নিজৰ বস্তুবোৰ যদি ঘৰৰ ভিতৰত আছে, তেনেহলে তেওঁ বস্তুবোৰ আনিবলৈ নানামক। তেনেদৰে কোনোবা যদি পথাৰত আছে, তেৱোঁ কোনো বস্তু লবলৈ উলটি নাহক।</span></div>
<div class="v" id="v32"><span class="vn">32</span> <span class="br-p"><br><br></span><span class="fmt-words-of-jesus">লোটৰ তিৰোতাক সোঁৱৰা।</span></div>
<div class="v" id="v33"><span class="vn">33</span> <span class="fmt-words-of-jesus">যি কোনোৱে নিজৰ জীৱন ৰক্ষা কৰিবলৈ বিচাৰে, তেওঁ তাক হেৰুৱাব। কিন্তু যি কোনোৱে জীৱন হেৰুৱায়, তেওঁ জীয়াই থাকিব।</span></div>
<div class="v" id="v34"><span class="vn">34</span> <span class="br-p"><br><br></span><span class="fmt-words-of-jesus">মই তোমালোকক কওঁ, সেই ৰাতি দুজন মানুহ একে শয্যাতে থাকোঁতে, এজনক গ্ৰহণ কৰা হ’ব, আন জনক ত্যাগ কৰা হ’ব।</span></div>
<div class="v" id="v35"><span class="vn">35</span> <span class="fmt-words-of-jesus">দুজনী তিৰোতাই একেলগে জাঁতেৰে ডলি থাকোঁতে এজনীক গ্ৰহণ কৰা হ’ব।</span></div>
<div class="v" id="v36"><span class="vn">36</span> <span class="fmt-words-of-jesus">দুজন মানুহ পথাৰত থাকোঁতে এজনক গ্ৰহণ কৰা হ’ব, এজনক ত্যাগ কৰা হ’ব।”</span></div>
<div class="v" id="v37"><span class="vn">37</span> তেতিয়া তেওঁলোকে উত্তৰ দি তেওঁক সুধিলে, <span class="fmt-words-of-jesus">“ক’ত প্ৰভু?” তেতিয়া তেওঁ তেওঁলোকক ক’লে, “য’ত মৰা শ থাকে, তাতে শগুনো গোট খায়।”</span></div>
</div>
<!-- PARSED ABOVE; EDITING MAY BREAK PARSER -->
</body></html>