<html><head>
<meta http-equiv="Content-Type" content="text/html;charset=utf-8" />
<title>Luke 20 &ndash; লূক &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 20);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>লূক</b> &ndash; <a href="Luke_1.html">1</a> ... <a href="Luke_18.html">18</a> <a href="Luke_19.html">19</a> <b>20</b> <a href="Luke_21.html">21</a> <a href="Luke_22.html">22</a> ... <a href="Luke_24.html">24</a> </div><hr>
<h1>Luke 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>২০ অধ্যায়</h2><h2>যীচুৰ ক্ষমতাৰ বিষয়ে প্ৰশ্ন</h2><span class="vn">1</span> <span class="br-p"><br><br></span>এদিন যীচুৱে যিৰূচালেম মন্দিৰত শুভবাৰ্তা প্ৰচাৰ কৰি, লোক সকলক যেতিয়া উপদেশ দি আছিল, তেতিয়া পৰিচাৰক সকলৰ সৈতে প্ৰধান পুৰোহিত আৰু বিধানৰ অধ্যাপক সকল তেওঁৰ ওচৰলৈ আহিল৷</div>
<div class="v" id="v2"><span class="vn">2</span> তেওঁলোকে তেওঁক সুধিলে, “আমাক কোৱা, তুমি কি ক্ষমতাৰে এইবোৰ কৰিছা? বা তোমাক এই ক্ষমতা দিওঁতা জন কোন?”</div>
<div class="v" id="v3"><span class="vn">3</span> <span class="br-p"><br><br></span>তেতিয়া তেওঁ উত্তৰ দি তেওঁলোকক ক’লে, <span class="fmt-words-of-jesus">“ময়ো তোমালোকক এটা প্ৰশ্ন সুধিব বিচাৰো, তোমালোকে মোক উত্তৰ দিয়া!</span></div>
<div class="v" id="v4"><span class="vn">4</span> <span class="fmt-words-of-jesus">যোহনৰ বাপ্তিস্ম স্বৰ্গৰ পৰা, নে মানুহৰ পৰা হৈছিল?”</span></div>
<div class="v" id="v5"><span class="vn">5</span> <span class="br-p"><br><br></span>তেতিয়া তেওঁলোকে ইজনে সিজনে বিবেচনা কৰি ক’লে, “‘স্বৰ্গৰ পৰা’ বুলি যদি কওঁ, তেনেহলে তেওঁত কিয় বিশ্বাস নকৰিলা বুলি তেওঁ ক’ব।</div>
<div class="v" id="v6"><span class="vn">6</span> কিন্তু আমি যদি কওঁ, ‘মানুহৰ পৰা’, তেনেহলে লোক সকলে আমাক শিল দলিয়াই মাৰিব; কাৰণ লোক সকলে যোহনক এজন ভাববাদীৰূপে দৃঢ় বিশ্বাস কৰে।”</div>
<div class="v" id="v7"><span class="vn">7</span> <span class="br-p"><br><br></span>তেওঁলোকে তেতিয়া উত্তৰ দি ক’লে, “সেয়ে ক’ৰ পৰা আহিল, সেই বিষয়ে আমি নাজানো।”</div>
<div class="v" id="v8"><span class="vn">8</span> তেতিয়া যীচুৱে তেওঁলোকক ক’লে, <span class="fmt-words-of-jesus">“তেনেহলে, কি ক্ষমতাৰে মই এইবোৰ কৰোঁ, সেই বিষয়ে ময়ো তোমালোকক নকওঁ।”</span></div>
<div class="v" id="v9"><h2>কেইজনমান বিশ্বাসঘাতক খেতিয়কৰ দৃষ্টান্ত</h2><span class="vn">9</span> <span class="br-p"><br><br></span>পাছত তেওঁ লোক সকলৰ আগত এই দৃষ্টান্ত দি ক’বলৈ ধৰিলে, <span class="fmt-words-of-jesus">“এজন মানুহে দ্ৰাক্ষাবাৰী পাতি</span><sup class="fnm"><a name="fnm1" href="#fn1">1</a></sup> <span class="fmt-words-of-jesus">তাক খেতিয়ক সকলৰ হাতত গতাই দি বহু দিনৰ কাৰণে আন দেশলৈ গ’ল।</span></div>
<div class="v" id="v10"><span class="vn">10</span> <span class="fmt-words-of-jesus">পাছত সেই খেতিয়ক সকলে দ্ৰাক্ষাবাৰীৰ গুটিৰ অংশ তেওঁক যেন দিয়ে, এই কাৰণে বতৰৰ দিনত, তেওঁ তেওঁলোকৰ ওচৰলৈ এজন দাসক পঠাই দিলে। কিন্তু খেতিয়ক সকলে তেওঁক কোবাই, শুদা-হাতে খেদি দিলে৷</span></div>
<div class="v" id="v11"><span class="vn">11</span> <span class="br-p"><br><br></span><span class="fmt-words-of-jesus">আকৌ তেওঁ আন এজন দাসক পঠিওৱাত, তেওঁলোকে তেওঁকো কোবাই, অপমান কৰি শুদা-হাতে খেদি দিলে।</span></div>
<div class="v" id="v12"><span class="vn">12</span> <span class="fmt-words-of-jesus">তৃতীয় বাৰ আন এজনক পঠিওৱাত, তেওঁলোকে তেওঁকো আঘাত কৰি বাহিৰলৈ পেলাই দিলে।</span></div>
<div class="v" id="v13"><span class="vn">13</span> <span class="br-p"><br><br></span><span class="fmt-words-of-jesus">তেতিয়া দ্ৰাক্ষাবাৰীৰ গৰাকীয়ে ক’লে, ‘মই কি কৰিম? মোৰ প্ৰিয় পুত্ৰক পঠাই দিম; কিজানি তেওঁলোকে তেওঁক আদৰ কৰিব!’</span></div>
<div class="v" id="v14"><span class="vn">14</span> <span class="fmt-words-of-jesus">কিন্তু খেতিয়ক সকলে তেওঁক দেখি ইজনে সিজনে কোৱা-মেলা কৰি ক’লে, ‘এৱেঁই উত্তৰাধিকাৰী;</span><sup class="fnm"><a name="fnm2" href="#fn2">2</a></sup> <span class="fmt-words-of-jesus">আহা, উত্তৰাধিকাৰ আমাৰ হ’বলৈ এওঁক বধ কৰোঁহক৷’</span></div>
<div class="v" id="v15"><span class="vn">15</span> <span class="br-p"><br><br></span><span class="fmt-words-of-jesus">এই বুলি তেওঁলোকে তেওঁক দ্ৰাক্ষাবাৰীৰ পৰা বাহিৰ কৰি বধ কৰিলে। এই হেতুকে সেই দ্ৰাক্ষাবাৰীৰ গৰাকীয়ে তেওঁলোকক কি কৰিব?</span></div>
<div class="v" id="v16"><span class="vn">16</span> <span class="fmt-words-of-jesus">তেওঁ আহি সেই খেতিয়ক সকলক সংহাৰ কৰি, আন লোকৰ হাতত দ্ৰাক্ষাবাৰী দিব৷” তেতিয়া এই কথা শুনা লোক সকলে ক’লে, “ঈশ্বৰে এনে নকৰক!”</span></div>
<div class="v" id="v17"><span class="vn">17</span> <span class="br-p"><br><br></span>তাতে তেওঁ তেওঁলোকলৈ চাই ক’লে, <span class="fmt-words-of-jesus">“এই লিখা বচনৰ অৰ্থ কি?</span> <span class="br-p"><br><br></span><span class="br-ind"><br><span class="indent">&nbsp;</span></span><span class="fmt-words-of-jesus">‘তেনেহলে ঘৰ-সজা সকলে যি শিল অগ্ৰাহ্য কৰিলে, সেয়ে চুকৰ প্ৰধান শিল হ’ল’?</span><sup class="fnm"><a name="fnm3" href="#fn3">3</a></sup><br></div>
<div class="v" id="v18"><span class="vn">18</span> <span class="br-p"><br><br></span><span class="fmt-words-of-jesus">সেই শিলৰ ওপৰত যি কোনো পৰিব, তেওঁ ডোখৰ-ডোখৰকৈ ভাগি যাব; কিন্তু যাৰ ওপৰত সেই শিল পৰিব, তেওঁক ধূলিৰ দৰে গুড়ি কৰি পেলাব।”</span></div>
<div class="v" id="v19"><h2>ৰাজকৰ, পুনৰুত্থান আৰু দায়ুদৰ সন্তানৰ বিষয়ে প্ৰশ্ন</h2><span class="vn">19</span> <span class="br-p"><br><br></span>বিধানৰ অধ্যাপক আৰু প্ৰধান পুৰোহিত সকলে তেওঁলোকৰ বিৰুদ্ধে যীচুৱে এই দৃষ্টান্ত ক’লে বুলি জানি, সেই সময়তেই তেওঁক হাতে-হাতে ধৰিবলৈ উপায় বিচাৰিলে; কিন্তু লোক সকলৰ বাবে ভয় কৰিলে।</div>
<div class="v" id="v20"><span class="vn">20</span> তাতে তেওঁলোকে তেওঁৰ ধাৰ্মিকতাত সাৱধানতাৰে সতৰ্ক দৃষ্টি ৰাখি, তেওঁৰ কথাত যেন দায় ধৰিব পাৰে আৰু তেওঁক দেশৰ অধিকাৰী আৰু শাসনকৰ্তাৰ হাতত যেন শোধাই দিব পাৰে, এই কাৰণে সাধুৰ বেশ ধৰা কিছুমান চোৰাংচোৱা পঠাই দিলে।</div>
<div class="v" id="v21"><span class="vn">21</span> <span class="br-p"><br><br></span>পাছত তেওঁলোকে তেওঁক সুধিলে, “হে গুৰু, আপুনি যথাৰ্থৰূপে কথা কৈছে আৰু উপদেশ দিছে আৰু কাৰো মুখলৈ নাচাই, পক্ষপাত নকৰাকৈ ঈশ্বৰৰ পথ দেখুৱাই আছে, ইয়াক আমি জানোঁ।</div>
<div class="v" id="v22"><span class="vn">22</span> কিন্তু বিধানৰ মতে আমি চীজাৰক কৰ দিব পায় নে নাপায়?”</div>
<div class="v" id="v23"><span class="vn">23</span> <span class="br-p"><br><br></span>যীচুৱে তেওঁলোকৰ চতুৰালি বুজি তেওঁলোকক ক’লে,</div>
<div class="v" id="v24"><span class="vn">24</span> <span class="fmt-words-of-jesus">“মোক এটা আধলি</span><sup class="fnm"><a name="fnm4" href="#fn4">4</a></sup><span class="fmt-words-of-jesus">দেখুওঁৱা। ইয়াত কাৰ প্ৰতিমূৰ্তি আৰু নাম দিয়া আছে?”</span> তেওঁলোকে ক’লে, “চীজাৰৰ।”</div>
<div class="v" id="v25"><span class="vn">25</span> <span class="br-p"><br><br></span>তেতিয়া তেওঁ তেওঁলোকক ক’লে, <span class="fmt-words-of-jesus">“তেনেহলে যি চীজাৰৰ, সেই চীজাৰক দিয়া আৰু যি ঈশ্বৰৰ, তাক ঈশ্বৰক দিয়া।”</span></div>
<div class="v" id="v26"><span class="vn">26</span> তাতে অধ্যাপক আৰু প্ৰধান পুৰোহিত সকলে লোক সকলৰ আগত তেওঁৰ কথাত দোষ ধৰিব নোৱাৰিলে৷ তেওঁৰ উত্তৰত কেৱল বিস্ময় মানি নিজম দি থাকিল।</div>
<div class="v" id="v27"><span class="vn">27</span> <span class="br-p"><br><br></span>পাছত পুনৰুত্থান নাই বুলি কোৱা চদ্দূকী সকলৰ কোনো কোনোৱে তেওঁৰ ওচৰলৈ আহি সুধিলে,</div>
<div class="v" id="v28"><span class="vn">28</span> “হে গুৰু, ককাই-ভাইৰ মাজৰ পত্নী থকা কোনো এজন যদি নিঃসন্তান হৈ মৰে, তেনেহলে, তেওঁৰ ভায়েক বা ককায়েকে সেই পত্নীক বিয়া কৰাই মৃত জনলৈ বংশ উৎপন্ন কৰিব, এই বুলি মোচিয়ে আমালৈ লিখিলে।</div>
<div class="v" id="v29"><span class="vn">29</span> <span class="br-p"><br><br></span>বাৰু, কোনো সাত জন ভাই-ককাই আছিল; প্ৰথম জনে বিয়া পাতি নিঃসন্তান হৈ মৰিল।</div>
<div class="v" id="v30"><span class="vn">30</span> ক্ৰমান্বয়ে দ্বিতীয় জনে তাইৰে সৈতে বিয়া পাতিলে আৰু</div>
<div class="v" id="v31"><span class="vn">31</span> তৃতীয় জনেও তাইকেই বিয়া কৰিলে; সেইদৰে সাত জনেই সন্তান নথকাকৈ মৰিল।</div>
<div class="v" id="v32"><span class="vn">32</span> অৱশেষত সেই পত্নীও ঢুকাল।</div>
<div class="v" id="v33"><span class="vn">33</span> এতিয়া পুনৰুত্থানৰ সময়ত তেওঁ কোন জনৰ পত্নী হব, কাৰণ সাত জনেই তেওঁক বিয়া কৰাইছিল?”</div>
<div class="v" id="v34"><span class="vn">34</span> <span class="br-p"><br><br></span>তেতিয়া যীচুৱে তেওঁলোকক ক’লে, <span class="fmt-words-of-jesus">“এই যুগৰ সন্তান সকলে বিয়া কৰাই আৰু বিয়া দিয়াও হয়;</span></div>
<div class="v" id="v35"><span class="vn">35</span> <span class="fmt-words-of-jesus">কিন্তু যি সকলে সেই যুগৰ আৰু মৃত লোক সকলৰ মাজৰ পৰা পুনৰুত্থান পাবৰ যোগ্য বুলি</span><sup class="fnm"><a name="fnm5" href="#fn5">5</a></sup> <span class="fmt-words-of-jesus">গণ্য হয়, তেওঁলোকে বিয়া নকৰাই আৰু বিয়া দিয়াও নহয়।</span></div>
<div class="v" id="v36"><span class="vn">36</span> <span class="fmt-words-of-jesus">তেওঁলোকৰ মৃত্যু হ’ব নোৱাৰে; কাৰণ, তেওঁলোক স্বৰ্গৰ দূত সকলৰ তুল্য; আৰু পুনৰুত্থানৰ সন্তান হোৱা বাবে তেওঁলোক ঈশ্বৰৰ সন্তান হয়।</span></div>
<div class="v" id="v37"><span class="vn">37</span> <span class="br-p"><br><br></span><span class="fmt-words-of-jesus">মোচিয়ে জোপোহাৰ আঁৰত থকা</span><sup class="fnm"><a name="fnm6" href="#fn6">6</a></sup> <span class="fmt-words-of-jesus">প্ৰভুক, অব্ৰাহামৰ ঈশ্বৰ, ইচহাকৰ ঈশ্বৰ, যাকোবৰ ঈশ্বৰ বুলি মতাত, মৃত যে পুনৰুত্থিত হয়, তেওঁ ইয়াকে প্ৰকাশ কৰিছিল।</span></div>
<div class="v" id="v38"><span class="vn">38</span> <span class="fmt-words-of-jesus">এতিয়া তেওঁ মৃত লোকৰ ঈশ্বৰ নহয়, কিন্তু জীৱিত লোক সকলৰহে ঈশ্বৰ; কিয়নো তেওঁৰ সম্বন্ধে সকলো জীয়াই আছে।”</span><sup class="fnm"><a name="fnm7" href="#fn7">7</a></sup></div>
<div class="v" id="v39"><span class="vn">39</span> <span class="br-p"><br><br></span>তাতে কোনো কোনো বিধানৰ অধ্যাপকে উত্তৰ দি ক’লে, “হে গুৰু, আপুনি ভাল কৈছে।”</div>
<div class="v" id="v40"><span class="vn">40</span> কিয়নো তেওঁক পুনৰ কোনো কথা সুধিবলৈ তেওঁলোকৰ সাহস নহ’ল।</div>
<div class="v" id="v41"><span class="vn">41</span> <span class="br-p"><br><br></span>যীচুৱে তেওঁলোকক ক’লে, <span class="fmt-words-of-jesus">“খ্ৰীষ্ট যে দায়ুদৰ সন্তান, ইয়াক কেনেকৈ কয়?</span></div>
<div class="v" id="v42"><span class="vn">42</span> <span class="fmt-words-of-jesus">কিয়নো দায়ুদে নিজে গীতমালা পুস্তকত কৈছে,</span><sup class="fnm"><a name="fnm8" href="#fn8">8</a></sup> <span class="br-p"><br><br></span><span class="br-ind"><br><span class="indent">&nbsp;</span></span><span class="fmt-words-of-jesus">প্ৰভুৱে মোৰ প্ৰভুক ক’লে,</span><br> <span class="br-ind"><br><span class="indent">&nbsp;</span></span><span class="fmt-words-of-jesus">‘মোৰ সোঁ হাতে বহি থাকা,</span><br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span><span class="fmt-words-of-jesus">যেতিয়ালৈকে মই তোমাৰ শত্ৰুবোৰক তোমাৰ ভৰি-পীৰা নকৰোঁ।’</span><br></div>
<div class="v" id="v44"><span class="vn">44</span> <span class="br-p"><br><br></span><span class="fmt-words-of-jesus">এইদৰে দায়ুদে তেওঁক ‘প্ৰভু’ বুলিলে; তেনেহলে তেওঁ কেনেকৈ দায়ুদৰ সন্তান হ’ব পাৰে?”</span></div>
<div class="v" id="v45"><h2>অধ্যাপক সকলৰ পৰা সাৱধানে থাকিবলৈ আদেশ</h2><span class="vn">45</span> <span class="br-p"><br><br></span>পাছে সকলো লোকে শুনাকৈ, তেওঁ তেওঁৰ শিষ্য সকলক ক’লে,</div>
<div class="v" id="v46"><span class="vn">46</span> <span class="fmt-words-of-jesus">“এতেকে তেওঁলোকলৈ সাৱধান হোৱা, যি সকল বিধানৰ অধ্যাপকে দীঘল বস্ত্ৰ পিন্ধি ফুৰিবলৈ ইচ্ছা কৰে আৰু হাট-বজাৰত নমস্কাৰ বিচাৰে, নাম-ঘৰত প্ৰধান আসন আৰু ভোজনত প্ৰধান ঠাইবোৰ ভালপায়;</span></div>
<div class="v" id="v47"><span class="vn">47</span> <span class="fmt-words-of-jesus">আৰু বাৰী-বিধৱা সকলৰ ঘৰ-বাৰী গ্ৰাস কৰি দীঘল প্ৰাৰ্থনাৰে ছদ্মবেশ ধৰে, তেওঁলোকে অৱশ্যে অধিক দণ্ড পাব।”</span></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> যিচ ৫:১-৭</div>
<div class="fn"><sup class="fnt"><a name="fn2" href="#fnm2">2</a></sup> গীত ২:৭, ৮; ইব্ৰী ১:২</div>
<div class="fn"><sup class="fnt"><a name="fn3" href="#fnm3">3</a></sup> গীত ১৮: ২২</div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><em><!--endraw 1-->আধলি <!--raw 1 bo --></em><!--endraw 1-->দীনাৰ</div>
<div class="fn"><sup class="fnt"><a name="fn5" href="#fnm5">5</a></sup> প্ৰ ৩:৪</div>
<div class="fn"><sup class="fnt"><a name="fn6" href="#fnm6">6</a></sup> যা ৩:৫</div>
<div class="fn"><sup class="fnt"><a name="fn7" href="#fnm7">7</a></sup> ৰো ৬:১০, ১১</div>
<div class="fn"><sup class="fnt"><a name="fn8" href="#fnm8">8</a></sup> গীত ১১০:১, পাঁ ২:৩৬</div>
</div>
<!-- PARSED ABOVE; EDITING MAY BREAK PARSER -->
</body></html>