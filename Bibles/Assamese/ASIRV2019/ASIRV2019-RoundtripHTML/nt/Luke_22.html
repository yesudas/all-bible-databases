<html><head>
<meta http-equiv="Content-Type" content="text/html;charset=utf-8" />
<title>Luke 22 &ndash; লূক &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 22);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>লূক</b> &ndash; <a href="Luke_1.html">1</a> ... <a href="Luke_20.html">20</a> <a href="Luke_21.html">21</a> <b>22</b> <a href="Luke_23.html">23</a> <a href="Luke_24.html">24</a> </div><hr>
<h1>Luke 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>২২ অধ্যায়</h2><h2>যীচুৰ বিপক্ষে কুমন্ত্ৰণা</h2><span class="vn">1</span> <span class="br-p"><br><br></span>সেই সময় খমিৰ নোহোৱা পর্বৰ ওচৰ হোৱাত, এই পর্বক নিস্তাৰ-পৰ্ব বোলা হয়,</div>
<div class="v" id="v2"><span class="vn">2</span> তেতিয়া প্ৰধান পুৰোহিত আৰু বিধানৰ অধ্যাপক সকলে কেনেকৈ যীচুক বধ কৰিব পাৰে, তাৰে উপায় বিচাৰিলে; কিয়নো তেওঁলোকে লোক সকলক ভয় কৰিছিল।</div>
<div class="v" id="v3"><span class="vn">3</span> <span class="br-p"><br><br></span>তেতিয়া বাৰ জন পাঁচনিৰ মাজৰ যিহূদা, যাৰ উপনাম ঈষ্কৰিয়োতীয়া, তেওঁৰ ভিতৰত চয়তান সোমাল।</div>
<div class="v" id="v4"><span class="vn">4</span> তাতে তেওঁ গৈ, কেনেকৈ যীচুক তেওঁলোকৰ হাতত শোধাই দিব পাৰে, সেই বিষয়ে প্ৰধান পুৰোহিত আৰু সেনাপতি সকলৰ সৈতে কথা-বাৰ্ত্তা হ’ল।</div>
<div class="v" id="v5"><span class="vn">5</span> <span class="br-p"><br><br></span>তেতিয়া তেওঁলোকে আনন্দিত হ’ল আৰু তেওঁক ধন দিবলৈ সন্মত হ’ল।</div>
<div class="v" id="v6"><span class="vn">6</span> তাতে তেওঁ মান্তি হ’ল<sup class="fnm"><a name="fnm1" href="#fn1">1</a></sup> আৰু লোক সকল নথকা সময়ত, তেওঁলোকৰ হাতত তেওঁক শোধাই দিবলৈ সুযোগ বিচাৰিলে।</div>
<div class="v" id="v7"><h2>যীচুৱে নিস্তাৰ পৰ্বৰ ভোজ পালন কৰা আৰু প্ৰভু-ভোজ স্থাপন কৰা</h2><span class="vn">7</span> <span class="br-p"><br><br></span>খমিৰ নোহোৱা পিঠাৰ দিন, যিদিনা নিস্তাৰপৰ্বৰ মেৰ বলি দিব লাগে, সেইদিন উপস্থিত হোৱাত,</div>
<div class="v" id="v8"><span class="vn">8</span> যীচুৱে পিতৰ আৰু যোহনক পঠিয়াই দি ক’লে, <span class="fmt-words-of-jesus">“তোমালোক যোৱা, আমি ভোজন কৰিবলৈ নিস্তাৰ-পৰ্বৰ ভোজ যুগুত কৰাগৈ।”</span></div>
<div class="v" id="v9"><span class="vn">9</span> তেতিয়া তেওঁলোকে তেওঁক সুধিলে, “আমি ক’ত যুগুত কৰাতো আপুনি ইচ্ছা কৰে?”</div>
<div class="v" id="v10"><span class="vn">10</span> <span class="br-p"><br><br></span>তেওঁ তেওঁলোকক ক’লে, <span class="fmt-words-of-jesus">“চোৱা, তোমালোকে নগৰৰ ভিতৰত সোমালেই, পানী একলহ লৈ অহা এজন মানুহে তোমালোকক লগ ধৰিব৷ তেওঁ যি ঘৰত সোমায়, তোমালোকে তেওঁৰ পাছে পাছে গৈ সেই ঘৰত সোমাবা৷</span></div>
<div class="v" id="v11"><span class="vn">11</span> <span class="fmt-words-of-jesus">তেতিয়া ঘৰৰ গৰাকীক ক’বা, ‘গুৰুৱে তোমাক কবলৈ কৈছে, বোলে মই যি ঠাইত মোৰ শিষ্য সকলৰ সৈতে নিস্তাৰ-পৰ্বৰ ভোজ খাম, সেই আলহী-কোঠালি ক’ত আছে’?</span></div>
<div class="v" id="v12"><span class="vn">12</span> <span class="br-p"><br><br></span><span class="fmt-words-of-jesus">তাতে সেই মানুহে সজোৱা ওপৰ-মহলৰ এটা ডাঙৰ কোঁঠালি তোমালোকক দেখুৱাই দিব৷ তাতে তোমালোকে যুগুত কৰিবা।”</span></div>
<div class="v" id="v13"><span class="vn">13</span> তেতিয়া তেওঁলোক গ’ল আৰু তেওঁ কোৱাৰ দৰে তাত সকলোবোৰ পালে৷ পাছত তেওঁলোকে তাতে নিস্তাৰ-পৰ্বৰ ভোজ যুগুত কৰিলে।</div>
<div class="v" id="v14"><span class="vn">14</span> <span class="br-p"><br><br></span>সময় হোৱাত, তেওঁ পাঁচনি সকলৰ সৈতে ভোজনত বহিল।</div>
<div class="v" id="v15"><span class="vn">15</span> তেতিয়া তেওঁ তেওঁলোকক ক’লে, <span class="fmt-words-of-jesus">“মোৰ দুখভোগৰ আগেয়ে তোমালোকে সৈতে এই নিস্তাৰ-পৰ্বৰ ভোজ খাবলৈ মই বৰ ইচ্ছা কৰিলোঁ।</span></div>
<div class="v" id="v16"><span class="vn">16</span> <span class="fmt-words-of-jesus">কিয়নো মই তোমালোকক কওঁ, ঈশ্বৰৰ ৰাজ্যত এয়ে সিদ্ধ নোহোৱালৈকে, মই এই ভোজ পুনৰ নাখাওঁ।”</span></div>
<div class="v" id="v17"><span class="vn">17</span> <span class="br-p"><br><br></span>পাছত যীচুৱে পান-পাত্ৰ লৈ স্তুতি কৰি ক’লে, <span class="fmt-words-of-jesus">“এইটো লোৱা আৰু তোমালোকৰ মাজত ভগাই লোৱা;</span></div>
<div class="v" id="v18"><span class="vn">18</span> <span class="fmt-words-of-jesus">কিয়নো মই তোমালোকক কওঁ, ঈশ্বৰৰ ৰাজ্য আহি নোপোৱালৈকে মই এতিয়াৰ পৰা আৰু দ্ৰাক্ষাগুটিৰ ৰস পান নকৰোঁ।”</span></div>
<div class="v" id="v19"><span class="vn">19</span> <span class="br-p"><br><br></span>তাৰ পাছত<sup class="fnm"><a name="fnm2" href="#fn2">2</a></sup> পিঠা লৈ তেওঁ স্তুতি কৰিলে আৰু ভাঙি তেওঁলোকক দি ক’লে, <span class="fmt-words-of-jesus">“এয়ে তোমালোকৰ কাৰণে দান কৰা মোৰ শৰীৰ; মোক সুৱঁৰিবলৈ ইয়াকে কৰিবা।”</span></div>
<div class="v" id="v20"><span class="vn">20</span> পিঠা ভোজন কৰাৰ পাছত, সেইদৰে পান-পাত্ৰকো লৈ ক’লে, <span class="fmt-words-of-jesus">“তোমালোকৰ কাৰণে উলিওৱা মোৰ তেজৰ দ্বাৰাই হোৱা যি নতুন নিয়ম, সেয়ে এই৷</span></div>
<div class="v" id="v21"><span class="vn">21</span> <span class="br-p"><br><br></span><span class="fmt-words-of-jesus">কিন্তু চোৱা, মোক শত্ৰুৰ হাতত শোধাই দিওঁতা জন মোৰে সৈতে মেজতে আছে।</span></div>
<div class="v" id="v22"><span class="vn">22</span> <span class="fmt-words-of-jesus">কিয়নো যেনেকৈ নিৰূপণ কৰা হৈছিল,</span><sup class="fnm"><a name="fnm3" href="#fn3">3</a></sup> <span class="fmt-words-of-jesus">তেনেকৈ মানুহৰ পুত্ৰৰ গতি হ’ব হয়, কিন্তু যি মানুহৰ দ্বাৰাই তেওঁক শোধাই দিয়া হব, তেওঁ সন্তাপৰ পাত্ৰ!”</span></div>
<div class="v" id="v23"><span class="vn">23</span> তাতে তেওঁলোকৰ মাজৰ কোনে এই কৰ্ম কৰিব, সেই বিষয়ে ইজনে সিজনে সোধা-সুধি কৰিবলৈ ধৰিলে।</div>
<div class="v" id="v24"><h2>শিষ্য সকলক অনুযোগ কৰা, আৰু পিতৰক সতৰ্ক কৰা</h2><span class="vn">24</span> <span class="br-p"><br><br></span>তেওঁলোকৰ মাজত কোন জনক শ্ৰেষ্ঠ বুলি মনা হ’ব, সেই বিষয়ে তেওঁলোকৰ ভিতৰত বাদ-বিবাদ হ’ল।<sup class="fnm"><a name="fnm4" href="#fn4">4</a></sup></div>
<div class="v" id="v25"><span class="vn">25</span> কিন্তু তেওঁ তেওঁলোকক ক’লে, <span class="fmt-words-of-jesus">“অনা-ইহুদী ৰজা সকলে তেওঁলোকৰ ওপৰত ৰাজত্ব কৰে আৰু তেওঁলোকৰ মাজত ক্ষমতা পোৱা অধিকাৰী সকলক ‘উপকাৰক’ বুলি কোৱা হয়।</span></div>
<div class="v" id="v26"><span class="vn">26</span> <span class="br-p"><br><br></span><span class="fmt-words-of-jesus">কিন্তু তোমালোক তেনেকুৱা নহবা৷ তোমালোকৰ মাজত যি জন শ্ৰেষ্ঠ, তেওঁ সৰু এজনৰ নিচিনা হওক; আৰু যি জন প্ৰধান, তেওঁ পৰিচাৰকৰ নিচিনা হওক।</span></div>
<div class="v" id="v27"><span class="vn">27</span> <span class="fmt-words-of-jesus">কিয়নো বিবেচনা কৰাচোন, কোন শ্ৰেষ্ঠ? ভোজনত বহা জন নে, পৰিচাৰক জন? ভোজনত বহা জন নহয় নে? কিন্তু মই পৰিচাৰকৰ নিচিনাকৈ তোমালোকৰ মাজত আছোঁ৷</span><sup class="fnm"><a name="fnm5" href="#fn5">5</a></sup></div>
<div class="v" id="v28"><span class="vn">28</span> <span class="br-p"><br><br></span><span class="fmt-words-of-jesus">কিন্তু তোমালোক মোৰ সকলো পৰীক্ষাৰ সময়ত, মোৰ লগত থকা লোক হৈছা৷</span></div>
<div class="v" id="v29"><span class="vn">29</span> <span class="fmt-words-of-jesus">মোৰ পিতৃয়ে যেনেকৈ মোক ৰাজ্য দান কৰিলে, সেইদৰে তোমালোককো মই ৰাজ্য</span><sup class="fnm"><a name="fnm6" href="#fn6">6</a></sup> <span class="fmt-words-of-jesus">দান কৰিলোঁ,</span></div>
<div class="v" id="v30"><span class="vn">30</span> <span class="fmt-words-of-jesus">মোৰ মেজত যেন ভোজন-পান কৰিবা, এই কাৰণে ময়ো তোমালোকৰ বাবে ৰাজ্য নিয়োজন কৰি থৈছোঁ৷ তাতে তোমালোকে সিংহাসনত বহি ইস্ৰায়েলৰ বাৰ ফৈদৰ সোধ-বিচাৰ কৰিবা।</span></div>
<div class="v" id="v31"><span class="vn">31</span> <span class="br-p"><br><br></span><span class="fmt-words-of-jesus">চিমোন, চিমোন, চোৱা, ধান চলাৰদৰে চালিবলৈ, চয়তানে তোমালোকক তাৰ নিজৰ কৰি ল’ব খুজিলে;</span></div>
<div class="v" id="v32"><span class="vn">32</span> <span class="fmt-words-of-jesus">কিন্তু তোমাৰ বিশ্বাস যেন লোপ নাপায়, এই কাৰণে, মই তোমাৰ অৰ্থে প্ৰাৰ্থনা কৰিলোঁ; আৰু</span><sup class="fnm"><a name="fnm7" href="#fn7">7</a></sup> <span class="fmt-words-of-jesus">তুমি মন পালটোৱাৰ পাছত, তোমাৰ ভাইসকলকো বিশ্বাসত স্থিৰ হৈ থাকিবলৈ উদগাবা।”</span></div>
<div class="v" id="v33"><span class="vn">33</span> <span class="br-p"><br><br></span>পাছত পিতৰে তেওঁক ক’লে, “হে প্ৰভু, আপোনাৰ সৈতে বন্দীশাল আৰু মৰণলৈকো যাবৰ বাবে মই যুগুত হৈ আছোঁ।”</div>
<div class="v" id="v34"><span class="vn">34</span> তেতিয়া যীচুৱে ক’লে, <span class="fmt-words-of-jesus">“হে পিতৰ, মই তোমাক কওঁ, তুমি যে মোক জানা, ইয়াকে তিনি বাৰ অস্বীকাৰ নকৰালৈকে, আজি কুকুৰাই ডাক নিদিব।”</span></div>
<div class="v" id="v35"><span class="vn">35</span> <span class="br-p"><br><br></span>পাছত যীচুৱে তেওঁলোকক ক’লে, <span class="fmt-words-of-jesus">“মই যেতিয়া বিনা ধন, পাদুকা, মোনা আৰু জোলোঙাৰে, তোমালোকক পঠিয়াইছিলো, তেতিয়া তোমালোকৰ কোনো বস্তুৰ অভাৱ হৈছিল নে?”</span> তেওঁলোকে ক’লে, “কোনো অভাৱ হোৱা নাছিল।”</div>
<div class="v" id="v36"><span class="vn">36</span> তেতিয়া তেওঁ তেওঁলোকক ক’লে, <span class="fmt-words-of-jesus">“কিন্তু এতিয়া যাৰ ধনৰ মোনা আছে, তেওঁ তাক লওঁক; সেইদৰে জোলোঙাও লওঁক; আৰু যাৰ তৰোৱাল নাই, তেওঁ নিজৰ চোলা বেচি এখন তৰোৱাল কিনক।</span></div>
<div class="v" id="v37"><span class="vn">37</span> <span class="br-p"><br><br></span><span class="fmt-words-of-jesus">কিয়নো মই তোমালোকক কওঁ, এই যি বচন লিখা</span><sup class="fnm"><a name="fnm8" href="#fn8">8</a></sup> <span class="fmt-words-of-jesus">আছে, সেয়ে মোত সিদ্ধ হ’ব লাগে; ‘তেওঁ বিধানহীন সকলৰ লগত গণ্য হ’ল৷’ কিয়নো মোৰেই সম্বন্ধীয় কথা সিদ্ধ হৈ আহিছে।”</span></div>
<div class="v" id="v38"><span class="vn">38</span> তেতিয়া তেওঁলোকে ক’লে, “হে প্ৰভু, চাওক! ইয়াত দুখন তৰোৱাল আছে।” তেওঁ তেওঁলোকক ক’লে, <span class="fmt-words-of-jesus">“সেয়ে যথেষ্ট।”</span></div>
<div class="v" id="v39"><h2>গেৎচিমানীত যীচুৰ আন্তৰিক যাতনা</h2><span class="vn">39</span> <span class="br-p"><br><br></span>পাছত তেওঁ বাহিৰলৈ ওলাই, তেওঁৰ নিয়মৰ দৰে জৈতুন পৰ্বতলৈ গ’ল; আৰু শিষ্য সকল তেওঁৰ পাছে পাছে গ’ল।</div>
<div class="v" id="v40"><span class="vn">40</span> সেই ঠাই পাই তেওঁ তেওঁলোকক ক’লে, <span class="fmt-words-of-jesus">“পৰীক্ষাত যেন নপৰা, এই কাৰণে প্ৰাৰ্থনা কৰা।”</span><sup class="fnm"><a name="fnm9" href="#fn9">9</a></sup></div>
<div class="v" id="v41"><span class="vn">41</span> <span class="br-p"><br><br></span>পাছত তেওঁ এটা শিলৰ দলি সমান আতৰ গৈ আঁঠুকাঢ়ি প্ৰাৰ্থনা কৰি ক’লে,</div>
<div class="v" id="v42"><span class="vn">42</span> <span class="fmt-words-of-jesus">“হে পিতৃ, যদি তোমাৰ ইচ্ছা হয়, তেনেহলে এই দূখৰ পান-পাত্ৰ মোৰ ওচৰৰ পৰা দূৰ কৰা; তথাপি মোৰ ইচ্ছা নহয়,</span><sup class="fnm"><a name="fnm10" href="#fn10">10</a></sup> <span class="fmt-words-of-jesus">তোমাৰেই ইচ্ছা সিদ্ধ হওক।”</span></div>
<div class="v" id="v43"><span class="vn">43</span> <span class="br-p"><br><br></span>তেতিয়া স্বৰ্গৰ পৰা এজন দূতে তেওঁক দেখা দি, শক্তি দান কৰিলে।</div>
<div class="v" id="v44"><span class="vn">44</span> পাছত তেওঁ অতি যাতনা পাই<sup class="fnm"><a name="fnm11" href="#fn11">11</a></sup> বৰকৈ প্ৰাৰ্থনা কৰিব ধৰিলে; আৰু গোট বান্ধি মাটিলৈ বৈ যোৱা তেজৰ নিচিনাকৈ, তেওঁৰ ঘাম তেজময় হৈ গ’ল।</div>
<div class="v" id="v45"><span class="vn">45</span> <span class="br-p"><br><br></span>পাছত তেওঁ প্ৰাৰ্থনা কৰি উঠি, শিষ্য সকলৰ ওচৰলৈ আহিল আৰু তেওঁলোকক শোকত ভাগৰি শুই যোৱা দেখি ক’লে,</div>
<div class="v" id="v46"><span class="vn">46</span> <span class="fmt-words-of-jesus">“তোমালোকে কিয় শুইছা? পৰীক্ষাত যেন নপৰা, এই কাৰণে উঠি প্ৰাৰ্থনা কৰা।”</span></div>
<div class="v" id="v47"><h2>শত্ৰুৰ হাতত সমৰ্পিত হোৱা</h2><span class="vn">47</span> <span class="br-p"><br><br></span>তেওঁ কথা কৈ থাকোতেই, বাৰ জন পাঁচনিৰ লগৰ যিহূদাৰ নেতৃত্বত এদল মানুহ আহি সেই ঠাইত উপস্থিত হ’ল। তাতে তেওঁ চুমা খাবলৈ যীচুৰ ওচৰ চাপি গ’ল।</div>
<div class="v" id="v48"><span class="vn">48</span> কিন্তু যীচুৱে তাক ক’লে, <span class="fmt-words-of-jesus">“হে যিহূদা, তুমি চুমাৰেহে মানুহৰ পুত্ৰক শত্ৰুৰ হাতত শোধাই দিছা নে?”</span></div>
<div class="v" id="v49"><span class="vn">49</span> <span class="br-p"><br><br></span>পাছত কি ঘটিব, তাকে দেখি তেওঁৰ সঙ্গী সকলে ক’লে, “হে প্ৰভু, আমি তৰোৱালেৰে আঘাত কৰিম নে?”</div>
<div class="v" id="v50"><span class="vn">50</span> আৰু তেওঁলোকৰ কোনো এজনে মহা-পুৰোহিতৰ দাস এজনক আঘাত কৰি, তাৰ সোঁ কাণ খন কাটি পেলালে।</div>
<div class="v" id="v51"><span class="vn">51</span> তেতিয়া যীচুৱে সমিধান দি ক’লে, <span class="fmt-words-of-jesus">“ইয়াকো সহন কৰা।”</span> পাছে তেওঁৰ কাণ খন চুই, তেওঁক সুস্থ কৰিলে।</div>
<div class="v" id="v52"><span class="vn">52</span> <span class="br-p"><br><br></span>তেতিয়া তেওঁৰ বিৰুদ্ধে অহা প্ৰধান পুৰোহিত, মন্দিৰৰ সেনাপতি আৰু পৰিচাৰক সকলক যীচুৱে ক’লে, <span class="fmt-words-of-jesus">“যেনেকৈ ডকাইতৰ বিৰুদ্ধে ওলাই আহা, তেনেকৈ মোৰ বিৰুদ্ধেও তোমালোকে তৰোৱাল আৰু টাঙোন লৈ ওলাই আহিলা নে?</span></div>
<div class="v" id="v53"><span class="vn">53</span> <span class="fmt-words-of-jesus">যেতিয়া মই নিতৌ তোমালোকৰ লগত মন্দিৰত আছিলোঁ, তেতিয়া তোমালোকে মোৰ বিৰুদ্ধে হাত নেমেলিলা; কিন্তু এয়ে তোমালোকৰ সময় আৰু আন্ধাৰৰ অধিকাৰ।”</span></div>
<div class="v" id="v54"><h2>পিতৰে যীচুক তিনি বাৰ অস্বীকাৰ কৰা</h2><span class="vn">54</span> <span class="br-p"><br><br></span>পাছত তেওঁলোকে তেওঁক ধৰি নিলে, আৰু মহা-পুৰোহিতৰ ঘৰলৈ লৈ গ’ল; কিন্তু পিতৰে এক দূৰত্ব ৰাখি পাছে পাছে গ’ল।</div>
<div class="v" id="v55"><span class="vn">55</span> পাছত চোতালৰ মাজ মজিয়াত তেওঁলোকে জুই জ্বলাই একেলগে বহোতে, পিতৰেও তেওঁলোকৰ মাজত বহিল।</div>
<div class="v" id="v56"><span class="vn">56</span> <span class="br-p"><br><br></span>তেওঁ বহি থাকোঁতে জুইৰ পোহৰত, কোনো এজনী চাকৰণীয়ে দেখা পাই, তেওঁলৈ একেথৰে চাই ক’লে, “এই মানুহ জনো তেওঁৰ লগত আছিল।”</div>
<div class="v" id="v57"><span class="vn">57</span> কিন্তু তেওঁ অস্বীকাৰ কৰি ক’লে, “হে নাৰী, মই তেওঁক চিনি নাপাও।”</div>
<div class="v" id="v58"><span class="vn">58</span> অলপ সময়ৰ পাছত, আন এজনে তেওঁক দেখা পাই ক’লে, “তুমিও তেওঁলোকৰ মাজৰ এজন।” কিন্তু পিতৰে ক’লে, “হে’ৰা, মই নহওঁ।”</div>
<div class="v" id="v59"><span class="vn">59</span> <span class="br-p"><br><br></span>প্ৰায় এঘন্টা মানৰ পাছত, আন কোনো এজনে দৃঢ়কৈ ক’লে, “সঁচা, এই মানুহ জনেই তেওঁৰ লগত আছিল; কিয়নো তেওঁ এজন গালীলীয়া।”</div>
<div class="v" id="v60"><span class="vn">60</span> কিন্তু পিতৰে ক’লে, “হেৰা, তুমি কি কৈছা, মই তেওঁক নাজানোৱেই।” এই কথা কওঁতেই, কুকুৰাই ডাক দিলে।</div>
<div class="v" id="v61"><span class="vn">61</span> <span class="br-p"><br><br></span>তাতে প্ৰভুৱে ঘূৰি পিতৰলৈ চাওতে, এই যি কথা প্ৰভুৱে তেওঁক কৈছিল, <span class="fmt-words-of-jesus">‘কুকুৰাই ডাক দিয়াৰ আগেয়ে, তুমি তিনি বাৰ মোক অস্বীকাৰ কৰিবা৷’</span></div>
<div class="v" id="v62"><span class="vn">62</span> সেই কথা সুঁৱৰি তেওঁ বাহিৰলৈ গৈ, অতি শোকেৰে কান্দিবলৈ ধৰিলে।<sup class="fnm"><a name="fnm12" href="#fn12">12</a></sup></div>
<div class="v" id="v63"><span class="vn">63</span> <span class="br-p"><br><br></span>পাছত যি সকল লোকে যীচুক ধৰি ৰাখিছিল, তেওঁলোকে তেওঁক বিদ্ৰূপ কৰি কোবালে;</div>
<div class="v" id="v64"><span class="vn">64</span> আৰু কাপোৰেৰে তেওঁৰ চকু বান্ধি সুধিলে, “তোমাক কোনে মাৰিলে, ইয়াক ভাববাণীৰে কোৱা?”</div>
<div class="v" id="v65"><span class="vn">65</span> আৰু নিন্দা কৰি যীচুৰ বিৰুদ্ধে আন আন বহু কথা ক’লে।</div>
<div class="v" id="v66"><h2>মহাসভাৰ আগত যীচুৰ সোধ-বিচাৰ</h2><span class="vn">66</span> <span class="br-p"><br><br></span>পাছত দিন হ’লত, প্ৰধান পুৰোহিত আৰু বিধানৰ অধ্যাপক সকলৰ সৈতে লোক সকলৰ পৰিচাৰক সকল গোট খালে৷ তেওঁলোকে তেওঁক মহাসভালৈ আনিলে,</div>
<div class="v" id="v67"><span class="vn">67</span> তেওঁলোকে ক’লে, “তুমি যদি খ্ৰীষ্ট হোৱা, তেনেহলে আমাক কোৱা।” কিন্তু তেওঁ তেওঁলোকক ক’লে, <span class="fmt-words-of-jesus">“যদিও তোমালোকক কওঁ, তথাপি তোমালোকে মোক বিশ্বাস নকৰিবা,</span></div>
<div class="v" id="v68"><span class="vn">68</span> <span class="fmt-words-of-jesus">আৰু যদিও সুধো, তথাপি উত্তৰ নিদিবা।</span></div>
<div class="v" id="v69"><span class="vn">69</span> <span class="br-p"><br><br></span><span class="fmt-words-of-jesus">কিন্তু এতিয়াৰ পৰা মানুহৰ পুত্ৰ ঈশ্বৰৰ পৰাক্ৰমৰ সোঁ হাতে বহি থাকিব।”</span><sup class="fnm"><a name="fnm13" href="#fn13">13</a></sup></div>
<div class="v" id="v70"><span class="vn">70</span> তেতিয়া তেওঁলোকে তেওঁক সুধিলে, “তেনেহলে তুমি ঈশ্বৰৰ পুত্ৰ নে?” যীচুৱে তেওঁলোকক ক’লে, <span class="fmt-words-of-jesus">“তোমালোকেই কোৱা যে, মই হওঁ।”</span></div>
<div class="v" id="v71"><span class="vn">71</span> তেতিয়া তেওঁলোকে ক’লে, “আমাৰ অন্য সাক্ষ্যৰ কি প্ৰয়োজন আছে? কিয়নো আমি নিজে এওঁৰ মুখৰ পৰাই এতিয়া শুনিলোঁ।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> জক ১১:১২</div>
<div class="fn"><sup class="fnt"><a name="fn2" href="#fnm2">2</a></sup> ১ কৰি ১১:২৩-২৬</div>
<div class="fn"><sup class="fnt"><a name="fn3" href="#fnm3">3</a></sup> পাঁ ২:২৩; ৪:২৮</div>
<div class="fn"><sup class="fnt"><a name="fn4" href="#fnm4">4</a></sup> মথি ২০:২৫, ২৬; মাৰ্ক ৯:৩৪: ১০:৪২; লূক ৯:৪৬</div>
<div class="fn"><sup class="fnt"><a name="fn5" href="#fnm5">5</a></sup> মথি ২০:২৬-২৮; যো ১৩:১৩, ১৪; ফিল ২:৭</div>
<div class="fn"><sup class="fnt"><a name="fn6" href="#fnm6">6</a></sup> মথি ৮:১১; লূক ১২:৩২; ১৪:১৫; প্ৰ ১৯:৯</div>
<div class="fn"><sup class="fnt"><a name="fn7" href="#fnm7">7</a></sup> যো ১৭: ৯, ১১, ১৫</div>
<div class="fn"><sup class="fnt"><a name="fn8" href="#fnm8">8</a></sup> যিচ ৫৩:১২</div>
<div class="fn"><sup class="fnt"><a name="fn9" href="#fnm9">9</a></sup> মথি ৬:১৩</div>
<div class="fn"><sup class="fnt"><a name="fn10" href="#fnm10">10</a></sup> যো ৫:৩০; ৬:৩৮</div>
<div class="fn"><sup class="fnt"><a name="fn11" href="#fnm11">11</a></sup> যো ১২:১৭; ইব্ৰী ৫:৭, ৮</div>
<div class="fn"><sup class="fnt"><a name="fn12" href="#fnm12">12</a></sup> ২ কৰি ৭:১০, ১১</div>
<div class="fn"><sup class="fnt"><a name="fn13" href="#fnm13">13</a></sup> ইব্ৰী ১:৩; ৮:১</div>
</div>
<!-- PARSED ABOVE; EDITING MAY BREAK PARSER -->
</body></html>