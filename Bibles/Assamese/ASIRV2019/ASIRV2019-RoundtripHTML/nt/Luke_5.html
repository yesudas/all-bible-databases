<html><head>
<meta http-equiv="Content-Type" content="text/html;charset=utf-8" />
<title>Luke 5 &ndash; লূক &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 5);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>লূক</b> &ndash; <a href="Luke_1.html">1</a> ... <a href="Luke_3.html">3</a> <a href="Luke_4.html">4</a> <b>5</b> <a href="Luke_6.html">6</a> <a href="Luke_7.html">7</a> ... <a href="Luke_24.html">24</a> </div><hr>
<h1>Luke 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৫ অধ্যায়</h2><h2>আচৰিতৰূপে অনেক মাছ ধৰা</h2><span class="vn">1</span> <span class="br-p"><br><br></span>এদিন যীচু গিনেচৰৎ হ্রদৰ পাৰত থিয় হৈ আছিল আৰু বহুলোকে তেওঁক চাৰিওকাষে বেৰি ধৰি ঈশ্বৰৰ বাক্য শুনি আছিল।</div>
<div class="v" id="v2"><span class="vn">2</span> এনে সময়তে তেওঁ দেখিলে হ্রদৰ দাঁতিত দুখন নাও ৰৈ আছে আৰু মাছমৰীয়া সকলে নাও দুখনৰ পৰা নামি জাল ধুই আছে।</div>
<div class="v" id="v3"><span class="vn">3</span> তাৰে এখন নাৱত যীচু উঠিল, সেই নাও খন চিমোনৰ আছিল। যীচুৱে তেওঁক নাও খন বামৰ পৰা অলপ দূৰৈত লৈ যাবৰ বাবে ক’লে; তাৰ পাছত তেওঁ নাৱত বহিল আৰু তাৰ পৰাই লোক সকলক শিক্ষা দিব ধৰিলে।</div>
<div class="v" id="v4"><span class="vn">4</span> <span class="br-p"><br><br></span>তেওঁৰ কথা শেষ হোৱাত চিমোনক ক’লে, <span class="fmt-words-of-jesus">“এতিয়া দ পানী লৈ নাও খন লৈ ব’লা আৰু তাত মাছ ধৰাৰ কাৰণে তোমালোকৰ জাল পেলোৱা।”</span></div>
<div class="v" id="v5"><span class="vn">5</span> চিমোনে উত্তৰ দি ক’লে, “হে মহাশয়, আমি ওৰে ৰাতি পৰিশ্ৰম কৰি একো নাপালোঁ; তথাপি আপোনাৰ কথাত মই জাল পেলাম।”</div>
<div class="v" id="v6"><span class="vn">6</span> পাছত তেওঁলোকে তাত জাল পেলাওতে, প্রচুৰ মাছ জালত লাগিল আৰু তেওঁলোকৰ জাল ফাটিবলৈ ধৰিলে।</div>
<div class="v" id="v7"><span class="vn">7</span> তেতিয়া তেওঁলোকে সহায়ৰ কাৰণে আন নাৱত থকা সঙ্গী সকলক হাত বাউল দি মাতিলে আৰু সঙ্গী সকলে আহি দুয়োখন নাৱত ইমান মাছ ভৰালে যে, নাও ডুবো ডুবো হ’ল।</div>
<div class="v" id="v8"><span class="vn">8</span> ইয়াকে দেখি চিমোন পিতৰে যীচুৰ চৰণত পৰি ক’লে, “প্ৰভু মই এজন পাপী মানুহ, আপুনি মোৰ ওচৰৰ পৰা আতৰি যাওক।”</div>
<div class="v" id="v9"><span class="vn">9</span> ইমানবোৰ মাছ দেখি চিমোন আৰু তেওঁৰ লগত মাছ ধৰোতে একেলগে থকা লোক সকল অবাক হৈ গ’ল।</div>
<div class="v" id="v10"><span class="vn">10</span> চিমোনৰ ব্যৱসায়ৰ সঙ্গী চিবদিয়ৰ পুতেক যাকোব আৰু যোহনও আচৰিত হ’ল। তেতিয়া যীচুৱে চিমোনক ক’লে, <span class="fmt-words-of-jesus">“ভয় নকৰিবা, এতিয়াৰ পৰা তুমি মনুষ্য ধৰিবা।”</span></div>
<div class="v" id="v11"><span class="vn">11</span> পাছে তেওঁলোকে নাও কেইখন বামলৈ আনি সকলো ত্যাগ কৰি যীচুৰ অনুগামী হ’ল।</div>
<div class="v" id="v12"><h2>যীচুৱে দুজন ৰোগীক সুস্থ কৰা</h2><span class="vn">12</span> <span class="br-p"><br><br></span>এবাৰ যীচু অন্য এখন নগৰত আছিল। তাত সর্ব শৰীৰ কুষ্ঠ ৰোগেৰে ভৰা এজন মানুহে যীচুক দেখি উবুৰি হৈ পৰিল আৰু মিনতি কৰি তেওঁক ক’লে, “প্ৰভু, আপুনি যদি ইচ্ছা কৰে, তেনেহলে মোক শুচি কৰিব পাৰে।”</div>
<div class="v" id="v13"><span class="vn">13</span> তেতিয়া যীচুৱে হাত মেলি তেওঁক চুই ক’লে, <span class="fmt-words-of-jesus">“মই এতিয়াই ইচ্ছা কৰিছোঁ, তুমি শুচি হোৱা।”</span> আৰু তেতিয়াই তেওঁৰ শৰীৰৰ পৰা কুষ্ঠৰোগ আতৰিল।</div>
<div class="v" id="v14"><span class="vn">14</span> তাৰ পাছত যীচুৱে তেওঁক এই আদেশ দিলে <span class="fmt-words-of-jesus">“এই কথা কাকো নকবা। কিন্তু যোৱা, পুৰোহিতৰ ওচৰত নিজকে দেখুওৱাগৈ আৰু লোক সকলৰ আগত সাক্ষ্য হবলৈ শুচি হোৱাৰ কাৰণে মোচিৰ নির্দেশ অনুসৰি বলি উ‌‌ৎসৰ্গ কৰাগৈ।”</span></div>
<div class="v" id="v15"><span class="vn">15</span> <span class="br-p"><br><br></span>তথাপি যীচুৰ বিষয়ে নানা খবৰ অধিক ৰূপত বিয়পি গ’ল আৰু তেওঁৰ কথা শুনিবলৈ আৰু ৰোগৰ পৰা সুস্থ হবৰ বাবে বহুলোকে তেওঁৰ ওচৰলৈ আহি ভিৰ কৰিব ধৰিলে।</div>
<div class="v" id="v16"><span class="vn">16</span> কিন্তু যীচুৱে প্রায়ে আতৰি গৈ নির্জন ঠাইত প্ৰাৰ্থনা কৰি আছিল।</div>
<div class="v" id="v17"><span class="vn">17</span> <span class="br-p"><br><br></span>এদিন তেওঁ শিক্ষা দি থকা সময়ত কেইজনমান ফৰীচী আৰু বিধানৰ অধ্যাপক তাত বহি আছিল। তেওঁলোক গালীল আৰু যিহূদা অঞ্চলৰ বিভিন্ন গাওঁ আৰু যিৰূচালেম নগৰৰ পৰাও আহিছিল। ৰোগী সুস্থ কৰিবলৈ প্ৰভুৰ শক্তি যীচুৰ লগত আছিল।</div>
<div class="v" id="v18"><span class="vn">18</span> তেনে সময়তে কেইজনমান মানুহে এজন পক্ষাঘাতগ্ৰস্ত<sup class="fnm"><a name="fnm1" href="#fn1">1</a></sup> ব্যক্তিক শয্যাৰে সৈতে কঢ়িয়াই আনিলে; তেওঁলোকে ৰোগীজনক যীচুৰ সন্মুখত থবলৈ ইচ্ছা কৰি ভিতৰত আনিবৰ বাবে চেষ্টা কৰিছিল।</div>
<div class="v" id="v19"><span class="vn">19</span> কিন্তু লোক সকলৰ ভিৰৰ কাৰণে ভিতৰলৈ যাবৰ বাবে বাট নাপালে। সেই কাৰণে তেওঁলোকে ঘৰৰ ওপৰত উঠি চালি আতৰাই শয্যাৰ সৈতে ৰোগীজনক লোক সকলৰ মাজত থকা যীচুৰ সন্মুখতে একেবাৰে নমাই দিলে।</div>
<div class="v" id="v20"><span class="vn">20</span> তেওঁলোকৰ বিশ্বাস দেখি যীচুৱে ক’লে, <span class="fmt-words-of-jesus">“ভাই, তোমাৰ পাপ ক্ষমা কৰা হ’ল।”</span></div>
<div class="v" id="v21"><span class="vn">21</span> তাতে বিধানৰ অধ্যাপক আৰু ফৰীচী সকলে এই আলোচনা কৰিবলৈ ধৰিলে, “ঈশ্বৰক নিন্দা কৰি কথা কোৱা এই জন কোন হয়? একমাত্র ঈশ্বৰৰ বাহিৰে আন কোনে পাপ ক্ষমা কৰিব পাৰে?”</div>
<div class="v" id="v22"><span class="vn">22</span> কিন্তু যীচুৱে তেওঁলোকৰ মনৰ চিন্তা বুজি পাই ক’লে, <span class="fmt-words-of-jesus">“আপোনালোকে মনলৈ কিয় এই প্রশ্ন আনিছে?</span></div>
<div class="v" id="v23"><span class="vn">23</span> <span class="fmt-words-of-jesus">কোনটো কবলৈ সহজ, ‘তোমাৰ পাপ ক্ষমা কৰা হল’ নে ‘তুমি উঠি খোজকাঢ়ি ফুৰা’?</span></div>
<div class="v" id="v24"><span class="vn">24</span> <span class="fmt-words-of-jesus">কিন্তু আপোনালোকে যেন জানিব পাৰে যে পৃথিৱীত পাপ ক্ষমা কৰিবলৈ মানুহৰ পুত্ৰৰ</span><sup class="fnm"><a name="fnm2" href="#fn2">2</a></sup> <span class="fmt-words-of-jesus">ক্ষমতা আছে।”</span> সেয়ে তেওঁ পক্ষাঘাত ৰোগীজনক ক’লে, <span class="fmt-words-of-jesus">“মই তোমাক কওঁ, উঠা, তোমাৰ শয্যা তুলি লৈ নিজৰ ঘৰলৈ যোৱা।”</span></div>
<div class="v" id="v25"><span class="vn">25</span> লগে লগে সকলোৰে সন্মুখত মানুহ জন থিয় হ’ল আৰু যি শয্যাৰ ওপৰত তেওঁ শুই আছিল, সেই শয্যা তুলি লৈ ঈশ্বৰৰ প্রশংসা কৰি কৰি নিজৰ ঘৰলৈ উলটি গ’ল।</div>
<div class="v" id="v26"><span class="vn">26</span> তাতে সকলো লোক আচৰিত হ’ল আৰু ভয়েৰে ঈশ্বৰৰ স্তুতি কৰি ক’লে, “আজি আমি আশ্চর্যজনক ঘটনা দেখিলোঁ।”</div>
<div class="v" id="v27"><h2>যীচুৱে লেবীক আহ্বান কৰা</h2><span class="vn">27</span> <span class="br-p"><br><br></span>এই ঘটনাৰ পাছত, যীচু তাৰ পৰা বাহিৰলৈ ওলাই গ’ল আৰু কৰ আদায় কৰা ঠাইত লেবী নামৰ এজন কৰ-সংগ্রহক বহি থকা দেখি তেওঁক ক’লে, <span class="fmt-words-of-jesus">“মোৰ পাছে পাছে আহা।”</span></div>
<div class="v" id="v28"><span class="vn">28</span> তাতে লেবী উঠিল আৰু সকলো এৰি যীচুৰ অনুগামী হ’ল।</div>
<div class="v" id="v29"><span class="vn">29</span> <span class="br-p"><br><br></span>তাৰ পাছত লেবীয়ে নিজৰ ঘৰত যীচুৰ কাৰণে এক বৰ ভোজ পাতিলে; তেওঁলোকৰ লগত অনেক কৰ-সংগ্রহক আৰু আন আন কিছুমান লোকো ভোজ মেজত বহিছিল আৰু খাই আছিল।</div>
<div class="v" id="v30"><span class="vn">30</span> তেতিয়া ফৰীচী আৰু তেওঁলোকৰ বিধানৰ অধ্যাপক সকলে যীচুৰ শিষ্য সকলৰ ওচৰত অভিযোগ কৰি ক’লে, “তোমালোকে কিয় কৰ-সংগ্রহক আৰু পাপী লোকৰ সৈতে ভোজন-পান কৰা?”</div>
<div class="v" id="v31"><span class="vn">31</span> তেতিয়া যীচুৱে উত্তৰ দি ক’লে, <span class="fmt-words-of-jesus">“নিৰোগী মানুহৰ বেজত সকাম নাই; কিন্তু ৰোগীৰহে আছে।</span></div>
<div class="v" id="v32"><span class="vn">32</span> <span class="fmt-words-of-jesus">মই ধাৰ্মিক জনক নহয়; কিন্তু মন-পালটন কৰিবলৈ পাপীকহে নিমন্ত্ৰণ কৰিবলৈ আহিছোঁ।”</span></div>
<div class="v" id="v33"><span class="vn">33</span> <span class="br-p"><br><br></span>তেওঁলোকে যীচুক ক’লে, “যোহনৰ শিষ্য সকলে প্রায়ে প্রার্থনা কৰে আৰু লঘোন দিয়ে, ফৰীচী সকলৰ অনুগামী সকলেও সেইদৰে কৰে; কিন্তু আপোনাৰ শিষ্য সকলে সকলো সময়তে ভোজন-পান কৰে।”</div>
<div class="v" id="v34"><span class="vn">34</span> তেতিয়া যীচুৱে তেওঁলোকক ক’লে, <span class="fmt-words-of-jesus">“দৰা লগত থাকোতে বৰযাত্রী সকলক জানো কোনোৱে উপবাসে ৰাখিব পাৰে?</span></div>
<div class="v" id="v35"><span class="vn">35</span> <span class="fmt-words-of-jesus">কিন্তু এনে দিন আহিব, তেতিয়া তেওঁলোকৰ ওচৰৰ পৰা দৰাক লৈ যোৱা হব আৰু সেই দিনবোৰত তেওঁলোকেও লঘোন দিব।”</span></div>
<div class="v" id="v36"><span class="vn">36</span> <span class="br-p"><br><br></span>তেতিয়া যীচুৱে তেওঁলোকক এটা দৃষ্টান্ত দি ক’লে, <span class="fmt-words-of-jesus">“নতুন বস্ত্ৰৰ পৰা এডোখৰ ফালি লৈ কোনেও পুৰণি বস্ত্ৰত টাপলি নামাৰে; যদি কোনোবাই সেইদৰে কৰে, তেনেহলে তেওঁ নতুন বস্ত্র খন ফালিব; তাৰ উপৰি নতুন বস্ত্রৰ পৰা লোৱা কাপোৰৰ টুকুৰা ডোখৰ পুৰণি বস্ত্রৰ কাপোৰ খনৰ লগত নিমিলিব।</span></div>
<div class="v" id="v37"><span class="vn">37</span> <span class="br-p"><br><br></span><span class="fmt-words-of-jesus">পুৰণি ছালৰ মোটত কোনেও নতুন দ্ৰাক্ষাৰস নথয়; থলে নতুন ৰসে সেই মোট ফালি পেলাব; তাতে ৰসও পৰি যাব আৰু মোটো নষ্ট হব।</span></div>
<div class="v" id="v38"><span class="vn">38</span> <span class="fmt-words-of-jesus">নতুন দ্ৰাক্ষাৰস নতুন ছালৰ মোটত ৰখা উচিত।</span></div>
<div class="v" id="v39"><span class="vn">39</span> <span class="fmt-words-of-jesus">পুৰণি দ্রাক্ষাৰস পান কৰাৰ পাছত কোনেও নতুন ৰস পান কৰিবলৈ নিবিচাৰে; কিয়নো তেওঁ কয়, ‘পুৰণিটোৱে ভাল’।”</span></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ইংৰাজীত পেৰেলাইজ ৰোগী বুলি লিখা আছে; অসমীয়াত ‘পক্ষাঘাতগ্ৰস্ত৷’</div>
<div class="fn"><sup class="fnt"><a name="fn2" href="#fnm2">2</a></sup> মানুহৰ পুত্র- যীচু, দানি ৭:১৩-১৪; খ্রীষ্টৰ কাৰণে এই নাম ব্যৱহাৰ কৰা হৈছে; তেওঁক ঈশ্বৰে জগতৰ পৰিত্রাতা হিচাপে পঠাইছিল।</div>
</div>
<!-- PARSED ABOVE; EDITING MAY BREAK PARSER -->
</body></html>