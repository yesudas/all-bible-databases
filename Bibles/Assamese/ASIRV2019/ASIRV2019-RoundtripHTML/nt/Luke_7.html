<html><head>
<meta http-equiv="Content-Type" content="text/html;charset=utf-8" />
<title>Luke 7 &ndash; লূক &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 7);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>লূক</b> &ndash; <a href="Luke_1.html">1</a> ... <a href="Luke_5.html">5</a> <a href="Luke_6.html">6</a> <b>7</b> <a href="Luke_8.html">8</a> <a href="Luke_9.html">9</a> ... <a href="Luke_24.html">24</a> </div><hr>
<h1>Luke 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৭ অধ্যায়</h2><h2>সেনাপতিৰ দাসক সুস্থ কৰা</h2><span class="vn">1</span> <span class="br-p"><br><br></span>যীচুৱে ক’ব বিচৰা সকলো কথা মানুহবোৰে শুনিব পৰাকৈ কোৱাৰ পাছত তেওঁ কফৰনাহূম চহৰত সোমাল৷</div>
<div class="v" id="v2"><span class="vn">2</span> <span class="br-p"><br><br></span>সেই ঠাইত<sup class="fnm"><a name="fnm1" href="#fn1">1</a></sup> এজন এশৰ সেনাপতিৰ প্ৰিয় দাস অসুস্থ হৈ মৰোঁ মৰোঁ অৱস্থাত আছিল৷</div>
<div class="v" id="v3"><span class="vn">3</span> কিন্তু সেনাপতিয়ে যেতিয়া যীচুৰ বিষয়ে শুনিবলৈ পালে, তেতিয়া অসুস্থ দাস জনক ৰক্ষা কৰিবৰ বাবে যীচুক অনুৰোধ কৰিবলৈ ইহুদী সকলৰ কেইজনমান পৰিচাৰকক পঠিয়াই দিলে৷</div>
<div class="v" id="v4"><span class="vn">4</span> তেতিয়া তেওঁলোকে যীচুৰ ওচৰলৈ আহিল আৰু অতিশয় বিনয় কৰি ক’লে, “যাৰ বাবে আপোনাৰ ওচৰত আহিছোঁ, তেওঁলৈ আপুনি যেন অনুগ্ৰহ কৰিব; তেওঁ এনে অনুগ্ৰহ পাবৰ যোগ্য ব্যক্তি৷</div>
<div class="v" id="v5"><span class="vn">5</span> কিয়নো তেওঁ আমাৰ দেশীয় লোকক প্ৰেম কৰে আৰু নাম-ঘৰটোও তেৱেঁই আমাৰ বাবে সাজি দিলে৷”</div>
<div class="v" id="v6"><span class="vn">6</span> <span class="br-p"><br><br></span>তেতিয়া যীচুৱে তেওঁলোকৰ লগত গৈ ঘৰৰ ওচৰ পাওঁতে, সেই সেনাপতিয়ে বন্ধুবোৰক তেওঁৰ ওচৰত কবলৈ পঠালে যে, “হে প্ৰভু, নিজকে দুখ নিদিব; কিয়নো আপুনি যে আহি মোৰ ঘৰৰ ভিতৰত সোমাব, মই এনে যোগ্য নহওঁ;</div>
<div class="v" id="v7"><span class="vn">7</span> সেই কাৰণে ময়ো আপোনাৰ ওচৰলৈ যাবৰ বাবে যোগ্য হৈছোঁ বুলি নাভাবিলোঁ; কিন্তু মাত্ৰ এষাৰ বাক্য কওক, তাতে মোৰ দাস যেন সুস্থ হ’ব।</div>
<div class="v" id="v8"><span class="vn">8</span> কিয়নো মই পৰৰ ক্ষমতাৰ অধীন মানুহ, মোৰ অধীনতো সেনাবোৰ আছে; মই এজনক যোৱা বুলিলে, সি যায় আৰু আন এজনক আহা বুলিলে, সি আহে৷ মোৰ দাসক এইটো কৰ বুলিলে, সি কৰে।”</div>
<div class="v" id="v9"><span class="vn">9</span> <span class="br-p"><br><br></span>যীচুৱে এই কথা শুনি অতি বিস্ময় মানিলে আৰু মুখ ঘূৰাই তেওঁৰ পাছে পাছে ভিৰ কৰি অহা লোক সকলক ক’লে, <span class="fmt-words-of-jesus">“মই তোমালোকক কওঁ, ইস্ৰায়েলৰ মাজতো মই ইমান বিশ্বাস কোনো এজনৰ পৰা পোৱা নাই।”</span></div>
<div class="v" id="v10"><span class="vn">10</span> পাছত যি সকলক পঠোৱা হৈছিল, তেওঁলোকে ঘৰলৈ উভতি আহি, সেই দাসক সুস্থ হোৱা দেখা পালে।</div>
<div class="v" id="v11"><h2>এজনী বাঁৰী তিৰোতাৰ পুতেকক জীউৱা</h2><span class="vn">11</span> <span class="br-p"><br><br></span>ইয়াৰ কিছুদিনৰ পাছত, যীচু নায়িন নামেৰে এখন নগৰলৈ গৈ আছিল৷ তাতে তেওঁৰ শিষ্য সকল আৰু এজাক মানুহৰ এটা দল তেওঁৰ লগত গৈ আছিল।</div>
<div class="v" id="v12"><span class="vn">12</span> যেতিয়া তেওঁ গৈ নগৰৰ দুৱাৰৰ ওচৰ পালে, তেতিয়া এজন মৃত লোকক কিছুমান মানুহে বাহিৰলৈ কঢ়িয়াই লৈ আহি থকা দেখিলে৷ সেই মৃত লোক জন আছিল এজনী বিধৱাৰ একমাত্ৰ সন্তান৷ সেই নগৰৰ বহুত লোকে তেওঁৰ সংগে সংগে আহি আছিল।</div>
<div class="v" id="v13"><span class="vn">13</span> তেতিয়া প্ৰভুৱে তেওঁক দেখি গভীৰ মৰমত তেওঁৰ ফালে চালে আৰু ক’লে, <span class="fmt-words-of-jesus">“তুমি নাকান্দিবা।”</span></div>
<div class="v" id="v14"><span class="vn">14</span> পাছত তেওঁ ওচৰলৈ গৈ মৰা লোক জনক কঢ়িয়াই নিয়া চাং খন চুলে; তাতে চাং খন কঢ়িয়াই নিয়া লোক সকল স্থিৰ হৈ পৰিল। তেতিয়া তেওঁ ক’লে, <span class="fmt-words-of-jesus">“হে ডেকা, মই তোমাক ইয়াকে কৈছোঁ, তুমি উঠা।”</span></div>
<div class="v" id="v15"><span class="vn">15</span> তেতিয়াই সেই মৃত লোক জন উঠি<sup class="fnm"><a name="fnm2" href="#fn2">2</a></sup> বহিল আৰু কথা কবলৈ আৰম্ভ কৰিলে। তেতিয়া যীচুৱে তেওঁক নি, তেওঁৰ মাতৃৰ হাতত তুলি দিলে।</div>
<div class="v" id="v16"><span class="vn">16</span> <span class="br-p"><br><br></span>ইয়াকে দেখি সকলোৰে ভয় লাগিল আৰু ঈশ্বৰৰ স্তুতি কৰি তেওঁলোকে কবলৈ ধৰিলে, “আমাৰ মাজত এজন মহান ভাৱবাদী ওলাল, আৰু ঈশ্বৰে তেওঁৰ মানুহবোৰলৈ দৃষ্টি কৰিলে৷”</div>
<div class="v" id="v17"><span class="vn">17</span> পাছত গোটেই যিহুদীয়াত আৰু ইয়াৰ চাৰিওফালে থকা অঞ্চল সমূহত তেওঁৰ বিষয়ে এই কথা বিয়পি গ’ল।</div>
<div class="v" id="v18"><h2>যোহন বাপ্তাইজকৰ প্ৰশ্ন আৰু যীচুৰ উত্তৰ</h2><span class="vn">18</span> <span class="br-p"><br><br></span>পাছত<sup class="fnm"><a name="fnm3" href="#fn3">3</a></sup> যোহনৰ শিষ্যবোৰে এই সকলোবোৰ ঘটনাৰ বিষয়ে যোহনৰ ওচৰত গৈ সম্বাদ দিলে।</div>
<div class="v" id="v19"><span class="vn">19</span> তেতিয়া যোহনে তেওঁৰ দুজন শিষ্যক মাতি আনি প্ৰভুৰ ওচৰত শুধিবৰ বাবে পঠিয়ালে যে, “আহিব লগা জন আপুনিয়ে নে? নে আমি আন কোনো এজনৰ বাবে অপেক্ষা কৰি থাকিম?”</div>
<div class="v" id="v20"><span class="vn">20</span> তেতিয়া সেই লোক দুজন যীচুৰ ওচৰলৈ আহিল আৰু ক’লে, “বাপ্তাইজক যোহনে আমাক আপোনাৰ ওচৰলৈ পঠিয়াইছে আৰু শুধিছে যে, ‘আহিবলগীয়া জন আপুনিয়েই নে? নে আন কোনো এজনৰ বাবে আমি অপেক্ষা কৰি থাকিম’?”</div>
<div class="v" id="v21"><span class="vn">21</span> <span class="br-p"><br><br></span>সেই সময়ত যীচুৱে অনেক লোকক ৰোগ, মহাব্যাধিৰ পৰা আৰোগ্য কৰিছিল আৰু ভূতৰ আত্মাৰ পৰা অনেকক মুক্ত কৰিছিল আৰু অনেক অন্ধক দৃষ্টি পাবলৈ অনুমতি দিছিল।</div>
<div class="v" id="v22"><span class="vn">22</span> তেতিয়া তেওঁ তেওঁলোকক উত্তৰ দি ক’লে, <span class="fmt-words-of-jesus">“তোমালোকে যোৱা, আৰু যি দেখিলা, শুনিলা, সেই বিষয়ৰ সম্বাদ যোহনক দিয়াগৈ; আৰু ক’বা, ‘অন্ধই চকু পুনৰায় পাইছে, লেঙেৰাই খোজ কাঢ়িছে, কুষ্ঠ ৰোগীক শুচি কৰা হৈছে, কলাই শুনিছে, মৃত লোকক জীৱন দিয়া হৈছে, দৰিদ্ৰ সকলৰ আগত শুভবাৰ্তা ঘোষণা কৰা হৈছে,</span></div>
<div class="v" id="v23"><span class="vn">23</span> <span class="fmt-words-of-jesus">আৰু যি জনে মোত বিঘিনি নাপায়, তেওঁ ধন্য৷’”</span></div>
<div class="v" id="v24"><span class="vn">24</span> <span class="br-p"><br><br></span>পাছত যোহনে পঠোৱা বাৰ্তাবাহক দুজন যেতিয়া ঘূৰি গ’ল, তেতিয়া যীচুৱে লোক সকলৰ আগত যোহনৰ বিষয়ে কবলৈ ধৰিলে, <span class="fmt-words-of-jesus">“আপোনালোকে কি চাবৰ বাবে মৰুপ্ৰান্তলৈ ওলাই গৈছিল, বতাহে লৰোৱা নল নে?</span></div>
<div class="v" id="v25"><span class="vn">25</span> <span class="fmt-words-of-jesus">তেনেহলে কি চাবলৈ গৈছিল, এজন কোমল কাপোৰ পিন্ধা মানুহ নে? চাওক, যি সকলে উজ্জ্বল বস্ত্ৰ পিন্ধি সুখভোগেৰে জীয়াই থাকে, এনে মান্যৱন্ত লোক ৰাজভৱনতহে থাকে।</span></div>
<div class="v" id="v26"><span class="vn">26</span> <span class="fmt-words-of-jesus">তেনেহলে কি চাবলৈ গৈছিল, ভাববাদীক নে? হয়, মই আপোনালোকক কওঁ, ভাৱবাদীতকৈয়ো বহু শ্ৰেষ্ঠ জনক।</span></div>
<div class="v" id="v27"><span class="vn">27</span> <span class="br-p"><br><br></span><span class="fmt-words-of-jesus">এই জনেই সেই লোক, যাৰ বিষয়ে লিখা হৈছিল-</span> <span class="br-p"><br><br></span><span class="br-ind"><br><span class="indent">&nbsp;</span></span><span class="fmt-words-of-jesus">‘চোৱা, মই মোৰ বাৰ্তাবাহকক তোমাৰ আগত পঠিয়াইছোঁ, তেওঁ তোমাৰ আগে আগে গৈ তোমাৰ বাট যুগুত কৰিব৷’</span><sup class="fnm"><a name="fnm4" href="#fn4">4</a></sup><br></div>
<div class="v" id="v28"><span class="vn">28</span> <span class="br-p"><br><br></span><span class="fmt-words-of-jesus">মই আপোনালোকক কওঁ, ‘নাৰীৰ পৰা জন্ম পোৱা কোনো লোকৰ মাজত, যোহনতকৈ মহান কোনো নাই, কিন্তু ঈশ্বৰৰ ৰাজ্যত সৰুতকৈয়ো সৰু জনেই তেওঁতকৈ মহান’।”</span></div>
<div class="v" id="v29"><span class="vn">29</span> <span class="br-p"><br><br></span>সকলো মানুহে আৰু কৰ সংগ্রহকৰী সকলেও যীচুৰ কথা শুনি, যোহনৰ বাপ্তিস্মেৰে বাপ্তাইজিত হ’ল আৰু ঈশ্বৰক ধাৰ্মিক<sup class="fnm"><a name="fnm5" href="#fn5">5</a></sup> বুলি স্বীকাৰ কৰিলে;</div>
<div class="v" id="v30"><span class="vn">30</span> কিন্তু ফৰীচী আৰু পণ্ডিত সকলে তেওঁৰ দ্বাৰাই বাপ্তাইজিত নোহোৱাত ঈশ্বৰৰ অভিপ্ৰায় নিজৰ অৰ্থে বিফল কৰিলে৷</div>
<div class="v" id="v31"><span class="vn">31</span> <span class="br-p"><br><br></span><span class="fmt-words-of-jesus">“এতেকে এনে ধৰণৰ মানুহবোৰক মই এই যুগৰ কাৰ লগত তুলনা কৰিম? আৰু তেওঁলোক কাৰ</span></div>
<div class="v" id="v32"><span class="vn">32</span> <span class="fmt-words-of-jesus">যিবোৰ ল’ৰা বজাৰত বহি থাকি, ইজনে সিজনক মাতি কয়, ‘আমি তোমালোকৰ আগত বাঁহী বজালো, কিন্তু তোমালোকে নানাচিলা; আমি বিলাপ কৰিলোঁ, কিন্তু তোমালোকে নাকান্দিলা’; তেওঁলোক এই ল’ৰাবোৰৰ নিচিনা।</span></div>
<div class="v" id="v33"><span class="vn">33</span> <span class="br-p"><br><br></span><span class="fmt-words-of-jesus">কিয়নো বাপ্তাইজক যোহনে আহি পিঠা খোৱা নাই আৰু দ্ৰাক্ষাৰসো পান কৰা নাই; তথাপি আপোনালোকে কয়, ‘তেওঁ ভূতে পোৱা’।</span></div>
<div class="v" id="v34"><span class="vn">34</span> <span class="fmt-words-of-jesus">মানুহৰ পুত্ৰই আহি, ভোজন-পান কৰে; তেতিয়াও আপোনালোকে কয়, ‘চোৱা, ই খকুৱা; মদপী, কৰ সংগ্রহকৰী আৰু পাপীবোৰৰ বন্ধু’।</span></div>
<div class="v" id="v35"><span class="vn">35</span> <span class="fmt-words-of-jesus">কিন্তু জ্ঞান, নিজৰ সকলো সন্তানৰ দ্বাৰাই অনিন্দনীয় বুলি প্ৰমাণিত হৈছে।”</span></div>
<div class="v" id="v36"><h2>অনুতাপিত তিৰোতালৈ যীচুৰ দয়া</h2><span class="vn">36</span> <span class="br-p"><br><br></span>এদিন ফৰীচী সকলৰ এজন লোকে যীচুক তেওঁৰ ঘৰত ভোজন কৰিবলৈ অনুৰোধ কৰিলে৷ সেয়েহে তেওঁ সেই ফৰীচীৰ ঘৰত সোমাই ভোজনত বহিল।</div>
<div class="v" id="v37"><span class="vn">37</span> সেই সময়ত নগৰত থকা এজনী পাতকী তিৰোতাই ফৰীচীৰ ঘৰত তেওঁ ভোজনত বহি থকা বুলি জানিবলৈ পায়, সুগন্ধি তেলেৰে ভৰা এটা স্ফটিকৰ বটল আনিলে;</div>
<div class="v" id="v38"><span class="vn">38</span> তাৰ পাছত তেওঁ যীচুৰ পাছফালে চৰণৰ ওচৰত থিয় হৈ কান্দি কান্দি চকুলোৰে তেওঁৰ চৰণ তিয়াই মুৰৰ চুলিৰে মচিলে আৰু তেওঁৰ চৰণত চুমা খাই, সুগন্ধি তেল সানিলে।</div>
<div class="v" id="v39"><span class="vn">39</span> তেওঁক নিমন্ত্ৰণ কৰা ফৰীচীয়ে ইয়াকে দেখি নিজৰ মনতে ক’লে, ‘এওঁ ভাববাদী হোৱা হলে, এওঁক স্পৰ্শ কৰা এইজনী তিৰোতা কোন আৰু এওঁ কেনে তিৰোতা, অৰ্থাৎ তেওঁ যে পাতকী, ইয়াক তেওঁ জানিলেহেঁতেন’।</div>
<div class="v" id="v40"><span class="vn">40</span> তেতিয়া যীচুৱে উত্তৰ দি তেওঁক ক’লে, <span class="fmt-words-of-jesus">“হে চিমোন, তোমাক মোৰ কিছু কথা কবলৈ আছে।”</span> তাতে তেওঁ ক’লে, “হে গুৰু, কওক।”</div>
<div class="v" id="v41"><span class="vn">41</span> <span class="br-p"><br><br></span>যীচুৱে ক’লে <span class="fmt-words-of-jesus">“এজন মহাজনৰ দুজন ধৰুৱা আছিল; তাৰ মাজৰ এজনৰ পাঁচ শ দীনাৰী,</span><sup class="fnm"><a name="fnm6" href="#fn6">6</a></sup> <span class="fmt-words-of-jesus">এজনৰ পঞ্চাশ দীনাৰী ৰূপ ধাৰ আছিল;</span></div>
<div class="v" id="v42"><span class="vn">42</span> <span class="fmt-words-of-jesus">পাছত ধাৰ শুজিবলৈ তেওঁলোকৰ একো নথকাত, তেওঁ দুয়োকো ক্ষমা কৰিলে৷ তাৰ পাছত তেওঁলোকৰ মাজত কোন জনে তেওঁক অধিক প্ৰেম কৰিব?”</span></div>
<div class="v" id="v43"><span class="vn">43</span> তেতিয়া চিমোনে উত্তৰ দি ক’লে, “বোধ কৰোঁ, যি জনক অধিক ক্ষমা কৰিলে, তেৱেঁই।” তেতিয়া যীচুৱে তেওঁক ক’লে, <span class="fmt-words-of-jesus">“তুমি সঁচাকৈ শুদ্ধৰূপে বিচাৰ কৰিলা।”</span></div>
<div class="v" id="v44"><span class="vn">44</span> <span class="br-p"><br><br></span>তেতিয়া তেওঁ সেই তিৰোতাৰ ফাললৈ মুখ ঘূৰাই চিমোনক ক’লে, <span class="fmt-words-of-jesus">“এই তিৰোতা জনীক দেখিছা নে? মই তোমাৰ ঘৰলৈ আহিলোঁ, তুমি মোক ভৰি ধুবলৈ পানী নিদিলা; কিন্তু তেওঁ চকুলোৰে মোৰ ভৰি তিয়াই, চুলিৰে মচিলে।</span></div>
<div class="v" id="v45"><span class="vn">45</span> <span class="fmt-words-of-jesus">তুমি মোক চুমা নাখালা; কিন্তু মই আহিবৰে পৰা তেওঁ মোৰ ভৰিত চুমা খাবলৈ নেৰিলে।</span></div>
<div class="v" id="v46"><span class="vn">46</span> <span class="br-p"><br><br></span><span class="fmt-words-of-jesus">তুমি মোৰ মূৰত তেল নাসানিলা; কিন্তু তেওঁ মোৰ ভৰিত সুগন্ধি তেল সানিলে;</span></div>
<div class="v" id="v47"><span class="vn">47</span> <span class="fmt-words-of-jesus">এই হেতুকে মই তোমাক কওঁ, তেওঁৰ পাপ বহুত হোৱাতো ক্ষমা কৰা হ’ল, কিয়নো তেওঁ অধিক প্ৰেম কৰিলে; কিন্তু যি জনৰ অলপ ক্ষমা হয়, তেওঁক অলপ প্ৰেম কৰে।”</span></div>
<div class="v" id="v48"><span class="vn">48</span> পাছত তেওঁ সেই তিৰোতাক ক’লে, <span class="fmt-words-of-jesus">“তোমাৰ পাপ ক্ষমা হ’ল।”</span></div>
<div class="v" id="v49"><span class="vn">49</span> তেতিয়া তেওঁৰ সৈতে ভোজনত বহি থকা সকলে নিজৰ নিজৰ মাজত কবলৈ ধৰিলে, “পাপ ক্ষমা কৰিব পৰা এওঁ নো কোন?”</div>
<div class="v" id="v50"><span class="vn">50</span> কিন্তু যীচুৱে সেই তিৰোতাক ক’লে, <span class="fmt-words-of-jesus">“তোমাৰ বিশ্বাসেই তোমাক পৰিত্ৰাণ কৰিলে; শান্তিৰে যোৱা।”</span><sup class="fnm"><a name="fnm7" href="#fn7">7</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> মথি ৮: ৫-১৩</div>
<div class="fn"><sup class="fnt"><a name="fn2" href="#fnm2">2</a></sup> মার্ক ৫:৪২; যো ১১:৪৪</div>
<div class="fn"><sup class="fnt"><a name="fn3" href="#fnm3">3</a></sup> মথি ১১:২-১৯</div>
<div class="fn"><sup class="fnt"><a name="fn4" href="#fnm4">4</a></sup> মলা ৩:১</div>
<div class="fn"><sup class="fnt"><a name="fn5" href="#fnm5">5</a></sup> ৰো ৩:৪</div>
<div class="fn"><sup class="fnt"><a name="fn6" href="#fnm6">6</a></sup> অৰ্থাৎ এদিনৰ মজুৰী</div>
<div class="fn"><sup class="fnt"><a name="fn7" href="#fnm7">7</a></sup> লূক ৮:৪৮; ১৮:৪২</div>
</div>
<!-- PARSED ABOVE; EDITING MAY BREAK PARSER -->
</body></html>