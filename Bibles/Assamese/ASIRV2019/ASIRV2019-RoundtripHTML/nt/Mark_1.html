<html><head>
<meta http-equiv="Content-Type" content="text/html;charset=utf-8" />
<title>Mark 1 &ndash; মাৰ্ক &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 1);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>মাৰ্ক</b> &ndash; <b>1</b> <a href="Mark_2.html">2</a> <a href="Mark_3.html">3</a> ... <a href="Mark_16.html">16</a> </div><hr>
<h1>Mark 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>১ অধ্যায়</h2><h2>যোহন বাপ্তাইজকৰ প্ৰচাৰ</h2><span class="vn">1</span> <span class="br-p"><br><br></span>ঈশ্বৰৰ পুত্র যীচু খ্রীষ্টৰ শুভবাৰ্তাৰ আৰম্ভণ।</div>
<div class="v" id="v2"><span class="vn">2</span> <span class="br-p"><br><br></span>যিচয়া ভাববাদীৰ পুস্তকত যেনেকৈ লিখা আছে, <span class="br-p"><br><br></span><span class="br-ind"><br><span class="indent">&nbsp;</span></span>‘চোৱা, মই মোৰ বাৰ্তাবাহকক তোমাৰ আগত পঠিয়াইছোঁ,<br> <span class="br-ind"><br><span class="indent">&nbsp;</span></span>তেওঁ তোমাৰ বাট যুগুত কৰিব৷’<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>“মৰুপ্ৰান্তত এজনৰ কণ্ঠস্বৰ শুনা গৈছে,<sup class="fnm"><a name="fnm1" href="#fn1">1</a></sup> <br> <span class="br-ind"><br><span class="indent">&nbsp;</span></span>‘তোমালোকে প্রভুৰ পথ যুগুত কৰা,<br> <span class="br-ind"><br><span class="indent">&nbsp;</span></span>তেওঁৰ বাট পোন কৰা৷’”<br></div>
<div class="v" id="v4"><span class="vn">4</span> <span class="br-p"><br><br></span>এইদৰে মৰুপ্ৰান্তত বাপ্তিস্ম কৰোঁতা আৰু পাপ মোচনৰ অৰ্থে মন-পালটনৰ বাপ্তিস্মৰ কথা ঘোষণা কৰোঁতা যোহন আহিল।</div>
<div class="v" id="v5"><span class="vn">5</span> তাতে গোটেই যিহুদীয়া আৰু যিৰূচালেমৰ সকলো লোক তেওঁৰ ওচৰ চাপিবলৈ ওলাই আহিল আৰু নিজৰ নিজৰ পাপ স্বীকাৰ কৰি,<sup class="fnm"><a name="fnm2" href="#fn2">2</a></sup> তেওঁৰ দ্বাৰাই যৰ্দ্দন নদীত বাপ্তিস্ম ল’লে।</div>
<div class="v" id="v6"><span class="vn">6</span> সেই যোহনে উটৰ নোমৰ কাপোৰ আৰু কঁকালত চামৰাৰ টঙালি বান্ধিছিল৷ আৰু তেওঁ কচুৱা ফৰিং আৰু হাবিৰ মৌ খাইছিল।</div>
<div class="v" id="v7"><span class="vn">7</span> <span class="br-p"><br><br></span>তেওঁ ঘোষণা কৰি ক’লে, “মোতকৈ শক্তিমান এজন মোৰ পাছত আহি আছে আৰু মই, তেওঁৰ পাদুকাৰ ফিটাৰ বান্ধ তল মূৰ কৰি খুলিবৰো যোগ্য নহওঁ।</div>
<div class="v" id="v8"><span class="vn">8</span> মই আপোনালোকক পানীত বাপ্তিস্ম দিলোঁ; কিন্তু তেওঁ পবিত্ৰ আত্মাত বাপ্তিস্ম দিব।”<sup class="fnm"><a name="fnm3" href="#fn3">3</a></sup></div>
<div class="v" id="v9"><h2>যীচুৰ বাপ্তিস্ম আৰু পৰীক্ষা</h2><span class="vn">9</span> <span class="br-p"><br><br></span>সেই সময়ত যীচু গালীল দেশৰ নাচৰতৰ পৰা আহি, যোহনৰ দ্বাৰাই যৰ্দ্দন নদীত বাপ্তিস্ম ল’লে।</div>
<div class="v" id="v10"><span class="vn">10</span> তেওঁ পানীৰ পৰা উঠি আহোতেই আকাশ দুফাল হৈ যোৱা আৰু কপৌৰ নিচিনা তেওঁৰ ওপৰলৈ আত্মাক নমা দেখিলে।</div>
<div class="v" id="v11"><span class="vn">11</span> আৰু এইদৰে আকাশ-বাণী হ’ল যে, “তুমি মোৰ প্রিয় পুত্র৷ তোমাত মই পৰম সন্তুষ্ট।”<sup class="fnm"><a name="fnm4" href="#fn4">4</a></sup></div>
<div class="v" id="v12"><span class="vn">12</span> <span class="br-p"><br><br></span>তেতিয়া পবিত্র আত্মাই তেওঁক মৰুপ্ৰান্তলৈ চালিত কৰি লৈ গ’ল।</div>
<div class="v" id="v13"><span class="vn">13</span> সেই মৰুপ্ৰান্তত তেওঁ চল্লিশ দিনলৈকে বনৰীয়া জন্তুৰ লগত থাকোতে চয়তানৰ দ্বাৰাই পৰীক্ষিত হ’ল; আৰু স্বৰ্গৰ দূত সকলে তেওঁৰ শুশ্রূষা কৰিলে।</div>
<div class="v" id="v14"><h2>যীচুৱে প্রকাশকৈ কাৰ্য কৰিবলৈ আৰম্ভ কৰা; প্রথম চাৰি জন শিষ্য</h2><span class="vn">14</span> <span class="br-p"><br><br></span>যোহনক বন্দীশালত থোৱাৰ পাছত যীচু গালীল দেশলৈ গ’ল আৰু ঈশ্বৰৰ শুভবাৰ্তা ঘোষণা কৰিলে৷</div>
<div class="v" id="v15"><span class="vn">15</span> যীচুৱে প্ৰচাৰ কৰিলে আৰু ক’লে, <span class="fmt-words-of-jesus">“কাল সম্পূৰ্ণ হ’ল,</span><sup class="fnm"><a name="fnm5" href="#fn5">5</a></sup> <span class="fmt-words-of-jesus">আৰু ঈশ্বৰৰ ৰাজ্য ওচৰ হ’ল৷ তোমালোকে মন-পালটন কৰা আৰু শুভবাৰ্তাত বিশ্বাস কৰা”।</span></div>
<div class="v" id="v16"><span class="vn">16</span> <span class="br-p"><br><br></span>পাছত তেওঁ গালীল সাগৰৰ তীৰেদি গৈ থাকোতে,<sup class="fnm"><a name="fnm6" href="#fn6">6</a></sup> চিমোন আৰু চিমোনৰ ভায়েক আন্দ্রিয়ক সাগৰত জাল বাই থকা দেখিলে; কিয়নো তেওঁলোক জালোৱা আছিল।</div>
<div class="v" id="v17"><span class="vn">17</span> তেতিয়া যীচুৱে তেওঁলোকক ক’লে, <span class="fmt-words-of-jesus">“মোৰ পাছত আহা; মই তোমালোকক মানুহ ধৰা জালোৱা কৰিম”।</span></div>
<div class="v" id="v18"><span class="vn">18</span> তেতিয়াই তেওঁলোকে জালবোৰ এৰি যীচুৰ পাছে পাছে গ’ল।</div>
<div class="v" id="v19"><span class="vn">19</span> <span class="br-p"><br><br></span>পাছত যীচুৱে অলপ দূৰ আগুৱাই গৈ থাকোতে, চিবদিয়ৰ পুতেক যাকোব আৰু তেওঁৰ ভায়েক যোহনক দেখিলে; তেওঁলোকেও নাৱত জাল মেৰামতি কৰি আছিল।</div>
<div class="v" id="v20"><span class="vn">20</span> তেওঁ তেতিয়াই তেওঁলোকক মাতিলে; লগে লগে তেওঁলোকে নিজৰ বাপেক চিবদিয় ও কাম কৰা বনুৱাৰ সকলে সৈতে নাও এৰি যীচুৰ পাছে পাছে গ’ল।</div>
<div class="v" id="v21"><span class="vn">21</span> <span class="br-p"><br><br></span>পাছত তেওঁলোকে কফৰনাহূমলৈ গ’ল আৰু বিশ্ৰামবাৰ আহিলত নাম-ঘৰত সোমাই উপদেশ দিলে।</div>
<div class="v" id="v22"><span class="vn">22</span> তেওঁৰ উপদেশত লোক সকলে বিস্ময় মানিলে, কিয়নো তেওঁ বিধানৰ অধ্যাপক সকলে উপদেশ দিয়াৰ নিচিনাকৈ নিদি ক্ষমতাপন্ন ব্যক্তিৰ দৰে তেওঁলোকক উপদেশ দিলে।</div>
<div class="v" id="v23"><span class="vn">23</span> <span class="br-p"><br><br></span>সেই সময়ত তেওঁলোকৰ সেই নাম-ঘৰতে অশুচি আত্মাই<sup class="fnm"><a name="fnm7" href="#fn7">7</a></sup> ধৰা এজন মানুহ আছিল। তেওঁ আটাহ পাৰি ক’লে,</div>
<div class="v" id="v24"><span class="vn">24</span> “হে নাচৰতীয়া যীচু, আপোনাৰ লগত আমাৰ কি কাম? আপুনি আমাক নষ্ট কৰিবৰ বাবে আহিলে নে? আপুনি কোন, মই জানো৷ আপুনি ঈশ্বৰৰ পবিত্ৰ জন”।</div>
<div class="v" id="v25"><span class="vn">25</span> কিন্তু যীচুৱে তাক ডবিয়াই ক’লে, <span class="fmt-words-of-jesus">“মনে মনে থাক আৰু ইয়াৰ পৰা বাহিৰ ওলা!”</span></div>
<div class="v" id="v26"><span class="vn">26</span> তেতিয়া সেই অশুচি আত্মাই এক ডাঙৰ মাতেৰে চিঞৰি মানুহ জনক তলত পেলাই মুচৰি তেওঁৰ পৰা বাহিৰ ওলাই গ’ল।</div>
<div class="v" id="v27"><span class="vn">27</span> <span class="br-p"><br><br></span>তাতে সকলোৱে বিস্ময় মানি, ইজনে সিজনে সোধা-সুধি কৰি কলে, “এইয়া কি? ক্ষমতাপন্ন জনৰ দৰে এক নতুন উপদেশ! এওঁ অশুচি আত্মাকো আজ্ঞা দিয়াত, সিহঁতেও দেখোন এওঁক মানে”।</div>
<div class="v" id="v28"><span class="vn">28</span> তেতিয়া তেওঁৰ খ্যাতি গালীল প্ৰদেশৰ চৌদিশে আৰু সেই অঞ্চলৰ সকলো ঠাইলৈ বিয়পি গ’ল।</div>
<div class="v" id="v29"><span class="vn">29</span> <span class="br-p"><br><br></span>পাছত তেওঁলোকে নাম-ঘৰৰ পৰা ওলাই আহি চিমোন আৰু আন্দ্রিয়ৰ ঘৰত সোমাল। তেওঁলোকৰ লগত যাকোব আৰু যোহনো আছিল।</div>
<div class="v" id="v30"><span class="vn">30</span> তাতে চিমোনৰ শাহুৱেক জ্বৰত অসুস্থ হৈ বিচনাত পৰি আছিল৷ তেতিয়াই তেওঁলোকে তেওঁৰ বিষয়ে যীচুক জনালে।</div>
<div class="v" id="v31"><span class="vn">31</span> তাতে তেওঁ ওচৰলৈ আহি তেওঁৰ হাতত ধৰিলে আৰু তেওঁক তুলিলে৷ তেতিয়া সেই জ্বৰে তেওঁক এৰিলে, আৰু তেওঁ তেওঁলোকৰ সেৱা-শুশ্রূষা কৰিবলৈ ধৰিলে।</div>
<div class="v" id="v32"><span class="vn">32</span> <span class="br-p"><br><br></span>সেই দিনা সন্ধিয়া বেলি মাৰ গলত, লোক সকলে সকলো ৰোগীক আৰু ভূতে পোৱা লোক সকলক তেওঁৰ ওচৰলৈ আনিলে;</div>
<div class="v" id="v33"><span class="vn">33</span> আৰু নগৰৰ লোক সকল আহি দুৱাৰ-মুখতে গোট খালে।</div>
<div class="v" id="v34"><span class="vn">34</span> তাতে তেওঁ নানা বিধ ৰোগত কষ্ট পাই থকা অনেক ৰোগীক সুস্থ কৰিলে আৰু ভূতে পোৱা বহু লোকৰ পৰা ভূত খেদালে৷ কিন্তু ভূতবোৰক একো কথা কবলৈ নিদিলে; কিয়নো সিহঁতে তেওঁক জানিছিল৷</div>
<div class="v" id="v35"><span class="vn">35</span> <span class="br-p"><br><br></span>অতি ৰাতিপুৱা প্ৰায় আন্ধাৰ হৈ থাকোতেই তেওঁ উঠি, বাহিৰলৈ ওলাই গৈ নির্জন ঠাইত প্ৰাৰ্থনা কৰি আছিল।</div>
<div class="v" id="v36"><span class="vn">36</span> পাছত চিমোন আৰু লগৰবোৰে তেওঁক বিচাৰি গ’ল৷</div>
<div class="v" id="v37"><span class="vn">37</span> পাছত তেওঁক পাই কলে, “সকলোৱে আপোনাক বিচাৰি আছে”।</div>
<div class="v" id="v38"><span class="vn">38</span> <span class="br-p"><br><br></span>তাতে তেওঁ তেওঁলোকক ক’লে, <span class="fmt-words-of-jesus">“ব’লা, আমি ওচৰৰ আন ঠাইবোৰলৈ যাওঁ, সেই ঠাইবোৰতো মই বাক্য ঘোষণা কৰিব লাগে; মই এই বাবেই ওলাই আহিলোঁ”।</span><sup class="fnm"><a name="fnm8" href="#fn8">8</a></sup></div>
<div class="v" id="v39"><span class="vn">39</span> পাছত তেওঁ গৈ, গালীল প্ৰদেশৰ সকলো ঠাইতে, তেওঁলোকৰ নাম-ঘৰবোৰতো প্রচাৰ কৰিলে আৰু ভূতবোৰক খেদালে।</div>
<div class="v" id="v40"><span class="vn">40</span> <span class="br-p"><br><br></span>তাতে<sup class="fnm"><a name="fnm9" href="#fn9">9</a></sup> এজন কুষ্ঠ ৰোগী তেওঁৰ ওচৰলৈ আহিল; আৰু সবিনয়েৰে তেওঁৰ সন্মুখত আঁঠু লৈ ক’লে, “আপুনি যদি ইচ্ছা কৰে, তেনেহলে মোক শুচি কৰিব পাৰে”।</div>
<div class="v" id="v41"><span class="vn">41</span> তেতিয়া তেওঁৰ মৰম লাগিল আৰু হাত মেলি তেওঁক চুই ক’লে, <span class="fmt-words-of-jesus">“মই ইচ্ছা কৰিছোঁ৷ শুচি হোৱা”</span>।</div>
<div class="v" id="v42"><span class="vn">42</span> তেতিয়া তেওঁৰ শৰীৰৰ পৰা কুষ্ঠৰোগ আতৰিল আৰু তেওঁ শুচি হ’ল।</div>
<div class="v" id="v43"><span class="vn">43</span> <span class="br-p"><br><br></span>যীচুৱে তেওঁক কঠোৰ আজ্ঞা দি বিদায় দিলে।</div>
<div class="v" id="v44"><span class="vn">44</span> যীচুৱে তেওঁক ক’লে, <span class="fmt-words-of-jesus">“সাৱধান হোৱা; কোনো ব্যক্তিক একো নকবা; কিন্তু যোৱা, পুৰোহিতৰ ওচৰত গৈ নিজকে দেখুওৱা আৰু তুমি শুচি হবৰ অৰ্থে মোচিয়ে যি যি উ‌‌ৎসৰ্গ কৰিবলৈ আজ্ঞা দিলে, তেওঁলোকক সাক্ষ্য দিবৰ বাবে সেইবোৰ উ‌‌ৎসৰ্গ কৰাগৈ”।</span></div>
<div class="v" id="v45"><span class="vn">45</span> <span class="br-p"><br><br></span>কিন্তু তেওঁ ওলাই গৈ সকলোৰে আগত ঘোষণা কৰিবলৈ ধৰিলে৷ আৰু এই কথা এনে ধৰণে প্রকাশ হবলৈ ধৰিলে যে, যীচুৱে প্রকাশ্যৰূপে কোনো নগৰত সোমাব নোৱাৰা হ’ল৷ তেওঁ গৈ বাহিৰত নিৰ্জন ঠাইবোৰত থাকিবলগীয়া হ’ল যাতে চাৰিওফালৰ পৰা লোক সকলে তেওঁৰ ওচৰলৈ আহিব পাৰে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> মলা ৩:১; যিচ ৪০:৩</div>
<div class="fn"><sup class="fnt"><a name="fn2" href="#fnm2">2</a></sup> গীত ৩২:৫; হিতো ২৮:১৩; ১ যো ৮:১০</div>
<div class="fn"><sup class="fnt"><a name="fn3" href="#fnm3">3</a></sup> পাঁ ১:৫, ৮; ২:১-৪</div>
<div class="fn"><sup class="fnt"><a name="fn4" href="#fnm4">4</a></sup> মলা ৩:১; যিচ ৪০:৩</div>
<div class="fn"><sup class="fnt"><a name="fn5" href="#fnm5">5</a></sup> গীত ৩২:৫; হিতো ২৮:১৩; ১ যো ৮:১০</div>
<div class="fn"><sup class="fnt"><a name="fn6" href="#fnm6">6</a></sup> পাঁ ১:৫, ৮; ২:১-৪</div>
<div class="fn"><sup class="fnt"><a name="fn7" href="#fnm7">7</a></sup> লূক ৪:৩৩-৩৭</div>
<div class="fn"><sup class="fnt"><a name="fn8" href="#fnm8">8</a></sup> গীত ৪০:৭-৯; যিচ ৬১:১</div>
<div class="fn"><sup class="fnt"><a name="fn9" href="#fnm9">9</a></sup> মথি ৮:২-৪; লূক ৫:১২-১৫</div>
</div>
<!-- PARSED ABOVE; EDITING MAY BREAK PARSER -->
</body></html>