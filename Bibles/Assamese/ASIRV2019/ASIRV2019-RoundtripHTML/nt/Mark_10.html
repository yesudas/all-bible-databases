<html><head>
<meta http-equiv="Content-Type" content="text/html;charset=utf-8" />
<title>Mark 10 &ndash; মাৰ্ক &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 10);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>মাৰ্ক</b> &ndash; <a href="Mark_1.html">1</a> ... <a href="Mark_8.html">8</a> <a href="Mark_9.html">9</a> <b>10</b> <a href="Mark_11.html">11</a> <a href="Mark_12.html">12</a> ... <a href="Mark_16.html">16</a> </div><hr>
<h1>Mark 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>১০ অধ্যায়</h2><h2>ত্যাগ-পত্ৰৰ বিষয়ে শিক্ষা</h2><span class="vn">1</span> <span class="br-p"><br><br></span>তাৰ পাছত<sup class="fnm"><a name="fnm1" href="#fn1">1</a></sup> যীচুৱে সেই ঠাই এৰি যৰ্দ্দনৰ সিপাৰে থকা যিহুদীয়াৰ সীমালৈ গ’ল; আৰু লোক সকল আহি আকৌ তেওঁৰ ওচৰত গোট খালে৷ তেওঁ নিজৰ অভ্যাস অনুযায়ী তেওঁলোকক পুনৰ উপদেশ দিব ধৰিলে।</div>
<div class="v" id="v2"><span class="vn">2</span> <span class="br-p"><br><br></span>তেতিয়া ফৰীচী সকল আহি তেওঁক সুধিলে, “পুৰুষে নিজৰ তিৰোতাক ত্যাগ কৰাতো বিধান সন্মত হয় নে?” এই প্রশ্ন তেওঁক পৰীক্ষা কৰিবৰ বাবে সুধিছিল।</div>
<div class="v" id="v3"><span class="vn">3</span> তেতিয়া তেওঁ উত্তৰ দি ক’লে, <span class="fmt-words-of-jesus">“মোচিয়ে আপোনালোকক কি আজ্ঞা দিলে?”</span></div>
<div class="v" id="v4"><span class="vn">4</span> তেওঁলোকে ক’লে, “এটা প্ৰমাণ পত্ৰ লিখি দি তাইক ত্যাগ কৰিবলৈ মোচিয়ে পুৰুষক অনুমতি দিলে।”<sup class="fnm"><a name="fnm2" href="#fn2">2</a></sup></div>
<div class="v" id="v5"><span class="vn">5</span> <span class="br-p"><br><br></span>যীচুৱে তেওঁলোকক ক’লে, <span class="fmt-words-of-jesus">“আপোনালোক কঠিন মনৰ লোক হোৱাৰ কাৰণে তেওঁ এই আজ্ঞা আপোনালোকৰ বাবে লিখিলে,</span></div>
<div class="v" id="v6"><span class="vn">6</span> <span class="fmt-words-of-jesus">কিন্তু সৃষ্টিৰ আদিতে ঈশ্বৰে তেওঁলোকক পুৰুষ আৰু স্ত্ৰী কৰি স্ৰজিলে।</span></div>
<div class="v" id="v7"><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span><span class="fmt-words-of-jesus">‘এই হেতুকে পুৰুষে নিজৰ পিতৃ-মাতৃক এৰি তেওঁৰ ভাৰ্য্যাত আসক্ত হব,</span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span><span class="fmt-words-of-jesus">আৰু দুয়ো এক দেহ হ’ব।</span><sup class="fnm"><a name="fnm3" href="#fn3">3</a></sup> <span class="fmt-words-of-jesus">গতিকে তেওঁলোক, পুনৰ দুজন নহয়, কিন্তু এক দেহ।’</span><br></div>
<div class="v" id="v9"><span class="vn">9</span> <span class="br-p"><br><br></span><span class="fmt-words-of-jesus">এতেকে ঈশ্বৰে যাক যোগ কৰি দিলে, তেওঁক কোনো মানুহে বিয়োগ নকৰক।”</span></div>
<div class="v" id="v10"><span class="vn">10</span> <span class="br-p"><br><br></span>পাছত তেওঁলোক যেতিয়া ঘৰত আছিল, শিষ্য সকলে এই বিষয়ে আকৌ তেওঁক সুধিলে।</div>
<div class="v" id="v11"><span class="vn">11</span> তাতে তেওঁ তেওঁলোকক ক’লে, <span class="fmt-words-of-jesus">“যি মানুহে নিজৰ ভাৰ্যাক ত্যাগ কৰি আন এজনীক বিয়া কৰায়, তেওঁ তাইৰ বিৰুদ্ধে ব্যভিচাৰ কৰে৷</span></div>
<div class="v" id="v12"><span class="vn">12</span> <span class="fmt-words-of-jesus">আৰু যদি তাই নিজৰ স্বামীক ত্যাগ কৰি আন লোকৰ সৈতে বিয়া হয়, তেনেহলে তায়ো ব্যভিচাৰ কৰে।”</span></div>
<div class="v" id="v13"><h2>শিশু সকলক আশীৰ্বাদ কৰা</h2><span class="vn">13</span> <span class="br-p"><br><br></span>পাছত<sup class="fnm"><a name="fnm4" href="#fn4">4</a></sup> লোক সকলে শিশুবোৰক স্পর্শ কৰাৰ আশাৰে তেওঁৰ ওচৰলৈ লৈ আহিল, কিন্তু তেওঁৰ শিষ্য সকলে তেওঁলোকক ডবিয়ালে।</div>
<div class="v" id="v14"><span class="vn">14</span> তেতিয়া যীচুৱে দেখা পাই তেওঁলোকৰ ওপৰত কুপিত হৈ ক’লে, <span class="fmt-words-of-jesus">“শিশু সকলক মোৰ ওচৰলৈ আহিব দিয়া, নিষেধ নকৰিবা; কিয়নো ঈশ্বৰৰ ৰাজ্য এওঁলোকৰ নিচিনা এজনৰ বাবেহে।</span></div>
<div class="v" id="v15"><span class="vn">15</span> <span class="br-p"><br><br></span><span class="fmt-words-of-jesus">মই তোমালোকক স্বৰূপকৈ কওঁ, যি কোনোৱে শিশুৰ নিচিনা হৈ ঈশ্বৰৰ ৰাজ্য গ্ৰহণ নকৰে, তেওঁ কোনোমতে তাত প্রৱেশ কৰিব নোৱাৰিব।”</span></div>
<div class="v" id="v16"><span class="vn">16</span> পাছত তেওঁ সিহঁতক কোলাত ল’লে আৰু সিহঁতৰ গাত হাত দি আশীৰ্বাদ কৰিলে।</div>
<div class="v" id="v17"><h2>ধন-সম্পত্তি আৰু অনন্ত জীৱনৰ শিক্ষা</h2><span class="vn">17</span> <span class="br-p"><br><br></span>পাছত তেওঁ যাত্ৰা আৰম্ভ কৰোঁতে, এজন মানুহে তেওঁৰ ওচৰলৈ বেগাই আহি তেওঁৰ আগত আঁঠু লৈ সুধিলে, “হে সৎ গুৰু, অনন্ত জীৱনৰ অধিকাৰী হ’বলৈ মই কি কৰিব লাগিব?”</div>
<div class="v" id="v18"><span class="vn">18</span> যীচুৱে ক’লে, <span class="fmt-words-of-jesus">“মোক সৎ কিয় বুলিছা? ঈশ্বৰত বাহিৰে সৎ কোনো নাই।</span></div>
<div class="v" id="v19"><span class="vn">19</span> <span class="fmt-words-of-jesus">তুমি এই আজ্ঞাবোৰ নিশ্চয় জানা যে: নৰ-বধ নকৰিবা, ব্যভিচাৰ নকৰিবা, চুৰ নকৰিবা, মিছা সাক্ষী নিদিবা, প্ৰবঞ্চনা নকৰিবা আৰু নিজৰ পিতৃ-মাতৃক সন্মান কৰিবা৷”</span></div>
<div class="v" id="v20"><span class="vn">20</span> <span class="br-p"><br><br></span>মানুহ জনে ক’লে, “হে গুৰু, ডেকা কালৰে পৰা মই এই সকলোবোৰ আজ্ঞা পালন কৰি আহিছোঁ।”</div>
<div class="v" id="v21"><span class="vn">21</span> তেতিয়া যীচুৱে তেওঁলৈ চালে আৰু তেওঁক প্ৰেম কৰি ক’লে, <span class="fmt-words-of-jesus">“এটা বিষয় তোমাৰ বাকী আছে; তুমি গৈ তোমাৰ সৰ্ব্বস্ব বেচি দৰিদ্ৰ সকলক দান কৰা, তেতিয়াহে স্বৰ্গত তোমাৰ ধন হ’ব৷ তাৰ পাছত আহা, মোক অনুসৰণ কৰা।”</span></div>
<div class="v" id="v22"><span class="vn">22</span> সেই কথাত তেওঁৰ মুখ ক’লা পৰিল, আৰু তেওঁ বৰ দুখিত হৈ গুচি গ’ল, কিয়নো তেওঁ বহু ধন-সম্পত্তি থকা মানুহ আছিল।</div>
<div class="v" id="v23"><span class="vn">23</span> <span class="br-p"><br><br></span>পাছত যীচুৱে চাৰিওফালে চাই শিষ্য সকলক ক’লে, <span class="fmt-words-of-jesus">“ধনী লোকে ঈশ্বৰৰ ৰাজ্যত প্ৰৱেশ কৰা কেনে দুঃসাধ্য!”</span></div>
<div class="v" id="v24"><span class="vn">24</span> তেওঁৰ সেই কথাত শিষ্য সকলে বিস্ময় মানিলে। কিন্তু যীচুৱে পুনৰ তেওঁলোকক ক’লে, <span class="fmt-words-of-jesus">“হে সন্তান সকল, যি সকলে ধনত ভাৰসা কৰে,</span><sup class="fnm"><a name="fnm5" href="#fn5">5</a></sup> <span class="fmt-words-of-jesus">তেওঁলোক ঈশ্বৰৰ ৰাজ্যত সোমোৱা কেনে দুঃসাধ্য!</span></div>
<div class="v" id="v25"><span class="vn">25</span> <span class="fmt-words-of-jesus">ধনী লোক ঈশ্বৰৰ ৰাজ্যত প্ৰৱেশ কৰাতকৈ, বেজীৰ বিন্ধাইদি উট সৰকি যোৱাই উজু।”</span></div>
<div class="v" id="v26"><span class="vn">26</span> <span class="br-p"><br><br></span>তাতে তেওঁলোকে অতিশয় বিস্ময় মানি ইজনে সিজনে কোৱা-কুই কৰি তেওঁক সুধিলে, “তেনেহলে কোনে পৰিত্ৰাণ পাব?”</div>
<div class="v" id="v27"><span class="vn">27</span> যীচুৱে তেওঁলোকৰ ফালে চাই ক’লে, <span class="fmt-words-of-jesus">“মানুহৰ বাবে অসাধ্য হয়; কিন্তু ঈশ্বৰৰ বাবে নহয়; কিয়নো ঈশ্বৰৰ বাবে সকলো সাধ্য।”</span></div>
<div class="v" id="v28"><span class="vn">28</span> পিতৰে তেওঁক ক’বলৈ ধৰিলে, “চাওক, আমি সকলোকে এৰি, আপোনাৰ পাছে পাছে আহিলোঁ।”</div>
<div class="v" id="v29"><span class="vn">29</span> <span class="br-p"><br><br></span>যীচুৱে ক’লে, <span class="fmt-words-of-jesus">“মই তোমালোকক সত্যৰূপে কওঁ, কোনোৱে যদি মোৰ কাৰণে বা মোৰ শুভবার্তাৰ কাৰণে ঘৰ-বাৰী, ভাই-ভনী, পিতৃ-মাতৃ, সন্তান, মাটি ত্যাগ কৰি আহিছে,</span></div>
<div class="v" id="v30"><span class="vn">30</span> <span class="fmt-words-of-jesus">তেনেহলে তেওঁলোকে এইবোৰৰ সলনি এশ গুণ ওভোতাই পাব। তাড়না ভোগ কৰি হলেও এই জগতত এশ গুণ ঘৰ-বাৰী, ভাই, ভনী, মাতৃ, সন্তান আৰু মাটি পাব; ইয়াৰ উপৰি পৰকালত অনন্ত জীৱন পাব।</span></div>
<div class="v" id="v31"><span class="vn">31</span> <span class="fmt-words-of-jesus">কিন্তু আগ হোৱা সকলৰ অনেক লোক পাছ হ’ব আৰু পাছ হোৱা সকল আগ হ’ব।”</span></div>
<div class="v" id="v32"><h2>যীচুৱে নিজৰ মৃত্যু আৰু পুনৰুত্থানৰ বিষয়ে তৃতীয় বাৰ জনোৱা</h2><span class="vn">32</span> <span class="br-p"><br><br></span>তাৰ পাছত<sup class="fnm"><a name="fnm6" href="#fn6">6</a></sup> তেওঁলোকে যিৰূচালেমলৈ যোৱা বাটেৰে যাত্ৰা কৰি আছিল; আৰু যীচু তেওঁলোকৰ আগে আগে গৈ আছিল৷ এনেতে শিষ্য সকলে বিস্ময় মানিলে, আৰু পাছে পাছে যোৱা সকলৰো ভয় লাগিল। তেতিয়া তেওঁ আকৌ বাৰ জন পাঁচনিক চপাই লৈ, নিজ জীৱনত যিবোৰ ঘটনা অলপতে ঘটিবলগীয়া আছে, সেই বিষয়বোৰ তেওঁলোকক ক’বলৈ ধৰিলে,</div>
<div class="v" id="v33"><span class="vn">33</span> <span class="fmt-words-of-jesus">“চোৱা, আমি যিৰূচালেমলৈ যাত্ৰা কৰিছোঁ; আৰু মানুহৰ পুত্ৰক প্ৰধান পুৰোহিত আৰু বিধানৰ অধ্যাপক সকলৰ হাতত শোধাই দিয়া হ’ব৷ তেওঁলোকে তেওঁক দোষী কৰি প্ৰাণদণ্ডৰ আজ্ঞা দি অনা-ইহুদী সকলৰ হাতত শোধাই দিব৷</span></div>
<div class="v" id="v34"><span class="vn">34</span> <span class="fmt-words-of-jesus">তেওঁলোকে তেওঁক বিদ্ৰূপ কৰিব, আৰু তেওঁৰ গাত থুই পেলাব, তেওঁক চাবুকেৰে কোবাব আৰু বধ কৰিব; কিন্তু তিন দিনৰ পাছত তেওঁ পুনৰায় উঠিব।”</span></div>
<div class="v" id="v35"><h2>যাকোব আৰু যোহনৰ নিবেদন আৰু যীচুৰ উত্তৰ</h2><span class="vn">35</span> <span class="br-p"><br><br></span>পাছত চিবদিয়ৰ পুতেক যাকোব আৰু যোহনে তেওঁৰ ওচৰলৈ আহি ক’লে, “হে গুৰু, আমি আপোনাক যিহকে খোজো, তাকে যেন আপুনি আমাৰ বাবে কৰিব আমি এনে ইচ্ছা কৰোঁ।”</div>
<div class="v" id="v36"><span class="vn">36</span> তেওঁ তেওঁলোকক ক’লে, <span class="fmt-words-of-jesus">“মই তোমালোকৰ বাবে কি কৰাতো তোমালোকে ইচ্ছা কৰা?”</span></div>
<div class="v" id="v37"><span class="vn">37</span> তেওঁলোকে ক’লে, “আপোনাৰ প্ৰতাপৰ ৰাজত্বত আমাৰ এজনে যেন আপোনাৰ সোঁ হাতে আৰু এজনে যেন বাওঁহাতে বহিবলৈ পায়, এনে অনুমতি দিয়ক।”</div>
<div class="v" id="v38"><span class="vn">38</span> <span class="br-p"><br><br></span>কিন্তু যীচুৱে তেওঁলোকক উত্তৰ দি ক’লে, <span class="fmt-words-of-jesus">“তোমালোকে কি খুজিছা, সেই বিষয়ে নাজানা। মই যি পাত্ৰত পান কৰোঁ, তোমালোকে সেই পাত্ৰত পান কৰিব পাৰিবা নে? নতুবা মই যি বাপ্তিস্মৰে বাপ্তাইজিত হওঁ, তোমালোকেও তাৰে বাপ্তাইজিত হ’ব পাৰিবা নে?”</span></div>
<div class="v" id="v39"><span class="vn">39</span> তেওঁলোকে তেওঁক ক’লে, “আমি পাৰিম।” তেতিয়া যীচুৱে তেওঁলোকক ক’লে, <span class="fmt-words-of-jesus">“মই যি পাত্ৰত পান কৰোঁ, তাত তোমালোকেও পান কৰিবা; আৰু মই যি বাপ্তিস্মেৰে বাপ্তাইজিত হওঁ, তোমালোকেও তাৰে বাপ্তাইজিত হ’বা।</span></div>
<div class="v" id="v40"><span class="vn">40</span> <span class="fmt-words-of-jesus">কিন্তু কোন জন মোৰ সোঁ হাতে বা বাওঁহাতে বহিব, সেই বিষয়ে কবলৈ মোৰ ক্ষমতা নাই, কিন্তু যি সকলৰ বাবে যুগুত কৰা হৈছে, তেওঁলোককহে দিয়া হ’ব।”</span></div>
<div class="v" id="v41"><span class="vn">41</span> <span class="br-p"><br><br></span>আন দহ জনে এই কথা শুনি, যাকোব আৰু যোহনলৈ কুপিত হ’ব ধৰিলে।</div>
<div class="v" id="v42"><span class="vn">42</span> যীচুৱে তেওঁলোকক ওচৰলৈ মাতি ক’লে, <span class="fmt-words-of-jesus">“অনা-ইহুদী সকলৰ শাসনকর্তা ৰূপে যি সকল গণ্য, তেওঁলোকে তেওঁলোকৰ ওপৰত প্ৰভুত্ব কৰে; আৰু বিষয়া সকলে তেওঁলোকৰ ওপৰত ক্ষমতা চলায়, ইয়াক তোমালোকে জানা।</span></div>
<div class="v" id="v43"><span class="vn">43</span> <span class="br-p"><br><br></span><span class="fmt-words-of-jesus">কিন্তু তোমালোকৰ মাজত তেনে নহয়৷ তোমালোকৰ মাজত যি কোনোৱে মহান হ’বলৈ ইচ্ছা কৰে, তেওঁ তোমালোকৰ পৰিচাৰক হওক,</span></div>
<div class="v" id="v44"><span class="vn">44</span> <span class="fmt-words-of-jesus">আৰু তোমালোকৰ মাজত যি কোনোৱে শ্ৰেষ্ঠ হ’বলৈ ইচ্ছা কৰে, তেওঁ সকলোৰে দাস হওক।</span></div>
<div class="v" id="v45"><span class="vn">45</span> <span class="fmt-words-of-jesus">কিয়নো মানুহৰ পুত্ৰ সেৱা শুশ্ৰূষা পাবৰ বাবে নহয়, কিন্তু সেৱা শুশ্ৰূষা কৰিবলৈ আৰু অনেকৰ মুক্তিৰ মূল্যৰ অৰ্থে নিজৰ প্ৰাণ দিবলৈহে আহিল।”</span><sup class="fnm"><a name="fnm7" href="#fn7">7</a></sup></div>
<div class="v" id="v46"><h2>অন্ধ বাৰতীময়ক চকু দিয়া</h2><span class="vn">46</span> <span class="br-p"><br><br></span>তাৰ পাছত তেওঁলোক যিৰীহো নগৰলৈ আহিল। তেওঁ যি সময়ত নিজৰ শিষ্য সকলৰ সৈতে বহু লোকৰ লগত যিৰিহো নগৰৰ পৰা গৈ আছিল, সেই সময়ত পথৰ দাঁতিত তীময়ৰ পুতেক বাৰতীময় নামৰ এজন অন্ধ ভিখাৰী বহি আছিল।</div>
<div class="v" id="v47"><span class="vn">47</span> সেই বাটেদি নাচৰতীয়া যীচু আহি থকা বুলি শুনি, তেওঁ আটাহ পাৰি ক’বলৈ ধৰিলে, “হে দায়ুদৰ সন্তান যীচু, মোক দয়া কৰক!”</div>
<div class="v" id="v48"><span class="vn">48</span> তাতে অন্ধ মানুহ জনক মনে মনে থাকিবলৈ অনেক লোকে ডবিয়ালে; কিন্তু তেওঁ অধিককৈ আটাহ পাৰি ক’লে, “হে দায়ুদৰ সন্তান, মোক দয়া কৰক!”</div>
<div class="v" id="v49"><span class="vn">49</span> <span class="br-p"><br><br></span>তেতিয়া যীচুৱে থমকি ৰৈ তেওঁক মাতি আনিবলৈ আজ্ঞা দিলে৷ তেতিয়া লোক সকলে সেই অন্ধক ক’লে- <span class="fmt-words-of-jesus">“ভয় নকৰিবা, উঠা! তেওঁ তোমাক মাতিছে।”</span></div>
<div class="v" id="v50"><span class="vn">50</span> তাতে তেওঁ নিজৰ কাপোৰ পেলাই, জাঁপ মাৰি উঠি, যীচুৰ ওচৰলৈ আহিল।</div>
<div class="v" id="v51"><span class="vn">51</span> <span class="br-p"><br><br></span>তেতিয়া যীচুৱে তেওঁক উত্তৰ দি সুধিলে, <span class="fmt-words-of-jesus">“মই তোমাৰ বাবে কি কৰাতো তোমাৰ ইচ্ছা?”</span> তাতে সেই অন্ধই তেওঁক ক’লে, “ৰব্বুণি, মই যেন দেখিবলৈ পাওঁ।”</div>
<div class="v" id="v52"><span class="vn">52</span> তেতিয়া যীচুৱে তেওঁক ক’লে, <span class="fmt-words-of-jesus">“যোৱা৷ তোমাৰ বিশ্বাসেই তোমাক ৰক্ষা কৰিলে।”</span> তেওঁ তেতিয়াই দৃষ্টি পালে আৰু তেওঁ গৈ থকা পথেৰে তেওঁক অনুসৰণ কৰি যাব ধৰিলে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> মথি ১৯:১-১২</div>
<div class="fn"><sup class="fnt"><a name="fn2" href="#fnm2">2</a></sup> দ্বি বি ২৪:১; মথি ৫:৩১;</div>
<div class="fn"><sup class="fnt"><a name="fn3" href="#fnm3">3</a></sup> আদি ১:২৭; ২:২৪</div>
<div class="fn"><sup class="fnt"><a name="fn4" href="#fnm4">4</a></sup> মথি ১৯:১৩-৩০; লূক ১৮:১৫-৩০</div>
<div class="fn"><sup class="fnt"><a name="fn5" href="#fnm5">5</a></sup> গীত ৫২:৭; ৬২:১০; ১ তীম ৬:১৭</div>
<div class="fn"><sup class="fnt"><a name="fn6" href="#fnm6">6</a></sup> মথি ২০:১৭-৩৪; লূক ১৮:৩১-৪৩</div>
<div class="fn"><sup class="fnt"><a name="fn7" href="#fnm7">7</a></sup> যিচ ৫৩:১১, ১২; দা ৯:২৬; গালা ৩:১৩, ১৪; ১ তীম ২:৬</div>
</div>
<!-- PARSED ABOVE; EDITING MAY BREAK PARSER -->
</body></html>