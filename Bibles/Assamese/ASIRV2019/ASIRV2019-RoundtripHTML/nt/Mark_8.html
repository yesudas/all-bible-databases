<html><head>
<meta http-equiv="Content-Type" content="text/html;charset=utf-8" />
<title>Mark 8 &ndash; মাৰ্ক &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 8);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>মাৰ্ক</b> &ndash; <a href="Mark_1.html">1</a> ... <a href="Mark_6.html">6</a> <a href="Mark_7.html">7</a> <b>8</b> <a href="Mark_9.html">9</a> <a href="Mark_10.html">10</a> ... <a href="Mark_16.html">16</a> </div><hr>
<h1>Mark 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৮ অধ্যায়</h2><h2>প্ৰায় চাৰি হাজাৰ মানুহক খাবলৈ দিয়া</h2><span class="vn">1</span> <span class="br-p"><br><br></span>সেই সময়ত<sup class="fnm"><a name="fnm1" href="#fn1">1</a></sup> বহু মানুহ দলে দলে আহি তেওঁৰ ওচৰত গোট খাব ধৰিলে, কিন্তু তেওঁলোকৰ খাবলৈ একো নাছিল৷ তেতিয়া যীচুৱে নিজৰ শিষ্য সকলক ওচৰলৈ মাতি ক’লে,</div>
<div class="v" id="v2"><span class="vn">2</span> <span class="fmt-words-of-jesus">“এই লোক সকললৈ মোৰ মৰম লাগিছে; কিয়নো এওঁলোক মোৰ লগত আজি তিনি দিন ধৰি আছে আৰু এওঁলোকৰ লগত খাবলৈ একো নাই।</span></div>
<div class="v" id="v3"><span class="vn">3</span> <span class="fmt-words-of-jesus">যদি মই তেওঁলোকক নিজৰ নিজৰ ঘৰলৈ লঘোনে বিদায় দিওঁ, তেনেহলে বাটত হয়তো অচেতন হৈ যাব! কিয়নো কোনো কোনো লোক দুৰৈৰ পৰা আহিছে”।</span></div>
<div class="v" id="v4"><span class="vn">4</span> তেতিয়া তেওঁৰ শিষ্য সকলে তেওঁক ক’লে, “এই লোক সকল তৃপ্ত হব পৰাকৈ এনে নির্জন ঠাইত ইমানবোৰ পিঠা আমি ক’ৰ পৰা যোগাৰ কৰিব পাৰিম?”</div>
<div class="v" id="v5"><span class="vn">5</span> <span class="br-p"><br><br></span>তেতিয়া তেওঁ তেওঁলোকক সুধিলে, <span class="fmt-words-of-jesus">“তোমালোকৰ কেইটা পিঠা আছে?”</span> তেওঁলোকে ক’লে, “সাতোটা”।</div>
<div class="v" id="v6"><span class="vn">6</span> তেতিয়া তেওঁ লোক সকলক মাটিত বহিবলৈ আদেশ দিলে। পাছত তেওঁ সেই সাতোটা পিঠা লৈ স্তুতি কৰি, ভাঙি বিলাই দিবলৈ তেওঁৰ শিষ্য সকলক দিলে; তাতে তেওঁলোকে লোক সকলক বিলাই দিলে।</div>
<div class="v" id="v7"><span class="vn">7</span> <span class="br-p"><br><br></span>আৰু তেওঁলোকৰ লগত অলপ সৰু মাছো আছিল; তেওঁ সেই মাছখিনিকো আশীৰ্বাদ কৰিলে আৰু বিলাই দিবলৈ ক’লে।</div>
<div class="v" id="v8"><span class="vn">8</span> তাতে লোক সকলে খাই তৃপ্ত হ’ল। তাৰ পাছত তেওঁলোকে ৰৈ যোৱা টুকুৰাবোৰৰ সাতোটা ভৰা পাচি তুলি ল’লে।</div>
<div class="v" id="v9"><span class="vn">9</span> তাতে তেওঁলোক প্ৰায় চাৰি হাজাৰ মানুহ আছিল। তাৰ পাছত যীচুৱে তেওঁলোকক বিদায় দিলে;</div>
<div class="v" id="v10"><span class="vn">10</span> তেওঁ শিষ্য সকলৰ সৈতে নাৱত উঠিল আৰু দলমনুথাৰ অঞ্চললৈ গ’ল।</div>
<div class="v" id="v11"><h2>ফৰীচী সকলৰ শিক্ষালৈ সাৱধান কৰোঁৱা</h2><span class="vn">11</span> <span class="br-p"><br><br></span>তেতিয়া<sup class="fnm"><a name="fnm2" href="#fn2">2</a></sup> ফৰীচী সকল ওলাই আহিল আৰু তেওঁৰে সৈতে তর্ক-বিতর্ক কৰিবলৈ ধৰিলে। তেওঁলোকে তেওঁক পৰীক্ষা কৰাৰ উদ্দেশ্যে স্বৰ্গৰ পৰা কোনো এটা পৰাক্ৰম কাৰ্যৰ চিন বিচাৰিলে।</div>
<div class="v" id="v12"><span class="vn">12</span> তাতে তেওঁ আত্মাত বৰকৈ হুমুনিয়াহ পেলাই ক’লে, <span class="fmt-words-of-jesus">“এই কালৰ লোক সকলে কিয় পৰাক্ৰম কাৰ্যৰ চিন বিচাৰে? মই তোমালোকক স্বৰূপকৈ কওঁ, এই কালৰ লোক সকলক কোনো চিন দিয়া নহ’ব।”</span></div>
<div class="v" id="v13"><span class="vn">13</span> পাছে তেওঁ তেওঁলোকক এৰি আকৌ নাৱত উঠি সিপাৰলৈ গুচি গ’ল।</div>
<div class="v" id="v14"><span class="vn">14</span> <span class="br-p"><br><br></span>তেতিয়া শিষ্য সকলে লগত পিঠা ল’বলৈ পাহৰিলে। তেওঁলোকৰ লগত এটা পিঠাৰ বাহিৰে নাৱত একোৱেই নাছিল।</div>
<div class="v" id="v15"><span class="vn">15</span> এনেতে তেওঁ সতৰ্ক কৰি তেওঁলোকক আজ্ঞা দি ক’লে, <span class="fmt-words-of-jesus">“চাবা, তোমালোকে ফৰীচী সকলৰ খমিৰ আৰু হেৰোদৰ খমিৰলৈ সাৱধান হ’বা।”</span></div>
<div class="v" id="v16"><span class="vn">16</span> <span class="br-p"><br><br></span>তাতে শিষ্য সকলে ইজনে সিজনে যুক্তি সহকাৰে কোৱা-মেলা কৰি ক’লে, “অ! আমাৰ পিঠা নাই।”</div>
<div class="v" id="v17"><span class="vn">17</span> যীচুৱে এই বিষয়ে জানিবলৈ পোৱাত তেওঁলোকক ক’লে, <span class="fmt-words-of-jesus">“তোমালোকৰ পিঠা নোহোৱা হেতুকে, তোমালোকে কিয় যুক্তি-তৰ্ক কৰিছা? তোমালোকে এতিয়ালৈকে বুজি পোৱা নাই নে? এতিয়ালৈকে তোমালোকৰ হৃদয় কঠিন কৰি ৰাখিছা নে?</span></div>
<div class="v" id="v18"><span class="vn">18</span> <span class="br-p"><br><br></span><span class="fmt-words-of-jesus">তোমালোকৰ চকু আছে কিন্তু নেদেখা? তোমালোকৰ কাণ আছে কিন্তু নুশুনা? তোমালোকৰ মনত নপৰে নে?</span></div>
<div class="v" id="v19"><span class="vn">19</span> <span class="fmt-words-of-jesus">মই যেতিয়া পাঁচ হাজাৰ মানুহৰ মাজত পাঁচটা পিঠা ভাঙি দিছিলোঁ, তেতিয়া তোমালোকে ৰৈ যোৱা টুকুৰা-টুকুৰবোৰৰ কেইটা পাচি তুলি লৈছিলা?”</span> তেওঁলোকে ক’লে, “বাৰটা”।</div>
<div class="v" id="v20"><span class="vn">20</span> <span class="br-p"><br><br></span><span class="fmt-words-of-jesus">“আৰু যেতিয়া চাৰি হাজাৰ মানুহৰ মাজত সাতোটা পিঠা ভাঙি দিছিলোঁ, তেতিয়া তোমালোকে ৰৈ যোৱা টুকুৰা-টুকুৰবোৰৰ কেইটা পাচি তুলি লৈছিলা?”</span> তেওঁলোকে ক’লে, “সাতোটা”।</div>
<div class="v" id="v21"><span class="vn">21</span> তেতিয়া তেওঁ তেওঁলোকক ক’লে, <span class="fmt-words-of-jesus">“তেনেহলে তোমালোকে এতিয়ালৈকে বুজা নাই নে?”</span></div>
<div class="v" id="v22"><h2>এজন অন্ধক চকু দিয়া</h2><span class="vn">22</span> <span class="br-p"><br><br></span>পাছত তেওঁলোক বৈৎ-চৈদা গাঁৱলৈ আহিল৷ লোক সকলে এজন মানুহক যীচুৰ ওচৰলৈ আনিলে আৰু তেওঁক চুই দিবলৈ বিনয় কৰিলে।</div>
<div class="v" id="v23"><span class="vn">23</span> তেতিয়া তেওঁ সেই অন্ধ জনক হাতত ধৰি গাঁৱৰ বাহিৰলৈ লৈ গ’ল। তাতে তেওঁৰ চকুত থুই দিলে আৰু শৰীৰ চুই সুধিলে- <span class="fmt-words-of-jesus">“কিবা দেখিছা নে?”</span></div>
<div class="v" id="v24"><span class="vn">24</span> <span class="br-p"><br><br></span>তেতিয়া তেওঁ চকু তুলি চাই ক’লে, “লোক সকলক দেখা পাইছো; কিন্তু তেওঁলোক খোজকাঢ়ি ফুৰা গছৰ নিচিনা।”</div>
<div class="v" id="v25"><span class="vn">25</span> তেতিয়া যীচুৱে তেওঁৰ চকু পুনৰ হাতেৰে স্পর্শ কৰিলে আৰু তেওঁ চকু মেলি দিয়াত, সকলো পুনৰুদ্ধাৰ হোৱা পালে আৰু সকলোকে স্পষ্টকৈ দেখিলে।</div>
<div class="v" id="v26"><span class="vn">26</span> পাছত যীচুৱে তেওঁক নিজৰ ঘৰলৈ পঠাই দি ক’লে, <span class="fmt-words-of-jesus">“নগৰত নোসোমাবা।”</span></div>
<div class="v" id="v27"><h2>যীচু সেই অভিষিক্ত জনা; যীচুৱে নিজৰ মৃত্যু আৰু পুনৰুত্থানৰ বিষয়ে জনোৱা</h2><span class="vn">27</span> <span class="br-p"><br><br></span>পাছত<sup class="fnm"><a name="fnm3" href="#fn3">3</a></sup> যীচু তেওঁৰ শিষ্য সকলৰ সৈতে চীজাৰিয়া-ফিলিপীৰ গাওঁবোৰলৈ ওলাই গ’ল৷ বাটত তেওঁ নিজৰ শিষ্য সকলক সুধিলে, <span class="fmt-words-of-jesus">“মানুহবোৰে মোক কোন বুলি কয়?”</span></div>
<div class="v" id="v28"><span class="vn">28</span> তেতিয়া তেওঁলোকে ক’লে- “কিছুমানে ‘যোহন বাপ্তাইজক’; কিছুমানে ‘এলিয়া’; আৰু আন কিছুমানে ভাববাদী সকলৰ মাজৰ এজন বুলি কয়।”</div>
<div class="v" id="v29"><span class="vn">29</span> <span class="br-p"><br><br></span>তেতিয়া তেওঁলোকক সুধিলে, <span class="fmt-words-of-jesus">“কিন্তু তোমালোকে নো মোক কোন বুলি ভাবা?”</span> পিতৰে উত্তৰ দি তেওঁক ক’লে, “আপুনি খ্ৰীষ্ট, সেই অভিষিক্ত জন।”</div>
<div class="v" id="v30"><span class="vn">30</span> তেতিয়া এই বিষয়ে কাৰো আগত নকবলৈ <span class="fmt-words-of-jesus">যীচুৱে তেওঁলোকক সাৱধান কৰি দিলে।</span></div>
<div class="v" id="v31"><span class="vn">31</span> <span class="br-p"><br><br></span>তেতিয়া তেওঁ তেওঁলোকক কবলৈ ধৰিলে যে, মানুহৰ পুত্রই বহু কষ্ট ভোগ কৰিব লাগিব, তেওঁ পৰিচাৰক সকলৰ দ্বাৰা অগ্ৰাহ্য হ’ব আৰু প্ৰধান পুৰোহিত আৰু বিধানৰ অধ্যাপক সকলে তেওঁক বধ কৰিব; তাতে তিনি দিনৰ দিনা পুনৰাই জীয়াই উঠিব লাগিব।</div>
<div class="v" id="v32"><span class="vn">32</span> তেওঁ এই কথা স্পষ্টভাৱে ক’লে। তেতিয়া পিতৰে তেওঁক এফলীয়াকৈ নি, অনুযোগ কৰিব ধৰিলে।</div>
<div class="v" id="v33"><span class="vn">33</span> <span class="br-p"><br><br></span>কিন্তু তেওঁ ঘুৰি, নিজৰ শিষ্য সকলক চাই পিতৰক ডবিয়াই ক’লে, <span class="fmt-words-of-jesus">“মোৰ ওচৰৰ পৰা গুচি যা চয়তান! তই ঈশ্বৰৰ কথা নাভাবি, মানুহৰ কথাহে ভাবিছ।”</span></div>
<div class="v" id="v34"><span class="vn">34</span> পাছত তেওঁ নিজৰ শিষ্য সকলৰ সৈতে লোক সকলক ওচৰলৈ মাতি আনি ক’লে, <span class="fmt-words-of-jesus">“কোনোৱে যদি মোৰ পাছত আহিবলৈ ইচ্ছা কৰে, তেওঁ নিজকে নিজে দমন কৰক, আৰু নিজৰ ক্ৰুচ তুলি</span><sup class="fnm"><a name="fnm4" href="#fn4">4</a></sup> <span class="fmt-words-of-jesus">লৈ মোৰ পাছে পাছে আহক।</span></div>
<div class="v" id="v35"><span class="vn">35</span> <span class="br-p"><br><br></span><span class="fmt-words-of-jesus">কিয়নো যি কোনোৱে নিজৰ জীৱন ৰক্ষা কৰিব খোজে, তেওঁ তাক হেৰুৱাব; কিন্তু যি কোনোৱে মোৰ আৰু শুভবাৰ্তাৰ কাৰণে নিজৰ জীৱন হেৰুৱায়, তেওঁ সেই জীৱন ৰক্ষা কৰিব।</span><sup class="fnm"><a name="fnm5" href="#fn5">5</a></sup></div>
<div class="v" id="v36"><span class="vn">36</span> <span class="fmt-words-of-jesus">কাৰণ কোনো এজন মানুহে গোটেই জগত খন পোৱাৰ পাছতো যদি নিজৰ জীৱন হেৰুৱাই, তেনেহলে তেওঁৰ কি লাভ?</span></div>
<div class="v" id="v37"><span class="vn">37</span> <span class="fmt-words-of-jesus">কিয়নো মানুহে আপোন জীৱনৰ সলনি কি দিব পাৰে?</span></div>
<div class="v" id="v38"><span class="vn">38</span> <span class="br-p"><br><br></span><span class="fmt-words-of-jesus">কাৰণ এই কালৰ ব্যভিচাৰী আৰু পাপী লোকৰ সন্মুখত যি কোনোৱে মোক আৰু মোৰ বাক্যত লাজ পায়, মানুহৰ পুত্ৰ যেতিয়া স্বৰ্গৰ পবিত্ৰ দূত সকলৰ সৈতে তেওঁৰ পিতৃৰ প্ৰতাপেৰে আহিব, তেতিয়া তেৱোঁ সেই মানুহত লাজ পাব।”</span></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> মথি ১৫:৩২-৩৯</div>
<div class="fn"><sup class="fnt"><a name="fn2" href="#fnm2">2</a></sup> মথি ১৬:১-১২</div>
<div class="fn"><sup class="fnt"><a name="fn3" href="#fnm3">3</a></sup> মথি ১৬:১৩-২৮; লূক ৯:১৮-২৮</div>
<div class="fn"><sup class="fnt"><a name="fn4" href="#fnm4">4</a></sup> ৰো ৬:৬; গালা ২:২০, ৫:২৪, ৬:১৪</div>
<div class="fn"><sup class="fnt"><a name="fn5" href="#fnm5">5</a></sup> ২ তী ২:১১, ১২</div>
</div>
<!-- PARSED ABOVE; EDITING MAY BREAK PARSER -->
</body></html>