<html><head>
<meta http-equiv="Content-Type" content="text/html;charset=utf-8" />
<title>Matt 21 &ndash; মথি &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 21);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>মথি</b> &ndash; <a href="Matt_1.html">1</a> ... <a href="Matt_19.html">19</a> <a href="Matt_20.html">20</a> <b>21</b> <a href="Matt_22.html">22</a> <a href="Matt_23.html">23</a> ... <a href="Matt_28.html">28</a> </div><hr>
<h1>Matt 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>২১ অধ্যায়</h2><h2>যীচুৰ যিৰূচালেমলৈ জয়-যাত্ৰা</h2><span class="vn">1</span> <span class="br-p"><br><br></span>যীচু আৰু তেওঁৰ শিষ্য সকল যিৰূচালেমৰ ওচৰৰ জৈতুন পৰ্বতৰ বৈৎফগী গাওঁলৈ আহিল, তেতিয়া যীচুৱে দুজন শিষ্যক এই কথা কৈ পঠিয়ালে,</div>
<div class="v" id="v2"><span class="vn">2</span> <span class="fmt-words-of-jesus">“তোমালোক সন্মুখৰ গাওঁখন লৈ যোৱা; তাতে বান্ধি থোৱা গাধ এজনী পোৱালিয়ে সৈতে পাবা; সেই দুটা মোৰ বাবে খুলি আনাগৈ।</span></div>
<div class="v" id="v3"><span class="vn">3</span> <span class="fmt-words-of-jesus">যদি তোমালোকক কোনোবাই কিবা কয়, তেনেহলে তোমালোকে কবা, ‘প্ৰভুৰ এই দুটাৰ প্ৰয়োজন আছে, তাতে তেওঁ লগে লগেই তোমাক দি পঠাব’।”</span></div>
<div class="v" id="v4"><span class="vn">4</span> <span class="br-p"><br><br></span><span class="br-ind"><br><span class="indent">&nbsp;</span></span>যি বচন ভাববাদীৰ দ্বাৰাই কোৱা হৈছিল, এইটো সম্পূর্ণ হওক,<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>“তোমালোকে চিয়োন-জীয়ৰীক কোৱা,<br> <span class="br-ind"><br><span class="indent">&nbsp;</span></span>চোৱা, তোমাৰ ৰজা তোমাৰ ওচৰলৈ আহিছে,<br> <span class="br-ind"><br><span class="indent">&nbsp;</span></span>তেওঁ নম্ৰ হৈ, গাধৰ ওপৰত বহি,<br> <span class="br-ind"><br><span class="indent">&nbsp;</span></span>অৰ্থাৎ গাধ পোৱালিৰ ওপৰত উঠি৷”<br></div>
<div class="v" id="v6"><span class="vn">6</span> <span class="br-p"><br><br></span>সেই বচন সিদ্ধ হবলৈ এয়ে ঘটিল; তেতিয়া শিষ্য সকল গ’ল আৰু যীচুৱে দিয়া আদেশ অনুসৰি কৰিলে,</div>
<div class="v" id="v7"><span class="vn">7</span> গাধজনী আৰু পোৱালিটো আনিলে, আৰু সিহঁতৰ পিঠিত তেওঁলোকৰ কাপোৰ পাৰি দিলে; তাৰ পাছত তেওঁ তাৰ ওপৰত বহিল।</div>
<div class="v" id="v8"><span class="vn">8</span> তেতিয়া লোক সকলৰ অধিক ভাগে নিজৰ নিজৰ কাপোৰ বাটত পাৰি দিলে; আৰু কিছুমান লোকে গছৰ ডালবোৰকে কাটি আনি বাটত পাৰি দিলে;</div>
<div class="v" id="v9"><span class="vn">9</span> <span class="br-p"><br><br></span>আৰু তেওঁৰ আগে-পাছে যোৱা লোক সকলে ৰিঙিয়াই ক’লে, <span class="br-p"><br><br></span><span class="br-ind"><br><span class="indent">&nbsp;</span></span>“হোচানা! হোচানা<sup class="fnm"><a name="fnm1" href="#fn1">1</a></sup>! দায়ুদৰ বংশৰ সন্তান৷<br> <span class="br-ind"><br><span class="indent">&nbsp;</span></span>যি জন প্ৰভুৰ নামেৰে আহিছে, তেওঁ ধন্য;<br> <span class="br-ind"><br><span class="indent">&nbsp;</span></span>উৰ্দ্ধলোকত জয়ধ্বনি হওক!”<br></div>
<div class="v" id="v10"><span class="vn">10</span> <span class="br-p"><br><br></span>যেতিয়া যীচু যিৰূচালেমত প্ৰৱেশ কৰিলে, তেতিয়া লোক সকলে পুণৰ উৎফুল্লিত হৈ কব ধৰিলে “এই জন কোন?”</div>
<div class="v" id="v11"><span class="vn">11</span> তাতে লোক সকলে ক’লে, “এওঁ গালীল প্ৰদেশৰ নাচৰতৰ পৰা অহা ভাৱবাদী যীচু।”</div>
<div class="v" id="v12"><span class="vn">12</span> <span class="br-p"><br><br></span>পাছত যীচু ঈশ্বৰৰ মন্দিৰত সোমাল, তাত যি সকলে মন্দিৰৰ ভিতৰত বেচা-কিনা কৰে, তেওঁলোকক বাহিৰ কৰিলে আৰু ধন সলোৱা সকলৰ মেজ আৰু কপৌ বেচাবোৰৰ আসনবোৰ লুটিয়াই পেলালে।</div>
<div class="v" id="v13"><span class="vn">13</span> যীচুৱে তেওঁলোকক ক’লে, <span class="fmt-words-of-jesus">“এইটো লিখা আছে, ‘মোৰ ঘৰ প্ৰাৰ্থনাৰ ঘৰ কোৱা হ’ব’, কিন্তু তোমালোকে তাক ডকাইতৰ গুহা কৰিছা।”</span></div>
<div class="v" id="v14"><span class="vn">14</span> তেতিয়া অন্ধ আৰু খোৰা সকল সেই মন্দিৰলৈ আহিল আৰু যীচুৱে তেওঁলোকক সুস্থ কৰিলে।</div>
<div class="v" id="v15"><span class="vn">15</span> <span class="br-p"><br><br></span>কিন্তু প্ৰধান পুৰোহিত আৰু বিধানৰ অধ্যাপক সকলে তেওঁ কৰা আচৰিত কৰ্মবোৰ দেখি আৰু যেতিয়া ল’ৰাবোৰে মন্দিৰত চিঞৰি “জয়! জয়! দায়ুদৰ বংশৰ সন্তান”, বুলি কোৱা শুনিলে, তেতিয়া তেওঁলোক ক্ষোভিত হ’ল৷</div>
<div class="v" id="v16"><span class="vn">16</span> তেতিয়া তেওঁলোকে যীচুক ক’লে, “লোক সকলে কি কৈছে তুমি শুনিছা নে?” যীচুৱে তেওঁলোকক ক’লে, <span class="fmt-words-of-jesus">“হয়! আপোনালোকে কেতিয়াও পঢ়া নাই নে, ‘তুমি শিশু আৰু কেচুৱাবোৰৰ মুখৰ পৰা স্তুতি সস্পূৰ্ণ কৰিলা’?”</span></div>
<div class="v" id="v17"><span class="vn">17</span> পাছত তেওঁ তেওঁলোকক এৰি নগৰৰ পৰা ওলাই বৈথনিয়া গাঁৱলৈ গ’ল আৰু ৰাতিতো তাতেই থাকিল।</div>
<div class="v" id="v18"><h2>ফলহীন ডিমৰু গছক শাও দিয়া</h2><span class="vn">18</span> <span class="br-p"><br><br></span>ৰাতিপুৱা নগৰলৈ ঘূৰি আহোতে তেওঁৰ ভোক লাগিল৷</div>
<div class="v" id="v19"><span class="vn">19</span> এনেতে বাটৰ কাষত এজোপা ডিমৰু গছ দেখা পালে আৰু তেওঁ ওচৰলৈ গ’ল, কিন্তু পাতৰ বাহিৰে একো নোপোৱাত, তেওঁ ক’লে, <span class="fmt-words-of-jesus">“এতিয়াৰ পৰা এই গছত কোনো কালে ফল নধৰক”।</span> লগে লগেই সেই ডিমৰু জোপা শুকাই গ’ল৷</div>
<div class="v" id="v20"><span class="vn">20</span> <span class="br-p"><br><br></span>যেতিয়া শিষ্য সকলে সেই গছজোপাৰ অৱস্থা দেখা পালে, তেতিয়া তেওঁলোকে বিস্ময় মানি ক’লে, “এই ডিমৰু গছজোপা অকস্মাৎ কেনেকৈ শুকাই গ’ল?”</div>
<div class="v" id="v21"><span class="vn">21</span> যীচুৱে উত্তৰ দি তেওঁলোকক ক’লে, <span class="fmt-words-of-jesus">“মই তোমালোকক সঁচাকৈ কওঁ, তোমালোকে যদি সন্দেহ নকৰি বিশ্বাস কৰা, তেনেহলে কেৱল ডিমৰু গছকে এইদৰে কৰিব পাৰিবা এনে নহয়; কিন্তু এই পৰ্বতটোক যদি কোৱা, ইয়াৰ পৰা উঠি সাগৰত পৰ গৈ, তেতিয়া সিওঁ হ’ব।</span></div>
<div class="v" id="v22"><span class="vn">22</span> <span class="fmt-words-of-jesus">তোমালোকে প্ৰাৰ্থনাৰে বিশ্বাস কৰি যি যি খোজা সকলোকে পাবা।”</span></div>
<div class="v" id="v23"><h2>যীচুৰ ক্ষমতাৰ বিষয়ে প্ৰশ্ন</h2><span class="vn">23</span> <span class="br-p"><br><br></span>যীচু মন্দিৰলৈ আহি উপদেশ দি থকাৰ সময়ত, প্ৰধান পুৰোহিত আৰু পৰিচাৰক সকল তেওঁৰ ওচৰলৈ আহি সুধিলে, “তুমি কি ক্ষমতাৰে এইবোৰ কৰিছা? এই অধিকাৰ তোমাক কোনে দিলে?”</div>
<div class="v" id="v24"><span class="vn">24</span> যীচুৱে উত্তৰ দি তেওঁলোকক ক’লে, <span class="fmt-words-of-jesus">“ময়ো আপোনালোকক এই কথা সুধো; যদি আপোনালোকে মোক কয়, তেনেহলে ময়ো কি অধিকাৰেৰে এইবোৰ কৰিছোঁ, সেই বিষয়ে আপোনালোকক কম। কওকচোন-</span></div>
<div class="v" id="v25"><span class="vn">25</span> <span class="br-p"><br><br></span><span class="fmt-words-of-jesus">বাপ্তিস্ম দিওঁতা যোহন- তেওঁ কৰ পৰা আহিছে? স্বৰ্গৰাজ্যৰ পৰা নে মানুহৰ পৰা?”</span> তাতে তেওঁলোকে পৰস্পৰে আলোচনা কৰি ক’লে, “আমি যদি কওঁ স্বৰ্গৰ পৰা, তেওঁ আমাক ক’ব, তেনেহলে কিয় তেওঁত বিশ্বাস নকৰিলা?</div>
<div class="v" id="v26"><span class="vn">26</span> কিন্তু আমি যদি কওঁ ‘মানুহৰ পৰা’, তেনেহলে লোক সকললৈ আমাৰ ভয় লাগে; কিয়নো সকলোৱে যোহনক ভাববাদী বুলি মানে।”</div>
<div class="v" id="v27"><span class="vn">27</span> পাছত তেওঁলোকে যীচুক উত্তৰ দি ক’লে, “আমি নাজানো”। তেতিয়া তেৱোঁ তেওঁলোকক ক’লে, <span class="fmt-words-of-jesus">“তেনেহলে কি অধিকাৰেৰে মই এইবোৰ কৰোঁ, সেই বিষয়ে ময়ো আপোনালোকক নকওঁ।”</span></div>
<div class="v" id="v28"><h2>দুজন পুত্ৰৰ দৃষ্টান্ত</h2><span class="vn">28</span> <span class="br-p"><br><br></span><span class="fmt-words-of-jesus">“কিন্তু আপোনালোকে কি ভাবে? এজন মানুহৰ দুজন পুতেক আছিল; তেওঁ প্ৰথম জনৰ ওচৰলৈ গৈ ক’লে, ‘বোপা তুমি আজি দ্ৰাক্ষাবাৰীত কাম কৰাগৈ’।</span></div>
<div class="v" id="v29"><span class="vn">29</span> <span class="fmt-words-of-jesus">তাতে সি পিতাকক উত্তৰ দিলে, ‘মই নাযাওঁ’; কিন্তু পাছত মনত অনুশোচনা কৰি গ’ল।</span></div>
<div class="v" id="v30"><span class="vn">30</span> <span class="fmt-words-of-jesus">দ্বিতীয় জনৰ ওচৰলৈকো গৈ, সেই একে কথাকে ক’লে। তাতে তেওঁ উত্তৰ দিলে, ‘মই যাম পিতা’; কিন্তু তেওঁ নগ’ল।</span></div>
<div class="v" id="v31"><span class="vn">31</span> <span class="fmt-words-of-jesus">এই দুয়োজনৰ মাজত পিতাকৰ ইচ্ছা কোন জনে পালন কৰিলে?”</span> তেওঁলোকে ক’লে, “প্ৰথম জনে”। যীচুৱে তেওঁলোকক ক’লে, <span class="fmt-words-of-jesus">“মই আপোনালোকক সঁচাকৈ কওঁ, কৰ সংগ্রহকৰী আৰু বেশ্যাবোৰে আপোনালোকৰ আগেয়ে ঈশ্বৰৰ ৰাজ্যত সোমাব।</span></div>
<div class="v" id="v32"><span class="vn">32</span> <span class="fmt-words-of-jesus">কিয়নো যোহন আপোনালোকৰ ওচৰলৈ ধাৰ্মিকতাৰ পথেৰে আহিল, তথাপি আপোনালোকে তেওঁত বিশ্বাস নকৰিলে; কিন্তু কৰ সংগ্রহকাৰী আৰু বেশ্যাবোৰে তেওঁত বিশ্বাস কৰিলে; আপোনালোকে এইবোৰ দেখিও, পাছত বিশ্বাস কৰিবলৈকো অনুতাপ নকৰিলে।”</span></div>
<div class="v" id="v33"><h2>কেইজনমান বিশ্বাসঘাতক খেতিয়কৰ দৃষ্টান্ত</h2><span class="vn">33</span> <span class="br-p"><br><br></span><span class="fmt-words-of-jesus">“আৰু এটা দৃষ্টান্ত শুনক। এজন মানুহ আছিল; তেওঁ এখন দ্ৰাক্ষাবাৰী পাতিলে, আৰু তাৰ চাৰিওফালে বেৰা দি, তাৰ মাজত পেৰাশাল পাতিলে৷ তাৰ পাছত টঙি সাজিলে, আৰু খেতিয়ক সকলৰ হাতত গতাই দি, তেওঁ আন দেশলৈ গ’ল।</span></div>
<div class="v" id="v34"><span class="vn">34</span> <span class="fmt-words-of-jesus">যেতিয়া দ্ৰাক্ষাগুটি চপোৱাৰ বতৰ ওচৰ হ’ল, তেওঁ নিজৰ গুটি পাবলৈ, খেতিয়ক সকলৰ ওচৰলৈ তেওঁৰ দাসবোৰক পঠাই দিলে।</span></div>
<div class="v" id="v35"><span class="vn">35</span> <span class="fmt-words-of-jesus">কিন্তু দ্ৰাক্ষাবাৰীৰ খেতিয়ক সকলে তেওঁৰ দাসবোৰক ধৰিলে; এজনক কোবালে, এজনক বধ কৰিলে, এজনক শিল দলিয়াই মাৰিলে।</span></div>
<div class="v" id="v36"><span class="vn">36</span> <span class="fmt-words-of-jesus">পুনৰায় তেওঁ আগতকৈ অধিক দাস পঠালে; তাতে সিহঁতকো সেই একেদৰে ব্যৱহাৰ কৰিলে।</span></div>
<div class="v" id="v37"><span class="vn">37</span> <span class="fmt-words-of-jesus">পাছত দ্ৰাক্ষাবাৰীৰ গৰাকীয়ে ‘পুত্ৰক আদৰ কৰিব বুলি’, সিহঁতৰ ওচৰলৈ পঠালে।</span></div>
<div class="v" id="v38"><span class="vn">38</span> <span class="fmt-words-of-jesus">কিন্তু খেতিয়ক সকলে পুত্ৰক দেখি, পৰস্পৰে ক’লে, ‘এওঁৱেই উত্তৰাধিকাৰী; আহা, আমি এওঁক বধ কৰোঁহক, তাতে তেওঁৰ উত্তৰাধিকাৰ আমাৰ হ’ব’।</span></div>
<div class="v" id="v39"><span class="vn">39</span> <span class="fmt-words-of-jesus">এই বুলি সিহঁতে তেওঁক ধৰি, দ্ৰাক্ষাবাৰীৰ বাহিৰলৈ নি বধ কৰিলে।</span></div>
<div class="v" id="v40"><span class="vn">40</span> <span class="br-p"><br><br></span><span class="fmt-words-of-jesus">এনে স্থলত সেই দ্ৰাক্ষাবাৰীৰ গৰাকী জন আহিলে, সেই খেতিয়ক সকলক কি কৰিব?”</span></div>
<div class="v" id="v41"><span class="vn">41</span> লোক সকলে তেওঁক ক’লে, “তেওঁ সেই দূৰ্জনবোৰক নিষ্ঠুৰভাবে সংহাৰ কৰিব, আৰু যি সকলে বতৰত ফলবোৰ শোধাই দিব, এনে আন খেতিয়ক সকলৰ হাতত সেই দ্ৰাক্ষাবাৰী গতাই দিব।”</div>
<div class="v" id="v42"><span class="vn">42</span> <span class="br-p"><br><br></span>যীচুৱে তেওঁলোকক ক’লে, <span class="fmt-words-of-jesus">“এই শাস্ত্ৰীয় বচন আপোনালোকে পঢ়া নাই নে,</span> <span class="br-p"><br><br></span><span class="br-ind"><br><span class="indent">&nbsp;</span></span><span class="fmt-words-of-jesus">‘ঘৰ-সজা সকলে যি শিল অগ্ৰাহ্য কৰিলে,</span><br> <span class="br-ind"><br><span class="indent">&nbsp;</span></span><span class="fmt-words-of-jesus">সেয়ে চুকৰ প্ৰধান শিল হ’ল;</span><br> <span class="br-ind"><br><span class="indent">&nbsp;</span></span><span class="fmt-words-of-jesus">এয়ে প্ৰভুৰ পৰা হ’ল,</span><br> <span class="br-ind"><br><span class="indent">&nbsp;</span></span><span class="fmt-words-of-jesus">আৰু আমাৰ দেখাত আচৰিত’?</span><br></div>
<div class="v" id="v43"><span class="vn">43</span> <span class="br-p"><br><br></span><span class="fmt-words-of-jesus">এই হেতুকে মই আপোনালোকক কওঁ, আপোনালোকৰ পৰা ঈশ্বৰৰ ৰাজ্য নিয়া হ’ব, আৰু তাৰ ফল উৎপন্ন কৰা জাতিক দিয়া হ’ব।</span></div>
<div class="v" id="v44"><span class="vn">44</span> <span class="fmt-words-of-jesus">এই শিলৰ ওপৰত যি কোনো পৰিব, তেওঁ ডোখৰ-ডোখৰকৈ ভাগি যাব; কিন্তু যাৰ ওপৰত এই শিল পৰিব, তেওঁক ধূলিৰ দৰে উৰুৱাই পেলাব।”</span></div>
<div class="v" id="v45"><span class="vn">45</span> <span class="br-p"><br><br></span>তেতিয়া প্ৰধান পুৰোহিত আৰু ফৰীচী সকলে তেওঁৰ এই দৃষ্টান্তবোৰ শুনি, তেওঁ যে তেওঁলোকৰ বিষয়ে কৈছে এই কথা বুজি পালে।</div>
<div class="v" id="v46"><span class="vn">46</span> কিন্তু তেওঁলোকে তেওঁক ধৰিবলৈ ছল বিচাৰিলে, কাৰণ লোক সকলক ভয় কৰিলে; কিয়নো লোক সকলে তেওঁক ভাববাদী বুলি মানিছিল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হোচানা ইব্ৰী ভাষাৰ পৰা অহা অৰামাইক শব্দ; ইয়াৰ অৰ্থ হ’ল ‘এতিয়াই ৰক্ষা কৰা’</div>
</div>
<!-- PARSED ABOVE; EDITING MAY BREAK PARSER -->
</body></html>