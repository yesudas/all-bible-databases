<html><head>
<meta http-equiv="Content-Type" content="text/html;charset=utf-8" />
<title>Matt 24 &ndash; মথি &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 24);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>মথি</b> &ndash; <a href="Matt_1.html">1</a> ... <a href="Matt_22.html">22</a> <a href="Matt_23.html">23</a> <b>24</b> <a href="Matt_25.html">25</a> <a href="Matt_26.html">26</a> ... <a href="Matt_28.html">28</a> </div><hr>
<h1>Matt 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>২৪ অধ্যায়</h2><h2>যিৰূচালেমৰ বিনাশ; যীচুৰ পুনৰাগমনৰ বিষয়ে জনোৱা</h2><span class="vn">1</span> <span class="br-p"><br><br></span>যীচু ধৰ্মধামৰ পৰা ওলাই যাওঁতে, তেওঁৰ শিষ্য সকলে তেওঁক মন্দিৰৰ গাঁথনিবোৰ দেখুৱাবলৈ ওচৰলৈ আহিল।</div>
<div class="v" id="v2"><span class="vn">2</span> কিন্তু তেওঁ উত্তৰ দি তেওঁলোকক ক’লে, <span class="fmt-words-of-jesus">“তোমালোকে এই সকলোকে নেদেখিছা নে? মই তোমালোকক স্বৰূপকৈ কওঁ, যি শিল পেলোৱা নহব, ইয়াত এনে এটা শিলো আন এটা শিলৰ ওপৰত ৰখা নহ’ব।”</span></div>
<div class="v" id="v3"><span class="vn">3</span> <span class="br-p"><br><br></span>পাছত তেওঁ যেতিয়া জৈতুন পৰ্বতৰ ওপৰত বহিল, তেতিয়া শিষ্য সকলে গুপুতে তেওঁৰ ওচৰলৈ আহি সেই বিষয়ে সুধিলে, “এইবোৰ কেতিয়া হ’ব? আপোনাৰ আগমণ আৰু এই জগতৰ শেষ হোৱাৰ চিন কি? সেই বিষয়েও আমাক কওক।”</div>
<div class="v" id="v4"><span class="vn">4</span> তেতিয়া যীচুৱে উত্তৰ দি তেওঁলোকক ক’লে, <span class="fmt-words-of-jesus">“কোনেও যেন তোমালোকক নুভুলায়, এই বিষয়ে সাৱধান হোৱা।</span></div>
<div class="v" id="v5"><span class="vn">5</span> <span class="fmt-words-of-jesus">কিয়নো অনেকে মোৰ নামেৰে আহি, ‘মই খ্ৰীষ্ট’ বুলি অনেকক ভুলাব।</span></div>
<div class="v" id="v6"><span class="vn">6</span> <span class="br-p"><br><br></span><span class="fmt-words-of-jesus">তোমালোকে ৰণৰ কথা আৰু যুদ্ধৰ সম্ভাৱনাৰ বাতৰি শুনিবা৷ সাৱধান হোৱা, ব্যাকুল নহ’বা; কিয়নো এইদৰে ঘটিব লাগে; কিন্তু তেতিয়াও শেষ নহব।</span></div>
<div class="v" id="v7"><span class="vn">7</span> <span class="fmt-words-of-jesus">জাতিৰ বিৰুদ্ধে জাতি, ৰাজ্যৰ বিৰুদ্ধে ৰাজ্যৰ উঠিব, ঠায়ে ঠায়ে আকাল আৰু ভূমিকম্প হ’ব৷</span></div>
<div class="v" id="v8"><span class="vn">8</span> <span class="fmt-words-of-jesus">এই সকলো মাথোন প্ৰসৱ যাতনাৰ আৰম্ভণিহে।</span></div>
<div class="v" id="v9"><span class="vn">9</span> <span class="br-p"><br><br></span><span class="fmt-words-of-jesus">সেই কালত ক্লেশভোগ কৰিবলৈ মানুহবোৰে তোমালোকক শত্ৰুৰ হাতত শোধাই দিব, বধো কৰিব৷ মোৰ নামৰ কাৰণে তোমালোকে সকলো জাতিৰ ঘৃণাৰ পাত্ৰ হ’বা।</span></div>
<div class="v" id="v10"><span class="vn">10</span> <span class="fmt-words-of-jesus">তেতিয়া অনেকে বিশ্বাসত বিঘিনি পাব, ইজনে সিজনক শত্ৰুৰ হাতত শোধাই দিব আৰু ইজনে সিজনক ঘিণ কৰিব।</span></div>
<div class="v" id="v11"><span class="vn">11</span> <span class="fmt-words-of-jesus">বহুতো মিছা-কোৱা ভাববাদী ওলাই অনেকক ভুলাব৷</span></div>
<div class="v" id="v12"><span class="vn">12</span> <span class="br-p"><br><br></span><span class="fmt-words-of-jesus">কাৰণ অধৰ্ম অধিক হোৱাত, অনেকৰ প্ৰেম চেঁচা হৈ যাব।</span></div>
<div class="v" id="v13"><span class="vn">13</span> <span class="fmt-words-of-jesus">কিন্তু যি জনে শেষলৈকে সহি থাকে, সেই জনেই পৰিত্ৰাণ পাব।</span></div>
<div class="v" id="v14"><span class="vn">14</span> <span class="fmt-words-of-jesus">সকলো জাতিৰ আগত সাক্ষ্য হবৰ বাবে স্বৰ্গৰাজ্যৰ এই শুভবাৰ্তা যেতিয়া গোটেই জগতত ঘোষণা কৰা হ’ব; তেতিয়াহে শেষ সময় উপস্থিত হ’ব।</span></div>
<div class="v" id="v15"><span class="vn">15</span> <span class="br-p"><br><br></span><span class="fmt-words-of-jesus">এই হেতুকে যি অৱহেলিত ধ্বংসকাৰী ঘিণলগীয়া বস্তুৰ কথা দানিয়েল ভাৱবাদীৰ দ্ৱাৰাই কোৱা</span><sup class="fnm"><a name="fnm1" href="#fn1">1</a></sup> <span class="fmt-words-of-jesus">হৈছিল, তাক তেতিয়া পবিত্ৰ ঠাইত থকা দেখিবা৷ এই বিষয়ে</span><sup class="fnm"><a name="fnm2" href="#fn2">2</a></sup> <span class="fmt-words-of-jesus">যি জনে পঢ়ে, তেওঁ বুজক৷</span></div>
<div class="v" id="v16"><span class="vn">16</span> <span class="fmt-words-of-jesus">তেতিয়া যিহুদীয়াত থকা মানুহবোৰ পৰ্বতলৈ পলাই যাওঁক;</span></div>
<div class="v" id="v17"><span class="vn">17</span> <span class="fmt-words-of-jesus">ঘৰৰ ওপৰত থকা জনে, তেওঁৰ ঘৰৰ পৰা বস্তুবোৰ উলিয়াই নিবলৈ নানামক;</span></div>
<div class="v" id="v18"><span class="vn">18</span> <span class="fmt-words-of-jesus">পথাৰত থকা জনে, তেওঁৰ কাপোৰ খন লবলৈ উলটি নাযাওঁক।</span></div>
<div class="v" id="v19"><span class="vn">19</span> <span class="fmt-words-of-jesus">কিন্তু সেই কালত গৰ্ভৱতী আৰু নিজৰ কেচুৱাক প্ৰতিপালন কৰি থকা তিৰোতা সকলৰ সন্তাপ হ’ব।</span></div>
<div class="v" id="v20"><span class="vn">20</span> <span class="fmt-words-of-jesus">তোমালোকৰ পলোৱা সেইদিন যেন জাৰকালি বা বিশ্ৰামবাৰে নহয়, ইয়াৰ কাৰণে প্ৰাৰ্থনা কৰা।</span></div>
<div class="v" id="v21"><span class="vn">21</span> <span class="fmt-words-of-jesus">কিয়নো সেই কালত মহাক্লেশ হ’ব, জগতৰ আদিৰে পৰা এতিয়ালৈকে তেনে ক্লেশ কেতিয়াও হোৱা নাই আৰু নহবও।</span></div>
<div class="v" id="v22"><span class="vn">22</span> <span class="br-p"><br><br></span><span class="fmt-words-of-jesus">সেই দিনৰ সংখ্যা কম নকৰা হ’লে কোনো মানুহৰ ৰক্ষা নহলহেঁতেন; কিন্তু মনোনীত লোকৰ কাৰণে সেই দিনৰ সংখ্যা কম কৰা হ’ব।</span></div>
<div class="v" id="v23"><span class="vn">23</span> <span class="br-p"><br><br></span><span class="fmt-words-of-jesus">তেতিয়া যদিও তোমালোকক কোনোৱে কয়, ‘চোৱা, খ্ৰীষ্ট ইয়াত আছে’ বা ‘তাত আছে’! তথাপি বিশ্বাস নকৰিবা।</span></div>
<div class="v" id="v24"><span class="vn">24</span> <span class="fmt-words-of-jesus">কিয়নো ভুৱা খ্ৰীষ্ট আৰু ভুৱা ভাৱবাদীবোৰ ওলাই এনে মহৎ চিন আৰু অদ্ভুত লক্ষণ দেখুৱাব যে, সাধ্য হ’লে, মনোনীত লোক সকলকো ভুলাব।</span></div>
<div class="v" id="v25"><span class="vn">25</span> <span class="fmt-words-of-jesus">চোৱা, এই কথা মই আগেয়ে তোমালোকক কলোঁ।</span></div>
<div class="v" id="v26"><span class="vn">26</span> <span class="br-p"><br><br></span><span class="fmt-words-of-jesus">এই হেতুকে কোনো মানুহে আহি যদি তোমালোকক কয়, ‘চোৱা, খ্ৰীষ্ট মৰুপ্ৰান্তত আছে’; তেনেহলে ওলাই নাযাবা; নাইবা, ‘চোৱা, তেওঁ ভিতৰ-কোঠালীত আছে’ বুলিলেও বিশ্বাস নকৰিবা।</span></div>
<div class="v" id="v27"><span class="vn">27</span> <span class="fmt-words-of-jesus">কিয়নো বিজুলীয়ে যেনেকৈ পূবৰ পৰা ওলাই পশ্চিমলৈ চমকনি মাৰে, তেনেকৈ মানুহৰ পুত্ৰৰো আগমণ হ’ব।</span></div>
<div class="v" id="v28"><span class="vn">28</span> <span class="fmt-words-of-jesus">য’ত মৰা শ থাকে, সেই ঠাইত শগুনো গোট খায়।</span></div>
<div class="v" id="v29"><span class="vn">29</span> <span class="br-p"><br><br></span><span class="fmt-words-of-jesus">কিন্তু সেই কালৰ ক্লেশৰ পাছতেই সূৰ্য অন্ধকাৰময় হ’ব, চন্দ্ৰয়ো পোহৰ নিদিব; আকাশৰ পৰা তৰাবোৰ খহি পৰিব আৰু আকাশৰ পৰাক্ৰমবোৰ লৰোৱা হ’ব।</span></div>
<div class="v" id="v30"><span class="vn">30</span> <span class="br-p"><br><br></span><span class="fmt-words-of-jesus">যেতিয়া আকাশত মানুহৰ পুত্ৰৰ চিন প্ৰকাশিত হ’ব; তেতিয়া পৃথিৱীৰ সকলো ফৈদে হিয়া ভুকুৱাব৷ আকাশত মেঘৰ ওপৰত মানুহৰ পুত্ৰক পৰাক্ৰম আৰু মহা প্ৰতাপেৰে অহা দেখিব।</span></div>
<div class="v" id="v31"><span class="vn">31</span> <span class="fmt-words-of-jesus">তেতিয়া তূৰীৰ মহাশব্দেৰে তেওঁ নিজৰ দূত সকলক পঠাব; তাতে তেওঁলোকে আকাশৰ এক সীমাৰ পৰা আন সীমালৈকে চাৰিওফালৰ পৰা তেওঁৰ মনোনীত লোক সকলক আনি গোটাব।</span></div>
<div class="v" id="v32"><span class="vn">32</span> <span class="br-p"><br><br></span><span class="fmt-words-of-jesus">ডিমৰু গছৰ পৰা এটা দৃষ্টান্ত শিকা৷ যেতিয়া তাৰ ঠাল কোমল হৈ কুঁহিপাত মেলে, তেতিয়া জহকাল ওচৰ হৈছে বুলি তোমালোকে জানা।</span></div>
<div class="v" id="v33"><span class="vn">33</span> <span class="fmt-words-of-jesus">সেইদৰে যেতিয়া এই সকলোকে দেখিবা, তেতিয়া তেওঁ ওচৰ চাপি দুৱাৰমুখ পালেহি বুলি তোমালোকে জানিবা।</span></div>
<div class="v" id="v34"><span class="vn">34</span> <span class="fmt-words-of-jesus">মই তোমালোকক সঁচাকৈ কওঁ, এই সকলো নঘটে মানে এই কালৰ মানুহবোৰ লুপ্ত নহ’ব।</span></div>
<div class="v" id="v35"><span class="vn">35</span> <span class="fmt-words-of-jesus">আকাশ আৰু পৃথিৱী লুপ্ত হ’ব, কিন্তু মোৰ বাক্য হলে কেতিয়াও লুপ্ত নহ’ব।</span></div>
<div class="v" id="v36"><span class="vn">36</span> <span class="br-p"><br><br></span><span class="fmt-words-of-jesus">কিন্তু অকল পিতৃৰ বাহিৰে স্বৰ্গৰ দূতবোৰ বা পুত্ৰ বা আন কোনেও সেইদিন আৰু সময় নাজানে।</span></div>
<div class="v" id="v37"><span class="vn">37</span> <span class="br-p"><br><br></span><span class="fmt-words-of-jesus">নোহৰ দিনৰদৰে সেইদিনা মানুহৰ পুত্ৰৰ আগমণ হ’ব।</span></div>
<div class="v" id="v38"><span class="vn">38</span> <span class="fmt-words-of-jesus">কিয়নো জলপ্লাৱনৰ আগেয়ে নোহ জাহাজত সুমুৱা দিনলৈকে যেনেকৈ মানুহবোৰে ভোজন-পান কৰি বিয়া কৰাই, বিয়া দি আছিল,</span></div>
<div class="v" id="v39"><span class="vn">39</span> <span class="fmt-words-of-jesus">আৰু জলপ্লাৱন আহি সকলোকে উটুৱাই নিনিয়ালৈকে জ্ঞান নাপালে, সেইদৰেই মানুহৰ পুত্ৰৰ আগমণ হ’ব।</span></div>
<div class="v" id="v40"><span class="vn">40</span> <span class="br-p"><br><br></span><span class="fmt-words-of-jesus">তেতিয়া দুজন মানুহ পথাৰত থাকোঁতে এজনক গ্ৰহণ কৰা হ’ব আৰু এজনক ত্যাগ কৰা হ’ব।</span></div>
<div class="v" id="v41"><span class="vn">41</span> <span class="fmt-words-of-jesus">দুজনী তিৰোতাই জাঁতেৰে ডলি থাকোতে এজনীক গ্ৰহণ কৰা হব আৰু এজনীক ত্যাগ কৰা হ’ব।</span></div>
<div class="v" id="v42"><span class="vn">42</span> <span class="fmt-words-of-jesus">এই হেতুকে পৰ দি থাকা; কিয়নো তোমালোকৰ প্ৰভু কোন মুহুৰ্ত্তত আহিব, সেই বিষয়ে তোমালোকে নাজানা।</span></div>
<div class="v" id="v43"><span class="vn">43</span> <span class="br-p"><br><br></span><span class="fmt-words-of-jesus">কোন পৰত চোৰ আহিব, সেই বিষয়ে গৃহস্থ জনে আগেয়ে জনা হ’লে পৰ দি থাকি নিজৰ ঘৰত সিন্ধি দিব নিদিলেহেঁতেন; ইয়াক তোমালোকে জানা।</span></div>
<div class="v" id="v44"><span class="vn">44</span> <span class="fmt-words-of-jesus">এতেকে তোমালোকো যুগুত হৈ থাকা; কিয়নো যি সময় তোমালোকে নাভাবা, সেই সয়তে মানুহৰ পুত্ৰ আহিব।</span></div>
<div class="v" id="v45"><span class="vn">45</span> <span class="br-p"><br><br></span><span class="fmt-words-of-jesus">এই কাৰণে বুদ্ধিমান আৰু বিশ্বাসী দাস কোন জন হয়, উচিত সময়ত আহাৰ দিবলৈ যি জন দাসক প্ৰভুৱে সিহঁতৰ ওপৰত গৰাকী পাতিলে সেই জন নহয় নে?</span></div>
<div class="v" id="v46"><span class="vn">46</span> <span class="fmt-words-of-jesus">প্ৰভু অহা কালত, যি দাসক এইদৰে কৰা দেখে, সেই দাস ধন্য।</span></div>
<div class="v" id="v47"><span class="vn">47</span> <span class="fmt-words-of-jesus">মই তোমালোকক সঁচাকৈ কওঁ, তেওঁ নিজৰ সৰ্ব্বস্বৰ ওপৰত সেই জনক ঘৰগিৰী পাতিব।</span></div>
<div class="v" id="v48"><span class="vn">48</span> <span class="br-p"><br><br></span><span class="fmt-words-of-jesus">কিন্তু মোৰ প্ৰভুৱে পলম কৰিছে, এই বুলি সেই দুষ্ট দাসে মনতে কৈ,</span></div>
<div class="v" id="v49"><span class="vn">49</span> <span class="fmt-words-of-jesus">যদি তাৰ সহদাস সকলক কোবাবলৈ ধৰে আৰু মতলীয়াবোৰৰ লগত ভোজন-পান কৰে,</span></div>
<div class="v" id="v50"><span class="vn">50</span> <span class="fmt-words-of-jesus">তেনেহলে যিদিনা সেই দাসে অপেক্ষা নকৰে আৰু যি সময়ৰ বিষয়ে সি নাজানে, সেই সময়তে তাৰ প্ৰভু আহি,</span></div>
<div class="v" id="v51"><span class="vn">51</span> <span class="fmt-words-of-jesus">তাক দুডোখৰ কৰি কপটীয়া সকলৰ লগত তাৰ পাবলগীয়া ভাগ নিৰূপণ কৰিব; তাতে ক্ৰন্দন আৰু দাঁত কৰচনি হ’ব।</span></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> দান. ৯:২৭, ১১:৩১, ১২:১১</div>
<div class="fn"><sup class="fnt"><a name="fn2" href="#fnm2">2</a></sup> দান. ৯:২২, ২৩, ২৫; প্ৰ. বা. ১:৩</div>
</div>
<!-- PARSED ABOVE; EDITING MAY BREAK PARSER -->
</body></html>