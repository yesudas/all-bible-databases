<html><head>
<meta http-equiv="Content-Type" content="text/html;charset=utf-8" />
<title>Matt 25 &ndash; মথি &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 25);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>মথি</b> &ndash; <a href="Matt_1.html">1</a> ... <a href="Matt_23.html">23</a> <a href="Matt_24.html">24</a> <b>25</b> <a href="Matt_26.html">26</a> <a href="Matt_27.html">27</a> <a href="Matt_28.html">28</a> </div><hr>
<h1>Matt 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>২৫ অধ্যায়</h2><h2>দহ জনী কন্যা আৰু গাগৰিৰ দৃষ্টান্ত</h2><span class="vn">1</span> <span class="br-p"><br><br></span><span class="fmt-words-of-jesus">তেতিয়া চাকি লৈ, দৰাক আগবঢ়াবলৈ ওলাই যোৱা দহ জনী কন্যাৰ লগত স্বৰ্গৰাজ্যৰ তুলনা দিয়া হ’ব।</span></div>
<div class="v" id="v2"><span class="vn">2</span> <span class="fmt-words-of-jesus">তেওঁলোকৰ মাজত পাঁচ জনী নিৰ্ব্বুদ্ধি আৰু পাঁচ জনী সুবুদ্ধি আছিল।</span></div>
<div class="v" id="v3"><span class="vn">3</span> <span class="fmt-words-of-jesus">কিয়নো নিৰ্ব্বুদ্ধি কেইজনীয়ে নিজৰ নিজৰ চাকি লওঁতে লগত তেল নল’লে;</span></div>
<div class="v" id="v4"><span class="vn">4</span> <span class="fmt-words-of-jesus">কিন্তু সুবুদ্ধি কেইজনীয়ে তেওঁলোকৰ চাকিৰ লগত নিজৰ নিজৰ পাত্ৰত তেলো ল’লে।</span></div>
<div class="v" id="v5"><span class="vn">5</span> <span class="br-p"><br><br></span><span class="fmt-words-of-jesus">পাছত দৰা আহোতে পলম হোৱাত, সকলোৱে কলমটীয়াই টোপনি গ’ল।</span></div>
<div class="v" id="v6"><span class="vn">6</span> <span class="fmt-words-of-jesus">কিন্তু মাজনিশা যেতিয়া; ‘চোৱা, সৌৱা দৰা! তেওঁক আগবঢ়াই আনিবলৈ ওলোৱাহঁক’, এই বুলি চিঞৰিলে।</span></div>
<div class="v" id="v7"><span class="vn">7</span> <span class="br-p"><br><br></span><span class="fmt-words-of-jesus">তেতিয়া সেই আটাই কেইজনী কন্যাই উঠি, তেওঁলোকৰ জ্বলোৱা চাকি সাজু কৰি ললে।</span></div>
<div class="v" id="v8"><span class="vn">8</span> <span class="fmt-words-of-jesus">এনেতে নিৰ্ব্বুদ্ধি কেইজনীয়ে সুবুদ্ধি কেইজনীক ক’লে, তোমালোকৰ পৰা অলপ মান তেল আমাক দিয়া; কিয়নো আমাৰ চাকি নুমাওঁ নুমাওঁ হৈছে।</span></div>
<div class="v" id="v9"><span class="vn">9</span> <span class="fmt-words-of-jesus">কিন্তু সুবুদ্ধি কেইজনীয়ে উত্তৰ দি ক’লে, ‘কিজানি তোমালোকক দিলে আমালৈ নুজুৰিব; তাতকৈ তেল-বেচোঁতাৰ ওচৰলৈ গৈ, তোমালোকৰ কাৰণে কিনি আনাগৈ’।</span></div>
<div class="v" id="v10"><span class="vn">10</span> <span class="br-p"><br><br></span><span class="fmt-words-of-jesus">কিন্তু তেওঁলোকে কিনিবলৈ যাওঁতেই, দৰা আহিল আৰু সাজু হৈ থকা কেইগৰাকীয়ে তেওঁৰ লগত বিয়াৰ ভোজলৈ গ’ল আৰু দুৱাৰ বন্ধ কৰা হ’ল৷</span></div>
<div class="v" id="v11"><span class="vn">11</span> <span class="fmt-words-of-jesus">পাছত আন কেইজনী কন্যাই আহি ক’লে, ‘হে প্ৰভু, হে প্ৰভু, আমালৈ দুৱাৰ মেলি দিয়ক’।</span></div>
<div class="v" id="v12"><span class="vn">12</span> <span class="fmt-words-of-jesus">কিন্তু তেওঁ উত্তৰ দি ক’লে, ‘মই সঁচাকৈ কওঁ তোমালোকক মই চিনি নাপাও’।</span></div>
<div class="v" id="v13"><span class="vn">13</span> <span class="fmt-words-of-jesus">এতেকে পৰ দি থাকা; কিয়নো সেইদিন বা সময় তোমালোকে নাজানা।</span></div>
<div class="v" id="v14"><span class="vn">14</span> <span class="br-p"><br><br></span><span class="fmt-words-of-jesus">কিয়নো স্বৰ্গৰাজ্য এনে এজন মানুহৰ নিচিনা, যি নিজৰ দাসবোৰক মাতি আনি নিজ সম্পত্তি সিহঁতৰ হাতত শোধাই দি দূৰ দেশলৈ যায়।</span></div>
<div class="v" id="v15"><span class="vn">15</span> <span class="fmt-words-of-jesus">তেওঁ এজনক পাঁচ গাগৰি, এজনক দুই গাগৰি, এজনক এক গাগৰি, এইদৰে প্ৰতিজনক যোগ্যতা অনুসাৰে ধন দি যাত্ৰা কৰিলে।</span></div>
<div class="v" id="v16"><span class="vn">16</span> <span class="fmt-words-of-jesus">তাতে যি জনে পাঁচ গাগৰি পাইছিল, তেওঁ তেতিয়াই গৈ বেপাৰ কৰি পুনৰ পাঁচ গাগৰি লাভ উলিয়ালে।</span></div>
<div class="v" id="v17"><span class="vn">17</span> <span class="br-p"><br><br></span><span class="fmt-words-of-jesus">সেইদৰে যি জনে দুই গাগৰি পাইছিল, তেৱোঁ পুনৰ দুই গাগৰি লাভ উলিয়ালে।</span></div>
<div class="v" id="v18"><span class="vn">18</span> <span class="fmt-words-of-jesus">কিন্তু যি জনে এক গাগৰি পাইছিল, সি গৈ মাটিত গাত খান্দি প্ৰভুৰ ধন লুকাই থ’লে।</span></div>
<div class="v" id="v19"><span class="vn">19</span> <span class="fmt-words-of-jesus">বহু দিনৰ পাছত সেই দাসবোৰৰ প্ৰভু আহিল আৰু সিহঁতৰ সৈতে হিচাব কৰিলে।</span></div>
<div class="v" id="v20"><span class="vn">20</span> <span class="fmt-words-of-jesus">তেতিয়া যি জনে পাঁচ গাগৰি পাইছিল, সি আকৌ পাঁচ গাগৰি আনি ক’লে, ‘হে প্ৰভু আপুনি মোক পাঁচ গাগৰি গতাই দিছিল; চাওক মই পুনৰ পাঁচ গাগৰি লাভ কৰিলোঁ’।</span></div>
<div class="v" id="v21"><span class="vn">21</span> <span class="fmt-words-of-jesus">প্ৰভুৱে তেওঁক ক’লে, ‘চাবাইচ উত্তম বিশ্বাসী দাস! অলপ বিষয়তে তুমি বিশ্বাসী আছিলা, তোমাক বহু বিষয়ত গৰাকী পাতিম৷ তুমি তোমাৰ প্ৰভুৰ আনন্দৰ ভাগী হোৱা৷’</span></div>
<div class="v" id="v22"><span class="vn">22</span> <span class="br-p"><br><br></span><span class="fmt-words-of-jesus">পাছত যি জনে দুই গাগৰি পাইছিল, তেওঁ আহি ক’লে, ‘হে প্ৰভু, আপুনি মোক দুই গাগৰি গতাই দিছিল; চাওক মই আৰু দুই গাগৰি লাভ কৰিলোঁ’।</span></div>
<div class="v" id="v23"><span class="vn">23</span> <span class="fmt-words-of-jesus">তেতিয়া প্ৰভুৱে তেওঁক ক’লে, ‘চাবাইচ উত্তম বিশ্বাসী দাস, তুমি অলপ বিষয়তে বিশ্বাসী আছিলা, তোমাক অনেক বিষয়ৰ গৰাকী পাতিম৷ তুমি তোমাৰ প্ৰভুৰ আনন্দৰ ভাগী হোৱা’।</span></div>
<div class="v" id="v24"><span class="vn">24</span> <span class="br-p"><br><br></span><span class="fmt-words-of-jesus">পাছত যি জনে এক গাগৰি পাইছিল, তেওঁ আহি ক’লে, ‘হে প্ৰভু, আপুনি কঠিন মানুহ, ইয়াক মই জানিছিলোঁ; আপুনি যি ঠাইত বোৱা নাই তাতে দায় আৰু যি ঠাইত সিঁচা নাই তাতে চপায়;</span></div>
<div class="v" id="v25"><span class="vn">25</span> <span class="fmt-words-of-jesus">সেয়েহে ভয় লাগি, মই গৈ আপোনাৰ ধনৰ গাগৰি মাটিত লুকাই থৈছিলোঁ৷ চাওক, আপুনি যি দিছিল সেয়া ঘূৰাই পাইছে’।</span></div>
<div class="v" id="v26"><span class="vn">26</span> <span class="br-p"><br><br></span><span class="fmt-words-of-jesus">কিন্তু তেওঁৰ প্ৰভুৱে উত্তৰ দি তেওঁক ক’লে, ‘হেৰ দুষ্ট আৰু এলেহুৱা দাস, মই যি ঠাইত নবওঁ তাতে দাওঁ আৰু যি ঠাইত নিসিচোঁ তাতে চপাঁও, ইয়াকে যদি তুমি জানিছিলা;</span></div>
<div class="v" id="v27"><span class="vn">27</span> <span class="fmt-words-of-jesus">তেনেহলে ধন ভৰালীৰ ওচৰত মোৰ ধন থব লাগিছিল, তেতিয়া মই আহি সুতে সৈতে মোৰ ধন পালোহেঁতেন।</span></div>
<div class="v" id="v28"><span class="vn">28</span> <span class="br-p"><br><br></span><span class="fmt-words-of-jesus">এই কাৰণে এওঁৰ পৰা এই গাগৰি লৈ যাৰ দহ গাগৰি আছে, তেওঁক দিয়া।</span></div>
<div class="v" id="v29"><span class="vn">29</span> <span class="fmt-words-of-jesus">কিয়নো যাৰ আছে, তেওঁকেই দিয়া হব, তাতে তেওঁৰ অধিক হ’ব; কিন্তু যাৰ নাই, তেওঁৰ যি আছে, সেয়া তেওঁৰ পৰা নিয়া হ’ব।</span></div>
<div class="v" id="v30"><span class="vn">30</span> <span class="fmt-words-of-jesus">এই অনুপযুক্ত দাসক বাহিৰৰ আন্ধাৰত পেলোৱাগৈ; তাতে ক্ৰন্দন আৰু দাঁত কৰচনি হ’ব।’</span></div>
<div class="v" id="v31"><h2>শেষ-কালৰ মহা-বিচাৰৰ দিনৰ বৰ্ণনা</h2><span class="vn">31</span> <span class="br-p"><br><br></span><span class="fmt-words-of-jesus">“যেতিয়া মানুহৰ পুত্ৰ সকলো দূতক লগত লৈ নিজৰ প্ৰতাপেৰে আহিব, তেতিয়া তেওঁ নিজৰ প্ৰতাপৰ সিংহাসনত বহিব৷</span></div>
<div class="v" id="v32"><span class="vn">32</span> <span class="fmt-words-of-jesus">সকলো জাতিৰ মানুহক তেওঁৰ আগলৈ গোটাই অনা হ’ব আৰু ৰখীয়াই যেনেকৈ ছাগলীৰ পৰা মেৰবোৰক</span><sup class="fnm"><a name="fnm1" href="#fn1">1</a></sup> <span class="fmt-words-of-jesus">পৃথক কৰে, তেনেকৈ তেওঁ তেওঁলোকৰ এজনৰ পৰা আন জনক পৃথক কৰি,</span></div>
<div class="v" id="v33"><span class="vn">33</span> <span class="fmt-words-of-jesus">মেৰবোৰক সোঁফালে আৰু ছাগলীবোৰক বাওঁফালে থ’ব।</span></div>
<div class="v" id="v34"><span class="vn">34</span> <span class="br-p"><br><br></span><span class="fmt-words-of-jesus">তেতিয়া ৰজাই তেওঁৰ সোঁফালে থকা সকলক ক’ব, ‘আহা, মোৰ পিতৃৰ আশীৰ্বাদ পোৱা সকল, জগত স্থাপন কৰাৰে পৰা তোমালোকৰ কাৰণে যুগুত কৰি থোৱা ৰাজ্যৰ অধিকাৰী হোৱা।</span></div>
<div class="v" id="v35"><span class="vn">35</span> <span class="fmt-words-of-jesus">কিয়নো মোৰ ভোক লাগিছিল, তাতে তোমালোকে মোক খাবলৈ দিছিলা; মোৰ পিয়াহ লাগিছিল, মোক পান কৰিবলৈ দিছিলা; অতিথি হৈছিলোঁ, মোক আশ্ৰয় দিছিলা:</span></div>
<div class="v" id="v36"><span class="vn">36</span> <span class="fmt-words-of-jesus">উদঙে আছিলোঁ, মোক কাপোৰ পিন্ধাইছিলা; নৰিয়া পৰিছিলোঁ, মোক চাবলৈ গৈছিলা; আৰু বন্দীশালত আছিলোঁ, তাতো মোৰ ওচৰলৈ গৈছিলা’।</span></div>
<div class="v" id="v37"><span class="vn">37</span> <span class="br-p"><br><br></span><span class="fmt-words-of-jesus">তেতিয়া ধাৰ্মিক সকলে তেওঁক উত্তৰ দি ক’ব, ‘হে প্ৰভু আমি কেতিয়া আপোনাৰ ভোক লগা দেখি, খাবলৈ দিছিলোঁ? পিয়াহ লাগোতে পান কৰাইছিলো?</span></div>
<div class="v" id="v38"><span class="vn">38</span> <span class="fmt-words-of-jesus">আমি কেতিয়া আপোনাক অচিন-অতিথি হোৱা দেখি আশ্ৰয় দিছিলোঁ? নাইবা উদঙে থকা দেখি, কাপোৰ পিন্ধাইছিলো?</span></div>
<div class="v" id="v39"><span class="vn">39</span> <span class="fmt-words-of-jesus">আমি কেতিয়া আপোনাক নৰিয়া পৰা, বা বন্দীশালত থকা দেখি, আপোনাৰ ওচৰলৈ গৈছিলোঁ’?</span></div>
<div class="v" id="v40"><span class="vn">40</span> <span class="fmt-words-of-jesus">তেতিয়া ৰজাই উত্তৰ দি তেওঁলোকক ক’ব, ‘মই তোমালোকক সঁচাকৈ কওঁ, মোৰ ভাইবোৰৰ মাজত সৰু এটিলৈকো যি কৰিছিলা, সেয়া মোলৈহে কৰিছিলা’।</span></div>
<div class="v" id="v41"><span class="vn">41</span> <span class="br-p"><br><br></span><span class="fmt-words-of-jesus">তেতিয়া তেওঁৰ বাওঁফালে থকাবোৰক কব, ‘হেৰ মোৰ পৰা আতৰি থকা সকল, চয়তান আৰু তাৰ দূতবোৰৰ কাৰণে যুগুত কৰি থোৱা অনন্ত জুইলৈ তোমালোক গুচি যোৱা।</span></div>
<div class="v" id="v42"><span class="vn">42</span> <span class="fmt-words-of-jesus">কিয়নো মোৰ ভোক লাগিছিল, তোমালোকে মোক খাবলৈ নিদিলা; পিয়াহ লাগিছিল, মোক পান কৰিবলৈ নিদিলা;</span></div>
<div class="v" id="v43"><span class="vn">43</span> <span class="fmt-words-of-jesus">অতিথি হৈছিলো, মোক আশ্ৰয় নিদিলা; উদঙে আছিলোঁ, মোক কাপোৰ নিপিন্ধালা; নৰিয়া আৰু বন্দীশালত পৰিছিলোঁ; মোক চাবলৈ নগ’লা’।</span></div>
<div class="v" id="v44"><span class="vn">44</span> <span class="br-p"><br><br></span><span class="fmt-words-of-jesus">তেতিয়া সিহঁতে উত্তৰ দি ক’ব, ‘হে ‘প্ৰভু, আমি নো কেতিয়া আপোনাক ভোক বা পিয়াহ লগা, অতিথি হোৱা, উদঙে থকা, নৰিয়াত পৰা, বন্দীশালত থকা দেখি আপোনাৰ সেৱা শুশ্ৰূষা কৰা নাছিলো’?</span></div>
<div class="v" id="v45"><span class="vn">45</span> <span class="fmt-words-of-jesus">তেতিয়া যীচুৱে তেওঁলোকক উত্তৰ দি ক’ব, ‘মই তোমালোকক সঁচাকৈ কওঁ, এইবোৰৰ সৰু এটিলৈকো যি নকৰিলা, সেয়া মোলৈহে নকৰিলা’।</span></div>
<div class="v" id="v46"><span class="vn">46</span> <span class="fmt-words-of-jesus">এই কাৰণে সিহঁত অনন্ত দণ্ডলৈ, কিন্তু ধাৰ্মিক সকল অনন্ত জীৱনলৈ যাব।”</span></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা মেষবোৰক</div>
</div>
<!-- PARSED ABOVE; EDITING MAY BREAK PARSER -->
</body></html>