<html><head>
<meta http-equiv="Content-Type" content="text/html;charset=utf-8" />
<title>1Sam 2 &ndash; 1 চমূ &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 2);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>1 চমূ</b> &ndash; <a href="1Sam_1.html">1</a> <b>2</b> <a href="1Sam_3.html">3</a> <a href="1Sam_4.html">4</a> ... <a href="1Sam_31.html">31</a> </div><hr>
<h1>1Sam 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>২ অধ্যায়</h2><span class="vn">1</span> <span class="br-p"><br><br></span>হান্নাই প্ৰাৰ্থনা কৰিলে আৰু ক’লে, <span class="br-p"><br><br></span><span class="br-ind"><br><span class="indent">&nbsp;</span></span>“মোৰ মনে যিহোৱাত আনন্দ কৰিছে;<br> <span class="br-ind"><br><span class="indent">&nbsp;</span></span>মোৰ শক্তি যিহোৱাত মোৰ গৰ্ব্ব হৈছে;<br> <span class="br-ind"><br><span class="indent">&nbsp;</span></span>শত্ৰুবোৰৰ আগত মই দৃঢ়তাৰে কথা ক’ব পৰা হৈছোঁ<br> <span class="br-ind"><br><span class="indent">&nbsp;</span></span>কাৰণ মই আপোনাৰ পৰিত্ৰাণত উল্লাসিত হৈছোঁ।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>যিহোৱাৰ দৰে আন কোনো পবিত্ৰ নাই,<br> <span class="br-ind"><br><span class="indent">&nbsp;</span></span>কিয়নো আপোনাৰ বাহিৰে আন কোনো নাই;<br> <span class="br-ind"><br><span class="indent">&nbsp;</span></span>আমাৰ যিহোৱাৰ সদৃশ কোনো শিলা নাই।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমালোকে অহঙ্কাৰেৰে পুনৰ কথা নক’বা,<br> <span class="br-ind"><br><span class="indent">&nbsp;</span></span>তোমালোকৰ মুখৰ পৰা দৰ্পৰ কথা নোলাওক৷<br> <span class="br-ind"><br><span class="indent">&nbsp;</span></span>কিয়নো যিহোৱা সৰ্ব্বজ্ঞানী ঈশ্বৰ হয়,<br> <span class="br-ind"><br><span class="indent">&nbsp;</span></span>তেওঁৰ দ্বাৰাই কাৰ্যবোৰ তৰ্জুত জোখা হয়।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>বীৰসকলৰ ধনু ভঙা হ’ল,<br> <span class="br-ind"><br><span class="indent">&nbsp;</span></span>উজুটি খোৱা সকলক বলৰূপ টঙালিৰে বন্ধা হ’ল।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তৃপ্ত হোৱাসকলে আহাৰৰ ববে কাম কৰিব লগা হ’ল,<br> <span class="br-ind"><br><span class="indent">&nbsp;</span></span>ভোকত থকা সকলৰ খাদ্যৰ অভাৱ নহ’ল৷<br> <span class="br-ind"><br><span class="indent">&nbsp;</span></span>সন্তানহীনাই সাতোটা সন্তান প্ৰসৱ কৰিলে,<br> <span class="br-ind"><br><span class="indent">&nbsp;</span></span>অধিক সন্তান থকা জনী নিশকতীয়া হৈ গ’ল৷<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>যিহোৱাই মৃত্যু আৰু জীৱন দান কৰে,<br> <span class="br-ind"><br><span class="indent">&nbsp;</span></span>তেওঁ চিয়োললৈ নমায় আৰু পুনৰায় তোলে৷<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যিহোৱাই দৰিদ্ৰও কৰে আৰু ধনীও কৰে,<br> <span class="br-ind"><br><span class="indent">&nbsp;</span></span>তেওঁ নম্ৰও কৰে আৰু ক্ষমতাও দান কৰে৷<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তেওঁ নিঃকিন অৱস্থাৰ পৰা দৰিদ্ৰক উন্নত কৰে,<br> <span class="br-ind"><br><span class="indent">&nbsp;</span></span>তেওঁ গোবৰৰ দ’মৰ পৰা দৰিদ্র জনক উঠায়৷<br> <span class="br-ind"><br><span class="indent">&nbsp;</span></span>তেওঁলোকক প্ৰতাপী জনৰ সৈতে বহিবলৈ যোগ্য কৰে,<br> <span class="br-ind"><br><span class="indent">&nbsp;</span></span>উত্তৰাধিকাৰী সূত্ৰে সন্মানীয় স্থান প্ৰদান কৰে৷<br> <span class="br-ind"><br><span class="indent">&nbsp;</span></span>কিয়নো পৃথিৱীৰ স্তম্ভবোৰ যিহোৱাৰেই,<br> <span class="br-ind"><br><span class="indent">&nbsp;</span></span>তেওঁ তাৰ ওপৰত জগতখন স্থাপন কৰিলে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তেওঁৰ বিশ্বস্ত লোকসকলৰ খোজ তেওঁ ৰক্ষা কৰিব,<br> <span class="br-ind"><br><span class="indent">&nbsp;</span></span>কিন্তু দুষ্টবোৰক আন্ধাৰত গুপুতে ৰাখিব৷<br> <span class="br-ind"><br><span class="indent">&nbsp;</span></span>আৰু কোনো মানুহে নিজ বলেৰে জিকিব নোৱাৰিব।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যিহোৱাৰ সৈতে প্ৰতিবাদ কৰা সকলক খণ্ড খণ্ড কৰা হ’ব,<br> <span class="br-ind"><br><span class="indent">&nbsp;</span></span>তেওঁ স্বৰ্গৰ পৰা সিহঁতৰ বিৰুদ্ধে বজ্ৰধ্ৱনি কৰিব।<br> <span class="br-ind"><br><span class="indent">&nbsp;</span></span>যিহোৱাই পৃথিৱীৰ অন্তলৈকে বিচাৰ কৰিব,<br> <span class="br-ind"><br><span class="indent">&nbsp;</span></span>তেৱেঁই তেওঁৰ ৰজাক শক্তি দিব, আৰু নিজ অভিষিক্ত জনক উচ্চস্থানলৈ নিব।”<br></div>
<div class="v" id="v11"><span class="vn">11</span> <span class="br-p"><br><br></span>তাৰ পাছত ইলকানা নিজৰ ঘৰ ৰামালৈ গ’ল৷ কিন্তু তেওঁৰ সন্তান চমূৱেলে এলী পুৰোহিতৰ সাক্ষাতে যিহোৱাৰ পৰিচৰ্যা কৰিবলৈ ধৰিলে।</div>
<div class="v" id="v12"><h2>এলীৰ পুতেসকলৰ অসৎ কাৰ্য আৰু তাৰ ফল৷</h2><span class="vn">12</span> <span class="br-p"><br><br></span>এলীৰ পুতেক দুজন অসৎ<sup class="fnm"><a name="fnm1" href="#fn1">1</a></sup> আছিল, তেওঁলোকে যিহোৱাক ভয় নকৰিছিল।</div>
<div class="v" id="v13"><span class="vn">13</span> এইদৰে পুৰোহিতসকলে লোকসকলৰ লগত ব্যৱহাৰ কৰিছিল, কোনো মানুহে যেতিয়া বলিদান কৰে, তেতিয়া মঙহ সিজাওঁতে, পুৰোহিতৰ দাসে এডাল ত্ৰিশূল হাতত লৈ আহে;</div>
<div class="v" id="v14"><span class="vn">14</span> আৰু লোহাৰ পাত্ৰত, বা কেৰাহীত, বা কেটলিত, খোঁচ মাৰি দিয়ে, তাতে সেই ত্ৰিশূলত যিবোৰ মঙহ লাগি আহে, সেই সকলোকে পুৰোহিতে সেই ত্ৰিশূল ডালেৰে সৈতে লৈ যায়। ইস্ৰায়েলৰ যিমান লোক চীলোলৈ আহে, সেই সকলো লোকৰ ওচৰতে তেওঁলোকে এইদৰে ব্যৱহাৰ কৰে।</div>
<div class="v" id="v15"><span class="vn">15</span> <span class="br-p"><br><br></span>তাৰ পৰিবৰ্তে তেল পোৰাৰ পূৰ্বে, পুৰোহিতৰ দাস আহি বলিদান দিয়া জনক কয়, “পুৰোহিতৰ কাৰণে পুৰিবলৈ মঙহ দিয়া, কিয়নো তেওঁ তোমাৰ পৰা সিজোৱা মঙহ নলয়, কিন্তু কেঁচা মঙহহে ল’ব।”</div>
<div class="v" id="v16"><span class="vn">16</span> কিন্তু মানুহজনে যদি তেওঁক কয়, “প্ৰথমে তেলখিনি পোৰা হওক, তাৰ পাছত আপোনাৰ যিমান ইচ্ছা সিমানখিনিয়ে ল’ব”, তেতিয়া তেওঁ কয়, “নহয় এতিয়াই মোক দে, নিদিলে, বলেৰে লম।”</div>
<div class="v" id="v17"><span class="vn">17</span> সেয়েহে যিহোৱাৰ দৃ্‌ষ্টিত সেই ডেকাসকলৰ পাপ অতিশয় বৃদ্ধি হ’ল, কিয়নো সেই ডেকাসকলে যিহোৱাৰ নৈবেদ্য হেয়জ্ঞান কৰিছিল।</div>
<div class="v" id="v18"><span class="vn">18</span> <span class="br-p"><br><br></span>সেই সময়ত চমূৱেলে শণ সূতাৰ এফোদ বস্ত্ৰ পিন্ধি যিহোৱাৰ পৰিচৰ্যা কৰি আছিল;</div>
<div class="v" id="v19"><span class="vn">19</span> তাৰ ওপৰিও তেওঁৰ মাকে তেওঁৰ কাৰণে সৰু পোছাক যুগুত কৰি তেওঁৰ স্বামীৰ লগত বছেৰেকীয়া বলিদান উৎসৰ্গ কৰিবলৈ অহাৰ সময়ত প্ৰতি বছৰে তেওঁক দিছিল।</div>
<div class="v" id="v20"><span class="vn">20</span> এলীয়ে ইলকানাক আৰু তেওঁৰ ভাৰ্যাকো আশীৰ্ব্বাদ কৰি ক’লে, “যিহোৱাৰ অনুগ্ৰহত পোৱা সন্তানটিক যিহোৱালৈ উৎসৰ্গ কৰাৰ বাবে এই সন্তানৰ সলনি যিহোৱাই তোমাক এই ভাৰ্যাৰ পৰা পুনৰ সন্তান দিয়ক।” তাৰ পাছত তেওঁলোকে নিজৰ ঘৰলৈ উভতি গ’ল।</div>
<div class="v" id="v21"><span class="vn">21</span> যিহোৱাই পুনৰ হান্নালৈ কৃপা কৰাৰ পাছত তেওঁ গৰ্ভৱতী হৈ কালক্ৰমে তিনিজন ল’ৰা আৰু দুজনী ছোৱালী প্ৰসৱ কৰিলে। ইতিমধ্যে চমূৱেল যিহোৱাৰ সাক্ষাতে বৃদ্ধি হ’ল।</div>
<div class="v" id="v22"><span class="vn">22</span> <span class="br-p"><br><br></span>সেই সময়ত এলী অতিশয় বৃদ্ধ আছিল। তেওঁ গোটেই ইস্ৰায়েললৈ কৰা তেওঁৰ পুতেকহঁতৰ কু-ব্যৱহাৰৰ কথা শুনিলে আৰু তম্বুৰ দুৱাৰমুখত পৰিচৰ্যা কৰা মহিলাবোৰৰ লগত শয়ন কৰাৰ কথাও শুনা পালে।</div>
<div class="v" id="v23"><span class="vn">23</span> তেতিয়া তেওঁ সিহঁতক ক’লে, “তোমালোকে এনে কৰ্ম কিয় কৰিছাহঁক? কিয়নো আটাই মানুহৰ মুখে মুখে মই তোমালোকৰ কুকৰ্মৰ কথা শুনিছোঁ।</div>
<div class="v" id="v24"><span class="vn">24</span> হে মোৰ বোপাহঁত, তোমালোকে শুনা তোমালোকে এনে কৰ্ম নকৰিবা; কিয়নো মই যি কথা শুনিছোঁ, সেয়ে ভাল নহয়। তোমালোকে যিহোৱাৰ লোকসকলক আজ্ঞা লঙ্ঘন কৰাইছাহঁক।</div>
<div class="v" id="v25"><span class="vn">25</span> <span class="br-p"><br><br></span>কোনো এজন মানুহে যদি মানুহৰ অহিতে দোষ কৰে, তেন্তে ঈশ্বৰে<sup class="fnm"><a name="fnm2" href="#fn2">2</a></sup> তাৰ বিচাৰ কৰিব; কিন্তু কোনোৱে যদি যিহোৱাৰ বিৰুদ্ধে পাপ কৰে, তেন্তে তেওঁৰ পক্ষে কোনে অনুৰোধ কৰিব?” তথাপি তেওঁলোকে নিজ পিতৃৰ কথালৈ মন নিদিলে; কিয়নো যিহোৱাই সিহঁতক মৃত্যুদণ্ড দিবলৈ ইচ্ছা কৰিলে।</div>
<div class="v" id="v26"><span class="vn">26</span> কিন্তু চমূৱেল ক্ৰমে ক্ৰমে বাঢ়ি গ’ল; যিহোৱাৰ আৰু মানুহৰ দৃষ্টিত তেওঁ অনুগ্ৰহ প্ৰাপ্ত হ’ল।</div>
<div class="v" id="v27"><span class="vn">27</span> <span class="br-p"><br><br></span>তাৰ পাছত ঈশ্বৰৰ এজন ব্যক্তিয়ে এলীৰ ওচৰলৈ আহি তেওঁক ক’লে, “যিহোৱাই এই বাৰ্তা দিছে, যি সময়ত তোমাৰ পিতৃ মিচৰত ফৰৌণৰ বংশৰ অধীনত আছিল, সেই সময়ত মই তেওঁলোকক দৰ্শন দিয়া নাছিলোঁ নে?</div>
<div class="v" id="v28"><span class="vn">28</span> তাৰ উপৰিও মোৰ পুৰোহিত হ’বলৈ, মোৰ যজ্ঞ বেদীৰ প্ৰস্থান কৰিবলৈ, ধূপ জ্বলাবলৈ আৰু মোৰ সাক্ষাতে এফোদ বস্ত্ৰ পিন্ধিবলৈ, ইস্ৰায়েলৰ আটাই ফৈদৰ পৰা মই তেওঁক মনোনীত কৰা নাই নে? আৰু ইস্ৰায়েলৰ সন্তান সকলৰ অগ্নিকৃত উপহাৰ তোমাৰ পিতৃবংশক দিয়া নাই নে?</div>
<div class="v" id="v29"><span class="vn">29</span> সেয়েহে মই মোৰ নিবাসৰ ঠাইত আজ্ঞা কৰা মোৰ বলি আৰু নৈবেদ্যৰ ওপৰত তোমালোকে কিয় অৱজ্ঞা<sup class="fnm"><a name="fnm3" href="#fn3">3</a></sup> কৰিছা? আৰু মোৰ প্ৰজা ইস্ৰায়েলৰ লোকসকলৰ সকলো উপহাৰৰ আগ ভাগৰ দ্বাৰাই তোমালোক হৃষ্টপুষ্ট হোৱা, সেই বাবে তুমি মোতকৈ, নিজ সন্তান সকলক কিয় অধিক আদৰ কৰিছা?</div>
<div class="v" id="v30"><span class="vn">30</span> সেই কাৰণে ইস্ৰায়েলৰ ঈশ্বৰ যিহোৱাই কৈছে, ‘তোমাৰ বংশই আৰু তোমাৰ পিতৃৰ বংশই মোৰ সাক্ষাতে সদায় থাকিব’; কিন্তু এতিয়া যিহোৱাই কৈছে, সেয়ে মোৰ পৰা দূৰ হওঁক; কিয়নো মোক মৰ্যদা কৰোঁতা সকলক মই মৰ্যদা কৰিম, কিন্তু মোক তুচ্ছ কৰোঁতা সকলক হেয়জ্ঞান কৰা হ’ব।</div>
<div class="v" id="v31"><span class="vn">31</span> <span class="br-p"><br><br></span>চোৱা, মই যি সময়ত তোমাৰ শক্তি<sup class="fnm"><a name="fnm4" href="#fn4">4</a></sup> আৰু তোমাৰ পিতৃবংশৰ শক্তি নোহোৱা কৰিম, তেতিয়া তোমাৰ বংশত এজনো বৃদ্ধলোক নাথাকিব, এনে সময় আহিছে।</div>
<div class="v" id="v32"><span class="vn">32</span> মই যি ঠাইত বাস কৰোঁ, তুমি সেই ঠাইত অমঙ্গল দেখিবা৷ কিন্তু ঈশ্বৰে ইস্ৰায়েলক দিয়া মঙ্গলৰ অৰ্থে তোমাৰ বংশত কেতিয়াও কোনো বৃদ্ধ নহ’ব।</div>
<div class="v" id="v33"><span class="vn">33</span> আৰু মই মোৰ যজ্ঞ-বেদীৰ পৰা তোমাৰ বংশৰ কেৱল এজনক দূৰ নকৰিম, সি তোমাৰ চকু দুৰ্ব্বল কৰিবলৈ আৰু তোমাৰ মনত বেজাৰ জন্মাবলৈহে থাকিব আৰু তোমাৰ বংশত জন্ম গ্ৰহণ কৰা সকলো লোকৰ যৌৱন অৱস্থাতে মৃত্যু হ’ব।</div>
<div class="v" id="v34"><span class="vn">34</span> ইয়াৰ চিন স্বৰূপে তোমাৰ দুজন পুত্ৰ হফনী আৰু পীনহচলৈ এইদৰে ঘটিব, সেয়ে সিহঁত দুয়োৰে একে দিনাই মৃত্যু হ’ব।</div>
<div class="v" id="v35"><span class="vn">35</span> আৰু মই নিজৰ কাৰণে এজন বিশ্বাসী পুৰোহিত প্ৰস্তুত কৰিম; তেওঁ মই ভবাৰ দৰে আৰু মোৰ ইচ্ছাৰ দৰে কাৰ্য কৰিব; আৰু মই তেওঁৰ কাৰণে এক চিৰস্থায়ী গৃহ স্থাপন কৰিম; তেওঁ সদায় মোৰ অভিষিক্ত ৰজাৰ সন্মুখত অহা-যোৱা কৰিব।</div>
<div class="v" id="v36"><span class="vn">36</span> <span class="br-p"><br><br></span>আৰু তোমাৰ বংশৰ মাজৰ অৱশিষ্ট থকা প্ৰতিজনে আহি এডোখৰ ৰূপ আৰু এটা পিঠাৰ কাৰণে তেওঁৰ আগত প্ৰণিপাত কৰি ক’ব, বিনয় কৰোঁ, মই যেন এডোখৰ পিঠা খাবলৈ পাওঁ, সেই বাবে, অনুগ্ৰহ কৰি কোনো পুৰোহিত পদৰ বাবে মোক নিযুক্তি দিয়ক৷”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বেলিয়াল</div>
<div class="fn"><sup class="fnt"><a name="fn2" href="#fnm2">2</a></sup> বিচাৰকৰ্তাই তাৰ বিচাৰ কৰিব</div>
<div class="fn"><sup class="fnt"><a name="fn3" href="#fnm3">3</a></sup> প্ৰত্যাখ্যান</div>
<div class="fn"><sup class="fnt"><a name="fn4" href="#fnm4">4</a></sup> বাহু</div>
</div>
<!-- PARSED ABOVE; EDITING MAY BREAK PARSER -->
</body></html>