<html><head>
<meta http-equiv="Content-Type" content="text/html;charset=utf-8" />
<title>2Kgs 19 &ndash; 2 ৰাজা &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 19);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>2 ৰাজা</b> &ndash; <a href="2Kgs_1.html">1</a> ... <a href="2Kgs_17.html">17</a> <a href="2Kgs_18.html">18</a> <b>19</b> <a href="2Kgs_20.html">20</a> <a href="2Kgs_21.html">21</a> ... <a href="2Kgs_25.html">25</a> </div><hr>
<h1>2Kgs 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>১৯ অধ্যায়</h2><h2>যিচয়াই ৰজা হিষ্কিয়াক প্রত্যয় জন্মোৱা</h2><span class="vn">1</span> <span class="br-p"><br><br></span>ৰজা হিষ্কিয়াই এই কথা শুনি নিজৰ কাপোৰ ফালিলে আৰু চট কাপোৰ পিন্ধি যিহোৱাৰ গৃহত সোমাল।</div>
<div class="v" id="v2"><span class="vn">2</span> চট কাপোৰ পিন্ধি থকা ঘৰগিৰী ইলিয়াকীম, ৰাজলিখক চেবনা আৰু পুৰোহিতৰ বয়োজ্যেষ্ঠ লোকসকলক ৰজাই আমোচৰ পুত্ৰ যিচয়া ভাববাদীৰ ওচৰলৈ পঠালে।</div>
<div class="v" id="v3"><span class="vn">3</span> তেওঁলোকে তেওঁক ক’লে, “হিষ্কিয়াই কৈছে যে, ‘আজিৰ দিনটো হৈছে সঙ্কটৰ; ধমকি আৰু অপমানৰ দিন; কিয়নো সন্তান সকল প্ৰসৱৰ দুৱাৰ মুখলৈ আহিছে, কিন্তু জন্ম দিয়াৰ শক্তি নাই।</div>
<div class="v" id="v4"><span class="vn">4</span> আপোনাৰ ঈশ্বৰ যিহোৱাই সম্ভৱতঃ ৰবচাকিৰ সকলো কথাই শুনিলে, যিজনক তেওঁৰ প্রভু অচূৰৰ ৰজাই জীৱন্ত ঈশ্বৰক ঠাট্টা-বিদ্রূপ কৰিবলৈ পঠাইছিল; হয়তো আপোনাৰ ঈশ্বৰ যিহোৱাই সেই সকলো কথা শুনি তেওঁক শাস্তি দিব। সেয়ে যিসকল এতিয়াও জীয়াই আছে, তেওঁলোকৰ কাৰণে আপুনি প্রার্থনা কৰক’।”</div>
<div class="v" id="v5"><span class="vn">5</span> <span class="br-p"><br><br></span>ৰজা হিষ্কিয়াৰ দাসবোৰ যেতিয়া যিচয়াৰ ওচৰলৈ আহিছিল,</div>
<div class="v" id="v6"><span class="vn">6</span> তেতিয়া যিচয়াই তেওঁলোকক কৈছিল, “আপোনালোকৰ প্ৰভুক ক’ব যে, যিহোৱাই কৈছে, ‘তুমি যি শুনিছা অর্থাৎ অচুৰৰ ৰজাৰ দাসবোৰে মোক যি সকলো ঠাট্টা-বিদ্রূপ কৰিছে, তালৈ তুমি ভয় নকৰিবা।</div>
<div class="v" id="v7"><span class="vn">7</span> শুনা, মই তেওঁৰ অন্তৰত এক আত্মা স্থিতি কৰিম; তেওঁ এক সম্বাদ শুনিব আৰু নিজৰ দেশলৈ উভটি যাব; মই তেওঁক নিজৰ সেই ঠাইতে তৰোৱালেৰে নিপাত কৰিম’।”</div>
<div class="v" id="v8"><h2>ৰজা চনহেৰীবে পুনৰ যিহোৱাক ঠাট্টা কৰা</h2><span class="vn">8</span> <span class="br-p"><br><br></span>পাছত ৰবচাকিয়ে উভটি আহি শুনিলে যে অচূৰৰ ৰজাই লাখীচ এৰি লিব্‌নাৰ বিৰুদ্ধে যুদ্ধ কৰিছে।</div>
<div class="v" id="v9"><span class="vn">9</span> তাৰ পাছতে অচূৰৰ ৰজা চনহেৰীবে খবৰ পালে যে মিচৰ আৰু কুচ<sup class="fnm"><a name="fnm1" href="#fn1">1</a></sup> দেশৰ ৰজা তিৰ্হাকাই তেওঁৰ বিৰুদ্ধে যুদ্ধ কৰিবৰ কাৰণে ওলাই আহিছে। তেতিয়া অচূৰৰ ৰজাই পুনৰ হিষ্কিয়াৰ ওচৰলৈ লোকসকলৰ যোগেদি এক বার্তা পঠাই দিলে:</div>
<div class="v" id="v10"><span class="vn">10</span> “তোমালোকে গৈ যিহূদাৰ ৰজা হিষ্কিয়াক কোৱাগৈ, ‘আপোনাৰ ঈশ্বৰ, যিজনৰ ওপৰত আপুনি ভাৰসা ৰাখে, তেওঁ এইবুলি কৈ প্রতাৰণা কৰিবলৈ নিদিব ‘অচূৰৰ ৰজাৰ হাতত যিৰূচালেমক শোধাই দিয়া নহ’ব’।”</div>
<div class="v" id="v11"><span class="vn">11</span> চাওঁক, আপুনিতো শুনিছেই যে অচূৰৰ ৰজাই সকলো দেশক সম্পূর্ণৰূপে বিনষ্ট কৰিবৰ কেনে ব্যৱহাৰ কৰিছে; তেনেহলে, আপুনি ৰক্ষা পাবনে?</div>
<div class="v" id="v12"><span class="vn">12</span> মোৰ পূর্বপুৰুষসকলে গোজন, হাৰণ, ৰেচফ, আৰু তলচ্ছাৰত থকা এদনৰ যি জাতি সমূহক বিনষ্ট কৰিছিল, তেওঁলোকৰ দেৱতাবোৰে জানো তেওঁলোকক ৰক্ষা কৰিছিল?</div>
<div class="v" id="v13"><span class="vn">13</span> হমাতৰ ৰজা, অৰ্পদৰ ৰজা, চফৰ্বয়িমৰ নগৰবোৰৰ ৰজা, হেনা আৰু ইব্বাৰ ৰজা ক’ত আছে’?”</div>
<div class="v" id="v14"><h2>ৰজা হিষ্কিয়াৰ প্রার্থনা</h2><span class="vn">14</span> <span class="br-p"><br><br></span>হিষ্কিয়াই বার্তাবাহকসকলৰ পৰা পত্ৰখন লৈ পঢ়িলে; তেওঁ যিহোৱাৰ গৃহলৈ উঠি গ’ল আৰু যিহোৱাৰ সন্মুখত পত্রখন মেলি ধৰিলে।</div>
<div class="v" id="v15"><span class="vn">15</span> তাৰ পাছত হিষ্কিয়াই যিহোৱাৰ আগত প্ৰাৰ্থনা কৰি ক’লে, “হে বাহিনীসকলৰ যিহোৱা, দুই কৰূবৰ মাজত থকা হে ইস্রায়েলৰ ঈশ্বৰ, পৃথিবীৰ সমুদায় ৰাজ্যৰ ওপৰত একমাত্র ঈশ্বৰ আপুনিয়েই; আপুনিয়েই আকাশ-মণ্ডল আৰু পৃথিবীৰ সৃষ্টিকর্তা।</div>
<div class="v" id="v16"><span class="vn">16</span> হে যিহোৱা, কাণ পাতি শুনক, হে যিহোৱা, চকু মেলি চাওঁক। জীৱন্ত ঈশ্বৰক নিন্দা কৰিবৰ কাৰণে চনহেৰীবে যি কথা কৈ পঠাইছে, সেয়া শুনক।</div>
<div class="v" id="v17"><span class="vn">17</span> হে যিহোৱা, এই কথা সত্য যে, অচূৰৰ ৰজাসকলে জাতিবোৰক আৰু তেওঁলোকৰ দেশবোৰ বিনষ্ট কৰিলে।</div>
<div class="v" id="v18"><span class="vn">18</span> তেওঁলোকৰ দেৱতাবোৰক জুইত পেলালে; কিয়নো সেইবোৰ দেৱতা নাছিল, মনুষ্যৰ হাতেৰে নির্মিত কেৱল কাঠ আৰু শিলৰ শিল্পকাৰ্য্য মাথোন; সেয়ে, অচূৰীয়াসকলে সেইবোৰ বিনষ্ট কৰিলে।</div>
<div class="v" id="v19"><span class="vn">19</span> এই হেতুকে, হে আমাৰ ঈশ্বৰ যিহোৱা, মই আপোনাক বিনয় কৰোঁ, আপুনি আমাক তেওঁৰ হাতৰ পৰা উদ্ধাৰ কৰক, তেতিয়া পৃথিৱীৰ সমগ্র ৰাজ্যই জানিব পাৰিব যে আপুনিয়েই ঈশ্বৰ, কেৱল আপুনিয়েই যিহোৱা।”</div>
<div class="v" id="v20"><h2>যিচয়াৰ ভাৱবাণী</h2><span class="vn">20</span> <span class="br-p"><br><br></span>তেতিয়া আমোচৰ পুত্ৰ যিচয়াই হিষ্কিয়াৰ ওচৰলৈ এই কথা কৈ পঠালে, “ইস্ৰায়েলৰ ঈশ্বৰ যিহোৱাই এইদৰে কৈছে যে, ‘অচূৰৰ ৰজা চনহেৰীবৰ সম্বন্ধে তুমি যিদৰে প্ৰাৰ্থনা কৰিলা, তাক মই শুনিলো।’</div>
<div class="v" id="v21"><span class="vn">21</span> তেওঁৰ বিষয়ে যিহোৱাই এই কথা কৈছে: <span class="br-p"><br><br></span><span class="br-ind"><br><span class="indent">&nbsp;</span></span>‘চিয়োনৰ যুৱতী কন্যাই<br> <span class="br-ind"><br><span class="indent">&nbsp;</span></span>তোমাক হেয়জ্ঞান কৰে আৰু তোমাক বিদ্রূপ কৰি হাঁহে;<br> <span class="br-ind"><br><span class="indent">&nbsp;</span></span>যিৰূচালেমৰ কন্যাই তোমাক দেখি মূৰ জোকাৰে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তুমি কাক অপমান<br> <span class="br-ind"><br><span class="indent">&nbsp;</span></span>কৰিলা? কাক নিন্দা কৰিলা?<br> <span class="br-ind"><br><span class="indent">&nbsp;</span></span>তুমি কাৰ বিৰুদ্ধে<br> <span class="br-ind"><br><span class="indent">&nbsp;</span></span>চিঞঁৰি কথা ক’লা আৰু দর্পেৰে সৈতে চকুতুলি চাইছা?<br> <span class="br-ind"><br><span class="indent">&nbsp;</span></span>ইস্ৰায়েলৰ পবিত্ৰ ঈশ্বৰ জনাৰ<br> <span class="br-ind"><br><span class="indent">&nbsp;</span></span>বিৰুদ্ধেই তুমি এইবোৰ কৰিলা।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তুমি নিজ দূতবোৰৰ<br> <span class="br-ind"><br><span class="indent">&nbsp;</span></span>দ্বাৰাই প্ৰভুৰ নিন্দা কৰি ক’লা,<br> <span class="br-ind"><br><span class="indent">&nbsp;</span></span>‘মোৰ অধিক ৰথবোৰেৰে সৈতে<br> <span class="br-ind"><br><span class="indent">&nbsp;</span></span>পৰ্ব্বতবোৰৰ উচ্চ শিখৰলৈ,<br> <span class="br-ind"><br><span class="indent">&nbsp;</span></span>লিবানোনৰ আটাইতকৈ<br> <span class="br-ind"><br><span class="indent">&nbsp;</span></span>ওখ ওখ শিখৰলৈকে উঠি গলোঁ;<br> <span class="br-ind"><br><span class="indent">&nbsp;</span></span>মই তাৰ ওখ ওখ এৰচ<br> <span class="br-ind"><br><span class="indent">&nbsp;</span></span>গছবোৰ কাটি পেলাম আৰু<br> <span class="br-ind"><br><span class="indent">&nbsp;</span></span>তাৰ উত্তম উত্তম দেৱদাৰু গছবোৰ কাটি পেলাম;<br> <span class="br-ind"><br><span class="indent">&nbsp;</span></span>আৰু মই তাৰ বহুত দূৰলৈকে সোমাই যাম,<br> <span class="br-ind"><br><span class="indent">&nbsp;</span></span>সকলোতকৈ উত্তম ফলৱতী অৰণ্যৰ ভিতৰলৈ সোমাই যাম।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>মই কুৱাঁ খান্দি বিদেশৰ পানী পান কৰিলোঁ।<br> <span class="br-ind"><br><span class="indent">&nbsp;</span></span>মই মোৰ ভৰিৰ তলুৱাৰেৰে<br> <span class="br-ind"><br><span class="indent">&nbsp;</span></span>মিচৰৰ নদীবোৰ শুকুৱালো।’<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>‘তুমি জানো শুনা নাই যে<br> <span class="br-ind"><br><span class="indent">&nbsp;</span></span>অনেক আগেয়ে মই ইয়াক কেনেকৈ থিৰ কৰিলোঁ<br> <span class="br-ind"><br><span class="indent">&nbsp;</span></span>আৰু প্ৰাচীন কালতে মই তাৰ পৰিকল্পনা কৰিছিলোঁ?<br> <span class="br-ind"><br><span class="indent">&nbsp;</span></span>এতিয়া মই তাক সিদ্ধ কৰি আছোঁ।<br> <span class="br-ind"><br><span class="indent">&nbsp;</span></span>সেইবাবেইতো তুমি ইয়াত গড়েৰে আবৃত নগৰবোৰ উচ্ছন্ন কৰি ভগ্নাৱশেষ কৰিব পাৰিছা।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>সেইবোৰৰ নিবাসীসকল দুর্বলী হ’ল, ভয়তে ব্যাকুল আৰু লজ্জিত হ’ল।<br> <span class="br-ind"><br><span class="indent">&nbsp;</span></span>সিহঁত পথাৰৰ তৃণ, সেউজীয়া ঘাঁহ-বন, ঘৰৰ চালত বা পথাৰত গজা ঘাহঁৰ নিচিনা, যি বাঢ়ি যোৱাৰ আগেয়েই শুকাই যায়।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>কিন্তু মই তোমাৰ বহা, এনেকি তুমি বাহিৰলৈ বা ভিতৰলৈ অহা-যোৱা কৰা<br> <span class="br-ind"><br><span class="indent">&nbsp;</span></span>আৰু মোৰ বিৰুদ্ধে কৰা খং এই সকলোকে জানো।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তুমি মোৰ বিৰুদ্ধে কৰা খঙৰ কাৰণে<br> <span class="br-ind"><br><span class="indent">&nbsp;</span></span>আৰু তোমাৰ অহংকাৰৰ কথা মোৰ কাণত পৰাৰ কাৰণে,<br> <span class="br-ind"><br><span class="indent">&nbsp;</span></span>মই তোমাৰ নাকত মোৰ হাঁকোটা আৰু মুখত মোৰ লাগাম লগাম<br> <span class="br-ind"><br><span class="indent">&nbsp;</span></span>আৰু যি বাটেদি তুমি আহিলা, সেই বাটেদিয়েই মই তোমাক ঘূৰাই পঠাম।’<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>‘তোমাৰ কাৰণে এয়ে এক চিন হ’ব:<br> <span class="br-ind"><br><span class="indent">&nbsp;</span></span>এই বছৰত নিজে নিজে যি উৎপন্ন হ’ব, তাকে তোমালোকে খাবা।<br> <span class="br-ind"><br><span class="indent">&nbsp;</span></span>দ্বিতীয় বছৰত তাৰ পৰা যি উৎপন্ন হ’ব, তোমালোকে তাকে ভোজন কৰিবা;<br> <span class="br-ind"><br><span class="indent">&nbsp;</span></span>কিন্তু তৃতীয় বছৰত তোমালোকে কঠীয়া সিচিঁ শস্য দাবা, দ্ৰাক্ষাবাৰী পাতি তাৰ ফল ভোগ কৰিবা।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>যিহূদাৰ ফৈদৰ যি লোকসকল তেতিয়াও জীৱিত থাকিব,<br> <span class="br-ind"><br><span class="indent">&nbsp;</span></span>তেওঁলোকে পুনৰ শিপা মেলিব আৰু ফল উৎপন্ন কৰিব।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>কিয়নো যিৰূচালেমৰ পৰা আৰু চিয়োন পর্বতৰ পৰা অৱশিষ্ট জীৱিত লোকসকল আহিব;<br> <span class="br-ind"><br><span class="indent">&nbsp;</span></span>বাহিনী সমূহৰ যিহোৱাৰ উৎসাহে ইয়াক সিদ্ধ কৰিব।’<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>এই হেতুকে অচূৰৰ ৰজাৰ বিষয়ে যিহোৱাই এই কথা কৈছে:<br> <span class="br-ind"><br><span class="indent">&nbsp;</span></span>‘তেওঁ এই নগৰলৈ নাহিব, এনেকি এপাত কাঁড়ো নামাৰিব।<br> <span class="br-ind"><br><span class="indent">&nbsp;</span></span>তেওঁ ঢাল লৈ ইয়াৰ সন্মুখলৈ নাহিব নাইবা ইয়াৰ বিৰুদ্ধে অৱৰোধৰ পথ নির্মাণ নকৰিব।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>তেওঁ যি পথেদি আহিল, সেই পথেৰেই উলটি যাব;<br> <span class="br-ind"><br><span class="indent">&nbsp;</span></span>এই নগৰত তেওঁ নোসোমাব;<br> <span class="br-ind"><br><span class="indent">&nbsp;</span></span>এয়ে হৈছে যিহোৱাৰ ঘোষণা।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>মই নিজৰ কাৰণে আৰু মোৰ দাস দায়ুদৰ কাৰণে, মই এই নগৰক প্রতিহত কৰি উদ্ধাৰ কৰিম’।”<br></div>
<div class="v" id="v35"><span class="vn">35</span> <span class="br-p"><br><br></span>সেই ৰাতিয়েই যিহোৱাৰ স্বর্গদূতে বাহিৰলৈ ওলাই গৈ, অচূৰীয়াসকলৰ ছাউনিৰ এক লাখ পঁচাশী হাজাৰ সৈন্যক বধ কৰিলে; পিছদিনা ৰাতিপুৱা লোকসকল যেতিয়া উঠিল, তেতিয়া সকলো ঠাইতে মৰা শৱ পৰি থকা দেখিলে।</div>
<div class="v" id="v36"><span class="vn">36</span> সেয়ে অচূৰৰ ৰজা চনহেৰীবে ইস্রায়েলৰ পৰা ঘৰলৈ উভটি গ’ল আৰু নীনবি চহৰত বাস কৰিলে।</div>
<div class="v" id="v37"><span class="vn">37</span> এদিন যেতিয়া চনহেৰীবে নিজৰ দেৱতা নিষ্ৰোকৰ মন্দিৰত পূজা কৰি আছিল, তেতিয়া অদ্ৰমেলক আৰু চৰেচৰ নামেৰে তেওঁৰ দুজন পুতেকে তেওঁক তৰোৱালেৰে আঘাত কৰি বধ কৰিলে; পাছত তেওঁলোক অৰাৰট দেশলৈ পলাই গ’ল। চনহেৰীবৰ পদত তেওঁৰ পুত্ৰ এচৰ-হদ্দোন ৰজা হ’ল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->কুচ <!--raw 1 bo --></em><!--endraw 1-->ইথিওপিয়া</div>
</div>
<!-- PARSED ABOVE; EDITING MAY BREAK PARSER -->
</body></html>