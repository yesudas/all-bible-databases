<html><head>
<meta http-equiv="Content-Type" content="text/html;charset=utf-8" />
<title>Dan 7 &ndash; দানি &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Dan', 7);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>দানি</b> &ndash; <a href="Dan_1.html">1</a> ... <a href="Dan_5.html">5</a> <a href="Dan_6.html">6</a> <b>7</b> <a href="Dan_8.html">8</a> <a href="Dan_9.html">9</a> ... <a href="Dan_12.html">12</a> </div><hr>
<h1>Dan 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৭ অধ্যায়</h2><h2>দানিয়েলে দৰ্শনত দেখা চাৰিটা জন্তুৰ বিষয়।</h2><span class="vn">1</span> <span class="br-p"><br><br></span>বাবিলৰ ৰজা বেলচচৰ ৰাজত্বৰ প্ৰথম বছৰত, দানিয়েলে শুই থকা সময়ত সপোন আৰু দৰ্শন পালে। তেতিয়া তেওঁ সপোনত দেখা বিষয়বোৰ আৰু অতি গুৰুত্বপূৰ্ণ ঘটনাবোৰ লিখিলে।</div>
<div class="v" id="v2"><span class="vn">2</span> দানিয়েলে ব্যাখ্যা কৰিলে যে, “মই ৰাতি দৰ্শনত দেখিলোঁ যে, আকাশৰ চাৰিও দিশৰ পৰা প্ৰচণ্ড বতাহ আহি মহাসমূদ্রৰ ওপৰত মন্থন হৈ আছিল।</div>
<div class="v" id="v3"><span class="vn">3</span> সমুদ্ৰৰ পৰা চাৰিটা প্রকাণ্ড জন্তু ওলাই আহিল; আৰু সিহঁতৰ প্রত্যেকটো জন্তুৱেই পৃথক আছিল।</div>
<div class="v" id="v4"><span class="vn">4</span> <span class="br-p"><br><br></span>প্ৰথমটো সিংহৰ দৰে, কিন্তু কুৰৰ পক্ষীৰ ডেউকাৰ দৰে তাৰ ডেউকা আছিল; মই চাই থাকোঁতে, তাৰ ডেউকা দুখন তাৰ পৰা বিচ্ছিন্ন কৰা হৈছিল; আৰু মানুহৰ দৰে সি দুখন ভৰিত থিয় হৈছিল, তাক মানুহৰ হৃদয় দিয়া হৈছিল।</div>
<div class="v" id="v5"><span class="vn">5</span> তাৰ পাছত দ্বিতীয়টো জন্তু ভালুকৰ দৰে, সি এফালৰ ভৰিৰে ভৰ দি উঠিল, তাৰ মুখৰ আৰু দাঁতৰ মাজত তিনি ডাল কামীহাড় আছিল; আৰু তাক কোৱা হৈছিল, উঠ আৰু বহুতো মানুহক খাই শেষ কৰ।</div>
<div class="v" id="v6"><span class="vn">6</span> <span class="br-p"><br><br></span>তাৰ পাছত মই পুনৰ চালোঁ। তাত আন এটা জন্তু আছিল, সি নাহৰফুটুকী বাঘৰ দৰে। তাৰ পিঠিত চৰাইৰ ডেউকাৰ দৰে চাৰিখন ডেউকা আছিল, আৰু সেই জন্তুৰ চাৰিটা মূৰ আছিল; তাক শাসনভাৰ দিয়া হৈছিল।</div>
<div class="v" id="v7"><span class="vn">7</span> তাৰ পাছত মই ৰাতি সপোনত চতুৰ্থ জন্তুটো দেখিলোঁ; সি আতঙ্কজনক, ভয়ঙ্কৰ, আৰু অতিশয় শক্তিমান আছিল। তাৰ ডাঙৰ ডাঙৰ লোহাৰ দাঁত আছিল; সি ডোখৰ ডোখৰকৈ ভাঙি খাইছিল, আৰু অৱশিষ্টবোৰ ভৰিৰে গচকিছিল। আন জন্তুবোৰতকৈ সি বেলেগ, আৰু তাৰ দহটা শিং আছিল।</div>
<div class="v" id="v8"><span class="vn">8</span> <span class="br-p"><br><br></span>মই সেই শিঙবোৰলৈ মন কৰি থাকোতেই, মই দেখিলোঁ যে সেইবোৰৰ মাজৰ পৰা আন এটা সৰু শিং গজি ওলাইছে। পূৰ্বৰ শিংবোৰৰ তিনিটা শিং গুৰিৰ পৰা উঘলা হৈছিল; আৰু সেই শিংটোত মানুহৰ চকুৰ দৰে দুটা চকু, আৰু গৰ্ব্ব কৰি ডাঙৰ ডাঙৰ কথা কোৱা এখন মুখ আছিল।</div>
<div class="v" id="v9"><span class="vn">9</span> <span class="br-p"><br><br></span>মই দেখিলোঁ যে, <span class="br-p"><br><br></span><span class="br-ind"><br><span class="indent">&nbsp;</span></span>সেই ঠাইত সিংহাসনবোৰ স্থাপন কৰা হৈছিল,<br> <span class="br-ind"><br><span class="indent">&nbsp;</span></span>আৰু প্রাচীন কালে তেওঁ<sup class="fnm"><a name="fnm1" href="#fn1">1</a></sup>ৰ আসনত বহিলে;<br> <span class="br-ind"><br><span class="indent">&nbsp;</span></span>তেওঁৰ বস্ত্ৰ হিমৰ দৰে বগা আছিল,<br> <span class="br-ind"><br><span class="indent">&nbsp;</span></span>আৰু তেওঁৰ মুৰৰ চুলি বিশুদ্ধ ঊণৰ দৰে আছিল;<br> <span class="br-ind"><br><span class="indent">&nbsp;</span></span>তেওঁৰ সিংহাসন অগ্নিশিখাৰ আছিল,<br> <span class="br-ind"><br><span class="indent">&nbsp;</span></span>আৰু তাৰ চক্ৰবোৰ জলন্ত জুইৰ আছিল।<br></div>
<div class="v" id="v10"><span class="vn">10</span> <span class="br-p"><br><br></span>তেওঁৰ সন্মুখেৰে এখন অগ্নিৰ নৈ বৈ গৈছিল; <span class="br-p"><br><br></span><span class="br-ind"><br><span class="indent">&nbsp;</span></span>হাজাৰ হাজাৰে তেওঁৰ পৰিচৰ্যা কৰিছিল,<br> <span class="br-ind"><br><span class="indent">&nbsp;</span></span>আৰু অযুত অযুত দূতে তেওঁৰ আগত থিয় হৈছিল;<br> <span class="br-ind"><br><span class="indent">&nbsp;</span></span>ন্যায়ালয়ৰ সভা বহিছিল,<br> <span class="br-ind"><br><span class="indent">&nbsp;</span></span>আৰু পুথিবোৰ খোলা আছিল।<br></div>
<div class="v" id="v11"><span class="vn">11</span> <span class="br-p"><br><br></span>মই একেৰাহে চাই আছিলোঁ, কাৰণ সেই গৰ্ব্বৰ কথাবোৰ সেই শিঙটোৱে কৈ আছিল। মই চালোঁ সেই জন্তুটো যেতিয়া বধ কৰা হৈছিল, আৰু তাৰ শৰীৰ ধ্বংস কৰা হৈছিল; তেতিয়া তাক অগ্নিশিখাত পেলাই দিয়া হৈছিল।</div>
<div class="v" id="v12"><span class="vn">12</span> বাকী থকা চাৰিটা জন্তুৰ শাসন কৰা ক্ষমতা সিহঁতৰ পৰা কাঢ়ি লোৱা হৈছিল; কিন্তু সিহঁতৰ জীৱন কিছুসময়ৰ বাবে বঢ়াই দিয়া হৈছিল।</div>
<div class="v" id="v13"><span class="vn">13</span> <span class="br-p"><br><br></span>মই সেই দর্শনত, <span class="br-p"><br><br></span><span class="br-ind"><br><span class="indent">&nbsp;</span></span>আকাশৰ ডাৱৰৰ সৈতে মানুহৰ পুত্রৰ দৰে এজনক অহা দেখিলোঁ;<br> <span class="br-ind"><br><span class="indent">&nbsp;</span></span>তেওঁ প্রাচীন জনৰ ওচৰলৈ আহিল<br> <span class="br-ind"><br><span class="indent">&nbsp;</span></span>আৰু তেওঁৰ সন্মুখত উপস্থিত হৈছিল।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তেওঁক শাসন ক্ষমতা, মহিমা, আৰু ৰাজকীয় পৰাক্রম দিয়া হ’ল;<br> <span class="br-ind"><br><span class="indent">&nbsp;</span></span>সেয়ে সকলো দেশৰ লোক, আৰু সকলো ভাষাৰ লোকে তেওঁৰ পৰিচৰ্যা কৰা উচিত।<br> <span class="br-ind"><br><span class="indent">&nbsp;</span></span>তেওঁৰ শাসন ক্ষমতা চিৰকাললৈকে থকা ক্ষমতা, সেয়ে কেতিয়াও লুপ্ত নহব;<br> <span class="br-ind"><br><span class="indent">&nbsp;</span></span>আৰু তেওঁৰ ৰাজ্য এনেকুৱা যে, সেই ৰাজ্য কেতিয়াও ধ্বংস নহ’ব।<br></div>
<div class="v" id="v15"><span class="vn">15</span> <span class="br-p"><br><br></span>মই যি দানিয়েল, মোৰ ভিতৰত মোৰ আত্মাই কষ্ট পাইছিল, আৰু মোৰ মানসিক দৰ্শনে মোক ব্যাকুল কৰিছিল।</div>
<div class="v" id="v16"><span class="vn">16</span> তাৰ পাছত মই থিয় হৈ থকাসকলৰ মাজৰ এজন<sup class="fnm"><a name="fnm2" href="#fn2">2</a></sup>ৰ ওচৰলৈ গ’লো, আৰু এই সকলো বিষয়ৰ অর্থ দেখুৱাবলৈ তেওঁক কলোঁ।</div>
<div class="v" id="v17"><span class="vn">17</span> <span class="br-p"><br><br></span>এই প্রকাণ্ড জন্তু চাৰিটা হ’ল, পৃথিৱীৰ পৰা আহিব লগা চাৰিজন ৰজা।</div>
<div class="v" id="v18"><span class="vn">18</span> কিন্তু সৰ্ব্বোপৰি ঈশ্বৰৰ পবিত্ৰ লোকসকলে ৰাজ্যভাৰ পাব, আৰু যুগে যুগে অনন্ত কাললৈকে ৰাজত্ব ভোগ কৰিব।</div>
<div class="v" id="v19"><span class="vn">19</span> <span class="br-p"><br><br></span>তাৰ পাছত মই চতুর্থ জন্তুটোৰ বিষয়ে অধিক জানিবলৈ বিচাৰিলো, ই আন সকলোতকৈ বেলেগ আছিল। ই লোহাৰ দাঁত আৰু পিতলৰ নখৰ সৈতে অতি ভয়ানক আছিল, ই ডোখৰ ডোখৰ কৰি খাইছিল আৰু অৱশিষ্টবোৰ ভৰিৰে গচকিছিল।</div>
<div class="v" id="v20"><span class="vn">20</span> তাৰ মুৰত থকা দহোটা শিঙ আৰু তিনিটা শিং উঘলাৰ পূৰ্বে গজা আনটো শিঙৰ বিষয়ে মই জানিব বিচাৰিছিলোঁ। চকু থকা, গর্বৰ কথা কোৱা মুখ থকা আৰু নিজৰ সঙ্গীসকলকৈ অধিক গৰ্ব্বী দেখুউৱা শিংটোৰ বিষয়ে মই জানিব বিচাৰিছিলোঁ।</div>
<div class="v" id="v21"><span class="vn">21</span> <span class="br-p"><br><br></span>মই চাই থাকোঁতে দেখিলোঁ যে, প্রাচীন কালত তেওঁ থকাৰ দৰে, সৰ্ব্বোপৰি ঈশ্বৰৰ পবিত্ৰ লোকসকলক ন্যায়বিচাৰ দিয়া, পবিত্ৰ লোকসকলে ৰাজ্যৰ অধিকাৰী হোৱা সময় আহিল,</div>
<div class="v" id="v22"><span class="vn">22</span> সেই শিংটোৱে পবিত্ৰ লোকসকলৰ লগত যুদ্ধ কৰিলে আৰু তেওঁলোকক পৰাজয় কৰিলে।</div>
<div class="v" id="v23"><span class="vn">23</span> <span class="br-p"><br><br></span><span class="br-ind"><br><span class="indent">&nbsp;</span></span>সেই পুৰুষজনে চতুর্থ জন্তুটোৰ বিষয়ে কোৱা কথা এয়া,<br> <span class="br-ind"><br><span class="indent">&nbsp;</span></span>এয়ে পৃথিৱীৰ চতুৰ্থ ৰাজ্য হ’ব,<br> <span class="br-ind"><br><span class="indent">&nbsp;</span></span>বাকী সকলো আন ৰাজ্যতকৈ এই ৰাজ্য পৃথক হ’ব,<br> <span class="br-ind"><br><span class="indent">&nbsp;</span></span>এই ৰাজ্যই সমগ্র পৃথিৱীক গ্ৰাস কৰিব,<br> <span class="br-ind"><br><span class="indent">&nbsp;</span></span>ই ভৰিৰে গচকিব,<br> <span class="br-ind"><br><span class="indent">&nbsp;</span></span>আৰু ডোখৰ ডোখৰ কৰি ভাঙিব।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>সেই দহটা শিঙৰ অৰ্থ এই,<br> <span class="br-ind"><br><span class="indent">&nbsp;</span></span>সেই ৰাজ্যৰ পৰা দহ জন ৰজা উৎপন্ন হ’ব;<br> <span class="br-ind"><br><span class="indent">&nbsp;</span></span>তেওঁলোকৰ পাছত আন এজন ৰজা উৎপন্ন হ’ব;<br> <span class="br-ind"><br><span class="indent">&nbsp;</span></span>তেওঁ আগৰ জনতকৈ পৃথক হ’ব,<br> <span class="br-ind"><br><span class="indent">&nbsp;</span></span>আৰু তেওঁ তিনিও জন ৰজাক জয় কৰিব।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তেওঁ সৰ্ব্বোপৰি জনাৰ বিৰুদ্ধে কথা ক’ব,<br> <span class="br-ind"><br><span class="indent">&nbsp;</span></span>আৰু সৰ্ব্বোপৰি ঈশ্বৰৰ পবিত্ৰ জনক তাড়না কৰিব,<br> <span class="br-ind"><br><span class="indent">&nbsp;</span></span>তেওঁ পর্ব আৰু বিধান সলনি কৰিবলৈ চেষ্টা কৰিব।<br> <span class="br-ind"><br><span class="indent">&nbsp;</span></span>আৰু এক কাল, দুই কাল আৰু আধা কাল<sup class="fnm"><a name="fnm3" href="#fn3">3</a></sup>ৰ বাবে<br> <span class="br-ind"><br><span class="indent">&nbsp;</span></span>এই সকলো তেওঁৰ হাতত শোধাই দিয়া হ’ব।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>কিন্তু ন্যায়ালয়ৰ সভা বহিব;<br> <span class="br-ind"><br><span class="indent">&nbsp;</span></span>আৰু তেওঁলোকে তেওঁৰ পৰা ৰাজকীয় পৰাক্রম কাঢ়ি ল’ব;<br> <span class="br-ind"><br><span class="indent">&nbsp;</span></span>শেষত গ্রাস কৰা হ’ব, আৰু ধ্বংস কৰা হ’ব।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>ৰাজ্য আৰু ৰাজশাসন,<br> <span class="br-ind"><br><span class="indent">&nbsp;</span></span>আৰু গোটেই আকাশ মণ্ডলৰ তলত থকা ৰাজ্যবোৰৰ মহিমা,<br> <span class="br-ind"><br><span class="indent">&nbsp;</span></span>যিসকল লোক সৰ্ব্বোপৰি পবিত্র ঈশ্বৰৰ<br> <span class="br-ind"><br><span class="indent">&nbsp;</span></span>সেই লোকসকলক দিয়া হ’ব;<br> <span class="br-ind"><br><span class="indent">&nbsp;</span></span>তেওঁৰ ৰাজ্য অনন্তকলীয়া ৰাজ্য,<br> <span class="br-ind"><br><span class="indent">&nbsp;</span></span>আৰু আন সকলো ৰাজ্যই তেওঁক সেৱা কৰিব, আৰু তেওঁক মানি চলিব।<br></div>
<div class="v" id="v28"><span class="vn">28</span> <span class="br-p"><br><br></span>এইখিনিতে সেই বিষয় সমাপ্ত হ’ল। দানিয়েল যি মই, মোৰ চিন্তাই মোক অতিশয় ব্যাকুল কৰিলে, আৰু মোৰ মুখ বিবৰ্ণ হল; কিন্তু মই মোৰ নিজৰ মনতে সেই বিষয়সমূহ সাঁচি ৰাখিলোঁ।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ঈশ্বৰৰ</div>
<div class="fn"><sup class="fnt"><a name="fn2" href="#fnm2">2</a></sup> সিংহাসনৰ ওচৰত থকা</div>
<div class="fn"><sup class="fnt"><a name="fn3" href="#fnm3">3</a></sup> এবছৰ, দুবছৰ, আৰু আধা বছৰ, (চাওক, প্ৰকাশিত বাক্য ১২:১৪)</div>
</div>
<!-- PARSED ABOVE; EDITING MAY BREAK PARSER -->
</body></html>