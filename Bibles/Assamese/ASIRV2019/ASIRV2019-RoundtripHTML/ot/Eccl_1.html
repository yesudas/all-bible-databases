<html><head>
<meta http-equiv="Content-Type" content="text/html;charset=utf-8" />
<title>Eccl 1 &ndash; উপ &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 1);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>উপ</b> &ndash; <b>1</b> <a href="Eccl_2.html">2</a> <a href="Eccl_3.html">3</a> ... <a href="Eccl_12.html">12</a> </div><hr>
<h1>Eccl 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>১ অধ্যায়</h2><h2>এজন দার্শনিক ৰজাৰ গভীৰ চিন্তা</h2><span class="vn">1</span> <span class="br-p"><br><br></span>দায়ুদৰ পুত্ৰ, যিৰূচালেমত থাকি ৰাজত্ব কৰা উপদেশকৰ কথা।</div>
<div class="v" id="v2"><h2>সকলো অসাৰ</h2><span class="vn">2</span> <span class="br-p"><br><br></span>উপদেশকে কৈছে, <span class="br-p"><br><br></span><span class="br-ind"><br><span class="indent">&nbsp;</span></span>“অসাৰৰ অসাৰ!<br> <span class="br-ind"><br><span class="indent">&nbsp;</span></span>সকলোৱেই অসাৰ।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সূৰ্যৰ তলত<sup class="fnm"><a name="fnm1" href="#fn1">1</a></sup> মানুহে যি যি পৰিশ্ৰম কৰে, সেই সকলো পৰিশ্ৰমত তেওঁৰ কি লাভ?<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>এক পুৰুষ যায় আৰু এক পুৰুষ আহে; কিন্তু পৃথিৱী চিৰকাল থাকে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সূৰ্য উদয় হয়, সূর্য অস্ত যায়; বেগেৰে নিজৰ উদয় স্থানলৈ ঘূৰি গৈ পুনৰ উদয় হয়।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বতাহ দক্ষিণ দিশলৈ বয়, আৰু চৌপাশে ঘূৰি উত্তৰলৈ যায়;<br> <span class="br-ind"><br><span class="indent">&nbsp;</span></span>এইদৰে বতাহ নিজৰ পথত ঘূৰি থাকে,<br> <span class="br-ind"><br><span class="indent">&nbsp;</span></span>আৰু পুনৰ নিজ চক্ৰলৈ উলটি আহে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সকলো নদী গৈ সমুদ্ৰত পৰে; তথাপি সমুদ্ৰ কেতিয়াও পূর্ণ নহয়;<br> <span class="br-ind"><br><span class="indent">&nbsp;</span></span>নদীবোৰ যি ঠাইলৈ যায়, সেই ঠাইলৈকে পুনৰায় একেৰাহে গৈ থাকে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সকলোবোৰ বিষয়েই বিৰক্তিকৰ, তাৰ ব্যাখ্যা দিব পৰা মানুহৰ পক্ষে অসাধ্য।<br> <span class="br-ind"><br><span class="indent">&nbsp;</span></span>চকুৱে যিমানেই দৰ্শন নকৰক, চকু তৃপ্ত নহয়;<br> <span class="br-ind"><br><span class="indent">&nbsp;</span></span>কাণে যিমানেই শ্ৰৱণ নকৰক, কাণ তৃপ্ত নহয়।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যি হৈ গ’ল, সেয়ে পুনৰ হ’ব;<br> <span class="br-ind"><br><span class="indent">&nbsp;</span></span>যি কৰা হ’ল, তাক পুনৰ কৰা হ’ব;<br> <span class="br-ind"><br><span class="indent">&nbsp;</span></span>সূৰ্যৰ তলত নতুন একোৱেই নাই।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>এনে কিবা আছেনে, যাৰ বিষয়ে মানুহে ক’ব পাৰে যে,<br> <span class="br-ind"><br><span class="indent">&nbsp;</span></span>‘চোৱা এইটো নতুন’?<br> <span class="br-ind"><br><span class="indent">&nbsp;</span></span>যি যি বিদ্যমান, ইতিমধ্যে বহু দিন ধৰি আছিল,<br> <span class="br-ind"><br><span class="indent">&nbsp;</span></span>আমাৰ যুগৰ আগতেও বিদ্যমান আছিল।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>অতীতত ঘটা বিষয়বোৰৰ কথা কাৰো মনত নাই;<br> <span class="br-ind"><br><span class="indent">&nbsp;</span></span>অনেক পাছত যি ঘটিছিল,<br> <span class="br-ind"><br><span class="indent">&nbsp;</span></span>আৰু ভৱিষ্যতেও যি যি হ’ব, সেই বিষয়েও মানুহে সোঁৱৰণ নকৰিব।”<br></div>
<div class="v" id="v12"><h2>জ্ঞান অসাৰ</h2><span class="vn">12</span> <span class="br-p"><br><br></span>মই উপদেশক; মই যিৰূচালেমত ইস্ৰায়েলৰ ওপৰত ৰজা আছিলোঁ।</div>
<div class="v" id="v13"><span class="vn">13</span> আকাশৰ তলত যি যি কৰা হয়, তাক জ্ঞানৰ দ্বাৰা পৰীক্ষা আৰু অনুসন্ধান কৰিবৰ কাৰণে মই মনতে স্থিৰ কৰিলোঁ। মই দেখিলোঁ, ঈশ্বৰে মনুষ্যক ব্যস্ত ৰাখিবলৈ ই এক দুর্বহ কার্যভাৰ।</div>
<div class="v" id="v14"><span class="vn">14</span> সূর্যৰ তলত যি যি কৰা হয়, সেই সকলোকে মই চালোঁ; দেখিলোঁ, এই সকলো অসাৰ আৰু কেৱল বতাহক ধৰিবলৈ<sup class="fnm"><a name="fnm2" href="#fn2">2</a></sup> চেষ্টা কৰাৰ নিচিনা।</div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>যি বেঁকা তাক পোন কৰিব নোৱাৰি!<br> <span class="br-ind"><br><span class="indent">&nbsp;</span></span>যি অনুপস্থিত, তাক গণনা কৰা অসাধ্য!<br></div>
<div class="v" id="v16"><span class="vn">16</span> <span class="br-p"><br><br></span>মই মনে মনে ক’লো, “মোৰ আগেয়ে যিসকল যিৰূচালেমত আছিল, সেইসকল লোকতকৈ মই অধিক প্ৰজ্ঞা অর্জন কৰিলোঁ; মোৰ মনে প্ৰজ্ঞা আৰু জ্ঞানৰ মহান অভিজ্ঞতা পালে।”</div>
<div class="v" id="v17"><span class="vn">17</span> তাৰ পাছত মই প্রজ্ঞা, উন্মত্ততা আৰু মুৰ্খতা জানিবলৈ মনোযোগ কৰিলোঁ; তাতে মই বুজিলো যে, ইও বতাহক ধৰিবলৈ চেষ্টা কৰা মাত্ৰ।</div>
<div class="v" id="v18"><span class="vn">18</span> কিয়নো প্ৰজ্ঞাৰ বাহুল্যতাত অধিক নৈৰাশ্যতা বাঢ়ে আৰু যিজনে জ্ঞান বৃদ্ধি কৰে, তেওঁ দুখো বৃদ্ধি কৰে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ এই পৃথিৱীত</div>
<div class="fn"><sup class="fnt"><a name="fn2" href="#fnm2">2</a></sup> অর্থাৎ বতাহক খোৱাৰ দৰে</div>
</div>
<!-- PARSED ABOVE; EDITING MAY BREAK PARSER -->
</body></html>