<html><head>
<meta http-equiv="Content-Type" content="text/html;charset=utf-8" />
<title>Gen 49 &ndash; আদি &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 49);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>আদি</b> &ndash; <a href="Gen_1.html">1</a> ... <a href="Gen_47.html">47</a> <a href="Gen_48.html">48</a> <b>49</b> <a href="Gen_50.html">50</a> </div><hr>
<h1>Gen 49</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৪৯ অধ্যায়</h2><h2>যাকোবৰ পুত্ৰসকলৰ বিষয়ে তেওঁৰ ভাববাণী; আৰু তেওঁৰ মৃত্যু।</h2><span class="vn">1</span> <span class="br-p"><br><br></span>পাছত যাকোবে তেওঁৰ পুত্ৰসকলক মাতি আনিলে আৰু ক’লে, “তোমালোক গোট খোৱা; আগলৈ তোমালোকৰ যি যি ঘটিব, সেই বিষয়ে মই তোমালোকক জনাওঁ।</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>হে যাকোবৰ পুত্ৰসকল,<br> <span class="br-ind"><br><span class="indent">&nbsp;</span></span>গোট খোৱা আৰু শুনা;<br> <span class="br-ind"><br><span class="indent">&nbsp;</span></span>তোমালোকৰ পিতৃ<br> <span class="br-ind"><br><span class="indent">&nbsp;</span></span>ইস্ৰায়েলৰ বাক্য শ্ৰৱণ কৰা।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে ৰূবেণ,<br> <span class="br-ind"><br><span class="indent">&nbsp;</span></span>তুমি মোৰ জ্যেষ্ঠ পুত্ৰ,<br> <span class="br-ind"><br><span class="indent">&nbsp;</span></span>মোৰ বল, আৰু মোৰ শক্তিৰ প্ৰথম ফল;<br> <span class="br-ind"><br><span class="indent">&nbsp;</span></span>তুমি মৰ্যদাত লক্ষণীয় আৰু পৰাক্ৰমত লক্ষণীয়।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তুমি উতলা পানীৰ নিচিনা<br> <span class="br-ind"><br><span class="indent">&nbsp;</span></span>হোৱা বাবে তোমাৰ প্ৰাধান্যতা<br> <span class="br-ind"><br><span class="indent">&nbsp;</span></span>নাথাকিব; কিয়নো তুমি নিজ<br> <span class="br-ind"><br><span class="indent">&nbsp;</span></span>পিতৃৰ শোৱা বিচনালৈ উঠি<br> <span class="br-ind"><br><span class="indent">&nbsp;</span></span>গৈছিলা। তেতিয়া তুমি<br> <span class="br-ind"><br><span class="indent">&nbsp;</span></span>অপবিত্ৰ কৰ্ম কৰিছিলা। সি<br> <span class="br-ind"><br><span class="indent">&nbsp;</span></span>মোৰ শয্যালৈ উঠি গৈছিল।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>চিমিয়োন আৰু লেবী দুয়ো ভাই, সিহঁতৰ<br> <span class="br-ind"><br><span class="indent">&nbsp;</span></span>তৰোৱাল হিংস্ৰতাৰ অস্ত্ৰ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>মই নিজে সিহঁতৰ সভালৈ নাহিম;<br> <span class="br-ind"><br><span class="indent">&nbsp;</span></span>মোৰ হৃদয়ৰ বহু সন্মানৰ বাবে, মই সিহঁতৰ সমাজত যোগ নহম।<br> <span class="br-ind"><br><span class="indent">&nbsp;</span></span>কিয়নো সিহঁতে<br> <span class="br-ind"><br><span class="indent">&nbsp;</span></span>ক্ৰোধত নৰ-হত্যা কৰে,<br> <span class="br-ind"><br><span class="indent">&nbsp;</span></span>আৰু আনন্দ কৰি ষাঁড় গৰুবোৰ বধ কৰে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সিহঁতৰ খং অভিশপ্ত হওক, সেয়ে প্ৰচণ্ড, প্ৰকোপ আৰু নিষ্ঠুৰ<br> <span class="br-ind"><br><span class="indent">&nbsp;</span></span>মই যাকোবৰ মাজত<br> <span class="br-ind"><br><span class="indent">&nbsp;</span></span>সিহঁতক ভাগ কৰিম; আৰু<br> <span class="br-ind"><br><span class="indent">&nbsp;</span></span>ইস্ৰায়েলৰ মাজত সিহঁতক ছিন্ন-ভিন্ন কৰিম।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে যিহূদা, তোমাক হ’লে,<br> <span class="br-ind"><br><span class="indent">&nbsp;</span></span>নিজৰ ভাইসকলে প্ৰশংসা<br> <span class="br-ind"><br><span class="indent">&nbsp;</span></span>কৰিব; তোমাৰ হাতে<br> <span class="br-ind"><br><span class="indent">&nbsp;</span></span>শত্ৰুবোৰৰ ডিঙিত ধৰিব;<br> <span class="br-ind"><br><span class="indent">&nbsp;</span></span>তোমাৰ পিতৃৰ সন্তান সকলে<br> <span class="br-ind"><br><span class="indent">&nbsp;</span></span>তোমাৰ আগত প্ৰণিপাত কৰিব।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যিহূদা যুবা সিংহ; হে মোৰ<br> <span class="br-ind"><br><span class="indent">&nbsp;</span></span>বোপা, তুমি পশু ছিৰি<br> <span class="br-ind"><br><span class="indent">&nbsp;</span></span>পেলোৱাৰ পৰা উঠি আহিলা।<br> <span class="br-ind"><br><span class="indent">&nbsp;</span></span>সি সিংহৰ দৰে পৰি শুইছে,<br> <span class="br-ind"><br><span class="indent">&nbsp;</span></span>এনে কি, শক্তিশালী সিংহ<sup class="fnm"><a name="fnm1" href="#fn1">1</a></sup>ৰ দৰে<br> <span class="br-ind"><br><span class="indent">&nbsp;</span></span>শুইছে; কোনে তাক জগাব?<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>চীলো নহালৈকে<sup class="fnm"><a name="fnm2" href="#fn2">2</a></sup> যিহূদাৰ<br> <span class="br-ind"><br><span class="indent">&nbsp;</span></span>পৰা ৰাজদণ্ড নাযাব, আৰু<br> <span class="br-ind"><br><span class="indent">&nbsp;</span></span>তাৰ ভৰি দুখনৰ মাজৰ<br> <span class="br-ind"><br><span class="indent">&nbsp;</span></span>পৰা বিচাৰদণ্ড নুগুচিব;<br> <span class="br-ind"><br><span class="indent">&nbsp;</span></span>লোক সমূহ সেই জনাৰ<br> <span class="br-ind"><br><span class="indent">&nbsp;</span></span>আজ্ঞাধীন হ’ব।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সি দ্ৰাক্ষালতাত নিজৰ<br> <span class="br-ind"><br><span class="indent">&nbsp;</span></span>ডেকা গাধ, আৰু উত্তম<br> <span class="br-ind"><br><span class="indent">&nbsp;</span></span>দ্ৰাক্ষালতাত নিজৰ গাধ<br> <span class="br-ind"><br><span class="indent">&nbsp;</span></span>পোৱালি বান্ধি, নিজ বস্ত্ৰ<br> <span class="br-ind"><br><span class="indent">&nbsp;</span></span>দ্ৰাক্ষাৰসত, নিজ কাপোৰ<br> <span class="br-ind"><br><span class="indent">&nbsp;</span></span>দ্ৰাক্ষাদুটিৰ তেজৰূপ ৰসত ধুইছে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তাৰ চকু দ্ৰাক্ষাৰসেৰে<br> <span class="br-ind"><br><span class="indent">&nbsp;</span></span>ৰঙা, তাৰ দাঁত গাখীৰেৰে বগা।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>জবূলূনে সমুদ্ৰৰ তীৰত<br> <span class="br-ind"><br><span class="indent">&nbsp;</span></span>বসতি কৰিব; সি<br> <span class="br-ind"><br><span class="indent">&nbsp;</span></span>জাহাজবোৰৰ আশ্ৰয়ৰ তীৰ<br> <span class="br-ind"><br><span class="indent">&nbsp;</span></span>হ’ব; আৰু চীদোনলৈকে তাৰ সীমা হ’ব।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ইচাখৰ বলৱান গাধ; সি<br> <span class="br-ind"><br><span class="indent">&nbsp;</span></span>দুটা গঁৰাল<sup class="fnm"><a name="fnm3" href="#fn3">3</a></sup>ৰ মাজত শোৱে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সি জিৰণিক ভাল দেখি,<br> <span class="br-ind"><br><span class="indent">&nbsp;</span></span>আৰু দেশক সুন্দৰ দেখি,<br> <span class="br-ind"><br><span class="indent">&nbsp;</span></span>ভাৰ ব’বলৈ নিজৰ কান্ধ<br> <span class="br-ind"><br><span class="indent">&nbsp;</span></span>পাতি দিলে আৰু কৰি দিবলগীয়া কামৰ ভাৰ লৈ দাস হ’ল।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>দান ইস্ৰায়েলৰ এক ফৈদ<br> <span class="br-ind"><br><span class="indent">&nbsp;</span></span>হ’ল; তেওঁ নিজ লোকসকলৰ সোধ-বিচাৰ কৰিব।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>দান পথৰ দাঁতিত থকা সাপ,<br> <span class="br-ind"><br><span class="indent">&nbsp;</span></span>সি পথৰ দাঁতিত থকা বিষাক্ত সাপ,<br> <span class="br-ind"><br><span class="indent">&nbsp;</span></span>যিয়ে ঘোঁৰাৰ ঠেঙত দংশিব পাৰে, য’ত অশ্বাৰোহী জন পাছফালে পৰিব।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>হে যিহোৱা, মই তোমাৰ<br> <span class="br-ind"><br><span class="indent">&nbsp;</span></span>পৰিত্ৰাণলৈ অপেক্ষা কৰি আছোঁ।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>গাদ - অশ্বাৰোহীয়ে তেওঁক হ’লে আক্ৰমণ কৰিব;<br> <span class="br-ind"><br><span class="indent">&nbsp;</span></span>কিন্তু সি সিহঁতৰ পাছফালে আক্ৰমণ কৰিব।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আচেৰৰ মাজৰ পৰা<br> <span class="br-ind"><br><span class="indent">&nbsp;</span></span>নিজৰ উত্তম আহাৰ জন্মিব;<br> <span class="br-ind"><br><span class="indent">&nbsp;</span></span>সি ৰজাই খাব পৰা সুখাদ্য আহাৰ যোগাব।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>নপ্তালী মুকলি হোৱা<br> <span class="br-ind"><br><span class="indent">&nbsp;</span></span>হৰিণ; সি মনোহৰ কথা কয়।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>যোচেফ ফলৱান গছৰ<br> <span class="br-ind"><br><span class="indent">&nbsp;</span></span>ডাল; ভুমুকৰ ওচৰত থকা<br> <span class="br-ind"><br><span class="indent">&nbsp;</span></span>লাগনী গছৰ ডাল; তাৰ<br> <span class="br-ind"><br><span class="indent">&nbsp;</span></span>ডালবোৰ গড়ৰ ওপৰলৈকে জুৰি যায়।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>ধনুৰ্দ্ধৰসকলে তাক<br> <span class="br-ind"><br><span class="indent">&nbsp;</span></span>বৰকৈ ক্লেশ দিলে, আৰু<br> <span class="br-ind"><br><span class="indent">&nbsp;</span></span>তালৈ কঢ়িয়াই আনি তাক তাড়না কৰিলে;<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>কিন্তু তেওঁৰ অৱশিষ্ট ধনু অতল হৈ থাকিল,<br> <span class="br-ind"><br><span class="indent">&nbsp;</span></span>আৰু তেওঁৰ হাত দক্ষতাপূৰ্ণ<br> <span class="br-ind"><br><span class="indent">&nbsp;</span></span>কিয়নো যাকোবৰ একমাত্র<br> <span class="br-ind"><br><span class="indent">&nbsp;</span></span>পৰাক্ৰমী জনাৰ হাতৰ দ্বাৰাই,<br> <span class="br-ind"><br><span class="indent">&nbsp;</span></span>কিয়নো তেওঁৰ নাম মেৰ-ছাগৰ ৰখীয়া,<br> <span class="br-ind"><br><span class="indent">&nbsp;</span></span>ইস্ৰায়েলৰ শিলা।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>কিয়নো তোমাৰ পিতৃ ঈশ্বৰ, তেৱেঁ তোমাক সহায় কৰিব,<br> <span class="br-ind"><br><span class="indent">&nbsp;</span></span>কিয়নো সৰ্ব্বশক্তিমান ঈশ্বৰ জনাই আশীৰ্ব্বাদ কৰিব,<br> <span class="br-ind"><br><span class="indent">&nbsp;</span></span>তেওঁ ওপৰত থকা<br> <span class="br-ind"><br><span class="indent">&nbsp;</span></span>আকাশৰ আশীৰ্ব্বাদৰ সৈতে<br> <span class="br-ind"><br><span class="indent">&nbsp;</span></span>তলত থকা অগাধ জল,<br> <span class="br-ind"><br><span class="indent">&nbsp;</span></span>স্তন আৰু গৰ্ভৰ আশীৰ্ব্বাদেৰে,<br> <span class="br-ind"><br><span class="indent">&nbsp;</span></span>তোমাক আশীৰ্ব্বাদ কৰিব।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>মোৰ পূর্বপুৰুষসকলৰ<sup class="fnm"><a name="fnm4" href="#fn4">4</a></sup><br> <span class="br-ind"><br><span class="indent">&nbsp;</span></span>আশীৰ্ব্বাদতকৈ তোমাৰ নিজ পিতৃৰ<br> <span class="br-ind"><br><span class="indent">&nbsp;</span></span>আশীৰ্ব্বাদ ফলদায়ক হ’ল, আৰু<br> <span class="br-ind"><br><span class="indent">&nbsp;</span></span>চিৰকালীয়া পৰ্ব্বতৰ<br> <span class="br-ind"><br><span class="indent">&nbsp;</span></span>সীমালৈকে বিয়পি গ’ল।<br> <span class="br-ind"><br><span class="indent">&nbsp;</span></span>সেয়ে যোচেফৰ মূৰত<br> <span class="br-ind"><br><span class="indent">&nbsp;</span></span>থকিব; ভায়েক-<br> <span class="br-ind"><br><span class="indent">&nbsp;</span></span>ককায়েকসকলৰ পৰা<br> <span class="br-ind"><br><span class="indent">&nbsp;</span></span>পৃথকে থকা জনৰ মূৰৰ তালুত থাকিব।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>বিন্যামীন পশু ছিৰি<br> <span class="br-ind"><br><span class="indent">&nbsp;</span></span>পেলাব পৰা ৰাংকুকুৰ।<br> <span class="br-ind"><br><span class="indent">&nbsp;</span></span>ৰাতিপুৱা সি মৃগ ভক্ষণ<br> <span class="br-ind"><br><span class="indent">&nbsp;</span></span>কৰিব; সন্ধিয়া পৰত লুটদ্ৰব্য ভগাই দিব।”<br></div>
<div class="v" id="v28"><span class="vn">28</span> <span class="br-p"><br><br></span>এই সকলেই হ’ল ইস্ৰায়েলৰ বাৰ ফৈদ; আৰু তেওঁলোকৰ পিতৃয়ে আশীৰ্ব্বাদ কৰি তেওঁলোকক কোৱা কথাও এয়ে। তেওঁলোকৰ প্ৰতিজনকে এইদৰে তেওঁ বিশেষ বিশেষ আশীৰ্ব্বাদেৰে আশীৰ্ব্বাদ কৰিলে।</div>
<div class="v" id="v29"><span class="vn">29</span> পাছত তেওঁ তেওঁলোকক আজ্ঞা কৰি ক’লে, “মই মোৰ নিজ লোকসকলৰ ওচৰলৈ যাম। হিত্তীয়া ইফ্রোণৰ পথাৰত যি গুহা আছে, তাতে মোৰ ওপৰ-পিতৃসকলৰ সৈতে মোক মৈদাম দিবা।</div>
<div class="v" id="v30"><span class="vn">30</span> সেই গুহা কনান দেশত মম্ৰিৰ ওচৰৰ মকপেলাৰ পথাৰত আছে, অব্ৰাহামে মৈদাম দিবৰ বাবে সেই গুহা হিত্তীয়া ইফ্রোণৰ পৰা পথাৰে সৈতে কিনি লৈছিল।</div>
<div class="v" id="v31"><span class="vn">31</span> <span class="br-p"><br><br></span>সেই ঠাইতে অব্ৰাহাম আৰু তেওঁৰ ভাৰ্যা চাৰাক মৈদাম দিয়া হ’ল; সেই ঠাইতে ইচহাক আৰু তেওঁৰ ভাৰ্যা ৰিবেকাকো মৈদাম দিয়া হ’ল, আৰু সেই ঠাইতে মইও লেয়াক মৈদাম দিলোঁ।</div>
<div class="v" id="v32"><span class="vn">32</span> সেই পথাৰ আৰু গুহা হেতৰ সন্তান সকলৰ পৰা কিনা হৈছিল।”</div>
<div class="v" id="v33"><span class="vn">33</span> এইদৰে যাকোবে তেওঁৰ পুত্ৰসকলক আজ্ঞা দিয়াৰ পাছত, ভৰি দুখন শয্যাৰ ওপৰত কোঁচ খুৱাই ল’লে আৰু শেষ নিশ্বাস ত্যাগ কৰিলে। পাছত তেওঁৰ লোকসকলৰ ওচৰলৈ তেওঁক নিয়া হ’ল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> সিংহিনীৰ দৰে</div>
<div class="fn"><sup class="fnt"><a name="fn2" href="#fnm2">2</a></sup> চীলো নহালৈকে সেইসকলৰ বাবে অংশভুক্ত হৈ থাকিম</div>
<div class="fn"><sup class="fnt"><a name="fn3" href="#fnm3">3</a></sup> ‘দুটা গঁৰাল’ মানে হ’ল ‘দুটা বোজা’</div>
<div class="fn"><sup class="fnt"><a name="fn4" href="#fnm4">4</a></sup> অনন্তকলীয়া পৰ্বতত</div>
</div>
<!-- PARSED ABOVE; EDITING MAY BREAK PARSER -->
</body></html>