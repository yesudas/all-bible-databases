<html><head>
<meta http-equiv="Content-Type" content="text/html;charset=utf-8" />
<title>Hos 7 &ndash; হোচ &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 7);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>হোচ</b> &ndash; <a href="Hos_1.html">1</a> ... <a href="Hos_5.html">5</a> <a href="Hos_6.html">6</a> <b>7</b> <a href="Hos_8.html">8</a> <a href="Hos_9.html">9</a> ... <a href="Hos_14.html">14</a> </div><hr>
<h1>Hos 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৭ অধ্যায়</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>যেতিয়া মই ইস্ৰায়েলক সুস্থ কৰিব বিচাৰো,<br> <span class="br-ind"><br><span class="indent">&nbsp;</span></span>তেতিয়া ইফ্ৰয়িমৰ পাপৰ লগতে<br> <span class="br-ind"><br><span class="indent">&nbsp;</span></span>চমৰিয়াৰ দুষ্টতাৰ কার্যবোৰ প্ৰকাশ পায়;<br> <span class="br-ind"><br><span class="indent">&nbsp;</span></span>তেওঁলোকে ছলনা কৰে,<br> <span class="br-ind"><br><span class="indent">&nbsp;</span></span>ঘৰৰ ভিতৰত চোৰ সোমায় আৰু বাহিৰত ডকাইতবোৰে লুট-পাট কৰে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কিন্তু তেওঁলোকে নিজৰ মনত বিবেচনা কৰি নাচায় যে, তেওঁলোকৰ সকলো দুষ্টতা মই মনত ৰাখোঁ।<br> <span class="br-ind"><br><span class="indent">&nbsp;</span></span>এতিয়া তেওঁলোকৰ পাপ কার্যবোৰে তেওঁলোকক সম্পূর্ণকৈ আগুৰি ৰাখিছে;<br> <span class="br-ind"><br><span class="indent">&nbsp;</span></span>মোৰ চকুৰ সন্মুখত সেইবোৰ সকলো সময়তে আছে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তেওঁলোকে দুষ্টতাৰে সৈতে তেওঁলোকৰ ৰজাক আৰু মিছা কথাৰে সৈতে প্ৰধান লোকসকলক আনন্দিত কৰে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তেওঁলোক সকলোৱেই ব্যভিচাৰী;<br> <span class="br-ind"><br><span class="indent">&nbsp;</span></span>তেওঁলোক পিঠা প্রস্তুত কৰোঁতাৰ তপত তন্দুৰৰ নিচিনা;<br> <span class="br-ind"><br><span class="indent">&nbsp;</span></span>পিঠা প্রস্তুত কৰোঁতাজনে আটাগুড়ি খচাৰ পৰা আৰম্ভ কৰি পিঠা ফুলি উঠালৈকে তন্দুৰৰ জুই লৰচৰ কৰাৰ প্রয়োজন নহয়।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমাৰ ৰজাৰ উৎসৱৰ দিনা প্রধান লোকসকল দ্ৰাক্ষাৰসৰ ৰাগীত অসুস্থ হৈছিল;<br> <span class="br-ind"><br><span class="indent">&nbsp;</span></span>নিন্দকসকলৰ সৈতে তেওঁ নিজৰ হাত আগবঢ়াইছিল।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কিয়নো এক তন্দুৰৰ দৰে প্রজ্বলিত হৃদয়েৰে সৈতে,<br> <span class="br-ind"><br><span class="indent">&nbsp;</span></span>তেওঁলোকে নিজৰ ভিতৰতে ছলনাৰ পৰিকল্পনা কৰে;<br> <span class="br-ind"><br><span class="indent">&nbsp;</span></span>ওৰে ৰাতি তেওঁলোকৰ খং ধূমায়িত হৈ থাকে;<br> <span class="br-ind"><br><span class="indent">&nbsp;</span></span>ৰাতিপুৱা সেই খং এক জ্বলন্ত অগ্নিশিখাৰ দৰে প্রখৰতাৰে জ্বলি উঠে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তেওঁলোক সকলোৱেই এটা তন্দুৰৰ দৰেই তপত;<br> <span class="br-ind"><br><span class="indent">&nbsp;</span></span>তেওঁলোকৰ শাসনকৰ্ত্তাসকলক তেওঁলোকে গ্ৰাস কৰে;<br> <span class="br-ind"><br><span class="indent">&nbsp;</span></span>তেওঁলোকৰ সকলো ৰজা পতিত হ’ল;<br> <span class="br-ind"><br><span class="indent">&nbsp;</span></span>তেওঁলোকৰ কোনেও সহায়ৰ বাবে মোক নামাতে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ইফ্ৰয়িম অন্যান্য জাতিবোৰৰ লগত মিলি গৈছে;<br> <span class="br-ind"><br><span class="indent">&nbsp;</span></span>ইফ্ৰয়িম এফালে পুৰি যোৱা এনে এক পিঠা যাক লুটিয়াই দিয়া হোৱা নাই।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>বিদেশীসকলে তেওঁৰ শক্তি দুর্বল কৰিলে,<br> <span class="br-ind"><br><span class="indent">&nbsp;</span></span>কিন্তু তেওঁ তাক বুজি পোৱা নাই;<br> <span class="br-ind"><br><span class="indent">&nbsp;</span></span>তেওঁৰ মূৰৰ চুলিবোৰ ঠায়ে ঠায়ে পকিছে,<br> <span class="br-ind"><br><span class="indent">&nbsp;</span></span>কিন্তু তেওঁ তাক লক্ষ্য কৰা নাই।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ইস্ৰায়েলৰ অহঙ্কাৰেই তেওঁৰ বিৰুদ্ধে সাক্ষ্য দিছে;<br> <span class="br-ind"><br><span class="indent">&nbsp;</span></span>এই সকলোবোৰৰ উপৰিও, তেওঁলোকৰ ঈশ্বৰ যিহোৱাৰ ওচৰলৈ তেওঁলোক উলটি নাহিল বা তেওঁক নিবিচাৰিলেও।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ইফ্ৰয়িম যেন এটা অজলা কপৌ হ’ল, একেবাৰে বুদ্ধিহীন;<br> <span class="br-ind"><br><span class="indent">&nbsp;</span></span>তেওঁলোকে এবাৰ মিচৰক মাতে,<br> <span class="br-ind"><br><span class="indent">&nbsp;</span></span>পুনৰ অচুৰীয়াৰ ওচৰলৈ যায়।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কিন্তু তেওঁলোক যেতিয়া যাব, মই তেতিয়া তেওঁলোকৰ ওপৰত মোৰ জাল পেলাম;<br> <span class="br-ind"><br><span class="indent">&nbsp;</span></span>আকাশৰ চৰাইবোৰৰ নিচিনাকৈ মই তেওঁলোকক তললৈ নমাই আনিম;<br> <span class="br-ind"><br><span class="indent">&nbsp;</span></span>তেওঁলোকৰ মণ্ডলীৰ ওচৰত যেনেকৈ কোৱা হৈছিল, সেইদৰেই মই তেওঁলোকক শাস্তি দিম।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তেওঁলোকৰ সন্তাপ হ’ব!<br> <span class="br-ind"><br><span class="indent">&nbsp;</span></span>কাৰণ তেওঁলোক মোৰ ওচৰৰ পৰা বিপথে গ’ল!<br> <span class="br-ind"><br><span class="indent">&nbsp;</span></span>তেওঁলোকৰ বিনাশ হ’ব!<br> <span class="br-ind"><br><span class="indent">&nbsp;</span></span>তেওঁলোকে মোৰ বিৰুদ্ধে বিদ্রোহ কৰিলে;<br> <span class="br-ind"><br><span class="indent">&nbsp;</span></span>মই তেওঁলোকক মুক্ত কৰিবলৈ বিচাৰিলো,<br> <span class="br-ind"><br><span class="indent">&nbsp;</span></span>কিন্তু তেওঁলোকে মোৰ বিৰুদ্ধে মিছা কথা ক’লে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তেওঁলোকে নিজৰ বিচনাৰ ওপৰত বিলাপ কৰিলে,<br> <span class="br-ind"><br><span class="indent">&nbsp;</span></span>কিন্তু অন্তৰৰ পৰা মোৰ ওচৰত তেওঁলোকে কাতৰোক্তি নকৰিলে।<br> <span class="br-ind"><br><span class="indent">&nbsp;</span></span>শস্য আৰু নতুন দ্ৰাক্ষাৰস পাবৰ কাৰণে তেওঁলোক একগোট হয় আৰু মোৰ অহিতে বিদ্ৰোহ কৰে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>যদিও মই তেওঁলোকক শিক্ষা দিলোঁ আৰু তেওঁলোকৰ বাহু শক্তিশালী কৰিলোঁ,<br> <span class="br-ind"><br><span class="indent">&nbsp;</span></span>কিন্তু তেওঁলোকে এতিয়া মোৰেই বিৰুদ্ধে কুকল্পনা কৰিছে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তেওঁলোকে ঘূৰিছে, কিন্তু সৰ্ব্বোপৰি ঈশ্বৰ মোলৈ ঘূৰা নাই;<br> <span class="br-ind"><br><span class="indent">&nbsp;</span></span>তেওঁলোক এক ত্রুটিপূর্ণ ধনুৰ নিচিনা হ’ল;<br> <span class="br-ind"><br><span class="indent">&nbsp;</span></span>তেওঁলোকৰ নেতাসকল নিজৰ জিভাৰ দাম্ভিকপূর্ণ কথাৰ কাৰণে তৰোৱালৰ দ্বাৰাই পতিত হ’ব।<br> <span class="br-ind"><br><span class="indent">&nbsp;</span></span>এইদৰে ইস্রায়েলীয়াসকল মিচৰ দেশত হাঁহিয়াতৰ পাত্র হ’ব।<br></div>
</div>
<!-- PARSED ABOVE; EDITING MAY BREAK PARSER -->
</body></html>