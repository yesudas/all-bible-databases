<html><head>
<meta http-equiv="Content-Type" content="text/html;charset=utf-8" />
<title>Job 16 &ndash; ইয়ো &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 16);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>ইয়ো</b> &ndash; <a href="Job_1.html">1</a> ... <a href="Job_14.html">14</a> <a href="Job_15.html">15</a> <b>16</b> <a href="Job_17.html">17</a> <a href="Job_18.html">18</a> ... <a href="Job_42.html">42</a> </div><hr>
<h1>Job 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>১৬ অধ্যায়</h2><h2>ইয়োবৰ উত্তৰ</h2><span class="vn">1</span> <span class="br-p"><br><br></span>তেতিয়া ইয়োবে পুনৰায় উত্তৰ কৰি ক’লে,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>মই এইৰূপ অনেক কথা শুনিলো;<br> <span class="br-ind"><br><span class="indent">&nbsp;</span></span>তোমালোক সকলোৱেই দুখদায়ক শান্ত্বনাকাৰী।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>বায়ুতুল্য কথাৰ জানো কেতিয়াবা শেষ হয়?<br> <span class="br-ind"><br><span class="indent">&nbsp;</span></span>বা উত্তৰ দিবলৈ তোমাক জানো উদগাইছে?<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ময়ো তোমালোকৰ দৰে উত্তৰ দিব পাৰোঁ;<br> <span class="br-ind"><br><span class="indent">&nbsp;</span></span>মোৰ প্ৰাণৰ সলনি যদি তোমালোকৰ প্ৰাণ হলেহেঁতেন,<br> <span class="br-ind"><br><span class="indent">&nbsp;</span></span>তেনেহলে মইও তোমালোকৰ অহিতে কথা সাজিব পাৰিলোহেঁতেন,<br> <span class="br-ind"><br><span class="indent">&nbsp;</span></span>আৰু তোমালোকক বিদ্রূপ কৰি মূৰ জোকাৰিব পাৰিলোহেঁতেন।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>অস্ মই মুখেৰেহে তোমালোকক সবল কৰিলোহেঁতেন,<br> <span class="br-ind"><br><span class="indent">&nbsp;</span></span>আৰু মোৰ ওঠৰ শান্ত্বনাত তোমালোকৰ দুখৰ উপশমহে হলহেঁতেন।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>মই কথা কলেও মোৰ ক্লেশৰ উপশম নহয়,<br> <span class="br-ind"><br><span class="indent">&nbsp;</span></span>আৰু নিমাতে থাকিলে কি মোৰ দুখ গুচিব?<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কিন্তু তেওঁ এতিয়া মোক ক্লান্ত কৰিলে;<br> <span class="br-ind"><br><span class="indent">&nbsp;</span></span>তুমি মোৰ গোটেই পৰিয়াল উচ্ছন্ন কৰিলা।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তুমি মোৰ শৰীৰ শীৰ্ণ কৰিলা, সেয়ে মোৰ বিৰুদ্ধে সাক্ষী হৈছে;<br> <span class="br-ind"><br><span class="indent">&nbsp;</span></span>মোৰ শৰীৰৰ দীনতাই মোৰ বিৰুদ্ধে উঠিছে,<br> <span class="br-ind"><br><span class="indent">&nbsp;</span></span>আৰু এয়ে মোৰ অহিতে উঠি মোৰ সাক্ষাতে প্ৰমাণ দিছে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তেওঁ ক্ৰোধত মোক বিদাৰিলে, আৰু তাড়নাও কৰিলে;<br> <span class="br-ind"><br><span class="indent">&nbsp;</span></span>তেওঁ মোলৈ দাঁত কৰচিলে;<br> <span class="br-ind"><br><span class="indent">&nbsp;</span></span>মোক চকুৰপানীয়ে পৃথক কৰে, মোৰ শত্রুৱে মোলৈ দৃঢ়ভাবে চাই থাকে;<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>লোকে মোৰ বিৰুদ্ধে মুখ মেলে;<br> <span class="br-ind"><br><span class="indent">&nbsp;</span></span>সিহঁতে ধিক্কাৰ দি মোৰ গালত চৰ মাৰে;<br> <span class="br-ind"><br><span class="indent">&nbsp;</span></span>সিহঁতে মোৰ অহিতে গোট খায়।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ঈশ্বৰে মোক অধৰ্মিৰ হাতত সমৰ্পণ কৰিলে,<br> <span class="br-ind"><br><span class="indent">&nbsp;</span></span>আৰু দুষ্টবোৰৰ হাতত পেলাই দিলে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মই শান্তিৰে আছিলোঁ আৰু তেওঁ মোক ভাঙি পৃথক কৰিলে,<br> <span class="br-ind"><br><span class="indent">&nbsp;</span></span>এনে কি, মোৰ ডিঙিত ধৰি মোক থেকেচিলে;<br> <span class="br-ind"><br><span class="indent">&nbsp;</span></span>আৰু মোক নিজৰ কাঁড় মৰাৰ নিচান পাতিলে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তেওঁৰ ধনুৰ্দ্ধৰবোৰে মোক আগুৰি ধৰে;<br> <span class="br-ind"><br><span class="indent">&nbsp;</span></span>ঈশ্বৰে মোৰ বৃক্ক বিদাৰিলে আৰু মোক অতিৰিক্ত নকৰিলে,<br> <span class="br-ind"><br><span class="indent">&nbsp;</span></span>তেওঁ মোৰ পিত্ত মাটিত ঢালি দিলে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তেওঁ মোৰ প্ৰাচীৰৰ যোগেদি বাৰে বাৰে ভাঙে;<br> <span class="br-ind"><br><span class="indent">&nbsp;</span></span>তেওঁ বীৰৰ নিচিনাকৈ মোৰ বিৰুদ্ধে লৰি আহে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>মই ছালৰ ওপৰত চট কাপোৰ সিয়াই ললোঁ,<br> <span class="br-ind"><br><span class="indent">&nbsp;</span></span>আৰু ধুলিৰে মোৰ শিং লেটিপেটি কৰিলোঁ।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>যদিও মোৰ হাতত অত্যাচাৰ নাই,<br> <span class="br-ind"><br><span class="indent">&nbsp;</span></span>আৰু মোৰ প্ৰাৰ্থনাও পবিত্ৰ,<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তথাপি কান্দোতে কান্দোতে মোৰ মুখ বিকৃত হ’ল,<br> <span class="br-ind"><br><span class="indent">&nbsp;</span></span>আৰু মৃত্যুচ্ছায়া মোৰ চকুৰ পিৰঠিৰ ওপৰত আছে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>হে পৃথিৱী, তুমি মোৰ তেজ নাঢাকিবা,<br> <span class="br-ind"><br><span class="indent">&nbsp;</span></span>আৰু মোৰ কাতৰোক্তিয়ে জিৰাবলৈ ঠাই নাপাওক।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>চোৱা, এতিয়াও মোৰ সাক্ষী স্বৰ্গত আছে,<br> <span class="br-ind"><br><span class="indent">&nbsp;</span></span>আৰু মোৰ পক্ষে প্ৰমাণ দিওঁতা জনা উচ্চস্থানত আছে।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মোৰ চকুৱে যেতিয়া ঈশ্বৰৰ কাৰণে অশ্রু বিসৰ্জন কৰে,<br> <span class="br-ind"><br><span class="indent">&nbsp;</span></span>তেতিয়া মোৰ বন্ধুবোৰেই মোক নিন্দা কৰে;<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যেনেদৰে এজন মানুহে নিজ চুবুৰীয়াৰ সৈতে কৰে,<br> <span class="br-ind"><br><span class="indent">&nbsp;</span></span>তেনেদৰে মই কওঁ সাক্ষ্যৰ বাবে এই মানুহে ঈশ্বৰৰ সৈতে তৰ্ক কৰে!<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কিয়নো মাত্র কেইবছৰৰ ভিতৰতে মই সেই ঠাইলৈ যাম,<br> <span class="br-ind"><br><span class="indent">&nbsp;</span></span>যি ঠাইৰ পৰা মই পুনৰ উভতি আহিব নোৱাৰিম।<br></div>
</div>
<!-- PARSED ABOVE; EDITING MAY BREAK PARSER -->
</body></html>