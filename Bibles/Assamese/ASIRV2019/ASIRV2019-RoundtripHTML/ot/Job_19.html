<html><head>
<meta http-equiv="Content-Type" content="text/html;charset=utf-8" />
<title>Job 19 &ndash; ইয়ো &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 19);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>ইয়ো</b> &ndash; <a href="Job_1.html">1</a> ... <a href="Job_17.html">17</a> <a href="Job_18.html">18</a> <b>19</b> <a href="Job_20.html">20</a> <a href="Job_21.html">21</a> ... <a href="Job_42.html">42</a> </div><hr>
<h1>Job 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>১৯ অধ্যায়</h2><h2>ইয়োবৰ উত্তৰ</h2><span class="vn">1</span> <span class="br-p"><br><br></span>তেতিয়া ইয়োবে পুনৰ উত্তৰ কৰি ক’লে,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>তোমালোকে নো কিমান কাললৈ মোৰ মনত ক্লেশ দিবা,<br> <span class="br-ind"><br><span class="indent">&nbsp;</span></span>আৰু বাক্যেৰে মোক গুড়ি কৰিবা?<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমালোকে এই দহবাৰ মোক অপমান কৰিলা;<br> <span class="br-ind"><br><span class="indent">&nbsp;</span></span>তোমালোকে যে মোলৈ নিষ্ঠুৰ ব্যৱহাৰ কৰিছা, ইয়াতে তোমালোকে লাজ নোপোৱা।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>বাস্তৱিকতে মই যদি ভূল কৰিলোঁ,<br> <span class="br-ind"><br><span class="indent">&nbsp;</span></span>তেন্তে মোৰ সেই ভূল মোৰ লগতে আছে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যদি বাস্তৱিকতে তোমালোকে মোৰ ওপৰত গৰ্ব্ব কৰা,<br> <span class="br-ind"><br><span class="indent">&nbsp;</span></span>আৰু মোৰ বিৰুদ্ধে মোৰ অপমানৰ প্ৰমাণ কৰা,<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তেন্তে তোমালোকে জানিবা যে, ঈশ্বৰেহে মোৰ অন্যায় কৰিছে,<br> <span class="br-ind"><br><span class="indent">&nbsp;</span></span>আৰু তেওঁ নিজৰ জালেৰেই মোক মেৰাই ধৰিছে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>চোৱা, মই অন্যায়ৰ কাৰণে চিঞৰোঁ, কিন্তু কোনেও নুশুনে;<br> <span class="br-ind"><br><span class="indent">&nbsp;</span></span>মই উপকাৰ পাবলৈ কাতৰোক্তি কৰোঁ, কিন্তু সোধ বিচাৰ নাই।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মই পাৰ হ’ব নোৱাৰাকৈ তেওঁ মোৰ বাটত জেওৰা দিছে,<br> <span class="br-ind"><br><span class="indent">&nbsp;</span></span>আৰু মোৰ পথ আন্ধাৰ কৰিছে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তেওঁ মোৰ গৌৰৱস্বৰূপ বস্ত্ৰ সোলোকাই দিলে,<br> <span class="br-ind"><br><span class="indent">&nbsp;</span></span>আৰু মোৰ মুৰৰ কিৰীটি দূৰ কৰিলে।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তেওঁ মোক চাৰিওফালে ভাঙি-ছিঙি পেলোৱাত, মই বিনষ্ট হ’লো;<br> <span class="br-ind"><br><span class="indent">&nbsp;</span></span>তেওঁ মোৰ আশাকো গছৰ দৰে উঘালি পেলালে,<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তেওঁ মোৰ বিৰুদ্ধে নিজ ক্ৰোধ জ্বলালে;<br> <span class="br-ind"><br><span class="indent">&nbsp;</span></span>আৰু তেওঁ মোক তেওঁৰ শত্রুবোৰৰ মাজৰ এজন বুলি জ্ঞান কৰিছে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তেওঁৰ সৈন্যবোৰে একেলগে আহি মোৰ বিৰুদ্ধে গড় বান্ধিছে,<br> <span class="br-ind"><br><span class="indent">&nbsp;</span></span>আৰু মোৰ তম্বুৰ চাৰিওফালে ছাউনি পাতিছে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তেওঁ মোৰ ভাই-ককাইবোৰক মোৰ পৰা দূৰ কৰিলে,<br> <span class="br-ind"><br><span class="indent">&nbsp;</span></span>আৰু মোৰ চিনাকি লোক সকল মোলৈ একেবাৰে অচিনাকি হ’ল।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>মোৰ জ্ঞাতি-কুটুম্ববোৰ আঁতৰ হৈছে,<br> <span class="br-ind"><br><span class="indent">&nbsp;</span></span>আৰু মোৰ প্ৰণয়ৰ বন্ধুবোৰে মোক পাহৰিলে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>মোৰ ঘৰৰ বন্দী আৰু মোৰ বেটীবোৰেও, মোক অচিনাকি যেন জ্ঞান কৰে;<br> <span class="br-ind"><br><span class="indent">&nbsp;</span></span>মই সিহঁতৰ দৃষ্টিত বিদেশী হৈছোঁ।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>মোৰ বন্দীক মই মাতিলে, সি উত্তৰ নিদিয়ে;<br> <span class="br-ind"><br><span class="indent">&nbsp;</span></span>মই নিজ মুখেৰে তাৰ আগত বিনয় কৰিব লগীয়া হৈছোঁ।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>মোৰ তিৰোতাৰ আগত মোৰ নিশ্বাস,<br> <span class="br-ind"><br><span class="indent">&nbsp;</span></span>আৰু মোৰ সহোদৰৰ আগত মোৰ গাৰ গোন্ধ ঘিণলগীয়া হৈছে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>শিশুবোৰেও মোক তুচ্ছ জ্ঞান কৰে;<br> <span class="br-ind"><br><span class="indent">&nbsp;</span></span>মই উঠিব খুজিলে, সিহঁতে মোৰ অহিতে কথা কয়।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>মোৰ বিশ্বাসী বন্ধুবোৰে মোক ঘিণ কৰে,<br> <span class="br-ind"><br><span class="indent">&nbsp;</span></span>মোৰ প্ৰিয় পাত্ৰসকল মোৰ পৰা বিমুখ হ’ল।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মই হাড়ে-ছালে লাগিলোঁ;<br> <span class="br-ind"><br><span class="indent">&nbsp;</span></span>মই কেৱল দাঁতৰ ছালখিনিৰে সৈতে সাৰিলোঁ।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>হে মোৰ বন্ধু সকল, তোমালোকেই মোক কৃপা কৰা, মোক কৃপা কৰা;<br> <span class="br-ind"><br><span class="indent">&nbsp;</span></span>কিয়নো ঈশ্বৰৰ হাতে মোক স্পৰ্শ কৰিলে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>ঈশ্বৰৰ নিচিনাকৈ তোমালোকেও মোক কিয় তাড়না কৰিছা?<br> <span class="br-ind"><br><span class="indent">&nbsp;</span></span>আৰু মোৰ মঙহত তোমালোকৰ কিয় হেপাহ পলোৱা নাই?<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>অস্ মোৰ কথাবোৰ লিখা হোৱা হ’লে,<br> <span class="br-ind"><br><span class="indent">&nbsp;</span></span>অস্, সেইবোৰ পুথিত লিখি থোৱা হ’লে,<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>অস্, সেইবোৰ লোহাৰ কলম আৰু সীহৰ সৈতে<br> <span class="br-ind"><br><span class="indent">&nbsp;</span></span>সেইবোৰ চিৰকালৰ বাবে শিলত লিখা!<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>কিন্তু মই হ’লে জানো, মোৰ মুক্তিদাতা জীয়াই আছে,<br> <span class="br-ind"><br><span class="indent">&nbsp;</span></span>শেষত তেওঁ পৃথিৱীৰ ওপৰত উঠি থিয় হ’ব।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>আৰু মোৰ গাৰ ছাল এইদৰে নষ্ট হোৱাৰ পাছত,<br> <span class="br-ind"><br><span class="indent">&nbsp;</span></span>মই শৰীৰবিহীন হৈ ঈশ্বৰক দৰ্শন কৰিম।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>মই নিজেই তেওঁক দেখা পাম,<br> <span class="br-ind"><br><span class="indent">&nbsp;</span></span>আনৰ চকুৱে নহয়, মোৰ নিজৰ চকুৱেই তেওঁক দেখিব।<br> <span class="br-ind"><br><span class="indent">&nbsp;</span></span>হাবিয়াহ কৰোঁতে কৰোঁতে মোৰ অন্তৰত হৃদয় ক্ষীণ হৈ গৈছে।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>যদি তুমি কোৱা, ‘আমি তাক কেনেকৈ তাড়না কৰিম<br> <span class="br-ind"><br><span class="indent">&nbsp;</span></span>কিয়নো মূল বিষয় তাৰ ওচৰত পোৱা যায়,’<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তেনেহলে তোমালোকে তৰোৱাললৈ ভয় কৰা;<br> <span class="br-ind"><br><span class="indent">&nbsp;</span></span>কিয়নো ক্রোধে তৰোৱালৰ দণ্ড আনে,<br> <span class="br-ind"><br><span class="indent">&nbsp;</span></span>গতিকে তোমালোকে জানিব লাগে যে, ন্যায় বিচাৰ এটা আছে।”<br></div>
</div>
<!-- PARSED ABOVE; EDITING MAY BREAK PARSER -->
</body></html>