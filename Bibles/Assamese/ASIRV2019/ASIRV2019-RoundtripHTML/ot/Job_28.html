<html><head>
<meta http-equiv="Content-Type" content="text/html;charset=utf-8" />
<title>Job 28 &ndash; ইয়ো &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 28);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>ইয়ো</b> &ndash; <a href="Job_1.html">1</a> ... <a href="Job_26.html">26</a> <a href="Job_27.html">27</a> <b>28</b> <a href="Job_29.html">29</a> <a href="Job_30.html">30</a> ... <a href="Job_42.html">42</a> </div><hr>
<h1>Job 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>২৮ অধ্যায়</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>নিশ্চয়ে ৰূপৰ আকৰ আছে আৰু যি সোণ খপা যায়;<br> <span class="br-ind"><br><span class="indent">&nbsp;</span></span>সেই সোণৰ ঠাইও আছে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>লোহা মাটিৰ পৰা উলিওৱা হয়,<br> <span class="br-ind"><br><span class="indent">&nbsp;</span></span>আৰু শিল গলাই তাম উলিয়ায়।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>মানুহে অন্ধকাৰ শেষ কৰে,<br> <span class="br-ind"><br><span class="indent">&nbsp;</span></span>নিচেই তলিলৈকে খান্দে,<br> <span class="br-ind"><br><span class="indent">&nbsp;</span></span>আন্ধাৰ আৰু মৃত্যুচ্ছায়াৰ শিল বিচাৰি উলিয়ায়।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>সিহঁতে আকৰ খান্দি গৈ মানুহ থকা ঠাইৰ পৰা দূৰৈ হয়,<br> <span class="br-ind"><br><span class="indent">&nbsp;</span></span>আৰু ওপৰত ফুৰা লোকে সিহঁতৰ গম নাপায়;<br> <span class="br-ind"><br><span class="indent">&nbsp;</span></span>সিহঁতে মানুহৰ পৰা দুৰৈত ওলমি জুলি থাকে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যি পৃথিবীৰ পৰা শস্য উৎপন্ন হয়,<br> <span class="br-ind"><br><span class="indent">&nbsp;</span></span>তাৰ তল ভাগ জুইৰ দ্বাৰাই লণ্ডভণ্ড কৰাৰ নিচিনা।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তাৰ শিলবোৰ নীলকান্ত বাখৰ থকা ঠাই,<br> <span class="br-ind"><br><span class="indent">&nbsp;</span></span>আৰু গুড়ি সোণ তাত আছিল।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সেই পথ হিংসক পক্ষীয়ে নাজানে,<br> <span class="br-ind"><br><span class="indent">&nbsp;</span></span>আৰু শেনৰ চকুৱেও তাক নেদেখে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>গৰ্ব্বী হিংসুক জন্তুবোৰে তাত খোজ দিয়া নাই,<br> <span class="br-ind"><br><span class="indent">&nbsp;</span></span>আৰু সিংহও সেই ফালেদি যোৱা নাই।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>মানুহে অতি টান শিলত হাত দিয়ে;<br> <span class="br-ind"><br><span class="indent">&nbsp;</span></span>সি পৰ্ব্বতবোৰ মূলে সৈতে লুটিয়াই পেলায়।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>সি শিলৰ মাজে মাজে নলা কাটে,<br> <span class="br-ind"><br><span class="indent">&nbsp;</span></span>আৰু তাৰ চকুৱে সকলো বিধৰ বহুমূল্য বস্তু দেখা পায়।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সি জুৰিবোৰ পানী এটোপাও সৰকিব নোৱাৰাকৈ ভেটে,<br> <span class="br-ind"><br><span class="indent">&nbsp;</span></span>আৰু গুপুতে থকা বস্তু পোহৰলৈ উলিয়ায়।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কিন্তু জ্ঞান ক’ত পোৱা যায়?<br> <span class="br-ind"><br><span class="indent">&nbsp;</span></span>আৰু সুবিবেচনাৰ ঠাই বা ক’ত?<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>মনুষ্যই তাৰ মূল্য নাজানে,<br> <span class="br-ind"><br><span class="indent">&nbsp;</span></span>আৰু জীৱিতসকলৰ দেশত তাক পোৱা নাযায়।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>অগাধ জলে কয়, এইটি মোত নাই,<br> <span class="br-ind"><br><span class="indent">&nbsp;</span></span>আৰু সাগৰে কয়, মোৰ ইয়াতো নাই।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>শুদ্ধ সোণ দিওঁ তাক পোৱা নাযায়,<br> <span class="br-ind"><br><span class="indent">&nbsp;</span></span>আৰু তাৰ বেচ বুলি ৰূপকো জুখি দিব নোৱাৰি।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ওফীৰৰ সুবৰ্ণ আৰু বহুমূল্য বৈদূৰ্য্য,<br> <span class="br-ind"><br><span class="indent">&nbsp;</span></span>আৰু নীলকান্ত বাখৰও জোখত তাৰ সমান নহয়।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সোণ আৰু আৰ্চি তাৰ তুল্য হ’ব নোৱাৰে,<br> <span class="br-ind"><br><span class="indent">&nbsp;</span></span>আৰু তাৰ সলনি শুদ্ধ সোণৰ অলঙ্কাৰবোৰকো দিব নোৱাৰি।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তাৰ আগত পোৱাল আৰু স্ফটিকৰো নাম লব নোৱাৰি,<br> <span class="br-ind"><br><span class="indent">&nbsp;</span></span>এনে কি, পদ্মৰাগ বাখৰত্কৈয়ো জ্ঞানৰ মূল্য অধিক।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>কুচ দেশীয় গোমেদক বাখৰও তাৰ তুল্য নহয়,<br> <span class="br-ind"><br><span class="indent">&nbsp;</span></span>আৰু জোখত শুদ্ধ সোণো তাৰ সমান নহয়।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তেন্তে জ্ঞান ক’ৰ পৰা আহে?<br> <span class="br-ind"><br><span class="indent">&nbsp;</span></span>আৰু সুবিবেচনাৰ ঠাই বা ক’ত?<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>এইটো সকলো প্ৰাণীৰ চকুৰ পৰা গুপ্ত,<br> <span class="br-ind"><br><span class="indent">&nbsp;</span></span>আৰু আকাশৰ পক্ষীৰ পৰাও অদৃশ্য।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>বিনাশ আৰু মৃত্যুৱে কয়,<br> <span class="br-ind"><br><span class="indent">&nbsp;</span></span>আমি নিজ কাণে সেই বিষয়ে ঘুনুক-ঘানাককৈহে শুনিছোঁ।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তাৰ পথ ঈশ্বৰেহে জানে,<br> <span class="br-ind"><br><span class="indent">&nbsp;</span></span>আৰু তাৰ ঠাই তেওঁৰহে জনা আছে।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>কিয়নো তেওঁ পৃথিবীৰ অন্তলৈকে দেখে, আৰু<br> <span class="br-ind"><br><span class="indent">&nbsp;</span></span>আকাশ-মণ্ডলৰ তলৰ আটাই ঠাইলৈকে তেওঁৰ চকু যায়।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তেওঁ যেতিয়া বায়ুৰ গুৰুত্ব নিৰূপণ কৰিলে,<br> <span class="br-ind"><br><span class="indent">&nbsp;</span></span>যেতিয়া পৰিমান অনুসাৰে জল সমূহ জুখি জুখি দিলে,<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>যেতিয়া তেওঁ বৃষ্টিৰ নিয়ম নিৰূপণ কৰিলে,<br> <span class="br-ind"><br><span class="indent">&nbsp;</span></span>আৰু মিঘ-গৰ্জ্জনৰ সৈতে ওলোৱা বিজুলীৰ পথ স্থিৰ কৰিলে,<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তেতিয়া তেওঁ জ্ঞানক দেখিলে, আৰু প্ৰকাশ কৰিলে,<br> <span class="br-ind"><br><span class="indent">&nbsp;</span></span>তেওঁ তাক স্থাপন কৰিলে, আৰু তাৰ তদন্তও কৰিলে;<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>আৰু তেওঁ মনুষ্যক কলে,<br> <span class="br-ind"><br><span class="indent">&nbsp;</span></span>চোৱা, প্ৰভুলৈ ভয় ৰখাই জ্ঞান,<br> <span class="br-ind"><br><span class="indent">&nbsp;</span></span>আৰু কুকৰ্ম ত্যাগ কৰাই সুবিবেচনা।<br></div>
</div>
<!-- PARSED ABOVE; EDITING MAY BREAK PARSER -->
</body></html>