<html><head>
<meta http-equiv="Content-Type" content="text/html;charset=utf-8" />
<title>Job 36 &ndash; ইয়ো &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 36);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>ইয়ো</b> &ndash; <a href="Job_1.html">1</a> ... <a href="Job_34.html">34</a> <a href="Job_35.html">35</a> <b>36</b> <a href="Job_37.html">37</a> <a href="Job_38.html">38</a> ... <a href="Job_42.html">42</a> </div><hr>
<h1>Job 36</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৩৬ অধ্যায়</h2><h2>ইলীহুৰ শেষ বক্তৃতা।</h2><span class="vn">1</span> <span class="br-p"><br><br></span>ইলীহুৱে আৰু কথা কলে,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>আৰু অলপমান ধৈৰ্য ধৰা, মই তোমাক বুজাওঁ,<br> <span class="br-ind"><br><span class="indent">&nbsp;</span></span>কিয়নো ঈশ্বৰৰ পক্ষে মোৰ আৰু কথা আছে;<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>মই দুৰৈৰ পৰা মোৰ জ্ঞান সংগ্ৰহ কৰিম,<br> <span class="br-ind"><br><span class="indent">&nbsp;</span></span>আৰু মই মোৰ সৃষ্টিকৰ্তাৰ ধাৰ্মিকতা-গুণৰ বৰ্ণনা কৰিম।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>কিয়নো মোৰ কথা নিশ্চয়ে মিছা নহয়;<br> <span class="br-ind"><br><span class="indent">&nbsp;</span></span>জ্ঞানত সিদ্ধজন তোমাৰ লগতে আছে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>চোৱা, ঈশ্বৰ পৰাক্ৰমী, তথাপি তেওঁ কাকো হেয়জ্ঞান নকৰে;<br> <span class="br-ind"><br><span class="indent">&nbsp;</span></span>তেওঁ বুদ্ধিৰ বলতো পৰাক্ৰমী।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তেওঁ দুষ্টৰ প্ৰাণ ৰক্ষা নকৰে,<br> <span class="br-ind"><br><span class="indent">&nbsp;</span></span>কিন্তু দুখীয়াবিলাকৰ পক্ষে ন্যায় বিচাৰ কৰে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তেওঁ ধাৰ্মিকলোকৰ পৰা চকু নুঘুৰাই;<br> <span class="br-ind"><br><span class="indent">&nbsp;</span></span>কিন্তু সিংহাসনত বহা ৰজাবিলাকৰ লগত,<br> <span class="br-ind"><br><span class="indent">&nbsp;</span></span>তেওঁ সৰ্ব্বতিকাললৈকে তেওঁবিলাকক বহুৱাই,<br> <span class="br-ind"><br><span class="indent">&nbsp;</span></span>তাত তেওঁবিলাকৰ উন্নতি হয়।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আৰু যদি তেওঁবিলাকক শিকলিৰে বন্ধা হয়,<br> <span class="br-ind"><br><span class="indent">&nbsp;</span></span>আৰু তেওঁবিলাক দুখৰ লেজুত বান্ধ খায়,<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তেন্তে তেওঁ তেওঁবিলাকক তেওঁবিলাকৰ কৰ্ম আৰু অপৰাধ দেখুৱাই,<br> <span class="br-ind"><br><span class="indent">&nbsp;</span></span>তেওঁবিলাকে যে অহংকাৰ কৰিলে, তাক তেওঁবিলাকক জনায়।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>শিক্ষা গ্ৰহণ কৰিবলৈ তেওঁ তেওঁবিলাকৰ কাণ মুকলি কৰে,<br> <span class="br-ind"><br><span class="indent">&nbsp;</span></span>আৰু অধৰ্ম-পথৰ পৰা ঘুৰিবলৈ তেওঁবিলাকক আজ্ঞা দিয়ে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>যদি তেওঁবিলাকে তেওঁৰ কথা শুনে, আৰু তেওঁৰ সেৱা কৰে,<br> <span class="br-ind"><br><span class="indent">&nbsp;</span></span>তেন্তে তেওঁবিলাকে তেওঁবিলাকৰ দিন সুখে সম্পদে নিয়ায়,<br> <span class="br-ind"><br><span class="indent">&nbsp;</span></span>আৰু তেওঁবিলাকৰ বছৰ কেইটা সন্তোষেৰে কটায়।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কিন্তু যদি তেওঁবিলাকে নুশুনে তেন্তে অস্ত্ৰাঘাতত বিনষ্ট হয়,<br> <span class="br-ind"><br><span class="indent">&nbsp;</span></span>আৰু জ্ঞানৰ অভাৱত প্ৰাণত্যাগ কৰে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>অধৰ্মচিত্তীয়াবোৰে ক্ৰোধ সাঁচি থয়;<br> <span class="br-ind"><br><span class="indent">&nbsp;</span></span>ঈশ্বৰে সিহঁতক বান্ধিলেও সিহঁতে কাতৰোক্তি নকৰে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সিহঁত ডেকা কালতে মৰে,<br> <span class="br-ind"><br><span class="indent">&nbsp;</span></span>আৰু ভ্ৰষ্টাচাৰীবোৰৰ মাজত সিহঁতৰ প্রাণ নষ্ট হয়।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তেওঁ দুৰ্গতিত পৰা জনক তাৰ দুৰ্গতিৰ দ্বাৰাই উদ্ধাৰ কৰে,<br> <span class="br-ind"><br><span class="indent">&nbsp;</span></span>আৰু উপদ্ৰৱৰ দ্বাৰাই তেওঁবিলাকৰ কাণ মুকলি কৰে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তেওঁ তোমাক সঙ্কটৰ মুখৰ পৰা, ক্লেশ নোহোৱা বহল ঠাইলৈ উলিয়াই আনিছে;<br> <span class="br-ind"><br><span class="indent">&nbsp;</span></span>আৰু তোমাৰ মেজ অতি তেলীয়া আহাৰেৰে সজোৱা হব;<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কিন্তু তুমি দুষ্টৰ বিচাৰেৰে পৰিপূৰ্ণ হলে,<br> <span class="br-ind"><br><span class="indent">&nbsp;</span></span>তোমাক বিচাৰ আৰু ন্যায় দণ্ডই ধৰিব।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সাৱধান, ক্ৰোধে তোমাক নিন্দা পথলৈ নিনিয়ক,<br> <span class="br-ind"><br><span class="indent">&nbsp;</span></span>আৰু মুক্তিৰ অধিক মূল্যই তোমাক অবাটে লৈ নাযাওক।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তোমাৰ ধন, আৰু শক্তি সমস্ত বল,<br> <span class="br-ind"><br><span class="indent">&nbsp;</span></span>তুমি দুখত নপৰিবলৈ জানো যথেষ্ট হব?<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>যি ৰাতিত লোকবিলাকক নিজ নিজ ঠাইত উচ্ছন্ন কৰা হয়,<br> <span class="br-ind"><br><span class="indent">&nbsp;</span></span>এনে ৰাতিলৈ তুমি বাঞ্ছা নকৰিবা।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সাৱধান, তুমি অধৰ্মলৈ মুখ নকৰিবা;<br> <span class="br-ind"><br><span class="indent">&nbsp;</span></span>কিয়নো তুমি দুখ ভোগতকৈ তাকেই মনোনীত কৰিছা।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>চোৱা, ঈশ্বৰে নিজ পৰাক্ৰমত মহৎ কাৰ্য কৰে;<br> <span class="br-ind"><br><span class="indent">&nbsp;</span></span>তেওঁৰ নিচিনা শিক্ষা দিওঁতা কোন আছে?<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কোনে তেওঁৰ নিমিত্তে তেওঁৰ পথ নিৰূপণ কৰিলে?<br> <span class="br-ind"><br><span class="indent">&nbsp;</span></span>বা তুমি অন্যায় কৰিলা, এই বুলি তেওঁক কোনে কব পাৰে?<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>ঈশ্বৰৰ যি কাৰ্যৰ বিষয়ে মানুহে গানৰ দ্বাৰাই কীৰ্ত্তন কৰিলে,<br> <span class="br-ind"><br><span class="indent">&nbsp;</span></span>তুমি সেই কাৰ্যৰ মহিমাৰ প্ৰশংসা কৰিবলৈ মনত ৰাখিবা।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>সকলো মানুহে তাক নিৰীক্ষণ কৰে;<br> <span class="br-ind"><br><span class="indent">&nbsp;</span></span>মৰ্ত্ত্যই দূৰৈৰ পৰা তালৈ দৃষ্টি কৰে।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>চোৱা, ঈশ্বৰ মহান, আৰু আমাৰ জ্ঞানৰ অগম্য;<br> <span class="br-ind"><br><span class="indent">&nbsp;</span></span>তেওঁৰ বছৰৰ সংখ্যাৰ অনুসন্ধান কৰা অসাধ্য।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>কিয়নো তেওঁ জনৰ কণিকাবোৰ আকৰ্ষণ কৰে;<br> <span class="br-ind"><br><span class="indent">&nbsp;</span></span>সেইবোৰেই তেওঁৰ ভাপৰ পৰা জৰি জৰি পৰে;<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>সেইবোৰক আকাশে বৰষায়,<br> <span class="br-ind"><br><span class="indent">&nbsp;</span></span>মানুহৰ ওপৰত অধিককৈ টোপে টোপে পেলায়।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>বাস্তৱিক তেওঁৰ মেঘৰ বিস্তাৰণ,<br> <span class="br-ind"><br><span class="indent">&nbsp;</span></span>আৰু তেওঁৰ তম্বুৰূপ মেঘৰ গৰ্জ্জন কোনে বুজিব পাৰে?<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>চোৱা, তেওঁ নিজৰ চাৰিওফালে নিজৰ পোহৰ বিস্তাৰ কৰে;<br> <span class="br-ind"><br><span class="indent">&nbsp;</span></span>আৰু তেওঁ সাগৰৰ তলি ঢাকে।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>কিয়নো তেওঁ এইবোৰৰ দ্বাৰাই লোকবিলাকক শাসন কৰে,<br> <span class="br-ind"><br><span class="indent">&nbsp;</span></span>আৰু প্ৰচুৰ পৰিমাণে খোৱা বস্তু দান কৰে।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>তেওঁ বিজুলীৰে নিজৰ অঞ্জলি ভৰায়,<br> <span class="br-ind"><br><span class="indent">&nbsp;</span></span>লক্ষ্যত লাগিবলৈ তেওঁ তাক আজ্ঞা দিয়ে।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>তাৰ মহা শব্দই তেওঁৰ বিষয়ে সম্বাদ দিয়ে,<br> <span class="br-ind"><br><span class="indent">&nbsp;</span></span>পশুবোৰকো তেওঁৰ আগমণৰ কথা জনায়।<br></div>
</div>
<!-- PARSED ABOVE; EDITING MAY BREAK PARSER -->
</body></html>