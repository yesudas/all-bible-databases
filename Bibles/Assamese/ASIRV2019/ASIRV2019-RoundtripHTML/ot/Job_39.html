<html><head>
<meta http-equiv="Content-Type" content="text/html;charset=utf-8" />
<title>Job 39 &ndash; ইয়ো &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 39);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>ইয়ো</b> &ndash; <a href="Job_1.html">1</a> ... <a href="Job_37.html">37</a> <a href="Job_38.html">38</a> <b>39</b> <a href="Job_40.html">40</a> <a href="Job_41.html">41</a> <a href="Job_42.html">42</a> </div><hr>
<h1>Job 39</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৩৯ অধ্যায়</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>তুমি জানো পৰ্ব্বতৰ বনৰীয়া ছাগলীবোৰৰ জগা কাল জানা?<br> <span class="br-ind"><br><span class="indent">&nbsp;</span></span>হৰিণীয়ে পোৱালি কেতিয়া জগায়, তাক জানো তুমি ঠিককৈ ক’ব পাৰা?<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>সিহঁতে কেইমাহ গৰ্ভধাৰণ কৰে, তাক তুমি নিৰ্ণয় কৰিব পাৰা নে?<br> <span class="br-ind"><br><span class="indent">&nbsp;</span></span>বা সিহঁতে জগোৱা সময় তুমি জানা নে?<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সিহঁতে আঠু পাৰিহে গৰ্ভৰ পৰা পোৱালি উলিয়ায়,<br> <span class="br-ind"><br><span class="indent">&nbsp;</span></span>আৰু তেতিয়াই নিজৰ বেদনা জোকাৰি পেলায়।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>সিহঁতৰ পোৱালিবোৰ অৰণ্যতে শক্তিশালী আৰু ডাঙৰ-দীঘল হয়;<br> <span class="br-ind"><br><span class="indent">&nbsp;</span></span>সিহঁতৰ বাহিৰলৈ ওলাই যায় আৰু পুনৰ ওচৰলৈ উভটি নাহে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>বনৰীয়া গাধক কোনে স্বাধীন কৰি এৰি দিলে?<br> <span class="br-ind"><br><span class="indent">&nbsp;</span></span>কোনে বনৰীয়া গাধৰ বান্ধ সোলোকালে?<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>মই অৰণ্যক তাৰ ঘৰ কৰিলোঁ,<br> <span class="br-ind"><br><span class="indent">&nbsp;</span></span>আৰু লোণা ভুমিক তাৰ নিবাসৰ ঠাই কৰিলোঁ।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সি নগৰৰ কোলাহল হেয়জ্ঞান কৰে;<br> <span class="br-ind"><br><span class="indent">&nbsp;</span></span>চলাওঁতাৰ ডাবি-হুকি শুনিবলৈ নাপায়।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>চাৰণভুমিৰ দৰে সি পৰ্ব্বতমালাত ঘূৰি ফুৰে;<br> <span class="br-ind"><br><span class="indent">&nbsp;</span></span>সি খাবৰ বাবে সকলো বিধৰ কেঁচা বৰণীয়া বন বিচাৰি ফুৰে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>মেঠনে তোমাৰ তলত খাটিবলৈ মান্তি হব নে?<br> <span class="br-ind"><br><span class="indent">&nbsp;</span></span>তোমাৰ দানা পাত্ৰৰ ওচৰত থাকিব নে?<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমি জোঁট-জৰী লগাই মেঠনক সীৰলুত ৰাখিব পাৰা নে?<br> <span class="br-ind"><br><span class="indent">&nbsp;</span></span>সি তোমাৰ পাছে পাছে উপত্যকাত মৈ টানিব নে?<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তাৰ বল অধিক হোৱাৰ কাৰণে তুমি তাক বিশ্বাস কৰিবা নে?<br> <span class="br-ind"><br><span class="indent">&nbsp;</span></span>তোমাৰ কাম তাক গটাই দিবা নে?<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সি তোমাৰ খেতিৰ শস্য ঘৰলৈ আনিব বুলি,<br> <span class="br-ind"><br><span class="indent">&nbsp;</span></span>তোমাৰ খলাত ধান চপাব বুলি, তুমি তাত প্ৰত্যয় কৰিব পাৰা নে?<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>উট চৰাইৰ ডেউকাই উল্লাস কৰে,<br> <span class="br-ind"><br><span class="indent">&nbsp;</span></span>কিন্তু তাইৰ ডেউকা আৰু পাখি মৰমীয়াল নে?<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তাই মাটিত নিজৰ কণী পাৰি এৰি থৈ যায়,<br> <span class="br-ind"><br><span class="indent">&nbsp;</span></span>আৰু ধুলিত উম পাবলৈ দিয়ে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>কোনোবাই তাক ভৰিৰে ভাঙি পেলাব বুলি,<br> <span class="br-ind"><br><span class="indent">&nbsp;</span></span>বা বনৰীয়া জন্তুৱে তাক গচকিব বুলি তাইৰ তালৈ মনত নপৰে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>পৰৰ পোৱালিৰ নিচিনাকৈ তাই নিজৰ পোৱালিবোৰলৈ নিৰ্দ্দয় ব্যৱহাৰ কৰে,<br> <span class="br-ind"><br><span class="indent">&nbsp;</span></span>আৰু কণী পৰা বিফল হলেও তাই মনত দুখ নাপায়।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কিয়নো ঈশ্বৰে তাইক জ্ঞানহীন কৰিলে,<br> <span class="br-ind"><br><span class="indent">&nbsp;</span></span>আৰু তাইক বুদ্ধিৰ ভাগ নিদিলে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>কিন্তু যেতিয়া তাই ডেউকা কোবাই কোবাই লৰ মাৰে,<br> <span class="br-ind"><br><span class="indent">&nbsp;</span></span>তেতিয়া তাই ঘোঁৰাত উঠা জনকো হেয়জ্ঞান কৰে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ঘোঁৰাক জানো তুমি বল দিলা?<br> <span class="br-ind"><br><span class="indent">&nbsp;</span></span>লৰি থকা কেশৰেৰে তাৰ ডিঙি জানো তুমি ভুষিত কৰিলা?<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তাক ফৰিঙৰ দৰে জপিওৱা জানো তুমি কৰিলা?<br> <span class="br-ind"><br><span class="indent">&nbsp;</span></span>তাৰ নাকৰ ফোৰোহনিৰ শব্দ অতি ভয়ানক।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সি উপত্যকাত ভৰি মাৰে, আৰু নিজৰ বলত উল্লাস কৰে,<br> <span class="br-ind"><br><span class="indent">&nbsp;</span></span>সি অস্ত্ৰ — শস্ত্ৰেৰে সু-সজ্জিত হোৱা সৈন্যৰ সন্মূখলৈ ওলায় যায়।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>সি ভয়ক হাঁহে, আৰু আতংকিত নহয়;<br> <span class="br-ind"><br><span class="indent">&nbsp;</span></span>সি তৰোৱালৰ মুখ পৰা উলতি নাহে।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তূণে তাৰ বিৰুদ্ধে পাৰ্শ্বদেশত শব্দ কৰে;<br> <span class="br-ind"><br><span class="indent">&nbsp;</span></span>চিকমিকীয়া বৰছা আৰু যাঠিয়ে তাৰ ওপৰত শব্দ কৰে।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>সি ক্ৰোধত ভয়ানক মুৰ্ত্তি ধৰি মাটি গ্ৰাস কৰে;<br> <span class="br-ind"><br><span class="indent">&nbsp;</span></span>শিঙা-ধ্বনি শুনিলে, সি থিয় হৈ থিৰে নাথাকে।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>শিঙাধ্বনি যেতিয়া শুনে সি হিঁ হিঁ শব্দ কৰে;<br> <span class="br-ind"><br><span class="indent">&nbsp;</span></span>সি দুৰৈৰ পৰা যুদ্ধৰ গোন্ধ পায়,<br> <span class="br-ind"><br><span class="indent">&nbsp;</span></span>সি সেনাপতিসকলৰ গৰ্জ্জন আৰু সিংহনাদ শুনে।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তোমাৰ বুদ্ধিৰেই জানো শেনে ওপৰলৈ উড়া মাৰে,<br> <span class="br-ind"><br><span class="indent">&nbsp;</span></span>আৰু তাতে সি জানো দক্ষিণ ফাললৈ নিজৰ ডেউকা মেলে?<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>ঈগল পক্ষীয়ে জানো তোমাৰ আজ্ঞাত ওপৰলৈ উঠে,<br> <span class="br-ind"><br><span class="indent">&nbsp;</span></span>আৰু অতি ওখ ঠাইত বাহ সাজে?<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>সি শিলত বাস কৰে, তাতেই তাৰ বাহ;<br> <span class="br-ind"><br><span class="indent">&nbsp;</span></span>সি থিয় পৰ্ব্বতৰ টিঙত আৰু দুৰ্গম ঠাইত থাকে।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>সেই ঠাইৰে পৰা সি আহাৰ মনে;<br> <span class="br-ind"><br><span class="indent">&nbsp;</span></span>তাৰ চকুৱে দুৰৈৰ পৰা তাক দেখে।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>তাৰ পোৱালিবোৰে তেজ পিয়ে;<br> <span class="br-ind"><br><span class="indent">&nbsp;</span></span>য’তে বধ কৰা শৱ থাকে, ত’তে সিও থাকে।”<br></div>
</div>
<!-- PARSED ABOVE; EDITING MAY BREAK PARSER -->
</body></html>