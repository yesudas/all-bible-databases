<html><head>
<meta http-equiv="Content-Type" content="text/html;charset=utf-8" />
<title>Job 40 &ndash; ইয়ো &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 40);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>ইয়ো</b> &ndash; <a href="Job_1.html">1</a> ... <a href="Job_38.html">38</a> <a href="Job_39.html">39</a> <b>40</b> <a href="Job_41.html">41</a> <a href="Job_42.html">42</a> </div><hr>
<h1>Job 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৪০ অধ্যায়</h2><span class="vn">1</span> <span class="br-p"><br><br></span>যিহোৱাই ইয়োবক আৰু উত্তৰ কৰি ক’লে,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>দোষ ধৰোঁতাই জানো সৰ্ব্বশক্তিমান জনাৰ লগত বিবাদ কৰিব?<br> <span class="br-ind"><br><span class="indent">&nbsp;</span></span>ঈশ্বৰৰ লগত বাদানুবাদ কৰোঁতাই তাৰ উত্তৰ দিয়ক।<br></div>
<div class="v" id="v3"><span class="vn">3</span> <span class="br-p"><br><br></span>তাতে ইয়োবে যিহোৱাক উত্তৰ কৰি ক’লে,</div>
<div class="v" id="v4"><span class="vn">4</span> <span class="br-p"><br><br></span><span class="br-ind"><br><span class="indent">&nbsp;</span></span>“চোৱা, মই নীহ, তোমাক কি উত্তৰ দিম?<br> <span class="br-ind"><br><span class="indent">&nbsp;</span></span>মই মোৰ মুখত হাত দিওঁ।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>মই এবেলি ক’লোঁ, আৰু উত্তৰ নিদিওঁ;<br> <span class="br-ind"><br><span class="indent">&nbsp;</span></span>এনে কি, দুবেলি ক’লো, কিন্তু পুনৰায় নকওঁ।”<br></div>
<div class="v" id="v6"><h2>যিহোৱাই দিয়া দ্বিতীয় উত্তৰ।</h2><span class="vn">6</span> <span class="br-p"><br><br></span>তেতিয়া যিহোৱাই ধুমুহাটোৰ মাজৰ পৰা ইয়োবক উত্তৰ দি ক’লে,</div>
<div class="v" id="v7"><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span>“তুমি বীৰৰ দৰে কঁকাল বান্ধা;<br> <span class="br-ind"><br><span class="indent">&nbsp;</span></span>মই তোমাক সোধোঁ, তুমি মোক কোৱা।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মই ন্যায় বিৰুদ্ধ বুলি তুমি সঁচাই ক’বা নে?<br> <span class="br-ind"><br><span class="indent">&nbsp;</span></span>বা নিজকে ধাৰ্মিক কৰিবৰ অৰ্থে মোক দোষী কৰিবা নে?<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তোমাৰ জানো ঈশ্বৰৰ নিচিনা বাহু আছে?<br> <span class="br-ind"><br><span class="indent">&nbsp;</span></span>তুমি জানো তেওঁৰ দৰে মেঘ-গৰ্জ্জনৰ নিচিনা শব্দ কৰিব পাৰা?<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তেনেহলে তুমি প্ৰতাপ আৰু মহিমাৰে বিভুষিত হোৱা,<br> <span class="br-ind"><br><span class="indent">&nbsp;</span></span>প্ৰভাব আৰু গৌৰৱৰূপ বস্ত্ৰ পৰিধান কৰা;<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তুমি নিজ ক্ৰোধৰূপ বৃষ্টি বৰষোৱা,<br> <span class="br-ind"><br><span class="indent">&nbsp;</span></span>প্ৰত্যেক অহঙ্কাৰীকে চোৱা আৰু তেওঁলোকক নত কৰা।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>প্ৰত্যেক অহঙ্কাৰীকে চোৱা আৰু তেওঁলোকক নীহ অৱস্থালৈ পেলোৱা,<br> <span class="br-ind"><br><span class="indent">&nbsp;</span></span>দুষ্টবোৰক সিহঁতৰ নিজ নিজ ঠাইত গচকি পেলোৱা;<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সিহঁতক একেবাৰে ধুলিৰে ঢাকি থোৱা,<br> <span class="br-ind"><br><span class="indent">&nbsp;</span></span>সিহঁতৰ মুখ গুপুত ঠাইত বান্ধি ৰাখা।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তেতিয়া তোমাৰ সোঁ হাতে তোমাক ৰক্ষা কৰিব বুলি<br> <span class="br-ind"><br><span class="indent">&nbsp;</span></span>মইও তোমাৰ বিষয়ে স্বীকাৰ কৰিম।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ই তোমাৰ লগত বহেমোৎ নামেৰে যি জন্তু স্ৰজিলোঁ, তাক চোৱা;<br> <span class="br-ind"><br><span class="indent">&nbsp;</span></span>সি গৰুৰ দৰে ঘাঁহহে খায়।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>চোৱা, তাৰ বল তাৰ কঁকালত আছে,<br> <span class="br-ind"><br><span class="indent">&nbsp;</span></span>তাৰ শক্তি তাৰ পেটৰ পেশীত আছে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সি নিজৰ নেজ এৰচ গছৰ ডালৰ দৰে লৰায়;<br> <span class="br-ind"><br><span class="indent">&nbsp;</span></span>তাৰ তপিনাৰ পেশীবোৰ জালৰ দৰে গঁথা।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তাৰ হাড়বোৰ পিতলৰ নলীৰ নিচিনা,<br> <span class="br-ind"><br><span class="indent">&nbsp;</span></span>তাৰ অস্থিবোৰ লোহাৰ ডাং সদৃশ।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ঈশ্বৰৰ সৃষ্টিৰ মাজত সি প্ৰধান;<br> <span class="br-ind"><br><span class="indent">&nbsp;</span></span>যিজনা সৃষ্টিকৰ্ত্তাই তাক সৃষ্টি কৰিলে, একমাত্র সেইজনা ঈশ্বৰেহে তাক পৰাভূত কৰিব পাৰিব।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>পৰ্ব্বতবোৰে তাৰ বাবে আহাৰ উৎপন্ন কৰে;<br> <span class="br-ind"><br><span class="indent">&nbsp;</span></span>তাতে আটাই বনৰীয়া জন্তুৱে ধেমালি কৰে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সি পদুমনিৰ তলত শোৱে,<br> <span class="br-ind"><br><span class="indent">&nbsp;</span></span>নলনি আৰু পিটনিৰ আঁৰত সি আশ্রয় লয়।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>পদুম গছবোৰে তাক ছাঁ দি ধৰে;<br> <span class="br-ind"><br><span class="indent">&nbsp;</span></span>নদীৰ বাইচি গছবোৰ তাৰ চাৰিওফালে থাকে।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>চোৱা, নৈ বাঢ়ি বাগৰি গলেও সি ত্ৰাস নাপায়;<br> <span class="br-ind"><br><span class="indent">&nbsp;</span></span>যৰ্দ্দন ওফন্দি তাৰ মুখৰ ওচৰ পালেও, সি নিশ্চিন্ত হৈ থাকে।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>সি চাই থাকোঁতে জানো কোনোবাই তাক ধৰিব পাৰে?<br> <span class="br-ind"><br><span class="indent">&nbsp;</span></span>কোনো ফান্দ লগাই তাৰ নাক জানো বিন্ধিব পাৰে?<br></div>
</div>
<!-- PARSED ABOVE; EDITING MAY BREAK PARSER -->
</body></html>