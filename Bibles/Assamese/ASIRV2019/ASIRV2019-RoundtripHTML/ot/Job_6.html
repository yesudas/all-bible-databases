<html><head>
<meta http-equiv="Content-Type" content="text/html;charset=utf-8" />
<title>Job 6 &ndash; ইয়ো &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 6);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>ইয়ো</b> &ndash; <a href="Job_1.html">1</a> ... <a href="Job_4.html">4</a> <a href="Job_5.html">5</a> <b>6</b> <a href="Job_7.html">7</a> <a href="Job_8.html">8</a> ... <a href="Job_42.html">42</a> </div><hr>
<h1>Job 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৬ অধ্যায়</h2><h2>ইয়োবৰ উত্তৰ</h2><span class="vn">1</span> <span class="br-p"><br><br></span>তেতিয়া ইয়োবে উত্তৰ দি ক’লে,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“অস, মোৰ মনৰ বেজাৰ জুখিব পৰা হ’লে,<br> <span class="br-ind"><br><span class="indent">&nbsp;</span></span>আৰু তাৰ লগতে এফালে মোৰ ক্লেশকো দিব পৰা হ’লে, কেনে ভাল আছিল।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কিয়নো সেয়ে হোৱা হ’লে, ই সমুদ্ৰৰ বালিতকৈয়ো গধুৰ হ’লহেঁতেন;<br> <span class="br-ind"><br><span class="indent">&nbsp;</span></span>এই হেতুকে মোৰ বাক্য অবিবেচনাযুক্ত।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>কিয়নো সৰ্ব্বশক্তিমান জনাৰ বাণবোৰ মোৰ অন্তৰত সোমাল,<br> <span class="br-ind"><br><span class="indent">&nbsp;</span></span>মোৰ প্ৰাণে সেইবোৰৰ বিষ পান কৰিছে;<br> <span class="br-ind"><br><span class="indent">&nbsp;</span></span>ঈশ্বৰীয় ত্ৰাস সৈন্য সমূহে মোৰ বিৰুদ্ধে বেহু পাতিছে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>বনৰীয়া গাধই ঘাঁহ পালে জানো চিঞৰে?<br> <span class="br-ind"><br><span class="indent">&nbsp;</span></span>বা গৰুৱে দানা পালে জানো হেম্বেলিয়াই?<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>যিহৰ সোৱাদ নাই, তাক জানো লোণ নিদিয়াকৈ খোৱা যায়?<br> <span class="br-ind"><br><span class="indent">&nbsp;</span></span>বা কণীৰ বগা বিজলুৱা অংশত জানো আস্বাদ আছে?<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>মোৰ প্ৰাণে যি যি চুবলৈ অসন্মত,<br> <span class="br-ind"><br><span class="indent">&nbsp;</span></span>সেইবোৰেই মোৰ ঘিণলগীয়া আহাৰস্বৰূপ হ’ল।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>অস! মোৰ নিবেদন সফল হোৱা হ’লে,<br> <span class="br-ind"><br><span class="indent">&nbsp;</span></span>আৰু ঈশ্বৰে মোৰ বাঞ্ছনীয়খিনি দিয়া হ’লে, কেনে ভাল আছিল।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>অস! ঈশ্বৰে অনুগ্ৰহ কৰি মোক গুড়ি কৰা হ’লে,<br> <span class="br-ind"><br><span class="indent">&nbsp;</span></span>তেওঁ হাত মেলি মোক কাটি পেলোৱা হ’লে, কেনে ভাল আছিল।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>সেয়ে হোৱা হ’লেও মই শান্ত্বনা পালোহেঁতেন,<br> <span class="br-ind"><br><span class="indent">&nbsp;</span></span>এনে কি, মই নিদাৰুণ যান্ত্ৰণাতো উল্লাস কৰিলোহেঁতেন;<br> <span class="br-ind"><br><span class="indent">&nbsp;</span></span>কিয়নো মই পবিত্ৰ জনাৰ বাক্য অস্বীকাৰ কৰা নাই।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>মোৰ বলনো কি, মই যে অপেক্ষা কৰিম?<br> <span class="br-ind"><br><span class="indent">&nbsp;</span></span>আৰু মোৰ শেষগতি নো কি, মই যে সহি থাকিম?<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মোৰ বল জানো শিলৰ বল?<br> <span class="br-ind"><br><span class="indent">&nbsp;</span></span>বা মোৰ মাংস জানো পিতলৰ?<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>মই একেবাৰেই উপায়হীন নহওঁ নে?<br> <span class="br-ind"><br><span class="indent">&nbsp;</span></span>আৰু বুদ্ধি-কৌশল মোৰ পৰা সমুলি দূৰ কৰা নহ’ল নে?<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>নিৰাশ হৈ যোৱা জনে নিজ বন্ধুৰ পৰা দয়া পাব লাগে;<br> <span class="br-ind"><br><span class="indent">&nbsp;</span></span>সেয়ে নহ’লে কিজানি তেওঁ সৰ্ব্বশক্তিমান জনাৰ ভক্তি ত্যাগ কৰিব।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>মোৰ ভাইসকল পৰ্ব্বতৰ জুৰিৰ নিচিনা বিশ্বাসঘাতক;<br> <span class="br-ind"><br><span class="indent">&nbsp;</span></span>বৈ শুকাই যোৱা জুৰিৰ নিচিনা অবিশ্বাসী।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সেইবোৰ বৰফৰ কাৰণে ঘোলা হৈ পৰে,<br> <span class="br-ind"><br><span class="indent">&nbsp;</span></span>আৰু হিম সেইবোৰত লীন হৈ যায়;<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কিন্তু শীতকাল হোৱামাত্ৰে সেইবোৰ লুপ্ত হয়,<br> <span class="br-ind"><br><span class="indent">&nbsp;</span></span>আৰু গ্রীষ্মকালত নিজ ঠাইৰ পৰা নাইকিয়া হয়।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সেইবোৰৰ কাষে কাষে যোৱা ভ্রমনকৰীদলবোৰে বাট এৰি যায়,<br> <span class="br-ind"><br><span class="indent">&nbsp;</span></span>আৰু মৰুপ্ৰান্তত গৈ সোমাই বিনষ্ট হয়।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তেমাৰ ভ্রমনকাৰীদলবোৰে সেইবোৰক বিচাৰে,<br> <span class="br-ind"><br><span class="indent">&nbsp;</span></span>আৰু চিবাৰ যাত্ৰীসমূহে সেইবোৰলৈ অপেক্ষা কৰে;<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>কিন্তু তেওঁলোক আশাত বঞ্চিত হয়,<br> <span class="br-ind"><br><span class="indent">&nbsp;</span></span>তেওঁলোক সেই ঠাইলৈ গৈ হতাশ হয়।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>কিয়নো এতিয়া তোমালোক একো নোহোৱা;<br> <span class="br-ind"><br><span class="indent">&nbsp;</span></span>তোমালোকে আপদ দেখি ভয় পাইছা।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>মই জানো তোমালোকক কৈছিলোঁ যে, মোক কিছু দিয়া;<br> <span class="br-ind"><br><span class="indent">&nbsp;</span></span>তোমালোকৰ সম্পত্তিৰ পৰা মোক উপহাৰ দিয়া?<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>বা শত্ৰুৰ হাতৰ পৰা মোক ৰক্ষা কৰা,<br> <span class="br-ind"><br><span class="indent">&nbsp;</span></span>নাইবা অত্যাচাৰীহঁতৰ হাতৰ পৰা মোক মুক্ত কৰা?<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>মোক শিক্ষা দিয়া, তাতে মই নিমাতে থাকিম;<br> <span class="br-ind"><br><span class="indent">&nbsp;</span></span>আৰু মোৰ ভুল কি, সেই বিষয়ে মোক বুজায় দিয়া।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>ন্যায় বাক্য কেনে বেদনাদায়ক!<br> <span class="br-ind"><br><span class="indent">&nbsp;</span></span>কিন্তু তোমালোকৰ তৰ্ক-বিতৰ্কত কি দোষ প্ৰকাশিত হয়?<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তুমি কি বায়ুতুল্য কথাৰে নিৰাশজনক আচৰণ কৰিবা,<br> <span class="br-ind"><br><span class="indent">&nbsp;</span></span>নে তুমি মোক বাক্যৰে অবহেলা কৰাৰ পৰিকল্পনা কৰিছা?<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তোমালোকে দেখোন পিতৃহীনৰেই চিঠি খেলালাহেঁতেন,<br> <span class="br-ind"><br><span class="indent">&nbsp;</span></span>আৰু নিজ বন্ধুকো বেপাৰৰ বস্তু কৰিলাহেঁতেন।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>এতিয়া তোমালোকে অনুগ্ৰহ কৰি মোলৈ চোৱা;<br> <span class="br-ind"><br><span class="indent">&nbsp;</span></span>কিয়নো মই নিশ্চয়ে তোমালোকৰ আগত মিছা কথা নকওঁ।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>মই মিনতি কৰোঁ, তোমালোকে পুনৰায় আৰম্ভ কৰা, কোনো অন্যায় নহওঁক;<br> <span class="br-ind"><br><span class="indent">&nbsp;</span></span>আকৌ কওঁ, পুনৰায় আৰম্ভ কৰা, মোৰ ধাৰ্মিকতা এতিয়াও থিৰে আছে।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>মোৰ জিভাত জানো অন্যায় আছে?<br> <span class="br-ind"><br><span class="indent">&nbsp;</span></span>মোৰ জিভাই জানো চাকি চায় মন্দ বিষয়ৰ আস্বাদ বুজিব নোৱাৰে?<br></div>
</div>
<!-- PARSED ABOVE; EDITING MAY BREAK PARSER -->
</body></html>