<html><head>
<meta http-equiv="Content-Type" content="text/html;charset=utf-8" />
<title>Job 9 &ndash; ইয়ো &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 9);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>ইয়ো</b> &ndash; <a href="Job_1.html">1</a> ... <a href="Job_7.html">7</a> <a href="Job_8.html">8</a> <b>9</b> <a href="Job_10.html">10</a> <a href="Job_11.html">11</a> ... <a href="Job_42.html">42</a> </div><hr>
<h1>Job 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৯ অধ্যায়</h2><h2>ইয়োবৰ উত্তৰ</h2><span class="vn">1</span> <span class="br-p"><br><br></span>তেতিয়া ইয়োবে পুনৰ উত্তৰ দিলে আৰু ক’লে,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“মই নিশ্চয়ে জানো, সেই কথা স্বৰূপ;<br> <span class="br-ind"><br><span class="indent">&nbsp;</span></span>কিন্তু এজন ব্যক্তি কেনেকৈ ঈশ্বৰৰ সৈতে ধাৰ্মিক হ’ব পাৰে?<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যদি তেওঁ ঈশ্বৰৰ সৈতে বাদানুবাদ কৰিব খোজে,<br> <span class="br-ind"><br><span class="indent">&nbsp;</span></span>তেন্তে তেওঁক হাজাৰ কথাৰ মাজৰ এটিৰো উত্তৰ দিব নোৱাৰিব।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ঈশ্বৰৰ অন্তৰত জ্ঞান আছে, আৰু শক্তিত তেওঁ পৰাক্ৰমী;<br> <span class="br-ind"><br><span class="indent">&nbsp;</span></span>তেওঁৰ বিৰুদ্ধে ডিঙি ঠৰ কৰি কোনে কেতিয়া উন্নতি লাভ কৰিলে?<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তেওঁ পৰ্ব্বতবোৰ স্থানান্তৰ কৰে;<br> <span class="br-ind"><br><span class="indent">&nbsp;</span></span>আৰু তেওঁ সেইবোৰক নিজ ক্ৰোধত লুটিয়াই পেলাওঁতে সেইবোৰে একো গম নাপায়।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তেওঁ পৃথিবীক জোকাৰি নিজ ঠাইৰ পৰা লৰায়;<br> <span class="br-ind"><br><span class="indent">&nbsp;</span></span>তাৰ স্তম্ভবোৰ থৰথৰকৈ কঁপে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>এইজনা সেই একে ঈশ্বৰ, যি জনাই ক’লে সূৰ্য উদয় নহয়;<br> <span class="br-ind"><br><span class="indent">&nbsp;</span></span>আৰু তেওঁ তৰাবোৰ বন্ধ কৰি মোহৰ মাৰে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তেওঁ অকলেই আকাশ-মণ্ডলক বিস্তাৰিত কৰে,<br> <span class="br-ind"><br><span class="indent">&nbsp;</span></span>আৰু ঢৌবোৰৰ ওপৰেদি অহা-যোৱা কৰে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তেওঁ সপ্তৰ্ষি, মৃগশীৰ্ষ, কৃত্তিকা,<br> <span class="br-ind"><br><span class="indent">&nbsp;</span></span>আৰু দক্ষিণদিশে থকা নক্ষত্ৰ-ৰাশিৰ সৃষ্টিকৰ্ত্তা।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>অনুসদ্ধান পাব নোৱাৰা মহৎ কৰ্ম তেওঁ কৰে;<br> <span class="br-ind"><br><span class="indent">&nbsp;</span></span>অসংখ্য অদ্ভুত কাৰ্যও তেৱেঁই কৰে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>চোৱা, তেওঁ মোৰ ওচৰেদি যায়, কিন্তু মই নেদেখোঁ;<br> <span class="br-ind"><br><span class="indent">&nbsp;</span></span>তেওঁ মোৰ সম্মুখেদি গমন কৰে, তথাপি মই তেওঁক অনুভৱ নকৰোঁ।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>চোৱা, তেওঁ ধৰি নিলে তেওঁক কোনে নিবাৰণ কৰিব পাৰে?<br> <span class="br-ind"><br><span class="indent">&nbsp;</span></span>তুমি কি কৰিছা বুলি তেওঁক কোনে কব পাৰে?<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ঈশ্বৰে নিজৰ ক্ৰোধ উঠাই নলয়;<br> <span class="br-ind"><br><span class="indent">&nbsp;</span></span>এনে কি ৰাহবক সহায় কৰোঁতাবোৰো তেওঁৰ সন্মুখত নত হয়।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>মই কেনেকৈ তেওঁক উত্তৰ দিম?<br> <span class="br-ind"><br><span class="indent">&nbsp;</span></span>তেওঁক কাৰণ দেখুৱাবলৈ মই নো কেনেকৈ কথা বাচি লম?<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>মই যদি ধাৰ্মিকো হওঁ, তথাপি তেওঁক মই উত্তৰ দিব নোৱাৰোঁ;<br> <span class="br-ind"><br><span class="indent">&nbsp;</span></span>মোৰ অভিযোক্তাৰ দয়াৰ বাবে মই মাথোন নিবেদনহে কৰিব পাৰোঁ।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>যদিও মই মাতো আৰু তেওঁ মোক উত্তৰ দিয়ে;<br> <span class="br-ind"><br><span class="indent">&nbsp;</span></span>তথাপি তেওঁ যে মোৰ মিনতিলৈ কাণ পাতিব, মোৰ এনে বিশ্বাস নজন্মে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তেওঁ মোক প্ৰবল ধুমুহাৰে ভাঙিব,<br> <span class="br-ind"><br><span class="indent">&nbsp;</span></span>আৰু অকাৰণে মোক বাৰে বাৰে ক্ষতবিক্ষতহে কৰিব।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তেওঁ মোক উশাহকে ল’ব নিদিব,<br> <span class="br-ind"><br><span class="indent">&nbsp;</span></span>কিন্তু মোক তিতাৰেহে পৰিপূৰ্ণ কৰিব।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>পৰাক্ৰমীৰ বলৰ কথাত হলে, তেওঁ কয়,<br> <span class="br-ind"><br><span class="indent">&nbsp;</span></span>চোৱা, মই আছোঁ,<br> <span class="br-ind"><br><span class="indent">&nbsp;</span></span>আৰু যদি বিচাৰৰ কথাত কয়,<br> <span class="br-ind"><br><span class="indent">&nbsp;</span></span>কোনে মোৰ নিমিত্তে দিন নিৰূপণ কৰিব?<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মই ধাৰ্মিক হলেও মোৰ মুখে মোক দোষী কৰিব;<br> <span class="br-ind"><br><span class="indent">&nbsp;</span></span>মই সিদ্ধ হলেও তেওঁ মোক অপৰাধী পাতিব।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>মই সিদ্ধ, মই নিজ প্ৰাণক নামনি ইয়াকে কওঁ;<br> <span class="br-ind"><br><span class="indent">&nbsp;</span></span>জীৱনত মোৰ ঘিণ লাগিছে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>সকলো বিষয়তে একে, সেই দেখি মই কওঁ,<br> <span class="br-ind"><br><span class="indent">&nbsp;</span></span>তেওঁ সিদ্ধ আৰু দুৰ্জন এই দুয়োকো সংহাৰ কৰে।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আপদৰূপ চাবুকে যদি মানুহক অকস্মাতে মাৰি পেলায়,<br> <span class="br-ind"><br><span class="indent">&nbsp;</span></span>তেন্তে তেওঁ নিৰ্দ্দোষীবিলাকৰ নিৰাশা দেখি হাঁহিব।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>পৃথিৱী দুৰ্জনৰ হাতত শোধাই দিয়া হয়;<br> <span class="br-ind"><br><span class="indent">&nbsp;</span></span>তেওঁ তাৰ বিচাৰকৰ্ত্তাবিলাকৰ মুখ ঢাকে;<br> <span class="br-ind"><br><span class="indent">&nbsp;</span></span>যদি তেওঁ নহয়, তেন্তে তাকনো কোনে কৰে?<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>মোৰ দিন কেইটা ডাকৱালাতকৈয়ো বেগী;<br> <span class="br-ind"><br><span class="indent">&nbsp;</span></span>একো মঙ্গল নেদেখাকৈ সেইবোৰ বেগাই যায়।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>সেইবোৰ বেগী নাৱৰ দৰে চলি যায়,<br> <span class="br-ind"><br><span class="indent">&nbsp;</span></span>বা আহাৰৰ ওপৰত চোঁ মৰা ঈগল পক্ষী নিচিনাকৈ উৰি যায়।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>যদিও মই কওঁ যে, মোৰ দুখৰ কথা পাহৰি যাম,<br> <span class="br-ind"><br><span class="indent">&nbsp;</span></span>আৰু ম্লানমুখ দূৰ কৰি প্ৰসন্ন হম,<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তথাপি তুমি মোক নিৰ্দ্দোষী জ্ঞান নকৰিবা বুলি জানি,<br> <span class="br-ind"><br><span class="indent">&nbsp;</span></span>মোৰ সকলো যাতনাত মই জিকাৰ খাই উঠো।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>মই দোষী হবই লাগিব;<br> <span class="br-ind"><br><span class="indent">&nbsp;</span></span>তেতিয়া হ’লে কিয় মই অনৰ্থক পৰিশ্ৰম কৰোঁ?<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>যদি মই হিমৰ পানীত গা ধোওঁ,<br> <span class="br-ind"><br><span class="indent">&nbsp;</span></span>আৰু খাৰেৰে হাত চাফা কৰোঁ,<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তথাপি তুমি মোক খালত জুবুৰিয়াবা,<br> <span class="br-ind"><br><span class="indent">&nbsp;</span></span>আৰু মোৰ নিজৰ বস্ত্ৰয়ো মোক ঘিণ কৰিব।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>কিয়নো তেওঁ মোৰ নিচিনা মানুহ নহয় যে,<br> <span class="br-ind"><br><span class="indent">&nbsp;</span></span>মই তেওঁক উত্তৰ দিম, বা দুয়ো একে-লগে বিচাৰস্থানলৈ যাম।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>আমাৰ দুয়োৰো ওপৰত হাত দিব পৰা<br> <span class="br-ind"><br><span class="indent">&nbsp;</span></span>এনেকুৱা মধ্যস্থ কোনো নাই।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>তেওঁ মোৰ ওপৰৰ পৰা বিচাৰৰ দণ্ডডাল আঁতৰাওক,<br> <span class="br-ind"><br><span class="indent">&nbsp;</span></span>আৰু তেওঁৰ ভয়ানকতাই মোক ভয় নলগাওক;<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>তেতিয়া মই কথা কম, তেওঁক ভয় নকৰিম;<br> <span class="br-ind"><br><span class="indent">&nbsp;</span></span>কিয়নো মই নিজে তেনেকুৱা নহওঁ।<br></div>
</div>
<!-- PARSED ABOVE; EDITING MAY BREAK PARSER -->
</body></html>