<html><head>
<meta http-equiv="Content-Type" content="text/html;charset=utf-8" />
<title>Judg 5 &ndash; বিচাৰ &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 5);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>বিচাৰ</b> &ndash; <a href="Judg_1.html">1</a> ... <a href="Judg_3.html">3</a> <a href="Judg_4.html">4</a> <b>5</b> <a href="Judg_6.html">6</a> <a href="Judg_7.html">7</a> ... <a href="Judg_21.html">21</a> </div><hr>
<h1>Judg 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৫ অধ্যায়</h2><h2>দবোৰাৰ গীত।</h2><span class="vn">1</span> <span class="br-p"><br><br></span>সেইদিনাখন দবোৰা আৰু অবীনোৱমৰ পুত্ৰ বাৰাকে এই গীত গালে,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“নেতাসকলে ইস্রায়েলৰ লোকক যুদ্ধত পৰিচালনা কৰিলে,<br> <span class="br-ind"><br><span class="indent">&nbsp;</span></span>লোকসকলে স্বেচ্ছায় আনন্দেৰে আগবাঢ়ি গ’ল<sup class="fnm"><a name="fnm1" href="#fn1">1</a></sup> -<br> <span class="br-ind"><br><span class="indent">&nbsp;</span></span>আমি যিহোৱাৰ প্রশংসা গীত কৰোঁ!<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে ৰজাসকল শুনা! নেতাসকল, মনোযোগ দিয়া!<br> <span class="br-ind"><br><span class="indent">&nbsp;</span></span>মই, ময়েই যিহোৱাৰ উদ্দেশ্যে গান কৰিম;<br> <span class="br-ind"><br><span class="indent">&nbsp;</span></span>মই ইস্ৰায়েলৰ ঈশ্বৰ যিহোৱাৰ উদ্দেশ্যে প্ৰশংসাৰ গীত গাম।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>হে যিহোৱা, তুমি যেতিয়া চেয়ীৰৰ পৰা ওলাই আহিছিলা, ইদোমৰ পৰা আগুৱাই আহিছিলা,<br> <span class="br-ind"><br><span class="indent">&nbsp;</span></span>পৃথিৱী কঁপি উঠিছিল, আকাশে গৰজি উঠিছিল,<br> <span class="br-ind"><br><span class="indent">&nbsp;</span></span>এনেকি মেঘেও জল বৰষালে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যিহোৱাৰ সাক্ষাতে পর্বতমালা কঁপি উঠিছিল;<br> <span class="br-ind"><br><span class="indent">&nbsp;</span></span>এনেকি ইস্ৰায়েলৰ ঈশ্বৰ যিহোৱাৰ সাক্ষাতে চীনয় পর্বত কঁপি উঠিল।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>চমগৰ<sup class="fnm"><a name="fnm2" href="#fn2">2</a></sup> আৰু যায়েলৰ দিনত<br> <span class="br-ind"><br><span class="indent">&nbsp;</span></span>ৰাজআলিবোৰ জনশূণ্য হৈ পৰিছিল আৰু<br> <span class="br-ind"><br><span class="indent">&nbsp;</span></span>পথিকসকলে বেঁকা বাটেদি যাতায়ত কৰিছিল।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>মই, দবোৰাই নেতৃত্ব নিদিয়ালৈকে,<br> <span class="br-ind"><br><span class="indent">&nbsp;</span></span>ইস্রায়েলৰ ভূমিত কৃষকসকল নাছিল,<br> <span class="br-ind"><br><span class="indent">&nbsp;</span></span>মই ইস্রায়েলবাসীৰ মাতৃৰ দৰে হ’লো।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>লোকসকলে নতুন দেৱতাবোৰক মনোনীত কৰিছিল;<br> <span class="br-ind"><br><span class="indent">&nbsp;</span></span>তেতিয়া নগৰৰ দুৱাৰত যুদ্ধ লাগিল।<br> <span class="br-ind"><br><span class="indent">&nbsp;</span></span>চল্লিশ হাজাৰ ইস্রায়েল লোকৰ মাজত এখনো ঢাল বা এপাত যাঠি দেখা পোৱা নাছিলো।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>মোৰ মন ইস্রায়েলৰ নেতাসকলৰ লগতে আছে,<br> <span class="br-ind"><br><span class="indent">&nbsp;</span></span>যিসকলে স্বেচ্ছায় আনন্দেৰে যুদ্ধলৈ গৈছিল,<br> <span class="br-ind"><br><span class="indent">&nbsp;</span></span>সেইসকলৰ বাবে আমি যিহোৱাৰ ধন্যবাদ কৰোঁ!<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমালোক যিসকলে বগা গাধত উঠি,<br> <span class="br-ind"><br><span class="indent">&nbsp;</span></span>পিঠিত আসনৰ বাবে কম্বলৰ গদিত বহি ঘূৰি ফুৰা<br> <span class="br-ind"><br><span class="indent">&nbsp;</span></span>আৰু তোমালোক যিসকলে পথত খোজ কাঢ়ি ফুৰা,<br> <span class="br-ind"><br><span class="indent">&nbsp;</span></span>তোমালোকে এই সকলো বিষয়ে ভাৱা!<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তোমালোকে পশুবোৰে পানী পিবলৈ অহা ঠাইত ধনুৰ্ধৰসকল<sup class="fnm"><a name="fnm3" href="#fn3">3</a></sup>ৰ মাত কথা শুনা,<br> <span class="br-ind"><br><span class="indent">&nbsp;</span></span>তাত তেওঁলোকে যিহোৱাৰ ধাৰ্মিকতাৰ কার্যবোৰৰ কথা পুনৰ কয়,<br> <span class="br-ind"><br><span class="indent">&nbsp;</span></span>আৰু ইস্রায়েলত যিহোৱাৰ সৈনিকসকলে কৰা ধার্মিকতাৰ কার্যবোৰ বর্ণনা কৰে।<br> <span class="br-ind"><br><span class="indent">&nbsp;</span></span>“তাৰ পাছত যিহোৱাৰ সন্তানসকল নগৰৰ দুৱাৰবোৰলৈ নামি গ’ল।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সাৰ পোৱা দবোৰা, সাৰ পোৱা!<br> <span class="br-ind"><br><span class="indent">&nbsp;</span></span>সাৰ পোৱা, সাৰ পোৱা, গীতগান কৰা!<br> <span class="br-ind"><br><span class="indent">&nbsp;</span></span>হে অবীনোৱমৰ পুত্ৰ বাৰাক, উঠা আৰু<br> <span class="br-ind"><br><span class="indent">&nbsp;</span></span>যুদ্ধত যিসকলক তোমালোকে ধৰিলা, বন্দী কৰি লৈ যোৱা।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তাৰ পাছত জীয়াই থকা লোকসকল গণ্য-মান্য লোকৰ ওচৰলৈ নামি আহিল;<br> <span class="br-ind"><br><span class="indent">&nbsp;</span></span>যিহোৱাৰ লোকসকলে যুদ্ধ কৰিবৰ বাবে মোৰ ওচৰলৈ নামি আহিল।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কিছু লোক আহিল ইফ্ৰয়িমৰ পৰা, য’ত অমালেকীয়াসকলে বাস কৰিছিল;<br> <span class="br-ind"><br><span class="indent">&nbsp;</span></span>তোমালোকৰ পাছে পাছে বিন্যামীন বংশৰ লোক আহিল;<br> <span class="br-ind"><br><span class="indent">&nbsp;</span></span>মাখীৰৰ পৰা সেনাপতিসকল নামি আহিল;<br> <span class="br-ind"><br><span class="indent">&nbsp;</span></span>আৰু জবূলূনৰ বংশৰ লোকসকলে শাসনকর্তাৰ দণ্ড লৈ নামি আহিল।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ইচাখৰৰ মুখ্য লোকসকল দবোৰাৰ লগত আছিল আৰু ইচাখৰ বাৰাকৰ লগত আছিল।<br> <span class="br-ind"><br><span class="indent">&nbsp;</span></span>বাৰাকৰ পাছে পাছে দৌৰি লোকসকলে শীঘ্ৰে উপত্যকালৈ নামি গ’ল।<br> <span class="br-ind"><br><span class="indent">&nbsp;</span></span>ৰূবেণৰ ফৈদৰ মাজত অনেক দৃঢ়মনৰ লোক আছিল।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তোমালোকে মেৰ-ছাগ ৰখীয়াবোৰৰ বাঁহীৰ শব্দ শুনি শুনি কিয় মেৰ-ছাগৰ জুহালৰ মাজত বহি আছিলা?<br> <span class="br-ind"><br><span class="indent">&nbsp;</span></span>যিহেতু ৰূবেণৰ বংশত অনেক দৃঢ়মনা লোক আছিল।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>গিলিয়দৰ বংশৰ লোকসকল যৰ্দ্দনৰ সিপাৰে বাস কৰিলে;<br> <span class="br-ind"><br><span class="indent">&nbsp;</span></span>আৰু দান ফৈদৰ লোকে কিয় জাহাজৰ কাষত বাস কৰিলে?<br> <span class="br-ind"><br><span class="indent">&nbsp;</span></span>আচেৰৰ লোকসকল সমুদ্ৰৰ তীৰত থাকি বন্দৰবোৰৰ কাষত বাস কৰিলে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>জবূলূন আৰু নপ্তালীৰ ফৈদ ৰণস্থলীত প্ৰাণক মৰণলৈকে তুচ্ছ জ্ঞান কৰা লোক।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ৰজাসকলে আহি যুদ্ধ কৰিলে; কনানৰ ৰজাসকলে যুদ্ধ কৰিলে;<br> <span class="br-ind"><br><span class="indent">&nbsp;</span></span>মগিদ্দোৰ পানীৰ কাষত থকা তানকত তেওঁলোকে যুদ্ধ কৰিলে; কিন্তু তেওঁলোকে কোনো ৰূপ লুটি নিব নোৱাৰিলে।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আকাশৰ পৰা তৰাবোৰে যুদ্ধ কৰিলে;<br> <span class="br-ind"><br><span class="indent">&nbsp;</span></span>নিজ নিজ পথবোৰৰ পৰা তৰাবোৰে চীচৰাৰ বিৰুদ্ধে যুদ্ধ কৰিলে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>কীচোন নদীয়ে সিহঁতক উটাই নিলে;<br> <span class="br-ind"><br><span class="indent">&nbsp;</span></span>সেই প্ৰাচীন কালৰ নদীৰপানী, কীচোন নদীয়ে শত্রুবোৰক উটুৱাই নিলে।<br> <span class="br-ind"><br><span class="indent">&nbsp;</span></span>হে মোৰ মন, শক্তিশালী হৈ আগবাঢ়া।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তেতিয়া ঘোঁৰাবোৰৰ খুৰাৰ আঘাতত মাটি কঁপি উঠিল; তেওঁৰ শক্তিশালী ঘোঁৰাবোৰে চেঁকুৰি দৌৰিবলৈ ধৰিলে।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>যিহোৱাৰ দূতে কৈছে, মেৰোজ চহৰক অভিশাপ দিয়া!<br> <span class="br-ind"><br><span class="indent">&nbsp;</span></span>তাৰ নিবাসীসকলক অতিশয় শাও দিয়া!<br> <span class="br-ind"><br><span class="indent">&nbsp;</span></span>কিয়নো সিহঁত যিহোৱাৰ সহায়ৰ অৰ্থে নাহিল-<br> <span class="br-ind"><br><span class="indent">&nbsp;</span></span>বীৰসকলৰ বিৰুদ্ধে যুদ্ধত যিহোৱাক সহায় কৰিবলৈ নাহিল।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>কেনীয়া হেবৰৰ ভার্যা যায়েল, আন মহিলাসকলতকৈ ধন্যা মহিলা;<br> <span class="br-ind"><br><span class="indent">&nbsp;</span></span>তেওঁ সকলো তম্বুবাসী মহিলাতকৈও অতি ধন্যা।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>চীচৰাই পানী খুজিলত তেওঁ গাখীৰ দিলে;<br> <span class="br-ind"><br><span class="indent">&nbsp;</span></span>এটি ৰাজকীয় পাত্ৰত তেওঁ ঘন গাখীৰ আনি দিলে।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তেওঁ তম্বু বন্ধা খুটিটোলৈ নিজৰ হাত মেলিলে, বনুৱাৰ হাতুৰীটো সোঁ হাতত ল’লে;<br> <span class="br-ind"><br><span class="indent">&nbsp;</span></span>চীচৰাক হাতুৰীৰে আঘাত কৰি তেওঁৰ মূৰ ভাঙিলে;<br> <span class="br-ind"><br><span class="indent">&nbsp;</span></span>মূৰৰ কাষেদি খুঁটি বিন্ধাই চীচৰাৰ মূৰৰ লাওখোলা গুড়ি কৰিলে।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তেওঁৰ ভৰিৰ ওচৰত মূৰ গুজি চীচৰা পৰি গ’ল,<br> <span class="br-ind"><br><span class="indent">&nbsp;</span></span>আৰু য’ত পৰিছিল, তাতে পৰি থাকিল।<br> <span class="br-ind"><br><span class="indent">&nbsp;</span></span>ভৰিৰ ওচৰত যি ঠাইত পৰিছিল, সেই ঠাইতে তেওঁক নিশংসভাবে বধ কৰা হ’ল।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>চীচৰাৰ মাতৃয়ে এখন খিড়িকিয়েদি জুমি চালে -<br> <span class="br-ind"><br><span class="indent">&nbsp;</span></span>তেওঁ জালিকটা খিড়িকিৰে চাই চিঞঁৰি ক’লে,<br> <span class="br-ind"><br><span class="indent">&nbsp;</span></span>“চীচৰাৰ ৰথ আহিবলৈ কিয় ইমান পলম হৈছে?<br> <span class="br-ind"><br><span class="indent">&nbsp;</span></span>তেওঁৰ ৰথবোৰ টনা ঘোঁৰাবোৰৰ চেকুৰাৰ শব্দ কিয় এতিয়ালৈকে শুনা নাই?”<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তেওঁৰ জ্ঞানৱতী লিগিৰীবোৰে উত্তৰ দিলে আৰু তেৱোঁ একে উত্তৰকে নিজকে নিজে দিলে:<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>তেওঁলোকে লুটদ্ৰব্য পাই ভাগ কৰা নাই নেকি?<br> <span class="br-ind"><br><span class="indent">&nbsp;</span></span>- প্ৰতিজন পুৰুষৰ কাৰণে এজনী বা দুজনী ৰমণী;<br> <span class="br-p"><br><br></span>চীচৰাৰ কাৰণে খমখমীয়া ৰঙীণ পোছাক, <span class="br-p"><br><br></span><span class="br-ind"><br><span class="indent">&nbsp;</span></span>ফুল কৰা ৰঙীণ পোছাক,<br> <span class="br-ind"><br><span class="indent">&nbsp;</span></span>মোৰ ডিঙিৰ চৌপাশে ফুল বচা দুটাকৈ পোছাক<sup class="fnm"><a name="fnm4" href="#fn4">4</a></sup>-<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>হে যিহোৱা, তোমাৰ সকলো শত্ৰুবোৰ যেন এনেদৰেই বিনষ্ট হয়!<br> <span class="br-ind"><br><span class="indent">&nbsp;</span></span>কিন্তু যিসকলে তোমাক প্ৰেম কৰে, সেইসকল যেন প্ৰতাপেৰে উদয় হোৱা সূৰ্যৰ নিচিনা হৈ উঠে।<br> <span class="br-ind"><br><span class="indent">&nbsp;</span></span>ইয়াৰ পাছত দেশত চল্লিশ বছৰলৈকে শান্তি আছিল।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অৰ্থাৎ যিহোৱাই নিজৰ ধাৰ্মিকতা স্থাপন কৰিলে</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->চমগৰ <!--raw 1 bo --></em><!--endraw 1-->অনাতৰ পুত্ৰ</div>
<div class="fn"><sup class="fnt"><a name="fn3" href="#fnm3">3</a></sup> গায়কসকলৰ কথা শুনা</div>
<div class="fn"><sup class="fnt"><a name="fn4" href="#fnm4">4</a></sup> এইবোৰ লুট কৰা সকলৰ ডিঙি আছিল</div>
</div>
<!-- PARSED ABOVE; EDITING MAY BREAK PARSER -->
</body></html>