<html><head>
<meta http-equiv="Content-Type" content="text/html;charset=utf-8" />
<title>Prov 8 &ndash; হিতো &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 8);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>হিতো</b> &ndash; <a href="Prov_1.html">1</a> ... <a href="Prov_6.html">6</a> <a href="Prov_7.html">7</a> <b>8</b> <a href="Prov_9.html">9</a> <a href="Prov_10.html">10</a> ... <a href="Prov_31.html">31</a> </div><hr>
<h1>Prov 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৮ অধ্যায়</h2><h2>প্ৰজ্ঞাৰ বৰ্ণনা আৰু নিমন্ত্ৰণ</h2><span class="vn">1</span> <span class="br-p"><br><br></span>প্রজ্ঞাই জানো নকয়? <span class="br-p"><br><br></span><span class="br-ind"><br><span class="indent">&nbsp;</span></span>সুবুদ্ধিয়ে জানো উচ্চস্বৰে নকয়?<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>বাটৰ কাষৰ ওখ ঠাইত,<br> <span class="br-ind"><br><span class="indent">&nbsp;</span></span>চাৰিআলিত প্রজ্ঞা থিয় হয়।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তাৰ উপৰিও নগৰৰ প্ৰবেশস্থানত,<br> <span class="br-ind"><br><span class="indent">&nbsp;</span></span>আৰু নগৰৰ দুৱাৰৰ ওচৰত থাকি ৰিঙিয়াই কয়,<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>“হে লোকসকল, মই তোমালোকক মাতিছোঁ;<br> <span class="br-ind"><br><span class="indent">&nbsp;</span></span>আৰু মানৱজাতিৰ সন্তান সকলৰ বাবে মই উচ্ছস্বৰে কওঁ।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যিসকল শিক্ষিত নহয়, তেওঁলোকে সুবুদ্ধিক বুজা উচিত,<br> <span class="br-ind"><br><span class="indent">&nbsp;</span></span>আৰু যিসকলে জ্ঞানক ঘিণ কৰে, তেওঁলোকৰ সুবিবেচনাৰ হৃদয় থকা উচিত।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>শুনা, মই উত্তম বিষয়ৰ কথা কওঁ,<br> <span class="br-ind"><br><span class="indent">&nbsp;</span></span>আৰু যেতিয়া মোৰ মুখ মেলোঁ, তেতিয়া মই সত্য কথা কওঁ।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কিয়নো মোৰ মুখে বিশ্বাসযোগ্য কথা কয়,<br> <span class="br-ind"><br><span class="indent">&nbsp;</span></span>আৰু মোৰ ওঁঠে দুষ্টতা ঘিণ কৰে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মোৰ মুখৰ সকলো কথা ন্যায়পৰায়ণ;<br> <span class="br-ind"><br><span class="indent">&nbsp;</span></span>সেইবোৰৰ মাজত বিকৃত, বা বিভ্রান্তিজনক বিষয়ৰ কথা নাথাকে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যি সকলে বুজি পাই, তেওঁলোকৰ কাৰণে মোৰ কথাবোৰ স্পষ্ট;<br> <span class="br-ind"><br><span class="indent">&nbsp;</span></span>যি সকলে জ্ঞান লাভ কৰে, তেওঁলোকৰ কাৰণে মোৰ কথাবোৰ সত্য।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ৰূপতকৈ মোৰ শিক্ষা, আৰু শুদ্ধ সোণতকৈয়ো জ্ঞান গ্ৰহণ কৰা।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কিয়নো প্রজ্ঞা পদ্মৰাগতকৈয়ো উত্তম, তুমি ইচ্ছা কৰা কোনো বস্তুকে তাৰ লগত তুলনা কৰিব নোৱাৰি।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মই প্ৰজ্ঞাই সুবুদ্ধিয়ে সৈতে বাস কৰোঁ,<br> <span class="br-ind"><br><span class="indent">&nbsp;</span></span>আৰু মই জ্ঞান আৰু বিবেচনা লাভ কৰোঁ।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>যিহোৱাক ভয় কৰায়েই দুষ্টতাক ঘিণ কৰা হয়;<br> <span class="br-ind"><br><span class="indent">&nbsp;</span></span>মই অহংকাৰ, গর্ব, কুপথ, আৰু বিপথগামী কথা ঘিণ কৰোঁ।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>মোৰ ভাল পৰামৰ্শ আৰু গভীৰ প্রজ্ঞা আছে;<br> <span class="br-ind"><br><span class="indent">&nbsp;</span></span>সুক্ষ্মদৃষ্টি আৰু পৰাক্ৰম মোৰেই।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>মোৰ দ্বাৰাই ৰজাসকলে ৰাজত্ব কৰে,<br> <span class="br-ind"><br><span class="indent">&nbsp;</span></span>অভিজাত লোকসকল আৰু ন্যায়েৰে যিসকল লোকে শাসন কৰে, সেইসকলো মোৰেই।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>অধিপতি, অভিজাত, আৰু যিসকলে<br> <span class="br-ind"><br><span class="indent">&nbsp;</span></span>ন্যায়েৰে শাসন কৰে, সেই সকলে মোৰ দ্বাৰাই কৰে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যিসকলে মোক প্ৰেম কৰে, ময়ো তেওঁলোকক প্ৰেম কৰোঁ,<br> <span class="br-ind"><br><span class="indent">&nbsp;</span></span>আৰু যিসকলে মোক আগ্রহেৰে বিচাৰে, তেওঁলোকে মোক বিচাৰি পায়।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ঐশ্চৰ্য্য আৰু মান মৰ্য্যদা মোৰ লগতে আছে,<br> <span class="br-ind"><br><span class="indent">&nbsp;</span></span>এনে কি অক্ষয় সম্পত্তি আৰু ধাৰ্মিকতা আছে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>সোণতকৈ আৰু শুদ্ধ সোণতকৈয়ো মোৰ ফল উত্তম;<br> <span class="br-ind"><br><span class="indent">&nbsp;</span></span>শুদ্ধ ৰূপতকৈয়ো মই যি উৎপন্ন কৰোঁ সেয়া উত্তম।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মই যি পথেৰে যাওঁ, সেই পথ শুদ্ধ;<br> <span class="br-ind"><br><span class="indent">&nbsp;</span></span>সেই পথে ন্যায়লৈ লৈ যায়।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সেয়ে যিসকলে মোক ভাল পায় তেওঁলোকক মই উত্তৰাধিকাৰ দিওঁ,<br> <span class="br-ind"><br><span class="indent">&nbsp;</span></span>আৰু তেওঁলোকৰ ভঁৰাল পৰিপূৰ্ণ কৰিম।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>যিহোৱাই আৰম্ভণীৰে পৰা মোক সৃষ্টি কৰিলে-<br> <span class="br-ind"><br><span class="indent">&nbsp;</span></span>পূৰ্বৰ দৰেই তেওঁৰ প্রথম কাৰ্য।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>অনাদি কালৰ পৰা, পৃথিবীৰ আৰম্ভণীৰে পৰা<br> <span class="br-ind"><br><span class="indent">&nbsp;</span></span>মই স্থাপিত হৈ আছোঁ।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>মহাসাগৰৰ আগতে, আৰু পানীৰ ভুমুকবোৰ হোৱাৰ আগতে,<br> <span class="br-ind"><br><span class="indent">&nbsp;</span></span>মোক জন্ম দিয়া হৈছিল।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>পৰ্ব্বতবোৰ স্থাপন হোৱাৰ আগতে,<br> <span class="br-ind"><br><span class="indent">&nbsp;</span></span>আৰু পাহাৰবোৰৰ পূর্বেই, মোৰ জন্ম হৈছিল।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>যিহোৱাই পৃথিৱী বা পথাৰবোৰ সৃষ্টিৰ কৰাৰ আগতে,<br> <span class="br-ind"><br><span class="indent">&nbsp;</span></span>এনেকি পৃথিৱীত উৎপন্ন হোৱা প্রথম ধূলিৰ আগতে মোৰ জন্ম হৈছিল।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তেওঁ স্বৰ্গ স্থাপন কৰা সময়ত,<br> <span class="br-ind"><br><span class="indent">&nbsp;</span></span>আৰু তেওঁ অগাধ জলত দিগন্তৰ সীমা নিৰূপণ কৰোঁতে, মই সেই ঠাইত আছিলোঁ।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তেওঁ যেতিয়া আকাশ-মণ্ডল স্থাপন কৰিছিল,<br> <span class="br-ind"><br><span class="indent">&nbsp;</span></span>আৰু যেতিয়া গভীৰ ভুমুকবোৰ সৃষ্টি কৰিছিল, তেতিয়া মই সেই ঠাইত আছিলোঁ।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>সাগৰ সীমা নিৰূপণ কৰাৰ আগেয়ে মই সেই ঠাইত আছিলোঁ,<br> <span class="br-ind"><br><span class="indent">&nbsp;</span></span>সেয়ে সাগৰৰ পানী তেওঁ আজ্ঞা কৰা ঠাইৰ বাহিৰে আন ঠাইত যেন প্লাৱিত নহয়।<br> <span class="br-ind"><br><span class="indent">&nbsp;</span></span>আৰু যেতিয়া তেওঁ পৃথিবীৰ মূল ক’ত স্থাপন হব আদেশ দিছিল।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>তেতিয়া মই তেওঁৰ লগত প্ৰধান শিল্পকাৰ ৰূপে আছিলোঁ,<br> <span class="br-ind"><br><span class="indent">&nbsp;</span></span>আৰু মই দিনৰ পাচত দিন তেওঁত আনন্দ কৰিছিলোঁ,<br> <span class="br-ind"><br><span class="indent">&nbsp;</span></span>সদায় তেওঁৰ আগত প্রশংসা কৰিছিলোঁ।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>মই তেওঁৰ সমগ্র পৃথিৱীত প্রশংসা কৰিছিলোঁ,<br> <span class="br-ind"><br><span class="indent">&nbsp;</span></span>আৰু মানৱজাতিৰ মাজত মোৰ আনন্দ হৈছিল।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>এতিয়া হে মোৰ পুত্রসকল, মোৰ কথা শুনা;<br> <span class="br-ind"><br><span class="indent">&nbsp;</span></span>কাৰণ যিসকলে মোৰ পথত চলে, তেওঁলোক আনন্দিত হ’ব।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>মোৰ নিৰ্দেশ শুনা আৰু জ্ঞানী হোৱা;<br> <span class="br-ind"><br><span class="indent">&nbsp;</span></span>ইয়াক অৱজ্ঞা নকৰিবা।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>যিজনে মোৰ কথা শুনে, তেওঁ আনন্দিত হ’ব-<br> <span class="br-ind"><br><span class="indent">&nbsp;</span></span>মোৰ দুৱাৰত প্রতি দিনে পৰ দি থাকিব,<br> <span class="br-ind"><br><span class="indent">&nbsp;</span></span>মোৰ ঘৰৰ দুৱাৰৰ কাষত মোৰ বাবে অপেক্ষা কৰি থাকিব।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>কাৰণ যি জনে মোক বিচাৰি পায়, তেওঁ জীৱন পায়,<br> <span class="br-ind"><br><span class="indent">&nbsp;</span></span>আৰু তেওঁ যিহোৱাৰ পৰা অনুগ্ৰহ লাভ কৰে।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>কিন্তু যি জনে মোক বিচাৰি নাপায়, তেওঁ নিজৰ অনিষ্ট কৰে।<br> <span class="br-ind"><br><span class="indent">&nbsp;</span></span>যিসকলোৱে মোক ঘিণ কৰে, তেওঁলোকে মৃত্যুক ভাল পায়।”<br></div>
</div>
<!-- PARSED ABOVE; EDITING MAY BREAK PARSER -->
</body></html>