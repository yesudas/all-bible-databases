<html><head>
<meta http-equiv="Content-Type" content="text/html;charset=utf-8" />
<title>Ps 105 &ndash; গীত &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 105);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>গীত</b> &ndash; <a href="Ps_1.html">1</a> ... <a href="Ps_103.html">103</a> <a href="Ps_104.html">104</a> <b>105</b> <a href="Ps_106.html">106</a> <a href="Ps_107.html">107</a> ... <a href="Ps_150.html">150</a> </div><hr>
<h1>Ps 105</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>যিহোৱাৰ ধন্যবাদ কৰা, তেওঁৰ নামত প্ৰাৰ্থনা কৰা;<br> <span class="br-ind"><br><span class="indent">&nbsp;</span></span>জাতিবোৰৰ মাজত তেওঁৰ কাৰ্যবোৰ জনোৱা।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তেওঁৰ উদ্দেশ্যে গীত গোৱা,<br> <span class="br-ind"><br><span class="indent">&nbsp;</span></span>তেওঁৰ উদ্দেশ্যে প্ৰশংসাৰ গান কৰা;<br> <span class="br-ind"><br><span class="indent">&nbsp;</span></span>তেওঁৰ আচৰিত কাৰ্যবোৰৰ বিষয়ে কোৱা।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমালোকে তেওঁৰ পবিত্ৰ নামৰ গৌৰৱ কৰা;<br> <span class="br-ind"><br><span class="indent">&nbsp;</span></span>যিহোৱাক বিচৰাসকলৰ হৃদয়ে আনন্দ কৰক।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমালোকে যিহোৱা আৰু তেওঁৰ শক্তি বিচাৰা;<br> <span class="br-ind"><br><span class="indent">&nbsp;</span></span>নিতৌ তেওঁৰ সাক্ষাৎ হ’বলৈ বিচাৰা।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তেওঁ কৰা আচৰিত কাৰ্যবোৰ সোঁৱৰণ কৰা;<br> <span class="br-ind"><br><span class="indent">&nbsp;</span></span>তেওঁৰ অদ্ভুত কার্য আৰু তেওঁৰ মুখে কৰা বিচাৰবোৰ সোঁৱৰণ কৰা।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তোমালোক তেওঁৰ দাস অব্ৰাহামৰ বংশধৰ,<sup class="fnm"><a name="fnm1" href="#fn1">1</a></sup><br> <span class="br-ind"><br><span class="indent">&nbsp;</span></span>তেওঁৰ মনোনীত যাকোবৰ সন্তান।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তেৱেঁই আমাৰ ঈশ্বৰ যিহোৱা;<br> <span class="br-ind"><br><span class="indent">&nbsp;</span></span>তেওঁৰ শাসন-প্ৰণালী সমুদায় পৃথিৱীত বিদ্যমান।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তেওঁ অনন্তকাললৈকে নিজ নিয়ম সোঁৱৰণ কৰে,<br> <span class="br-ind"><br><span class="indent">&nbsp;</span></span>আৰু সেই বাক্যৰ আদেশ তেওঁ হাজাৰ হাজাৰ পুৰুষলৈকে দিলে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সেই নিয়ম তেওঁ অব্ৰাহামৰে সৈতে স্থাপন কৰিছিল আৰু ইচহাকৰ আগত প্রতিজ্ঞা কৰিছিল।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তেওঁ তাক যাকোবৰ কাৰণে এক বিধি ৰূপে,<br> <span class="br-ind"><br><span class="indent">&nbsp;</span></span>ইস্ৰায়েলৰ কাৰণে এটি অনন্তকলীয়া নিয়ম ৰূপে স্থিৰ কৰিলে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তেওঁ ক’লে, “মই তোমাক কনান দেশখন দিম;<br> <span class="br-ind"><br><span class="indent">&nbsp;</span></span>সেয়াই হ’ব তোমাৰ আধিপত্য।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সেই কালত তেওঁলোকৰ সংখ্যা অধিক নাছিল,<br> <span class="br-ind"><br><span class="indent">&nbsp;</span></span>তেওঁলোক অতি তাকৰ আছিল আৰু তাত তেওঁলোক প্ৰবাসী আছিল;<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তেওঁলোকে যেতিয়া তাত এটা জাতিৰ পৰা আন জাতিৰ ওচৰলৈ,<br> <span class="br-ind"><br><span class="indent">&nbsp;</span></span>এক ৰাজ্যৰ পৰা আন লোক সমূহৰ মাজত ভ্ৰমি ফুৰিছিল,<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তেতিয়া তেওঁ কোনো মনুষ্যকে তেওঁলোকৰ ওপৰত উপদ্রৱ কৰিবলৈ নিদিলে;<br> <span class="br-ind"><br><span class="indent">&nbsp;</span></span>বৰং তেওঁলোকৰ কাৰণে তেওঁ ৰজাসকলক ধমক দি কৈছিল,<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>“তোমালোকে মোৰ অভিষিক্ত ব্যক্তিসকলক স্পর্শ নকৰিবা;<br> <span class="br-ind"><br><span class="indent">&nbsp;</span></span>মোৰ ভাববাদীসকলৰো কোনো অপকাৰ নকৰিবা।”<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তেওঁ সেই দেশলৈ<sup class="fnm"><a name="fnm2" href="#fn2">2</a></sup> দুৰ্ভিক্ষ মাতি আনিলে,<br> <span class="br-ind"><br><span class="indent">&nbsp;</span></span>তেওঁ সম্পূর্ণৰূপে শস্যৰ ভঁৰালবোৰ ধ্বংস কৰি পেলালে<sup class="fnm"><a name="fnm3" href="#fn3">3</a></sup>।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তেতিয়া তেওঁ তেওঁলোকৰ আগেয়ে এজন মানুহ পঠালে- যিজনৰ নাম যোচেফ আছিল;<br> <span class="br-ind"><br><span class="indent">&nbsp;</span></span>তেওঁক দাসৰূপে বেচা হ’ল।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>লোকসকলে তেওঁৰ ভৰিত বেৰীৰ শিকলিৰে দুখ দিলে;<br> <span class="br-ind"><br><span class="indent">&nbsp;</span></span>লোহাৰ শিকলিৰে তেওঁৰ ডিঙি বন্ধা হ’ল।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>যেতিয়ালৈকে তেওঁ কোৱা বাক্য সিদ্ধ নহয়,<br> <span class="br-ind"><br><span class="indent">&nbsp;</span></span>তেতিয়ালৈকে যিহোৱাৰ বাক্যই তেওঁক পৰীক্ষা কৰি আছিল।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>ৰজাই লোক পঠাই তেওঁক মুকলি কৰি দিলে,<br> <span class="br-ind"><br><span class="indent">&nbsp;</span></span>লোকসকলৰ শাসনকর্তাই তেওঁক মুক্ত কৰিলে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তেওঁ তেওঁক নিজৰ ৰাজগৃহৰ প্ৰভু পাতিলে,<br> <span class="br-ind"><br><span class="indent">&nbsp;</span></span>সকলো সম্পত্তিৰ কর্তা কৰিলে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>যাতে তেওঁ তেওঁৰ ৰাজকর্মচাৰীসকলক ইচ্ছা অনুসাৰে অধীনত ৰাখিব পাৰে,<br> <span class="br-ind"><br><span class="indent">&nbsp;</span></span>আৰু তেওঁৰ বৃদ্ধসকলক জ্ঞানৰ পৰামর্শ দিব পাৰে।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তাৰ পাছত ইস্ৰায়েল মিচৰ দেশলৈ আহিল,<br> <span class="br-ind"><br><span class="indent">&nbsp;</span></span>যাকোবে হাম বংশীয়সকলৰ দেশত প্ৰবাস কৰিলে।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>ঈশ্বৰে নিজৰ লোকসকলৰ বংশ অতিশয় বৃদ্ধি কৰিলে,<br> <span class="br-ind"><br><span class="indent">&nbsp;</span></span>শত্ৰুবোৰতকৈয়ো তেওঁলোকক শক্তিশালী কৰিলে।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তেওঁ মিচৰীয়সকলৰ অন্তৰক এনে পৰিবর্তন আনি দিলে যে,<br> <span class="br-ind"><br><span class="indent">&nbsp;</span></span>তেওঁলোকে তেওঁৰ লোকসকলক ঘৃণা কৰিলে;<br> <span class="br-ind"><br><span class="indent">&nbsp;</span></span>তেওঁৰ দাসবোৰৰ প্রতি ধূর্ত ব্যৱহাৰ কৰিলে।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তেওঁ নিজ দাস মোচিক আৰু তেওঁৰ মনোনীত হাৰোণক পঠালে;<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তেওঁলোকে তেওঁলোকৰ মাজত নানা চিন আৰু হাম দেশত অদ্ভুত লক্ষণবোৰ দেখুৱালে;<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তেওঁ অন্ধকাৰ পঠালে, তাতে সেই দেশ আন্ধাৰ হ’ল;<br> <span class="br-ind"><br><span class="indent">&nbsp;</span></span>তেওঁৰ বাক্যৰ বিৰুদ্ধে তেওঁলোকে বিৰুদ্ধাচৰণ নকৰিলে।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তেওঁলোকৰ জল সমূহক তেওঁ তেজলৈ পৰিণত কৰিলে;<br> <span class="br-ind"><br><span class="indent">&nbsp;</span></span>তাতে তেওঁলোকৰ সকলো মাছ মৰিল।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>তেওঁলোকৰ দেশ বেঙেৰে ভৰি পৰিল;<br> <span class="br-ind"><br><span class="indent">&nbsp;</span></span>এনে কি, তেওঁলোকৰ ৰজাসকলৰ ৰাজপ্রাসাদো বেঙেৰে ভৰি পৰিল।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তেওঁৰ কথাতেই তেওঁলোকৰ সকলো অঞ্চলত জাকে জাকে ডাঁহ আৰু ওকণী আহিল।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>তেওঁ তেওঁলোকক বৰষুণৰ পৰিবর্তে শিলাবৃষ্টি দিলে;<br> <span class="br-ind"><br><span class="indent">&nbsp;</span></span>গোটেই দেশ বিজুলী আৰু বজ্ৰপাতৰ অগ্নি বৰষালে।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>তেওঁলোকৰ দ্ৰাক্ষালতা আৰু ডিমৰু গছবোৰত তেওঁ আঘাত কৰিলে,<br> <span class="br-ind"><br><span class="indent">&nbsp;</span></span>আৰু দেশৰ গছবোৰ ভাঙি পেলালে।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>তেওঁৰ কথাতেই কাকতি ফৰিং আহিল,<br> <span class="br-ind"><br><span class="indent">&nbsp;</span></span>অসংখ্য সৰু ফৰিঙো আহিল।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>সেইবোৰে তেওঁলোকৰ দেশৰ সকলো শাক-পাচলি আৰু ভূমিৰ সকলো শস্য খাই পেলালে।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>তাৰ পাছত তেওঁলোকৰ সকলো শক্তিৰ প্রথম ফল অর্থাৎ দেশৰ জ্যেষ্ঠ পুত্র সংহাৰ কৰিলে।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>পাছত তেওঁ লোকসকলক ৰূপ আৰু সোণে সৈতে উলিয়াই আনিলে;<br> <span class="br-ind"><br><span class="indent">&nbsp;</span></span>তেওঁৰ ফৈদ সমূহৰ মাজত এজনো দুৰ্ব্বল হোৱা নাছিল।<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>তেওঁলোক গুছি যোৱাত মিচৰীয়সকলে আনন্দ কৰিলে,<br> <span class="br-ind"><br><span class="indent">&nbsp;</span></span>কিয়নো তেওঁলোকে ইস্রায়েলীয়াসকলক ভীষণ ভয় কৰিছিল।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>তেওঁ চন্দ্ৰতাপৰ কাৰণে মেঘ বিস্তাৰ কৰিলে;<br> <span class="br-ind"><br><span class="indent">&nbsp;</span></span>ৰাতি পোহৰ দিবৰ কাৰণে অগ্নি দিলে।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>তেওঁলোকে আহাৰ বিচাৰিছিলে, তাতে তেওঁ তেওঁলোকক বটা চৰাই আনি দিলে;<br> <span class="br-ind"><br><span class="indent">&nbsp;</span></span>আৰু স্বর্গীয় আহাৰেৰে তেওঁলোকক তৃপ্ত কৰিলে।<br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>তেওঁ শিল খুলি দিলে, তাতে জল ওলাই আহিল;<br> <span class="br-ind"><br><span class="indent">&nbsp;</span></span>সেয়ে নদীৰ দৰে মৰুভূমিৰ মাজেদি বৈ গ’ল।<br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>তেওঁ তেওঁৰ পবিত্ৰ প্রতিজ্ঞা সোঁৱৰণ কৰিলে;<br> <span class="br-ind"><br><span class="indent">&nbsp;</span></span>তেওঁৰ দাস অব্ৰাহামকো সোঁৱৰণ কৰিলে।<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>এইদৰে তেওঁ নিজৰ লোক সমূহক আনন্দেৰে সৈতে,<br> <span class="br-ind"><br><span class="indent">&nbsp;</span></span>তেওঁৰ মনোনীত লোকসকলক গীত-মাতেৰে সৈতে উলিয়াই আনিলে।<br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>তেওঁ তেওঁলোকক অন্যান্য জাতিবোৰৰ দেশবোৰ দিলে;<br> <span class="br-ind"><br><span class="indent">&nbsp;</span></span>সেই সকলো জাতিৰ পৰিশ্রমৰ ফল তেওঁৰ লোকসকলে অধিকাৰ কৰিলে,<br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>যেন তেওঁলোকে তেওঁৰ বিধিবোৰ পালন কৰে আৰু তেওঁৰ ব্যৱস্থাবোৰ মানি চলে।<br> <span class="br-ind"><br><span class="indent">&nbsp;</span></span>তোমালোকে যিহোৱাৰ প্রশংসা কৰা।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ইস্রায়েল জাতি (১ বংশাৱলী ১৬:১৩)</div>
<div class="fn"><sup class="fnt"><a name="fn2" href="#fnm2">2</a></sup> ইজিপ্ত বা মিচৰলৈ</div>
<div class="fn"><sup class="fnt"><a name="fn3" href="#fnm3">3</a></sup> তেওঁলোকৰ খাদ্যৰ অভাৱ ঘটিল।</div>
</div>
<!-- PARSED ABOVE; EDITING MAY BREAK PARSER -->
</body></html>