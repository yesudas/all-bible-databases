<html><head>
<meta http-equiv="Content-Type" content="text/html;charset=utf-8" />
<title>Ps 107 &ndash; গীত &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 107);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>গীত</b> &ndash; <a href="Ps_1.html">1</a> ... <a href="Ps_105.html">105</a> <a href="Ps_106.html">106</a> <b>107</b> <a href="Ps_108.html">108</a> <a href="Ps_109.html">109</a> ... <a href="Ps_150.html">150</a> </div><hr>
<h1>Ps 107</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>গীতমালা</h2><h2>পঞ্চম খণ্ড</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>যিহোৱাৰ ধন্যবাদ কৰা, কিয়নো তেওঁ মঙ্গলময়;<br> <span class="br-ind"><br><span class="indent">&nbsp;</span></span>কাৰণ তেওঁৰ দয়া চিৰকাললৈকে থাকে!<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>যিহোৱাৰ মুক্ত লোকসকলে এই কথা কওঁক,<br> <span class="br-ind"><br><span class="indent">&nbsp;</span></span>যি সকলক তেওঁ শত্রুৰ হাতৰ পৰা মুক্ত কৰিলে,<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যি সকলক তেওঁ নানা দেশৰ পৰা গোট খোৱালে,<br> <span class="br-ind"><br><span class="indent">&nbsp;</span></span>পূৱ-পশ্চিম আৰু উত্তৰ-দক্ষিণৰ পৰা গোটালে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তেওঁলোকে মৰুভূমিৰ নিৰ্জন পথত ভ্ৰমি ফুৰিছিল,<br> <span class="br-ind"><br><span class="indent">&nbsp;</span></span>তেওঁলোকে কোনো বসতিৰ নগৰ বিচাৰি নাপালে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তেওঁলোক ক্ষুধিত আৰু তৃষ্ণার্ত হ’ল;<br> <span class="br-ind"><br><span class="indent">&nbsp;</span></span>তেওঁলোকৰ প্ৰাণ শ্রান্ত হৈ মূর্ছিত হ’ল।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তেতিয়া তেওঁলোকে সঙ্কটত পৰি যিহোৱাৰ আগত কাতৰোক্তি কৰিলে;<br> <span class="br-ind"><br><span class="indent">&nbsp;</span></span>তাতে ক্লেশৰ পৰা তেওঁ তেওঁলোকক উদ্ধাৰ কৰিলে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তেওঁ পোন বাটেদি তেওঁলোকক গমন কৰালে;<br> <span class="br-ind"><br><span class="indent">&nbsp;</span></span>যাতে তেওঁলোকে গৈ কোনো বসতি নগৰ পাব পাৰে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মানুহৰ প্রতি যিহোৱাৰ আচৰিত কার্যৰ কাৰণে<br> <span class="br-ind"><br><span class="indent">&nbsp;</span></span>আৰু তেওঁৰ গভীৰ প্রেমৰ কাৰণে তেওঁলোকে তেওঁৰ প্ৰশংসা কৰক।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কিয়নো তেওঁ পিপাসিত প্ৰাণক তৃপ্ত কৰে;<br> <span class="br-ind"><br><span class="indent">&nbsp;</span></span>আৰু ক্ষুধাতুৰ প্ৰাণক উত্তম দ্ৰব্যেৰে পূৰ কৰে।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কোনো লোক অন্ধকাৰ আৰু মৃত্যুচ্ছায়াৰ মাজত বহিছিল;<br> <span class="br-ind"><br><span class="indent">&nbsp;</span></span>সেই বন্দীসকলে দুখত আৰু লোহাৰ শিকলিৰ বন্ধনত কষ্ট পাইছিল।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কাৰণ তেওঁলোকে যিহোৱাৰ বিৰুদ্ধে বিদ্রোহ কৰিছিল;<br> <span class="br-ind"><br><span class="indent">&nbsp;</span></span>সৰ্ব্বোপৰি জনাৰ পৰামৰ্শক তেওঁলোকে তুচ্ছ জ্ঞান কৰিলে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সেই বাবেই তেওঁ কঠোৰ পৰিশ্ৰম দি তেওঁলোকৰ হৃদয়ক অৱনত কৰিলে;<br> <span class="br-ind"><br><span class="indent">&nbsp;</span></span>তেওঁলোক পতিত হ’ল আৰু সহায় কৰিবলৈ কোনো নাছিল।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তেতিয়া সঙ্কটৰ কালত তেওঁলোকে যিহোৱাৰ আগত ক্রন্দন কৰিলে;<br> <span class="br-ind"><br><span class="indent">&nbsp;</span></span>তেওঁ তেওঁলোকক কষ্টৰ পৰা ৰক্ষা কৰিলে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তেওঁ তেওঁলোকক আন্ধকাৰ আৰু মৃত্যুচ্ছায়াৰ পৰা বাহিৰ কৰি আনিলে;<br> <span class="br-ind"><br><span class="indent">&nbsp;</span></span>তেওঁলোকৰ শিকলিৰ বন্ধন চিঙি পেলালে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>মানুহৰ প্রতি যিহোৱাৰ আচৰিত কার্যৰ কাৰণে<br> <span class="br-ind"><br><span class="indent">&nbsp;</span></span>আৰু তেওঁৰ গভীৰ প্রেমৰ কাৰণে লোকসকলে তেওঁৰ প্ৰশংসা কৰক।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তেওঁ পিতলৰ দুৱাৰবোৰ ভাঙি পেলালে;<br> <span class="br-ind"><br><span class="indent">&nbsp;</span></span>আৰু লোহাৰ ডাংবোৰ কাটি পেলালে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যি সকল নিৰ্ব্বোধ,<br> <span class="br-ind"><br><span class="indent">&nbsp;</span></span>তেওঁলোকে নিজৰ বিদ্রোহৰ কাৰণে আৰু অপৰাধৰ কাৰণে যাতনা ভোগিলে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তেওঁলোকে সকলো খোৱা বস্তুকে ঘিণ কৰিলে;<br> <span class="br-ind"><br><span class="indent">&nbsp;</span></span>তেওঁলোক মৃত্যুদ্বাৰৰ ওচৰলৈ চাপি গ’ল।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>সঙ্কটৰ কালত তেওঁলোকে যিহোৱাৰ আগত ক্রন্দন কৰিলে;<br> <span class="br-ind"><br><span class="indent">&nbsp;</span></span>তেওঁ তেওঁলোকক ক্লেশৰ পৰা উদ্ধাৰ কৰে।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তেওঁ নিজ বাক্য পঠাই তেওঁলোকক সুস্থ কৰিলে;<br> <span class="br-ind"><br><span class="indent">&nbsp;</span></span>তেওঁ বিনাশৰ পৰা তেওঁলোকক ৰক্ষা কৰিলে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>মানুহৰ প্রতি যিহোৱাৰ আচৰিত কার্যৰ কাৰণে<br> <span class="br-ind"><br><span class="indent">&nbsp;</span></span>আৰু তেওঁৰ গভীৰ প্রেমৰ কাৰণে তেওঁলোকে তেওঁৰ প্ৰশংসা কৰক।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তেওঁলোকে ধন্যবাদাৰ্থক বলি উৎসৰ্গ কৰক;<br> <span class="br-ind"><br><span class="indent">&nbsp;</span></span>আনন্দ গীতেৰে তেওঁৰ কৰ্মৰাজিৰ বৰ্ণনা কৰক।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>যিসকলে জাহাজত উঠি সাগৰত অহা-যোৱা কৰে,<br> <span class="br-ind"><br><span class="indent">&nbsp;</span></span>আৰু মহা জল সমূহৰ ওপৰেদি ব্যৱসায় কৰে,<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তেওঁলোকে যিহোৱাৰ কাৰ্যবোৰ দেখে,<br> <span class="br-ind"><br><span class="indent">&nbsp;</span></span>গভীৰ জলত তেওঁৰ আচৰিত কার্যবোৰ দেখে।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তেওঁৰ আজ্ঞাৰ দ্বাৰাই প্ৰচণ্ড ধুমুহা হ’ল;<br> <span class="br-ind"><br><span class="indent">&nbsp;</span></span>তাতে সাগৰৰ ঢৌবোৰ ওফন্দি উঠে;<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>ঢৌবোৰ বহু ওপৰলৈ উঠে, পুনৰ বহু গভীৰলৈ নামি আহে;<br> <span class="br-ind"><br><span class="indent">&nbsp;</span></span>বিপদৰ কালত তেওঁলোকৰ<sup class="fnm"><a name="fnm1" href="#fn1">1</a></sup> প্ৰাণ ভয়তে দ্ৰৱ হৈ যায়।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>মতলীয়া মানুহৰ দৰে তেওঁলোকে ঢলংপলং কৰে;<br> <span class="br-ind"><br><span class="indent">&nbsp;</span></span>তেওঁলোকৰ সকলো বুদ্ধি নাইকিয়া হয়।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>সঙ্কটৰ কালত তেওঁলোকে যিহোৱাৰ ওচৰত ক্রন্দন কৰে,<br> <span class="br-ind"><br><span class="indent">&nbsp;</span></span>তাতে তেওঁ তেওঁলোকক ক্লেশৰ পৰা উদ্ধাৰ কৰে।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তেওঁ ধুমুহাক প্রশমিত কৰে,<br> <span class="br-ind"><br><span class="indent">&nbsp;</span></span>তাৰ ঢৌবোৰক শান্ত কৰে।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>সাগৰ শান্ত হোৱাৰ কাৰণে তেওঁলোকে আনন্দ কৰে;<br> <span class="br-ind"><br><span class="indent">&nbsp;</span></span>তেওঁ তেওঁলোকক লক্ষ্যৰ বন্দৰলৈ লৈ যায়।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>মানুহৰ প্রতি যিহোৱাৰ আচৰিত কার্যৰ কাৰণে<br> <span class="br-ind"><br><span class="indent">&nbsp;</span></span>আৰু তেওঁৰ গভীৰ প্রেমৰ কাৰণে তেওঁলোকে তেওঁৰ প্ৰশংসা কৰক।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>সমাজৰ মাজত তেওঁলোকে তেওঁৰ গৌৰৱ-কীৰ্ত্তন কৰক,<br> <span class="br-ind"><br><span class="indent">&nbsp;</span></span>বৃদ্ধসকলৰ সভাত তেওঁৰ প্ৰশংসা কৰক।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>নদীবোৰক তেওঁ মৰুভূমিলৈ,<br> <span class="br-ind"><br><span class="indent">&nbsp;</span></span>জলৰ ভুমুকবোৰক তেওঁ শুকান ভূমিলৈ পৰিণত কৰে;<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>তেওঁ ফলৱান দেশক লোণাময় অনুর্বৰ ভূমি কৰে,<br> <span class="br-ind"><br><span class="indent">&nbsp;</span></span>সেই ঠাইৰ নিবাসীসকলৰ দুষ্টতাৰ কাৰণে তেওঁ এই সকলো কৰে।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>তেওঁ মৰুভূমিক জলাশয়লৈ,<br> <span class="br-ind"><br><span class="indent">&nbsp;</span></span>শুকান ঠাইবোৰক জলৰ ভুমুকলৈ পৰিণত কৰে।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>ক্ষুধাতুৰ লোকসকলক তেওঁ তাত বসতি কৰায়;<br> <span class="br-ind"><br><span class="indent">&nbsp;</span></span>তেওঁলোকে তাত নগৰ স্থাপন কৰে।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>তেওঁলোকে পথাৰত বীজ সিঁচে, দ্ৰাক্ষালতা ৰোৱে,<br> <span class="br-ind"><br><span class="indent">&nbsp;</span></span>আৰু প্রচুৰ ফল চপায়।<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>তেওঁ তেওঁলোকক আশীৰ্ব্বাদ কৰে আৰু তেওঁলোক সংখ্যাত অতিশয় বৃদ্ধি পায়;<br> <span class="br-ind"><br><span class="indent">&nbsp;</span></span>তেওঁ তেওঁলোকৰ পশুধনবোৰক হ্রাস হবলৈ নিদিয়ে।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>উপদ্ৰৱ, বিপদ আৰু শোকত পুনৰ তেওঁলোক সংখ্যাত হ্রাস পায়,<br> <span class="br-ind"><br><span class="indent">&nbsp;</span></span>তেওঁলোকৰ নীহ অৱস্থা হ’য়।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>তেওঁ উচ্চপদৰ লোকসকলৰ ওপৰত অপমান বৰষায়,<br> <span class="br-ind"><br><span class="indent">&nbsp;</span></span>পথহীন মৰুভূমিৰ মাজত তেওঁলোকক ভ্ৰমণ কৰায়;<br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>কিন্তু তেওঁ দৰিদ্ৰক দুখৰ পৰা তুলি আনি উচ্চ পদত স্থাপন কৰে,<br> <span class="br-ind"><br><span class="indent">&nbsp;</span></span>আৰু মেৰ-ছাগৰ জাকৰ নিচিনাকৈ তেওঁৰ পৰিয়ালৰ যত্ন লয়।<br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>তাকে দেখি ধাৰ্মিক লোকে আনন্দ কৰে,<br> <span class="br-ind"><br><span class="indent">&nbsp;</span></span>কিন্তু সকলো অধৰ্মকাৰীয়ে নিজৰ মুখ বন্ধ কৰে।<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>যি জন জ্ঞানী, তেওঁ এই সকলো কথালৈ মনোযোগ দিয়ক,<br> <span class="br-ind"><br><span class="indent">&nbsp;</span></span>যিহোৱাৰ বিশ্বস্ত প্রেমৰ বিষয়ে ধ্যান কৰক।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> জাহাজ চলোৱাসকল</div>
</div>
<!-- PARSED ABOVE; EDITING MAY BREAK PARSER -->
</body></html>