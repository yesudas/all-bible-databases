<html><head>
<meta http-equiv="Content-Type" content="text/html;charset=utf-8" />
<title>Ps 140 &ndash; গীত &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 140);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>গীত</b> &ndash; <a href="Ps_1.html">1</a> ... <a href="Ps_138.html">138</a> <a href="Ps_139.html">139</a> <b>140</b> <a href="Ps_141.html">141</a> <a href="Ps_142.html">142</a> ... <a href="Ps_150.html">150</a> </div><hr>
<h1>Ps 140</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্ৰধান বাদ্যকৰৰ নিমিত্তে: দায়ুদৰ ৰচিত গীত</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে যিহোৱা, দুষ্ট লোকৰ হাতৰ পৰা মোক উদ্ধাৰ কৰা,<br> <span class="br-ind"><br><span class="indent">&nbsp;</span></span>অত্যাচাৰী লোকৰ হাতৰ পৰা মোক ৰক্ষা কৰা।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তেওঁলোকে মনে মনে কু-কল্পনা কৰে আৰু প্রতিদিনে যুদ্ধলৈ উত্তেজিত কৰে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তেওঁলোকে সাপৰ নিচিনাকৈ নিজৰ নিজৰ জিভা ধাৰ কৰিলে;<br> <span class="br-ind"><br><span class="indent">&nbsp;</span></span>তেওঁলোকৰ ওঁঠৰ তলত কালসৰ্পৰ বিষ থাকে! [চেলা]<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>হে যিহোৱা, দুষ্টৰ হাতৰ পৰা মোক উদ্ধাৰ কৰা,<br> <span class="br-ind"><br><span class="indent">&nbsp;</span></span>অত্যাচাৰী লোকৰ হাতৰ পৰা মোক ৰক্ষা কৰা;<br> <span class="br-ind"><br><span class="indent">&nbsp;</span></span>মোৰ ভৰি যেন উজুটি খায়, তাৰ বাবে তেওঁলোকে কৌশল ৰচিলে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>অহঙ্কাৰীবোৰে মোলৈ গুপুতে ফান্দ প্রস্তুত কৰিলে;<br> <span class="br-ind"><br><span class="indent">&nbsp;</span></span>তেওঁলোকে জৰীবোৰ জালৰ দৰে মেলিলে;<br> <span class="br-ind"><br><span class="indent">&nbsp;</span></span>তেওঁলোকে বাটৰ কাষত মোলৈ ফান্দ পাতিলে। [চেলা]<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>মই যিহোৱাক কলোঁ, “তুমিয়েই মোৰ ঈশ্বৰ;<br> <span class="br-ind"><br><span class="indent">&nbsp;</span></span>হে যিহোৱা, মোৰ কাকুতিৰ স্বৰলৈ কাণ পাতা।”<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>হে যিহোৱা, মোৰ প্ৰভু, মোৰ শক্তিশালী উদ্ধাৰকর্তা;<br> <span class="br-ind"><br><span class="indent">&nbsp;</span></span>যুদ্ধৰ দিনা তুমিয়েই মোক ৰক্ষা কৰিলা<sup class="fnm"><a name="fnm1" href="#fn1">1</a></sup>।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে যিহোৱা, দুষ্ট লোকৰ বাঞ্ছা পূৰ্ণ নকৰিবা;<br> <span class="br-ind"><br><span class="indent">&nbsp;</span></span>তেওঁলোকৰ ষড়যন্ত্র সফল হবলৈ নিদিবা। [চেলা]<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যি সকলে মূৰ উঠাই মোক বেৰি ধৰিছে,<br> <span class="br-ind"><br><span class="indent">&nbsp;</span></span>তেওঁলোকৰ ওঁঠে যি সকলো অপকাৰ কৰিলে,<br> <span class="br-ind"><br><span class="indent">&nbsp;</span></span>সেইবোৰে তেওঁলোকক ঢাকি ধৰক!<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তেওঁলোকৰ ওপৰত জলন্ত আঙঠা পৰক!<br> <span class="br-ind"><br><span class="indent">&nbsp;</span></span>তেওঁলোকক জুইত পেলোৱা হওঁক!<br> <span class="br-ind"><br><span class="indent">&nbsp;</span></span>তেওঁলোক পুনৰায় উঠিব নোৱাৰাকৈ গভীৰ গাতত পেলোৱা হওঁক!<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>নিন্দকবোৰক পৃথিৱীত থিৰে থাকিবলৈ নিদিবা;<br> <span class="br-ind"><br><span class="indent">&nbsp;</span></span>অত্যাচাৰীজনক নিপাত কৰিবলৈ দুষ্ট লোকে চিকাৰ কৰিব!<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মই জানো, যিহোৱাই দৰিদ্রৰ পক্ষে বিচাৰ নিষ্পত্তি কৰিব,<br> <span class="br-ind"><br><span class="indent">&nbsp;</span></span>অভাৱীসকলৰ কাৰণে ন্যায় বিচাৰ কৰিব।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ধাৰ্মিকসকলে অৱশ্যে তোমাৰ নামৰ ধন্যবাদ কৰিব;<br> <span class="br-ind"><br><span class="indent">&nbsp;</span></span>ভক্তসকলে তোমাৰ সাক্ষাতে বসতি কৰিব।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> যুদ্ধৰ দিনা তুমিয়েই মোৰ মূৰ ঢাকিলা।</div>
</div>
<!-- PARSED ABOVE; EDITING MAY BREAK PARSER -->
</body></html>