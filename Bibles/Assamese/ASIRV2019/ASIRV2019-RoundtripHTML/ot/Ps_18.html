<html><head>
<meta http-equiv="Content-Type" content="text/html;charset=utf-8" />
<title>Ps 18 &ndash; গীত &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 18);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>গীত</b> &ndash; <a href="Ps_1.html">1</a> ... <a href="Ps_16.html">16</a> <a href="Ps_17.html">17</a> <b>18</b> <a href="Ps_19.html">19</a> <a href="Ps_20.html">20</a> ... <a href="Ps_150.html">150</a> </div><hr>
<h1>Ps 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্ৰধান বাদ্যকৰৰ নিমিত্তে: যিহোৱাৰ দাস দায়ুদৰ ৰচিত গীত। যিহোৱাই যেতিয়া দায়ুদক ৰজা কৰিলে আৰু চৌলকে আদি কৰি তেওঁৰ সকলো শত্রুৰ হাতৰ পৰা উদ্ধাৰ কৰিলে, তেতিয়া তেওঁ যিহোৱাৰ উদ্দেশ্যে এই গীত গাইছিল।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে যিহোৱা, তুমিয়েই মোৰ বল;<br> <span class="br-ind"><br><span class="indent">&nbsp;</span></span>মই তোমাক অতি প্ৰীতি কৰোঁ।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>যিহোৱাই মোৰ শিলা, মোৰ আশ্রয়ৰ কোঁঠ আৰু মোৰ উদ্ধাৰকর্তা;<br> <span class="br-ind"><br><span class="indent">&nbsp;</span></span>তেওঁ মোৰ ঈশ্বৰ, মোৰ দুৰ্গ,<br> <span class="br-ind"><br><span class="indent">&nbsp;</span></span>মই তেওঁতে আশ্ৰয় লৈছোঁ;<br> <span class="br-ind"><br><span class="indent">&nbsp;</span></span>তেওঁ মোৰ ঢাল, মোৰ ত্ৰাণৰ শিং,<br> <span class="br-ind"><br><span class="indent">&nbsp;</span></span>মোৰ উচ্চ আশ্রয়স্থান।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যিহোৱা প্রশংসাৰ যোগ্য; মই তেওঁৰ আগত প্ৰাৰ্থনা কৰোঁ;<br> <span class="br-ind"><br><span class="indent">&nbsp;</span></span>তাতে মোৰ শত্রুবোৰৰ হাতৰ পৰা মই উদ্ধাৰ পাওঁ।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>মৃত্যু-জৰীত মই বান্ধ খাই পৰিছিলোঁ,<br> <span class="br-ind"><br><span class="indent">&nbsp;</span></span>পৰকালৰ ধ্বংসৰ স্রোতত মই জর্জৰিত হৈছিলো।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>চিয়োল<sup class="fnm"><a name="fnm1" href="#fn1">1</a></sup>ৰ জৰীয়ে মোক মেৰাই ধৰিছিল,<br> <span class="br-ind"><br><span class="indent">&nbsp;</span></span>মোৰ বাবে মৃত্যুৰ ফান্দ পতা হৈছিল।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সঙ্কটৰ কালত মই যিহোৱাক মাতিলো,<br> <span class="br-ind"><br><span class="indent">&nbsp;</span></span>সহায় বিচাৰি মোৰ ঈশ্বৰৰ ওচৰত কাতৰোক্তি জনালোঁঁ;<br> <span class="br-ind"><br><span class="indent">&nbsp;</span></span>তেওঁ নিজ মন্দিৰৰ পৰা মোৰ মাত শুনিলে,<br> <span class="br-ind"><br><span class="indent">&nbsp;</span></span>মোৰ কাতৰোক্তি তেওঁৰ ওচৰলৈ গ’ল আৰু তেওঁৰ কাণত পৰিল।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তেতিয়া পৃথিৱী কঁপি উঠিল, জোকাৰ খাবলৈ ধৰিলে;<br> <span class="br-ind"><br><span class="indent">&nbsp;</span></span>পর্বতৰ ভিত্তিমূলবোৰ জোকাৰণিত কঁপি উঠিল;<br> <span class="br-ind"><br><span class="indent">&nbsp;</span></span>কিয়নো তেওঁৰ ক্ৰোধত সেইবোৰ কঁপি উঠিল।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তেওঁৰ নাকৰ পৰা ধোঁৱা ওলাই ওপৰলৈ উঠিল,<br> <span class="br-ind"><br><span class="indent">&nbsp;</span></span>তেওঁৰ মুখৰ পৰা গ্ৰাসকাৰী জুই ওলাই আহিল;<br> <span class="br-ind"><br><span class="indent">&nbsp;</span></span>তেওঁৰ মুখৰ জুইৰ পৰা আঙঠা ওলাই জ্বলি থাকিল।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তেতিয়া তেওঁ আকাশমণ্ডল মুকলি কৰি তললৈ নামি আহিল;<br> <span class="br-ind"><br><span class="indent">&nbsp;</span></span>তেওঁৰ ভৰিৰ তলত আছিল ঘন ক’লা মেঘ।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তেওঁ কৰূবত উঠি উড়ি আহিল,<br> <span class="br-ind"><br><span class="indent">&nbsp;</span></span>বায়ুৰূপ ডেউকাত উঠি শীঘ্ৰে উৰি আহিল।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তেওঁ অন্ধকাৰেৰে নিজকে চাৰিওফালে ঢাকি ৰাখিলে;<br> <span class="br-ind"><br><span class="indent">&nbsp;</span></span>চাৰিওফালে থকা আকাশৰ ঘন ক’লা বৰষুণৰ মেঘবোৰক তেওঁ তম্বুৰূপে স্থাপন কৰিলে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তেওঁৰ সন্মুখৰ দীপ্তিময় উপস্থিতিৰ পৰা ক’লা মেঘবোৰ ভেদ কৰি,<br> <span class="br-ind"><br><span class="indent">&nbsp;</span></span>শিলাবৃষ্টি আৰু জ্বলি থকা আঙঠা পৰিবলৈ ধৰিলে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>যিহোৱাই নিজেও আকাশত গৰ্জ্জন কৰিলে;<br> <span class="br-ind"><br><span class="indent">&nbsp;</span></span>সৰ্ব্বোপৰি জনাৰ মাত শুনা গ’ল<sup class="fnm"><a name="fnm2" href="#fn2">2</a></sup>।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তেওঁ কাঁড় মাৰি শত্রুবোৰক থানবান কৰিলে,<br> <span class="br-ind"><br><span class="indent">&nbsp;</span></span>আৰু বজ্ৰ বর্ষণৰ দ্বাৰা তেওঁলোকক ব্যাকুল কৰিলে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>হে যিহোৱা, তোমাৰ ধমক আৰু তোমাৰ নাকৰ নিশ্বাসৰ প্রভাৱত সাগৰৰ তলি দেখা গ’ল;<br> <span class="br-ind"><br><span class="indent">&nbsp;</span></span>পৃথিবীৰ মূলবোৰ অনাবৃত হ’ল।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তেওঁ ওপৰৰ পৰা হাত আগবঢ়াই মোক ধৰিলে,<br> <span class="br-ind"><br><span class="indent">&nbsp;</span></span>মহাজল সমূহৰ পৰা মোক তুলি আনিলে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>মোৰ শক্তিশালী শত্রুবোৰৰ পৰা তেওঁ মোক উদ্ধাৰ কৰিলে,<br> <span class="br-ind"><br><span class="indent">&nbsp;</span></span>যি সকলে মোক ঘৃণা কৰে, তেওঁলোকৰ হাতৰ পৰাও মোক উদ্ধাৰ কৰিলে;<br> <span class="br-ind"><br><span class="indent">&nbsp;</span></span>তেওঁলোক মোতকৈ অতিশয় শক্তিশালী আছিল।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>বিপদৰ কালত তেওঁলোকে মোক আক্ৰমণ কৰিছিল,<br> <span class="br-ind"><br><span class="indent">&nbsp;</span></span>কিন্তু যিহোৱাই মোক ধৰি ৰাখিলে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তেওঁ মোক এক বহল ঠাইলৈ উলিয়াই আনিলে;<br> <span class="br-ind"><br><span class="indent">&nbsp;</span></span>তেওঁ মোক উদ্ধাৰ কৰিলে, কাৰণ তেওঁ মোৰ ওপৰত সন্তুষ্ট আছিল।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>যিহোৱাই মোৰ ধাৰ্মিকতা অনুসাৰে মোক পুৰস্কাৰ দিলে,<br> <span class="br-ind"><br><span class="indent">&nbsp;</span></span>মোৰ হাতৰ শুদ্ধ কার্য অনুসাৰে মোক ফল দিলে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>কিয়নো মই যিহোৱাৰ পথতে চলিলোঁ,<br> <span class="br-ind"><br><span class="indent">&nbsp;</span></span>কুকৰ্ম কৰি মই মোৰ ঈশ্বৰক নেৰিলো।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তেওঁৰ সকলো ব্যৱস্থা মোৰ সন্মুখত আছে,<br> <span class="br-ind"><br><span class="indent">&nbsp;</span></span>মই তেওঁৰ বিধিবোৰ মোৰ পৰা দুৰ কৰা নাই।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তেওঁৰ দৃষ্টিত মই সিদ্ধ আছিলোঁ,<br> <span class="br-ind"><br><span class="indent">&nbsp;</span></span>পাপ-অপৰাধৰ পৰা মই নিজকে আঁতৰাই ৰাখিলোঁ।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>এই কাৰণে যিহোৱাই মোৰ ধাৰ্মিকতা অনুসাৰে,<br> <span class="br-ind"><br><span class="indent">&nbsp;</span></span>তেওঁৰ দৃষ্টিত মোৰ হাতৰ শুচি কার্য অনুসাৰে মোক পুৰস্কাৰ দিলে।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>হে যিহোৱা তুমি বিশ্বস্তজনৰ সৈতে বিশ্বস্ত ব্যৱহাৰ কৰা;<br> <span class="br-ind"><br><span class="indent">&nbsp;</span></span>নির্দোষীজনৰ সৈতে নির্দোষ ব্যৱহাৰ কৰা।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তুমি শুচি লোকৰ সৈতে শুচি ব্যৱহাৰ কৰা,<br> <span class="br-ind"><br><span class="indent">&nbsp;</span></span>কুটিল লোকলৈ নিষ্ঠুৰ ব্যৱহাৰ কৰা।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>কাৰণ তুমি দুখীসকলক ৰক্ষা কৰা,<br> <span class="br-ind"><br><span class="indent">&nbsp;</span></span>কিন্তু গৰ্ব্বী চকুক তললৈ নমাই আনা।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>কিয়নো মোৰ জীৱন-প্ৰদীপ তুমিয়েই জ্বলাই ৰাখা;<br> <span class="br-ind"><br><span class="indent">&nbsp;</span></span>হে মোৰ ঈশ্বৰ যিহোৱা, মোৰ অন্ধকাৰক পোহৰ কৰি দিয়া।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তোমাৰ সহায়তে মই সৈন্যদলৰ ওপৰত জপিয়াই পৰিব পাৰোঁ,<br> <span class="br-ind"><br><span class="indent">&nbsp;</span></span>মোৰ ঈশ্বৰৰ সহায়ত মই জাঁপ মাৰি নগৰৰ গড় পাৰ হ’ব পাৰোঁ<sup class="fnm"><a name="fnm3" href="#fn3">3</a></sup>।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>ঈশ্বৰৰ পথ হলে সিদ্ধ;<br> <span class="br-ind"><br><span class="indent">&nbsp;</span></span>যিহোৱাৰ বাক্য নিভাজ বুলি প্রমাণিত;<br> <span class="br-ind"><br><span class="indent">&nbsp;</span></span>তেওঁ তেওঁত আশ্ৰয় লোৱা লোকসকলৰ ঢাল।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>যিহোৱাৰ বাহিৰে কোন ঈশ্বৰ আছে?<br> <span class="br-ind"><br><span class="indent">&nbsp;</span></span>আমাৰ ঈশ্বৰৰ বাহিৰে কোন আশ্রয় শিলা আছে?<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>ঈশ্বৰে শক্তিৰে সৈতে মোৰ কঁকালত টঙালি বান্ধে;<br> <span class="br-ind"><br><span class="indent">&nbsp;</span></span>তেওঁ মোৰ পথ নিঃষ্কন্টক কৰে।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>মোৰ ভৰি হৰিণীৰ ঠেঙৰ সদৃশ বেগী কৰে;<br> <span class="br-ind"><br><span class="indent">&nbsp;</span></span>ওখ ওখ ঠাইত তেওঁ মোক নিৰাপদে ৰাখে।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>তেওঁ মোৰ হাতক ৰণ কৰিবলৈ শিকায়;<br> <span class="br-ind"><br><span class="indent">&nbsp;</span></span>তাতে মোৰ বাহুৱে পিতলৰ ধনুকো ভিৰাব পাৰে।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>তুমি তোমাৰ পৰিত্ৰাণৰ ঢাল মোক দিলা;<br> <span class="br-ind"><br><span class="indent">&nbsp;</span></span>তোমাৰ সোঁহাতে মোক ধৰি ৰাখিছে;<br> <span class="br-ind"><br><span class="indent">&nbsp;</span></span>তোমাৰ সাহাৰ্যৰ কোমলতাই মোক মহান কৰিছে।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>তুমি মোৰ ভৰিৰ তলৰ ঠাই বহল কৰিলা;<br> <span class="br-ind"><br><span class="indent">&nbsp;</span></span>তাতে মোৰ ভৰি পিছলি নগল।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>মোৰ শত্রুবোৰৰ পাছত খেদি গৈ মই তেওঁলোকক ধৰিলোঁ;<br> <span class="br-ind"><br><span class="indent">&nbsp;</span></span>তেওঁলোক বিনষ্ট নোহোৱা পর্যন্ত মই উলটি নাহিলোঁ।<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>মই তেওঁলোকক এনেকৈ আঘাত কৰিলোঁ,<br> <span class="br-ind"><br><span class="indent">&nbsp;</span></span>যাতে তেওঁলোক পুনৰ উঠিব নোৱাৰে।<br> <span class="br-ind"><br><span class="indent">&nbsp;</span></span>তেওঁলোক মোৰ ভৰিৰ তলত পতিত হ’ল।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>তুমিয়েই মোৰ কঁকালত যুদ্ধ কৰিবলৈ বলৰূপ কটি-বন্ধন দিলা;<br> <span class="br-ind"><br><span class="indent">&nbsp;</span></span>তুমি মোৰ বিৰুদ্ধে উঠাবোৰক মোৰ তলতীয়া কৰিলা।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>তুমি মোৰ শত্রুবোৰক মোৰ পৰা পিঠি দি পলাবলৈ দিলা;<br> <span class="br-ind"><br><span class="indent">&nbsp;</span></span>যিসকলে মোক ঘিণ কৰিছিল, মই তেওঁলোকক সংহাৰ কৰিলোঁ।<br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>তেওঁলোকে সহায়ৰ বাবে কাতৰোক্তি কৰিলে,<br> <span class="br-ind"><br><span class="indent">&nbsp;</span></span>কিন্তু তেওঁলোকক ৰক্ষা কৰিবলৈ কোনো নাছিল;<br> <span class="br-ind"><br><span class="indent">&nbsp;</span></span>তেওঁলোকে যিহোৱাৰ আগত চিঞৰিলে, কিন্তু তেওঁ উত্তৰ নিদিলে।<br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>মই তেওঁলোকক গুড়ি কৰি মাৰিলোঁ,<br> <span class="br-ind"><br><span class="indent">&nbsp;</span></span>বতাহত উড়ি যোৱা ধুলিৰ নিচিনা কৰিলোঁ।<br> <span class="br-ind"><br><span class="indent">&nbsp;</span></span>বাটৰ বোকামাটিৰ দৰে তেওঁলোকক পেলাই দিলোঁ।<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>লোকসকলৰ বিদ্রোহৰ পৰা তুমি মোক ৰক্ষা কৰিলা;<br> <span class="br-ind"><br><span class="indent">&nbsp;</span></span>তুমি মোক আন জাতিবোৰৰ অধিপতি পাতিলা।<br> <span class="br-ind"><br><span class="indent">&nbsp;</span></span>মই যিসকলক চিনি নাপাওঁ, তেওঁলোকো মোৰ অধীন হ’ল।<br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>মোৰ কথা শুনা মাত্ৰকে তেওঁলোকে মোৰ বশ্যতা স্বীকাৰ কৰিলে;<br> <span class="br-ind"><br><span class="indent">&nbsp;</span></span>বিৰোধী মনোভাৱ লৈ বিদেশীসকলো মোৰ বশীভুত হল।<br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>বিদেশীসকল নিৰাশ হ’ল;<br> <span class="br-ind"><br><span class="indent">&nbsp;</span></span>তেওঁলোকে কঁপি কঁপি দুৰ্গৰ পৰা ওলাই আহিল।<br></div>
<div class="v" id="v46"><span class="vn">46</span> <span class="br-ind"><br><span class="indent">&nbsp;</span></span>যিহোৱা জীৱিত!<br> <span class="br-ind"><br><span class="indent">&nbsp;</span></span>মোৰ আশ্রয়-শিলাৰ প্রশংসা হওঁক,<br> <span class="br-ind"><br><span class="indent">&nbsp;</span></span>মোৰ পৰিত্ৰাণৰ ঈশ্বৰ গৌৰৱান্বিত হওঁক।<br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>তেৱেঁই আন জাতিবোৰক মোৰ অধীন কৰি বশীভুত কৰিলে,<br> <span class="br-ind"><br><span class="indent">&nbsp;</span></span>তেওঁ মোৰ পক্ষ হৈ তেওঁলোকে পাবলগীয়া প্ৰতিকাৰ সাধিলে।<br></div>
<div class="v" id="v48"><span class="vn">48</span> <span class="br-ind"><br><span class="indent">&nbsp;</span></span>মই মোৰ শত্রুবোৰৰ হাতৰ পৰা ৰক্ষা পালোঁ!<br> <span class="br-ind"><br><span class="indent">&nbsp;</span></span>অৱশ্যেই, মোৰ বিৰুদ্ধে উঠাবোৰৰ ওপৰত তুমি মোক তুলি ধৰিলা!<br> <span class="br-ind"><br><span class="indent">&nbsp;</span></span>উপদ্ৰৱকাৰী লোকৰ পৰাও তুমি মোক উদ্ধাৰ কৰিলা।<br></div>
<div class="v" id="v49"><span class="vn">49</span> <span class="br-ind"><br><span class="indent">&nbsp;</span></span>হে যিহোৱা, সেয়ে আন জাতিবোৰৰ মাজত মই তোমাৰ ধন্যবাদ কৰিম,<br> <span class="br-ind"><br><span class="indent">&nbsp;</span></span>তোমাৰ নামৰ উদ্দেশ্যে প্ৰশংসাৰ গান কৰিম।<br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>যিহোৱাই নিজে স্থাপন কৰা ৰজাক মহাজয় দান কৰে;<br> <span class="br-ind"><br><span class="indent">&nbsp;</span></span>নিজৰ অভিষিক্তজনৰ প্রতি,<br> <span class="br-ind"><br><span class="indent">&nbsp;</span></span>দায়ুদ আৰু তেওঁৰ বংশধৰসকললৈ,<br> <span class="br-ind"><br><span class="indent">&nbsp;</span></span>তেওঁ চিৰকাললৈকে তেওঁৰ অসীম প্রেম দেখুৱায়।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> পাতাল বা পৃথিৱীৰ মৃতলোকৰ ঠাই।</div>
<div class="fn"><sup class="fnt"><a name="fn2" href="#fnm2">2</a></sup> কিছুমান অনুলিপিত লিখা আছে “শিলাবৃষ্টি আৰু জ্বলি থকা আঙঠাৰ মাজেদি সৰ্ব্বোপৰি জনাৰ মাত শুনা গ’ল”</div>
<div class="fn"><sup class="fnt"><a name="fn3" href="#fnm3">3</a></sup> মই কম্পমান গড় পাৰ হ’ব পাৰোঁ,</div>
</div>
<!-- PARSED ABOVE; EDITING MAY BREAK PARSER -->
</body></html>