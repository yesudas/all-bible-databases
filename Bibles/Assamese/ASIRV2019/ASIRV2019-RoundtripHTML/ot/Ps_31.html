<html><head>
<meta http-equiv="Content-Type" content="text/html;charset=utf-8" />
<title>Ps 31 &ndash; গীত &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 31);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>গীত</b> &ndash; <a href="Ps_1.html">1</a> ... <a href="Ps_29.html">29</a> <a href="Ps_30.html">30</a> <b>31</b> <a href="Ps_32.html">32</a> <a href="Ps_33.html">33</a> ... <a href="Ps_150.html">150</a> </div><hr>
<h1>Ps 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্ৰধান বাদ্যকৰৰ নিমিত্তে: দায়ুদৰ ৰচিত গীত</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে যিহোৱা, মই তোমাতেই আশ্ৰয় লৈছোঁ; মোক কেতিয়াও লাজত পৰিবলৈ নিদিবা; তোমাৰ ধাৰ্মিকতাৰ গুণেৰে মোক ৰক্ষা কৰা।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>মোলৈ কাণ পাতা, মোক শীঘ্ৰে উদ্ধাৰ কৰা;<br> <span class="br-ind"><br><span class="indent">&nbsp;</span></span>মোক ৰক্ষা কৰিবলৈ তুমিয়েই মোৰ আশ্রয়-শিলা হোৱা,<br> <span class="br-ind"><br><span class="indent">&nbsp;</span></span>মোৰ দৃঢ় কোঁঠ হোৱা।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তুমি মোৰ শিলা, আৰু মোৰ দুৰ্গ; এই হেতুকে তোমাৰ নামৰ কাৰণে তুমি মোৰ পথ-দৰ্শক হৈ মোক চলাই নিবা।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>মোৰ কাৰণে গোপনে পতা জালৰ পৰা তুমি মোক উদ্ধাৰ কৰা;<br> <span class="br-ind"><br><span class="indent">&nbsp;</span></span>কাৰণ তুমিয়েইতো মোৰ আশ্ৰয়।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে যিহোৱা, হে মোৰ বিশ্ৱস্ত ঈশ্বৰ, তুমিয়েই মোক মুক্ত কৰিলা; মই তোমাৰ হাতত মোৰ আত্মা শোধাই দিছোঁ;<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>যিসকলে অসাৰ মূর্তিবোৰৰ সেৱা-পূজা কৰে, মই তেওঁলোকক ঘিণ কৰোঁ;<br> <span class="br-ind"><br><span class="indent">&nbsp;</span></span>কিন্তু মই যিহোৱাত ভাৰসা কৰোঁ।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমাৰ গভীৰ প্রেমত মই আনন্দ কৰিম, উল্লাসিত হ’ম;<br> <span class="br-ind"><br><span class="indent">&nbsp;</span></span>কিয়নো তুমি মোৰ দুখলৈ দৃষ্টি কৰিলা;<br> <span class="br-ind"><br><span class="indent">&nbsp;</span></span>মোৰ দুর্দশাত তুমি চিন্তিত থ’লো<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তুমি মোক শত্রুৰ হাতত শোধাই নিদিলা;<br> <span class="br-ind"><br><span class="indent">&nbsp;</span></span>বহল ঠাইত তুমি মোৰ ভৰি ৰাখিলা।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে যিহোৱা, মোক কৃপা কৰা, কিয়নো মই অতি কষ্টৰ মাজত আছোঁ;<br> <span class="br-ind"><br><span class="indent">&nbsp;</span></span>দুখত মোৰ চকু সোমাই গৈছে;<br> <span class="br-ind"><br><span class="indent">&nbsp;</span></span>মোৰ দেহ আৰু প্ৰাণ দুর্বল হৈ গৈছে।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>মই শোকতে মোৰ জীৱন পাৰ কৰিলোঁ,<br> <span class="br-ind"><br><span class="indent">&nbsp;</span></span>হুমুনিয়াহ কাঢ়ি কাঢ়ি মোৰ বছৰ কেইটাৰ অন্ত হৈছে;<br> <span class="br-ind"><br><span class="indent">&nbsp;</span></span>মোৰ দূখ<sup class="fnm"><a name="fnm1" href="#fn1">1</a></sup>ৰ কাৰণে মোৰ শক্তি লোপ পাইছে, আৰু মোৰ অস্থিবোৰ শুকাই গৈছে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>মোৰ সকলো শত্রুৰ ওচৰত মই ঘৃণাৰ পাত্র,<br> <span class="br-ind"><br><span class="indent">&nbsp;</span></span>চুবুৰীয়াৰ ওচৰত মই অত্যন্ত নিন্দনীয়,<br> <span class="br-ind"><br><span class="indent">&nbsp;</span></span>মোৰ পৰিচিতসকলৰ ওচৰত মই শঙ্কাৰ বিষয় হৈছোঁ;<br> <span class="br-ind"><br><span class="indent">&nbsp;</span></span>বাটত মোক দেখিলে মানুহবোৰ পলাই যায়।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মৃত ব্যক্তিক পাহৰি যোৱাৰ দৰে, মানুহবোৰে মোক পাহৰি গৈছে;<br> <span class="br-ind"><br><span class="indent">&nbsp;</span></span>মই যেন এটা ভগা পাত্ৰৰ দৰে হ’লো।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>মোৰ সম্বন্ধে দিয়া অনেকৰ অপবাদ মোৰ কাণত পৰিছে, মোৰ চাৰিওফালে ভীষণ ভয় আছে।<br> <span class="br-ind"><br><span class="indent">&nbsp;</span></span>তেওঁলোকে মোৰ বিৰুদ্ধে একেলগে পৰামর্শ কৰিছে,<br> <span class="br-ind"><br><span class="indent">&nbsp;</span></span>মোৰ প্ৰাণ ল’বলৈ ষড়যন্ত্র কৰিছে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কিন্তু, হে যিহোৱা, মই তোমাতেই ভাৰসা কৰিছোঁ;<br> <span class="br-ind"><br><span class="indent">&nbsp;</span></span>মই কওঁ, “তুমিয়েই মোৰ ঈশ্বৰ।”<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তোমাৰ হাততেই মোৰ সকলো সময় আছে,<br> <span class="br-ind"><br><span class="indent">&nbsp;</span></span>মোৰ শত্রু আৰু তাড়নাকাৰীবোৰৰ হাতৰ পৰা তুমি মোক উদ্ধাৰ কৰা।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তোমাৰ দাসৰ প্রতি তোমাৰ মুখ উজ্জ্বল কৰা; তোমাৰ অসীম প্রেমত মোক ৰক্ষা কৰা।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>হে যিহোৱা, মই তোমাক মাতিছো,<br> <span class="br-ind"><br><span class="indent">&nbsp;</span></span>তুমি মোক লাজত পৰিবলৈ নিদিবা;<br> <span class="br-ind"><br><span class="indent">&nbsp;</span></span>দুষ্ট লোক বৰং লাজত পৰক,<br> <span class="br-ind"><br><span class="indent">&nbsp;</span></span>চিয়োলত নীৰৱে থাকক।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>অহংকাৰ আৰু তুচ্ছ ভাব লৈ<br> <span class="br-ind"><br><span class="indent">&nbsp;</span></span>যিসকলে ধাৰ্মিকসকলৰ বিৰুদ্ধে দর্প কথা কয়,<br> <span class="br-ind"><br><span class="indent">&nbsp;</span></span>সেই মিছলীয়া ওঁঠবোৰ বোবা হওঁক।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>অহ! তোমাৰ মঙ্গল কিমান যে মহান!<br> <span class="br-ind"><br><span class="indent">&nbsp;</span></span>যি মঙ্গল তুমি তোমাক ভয় কৰোঁতা লোকসকলৰ বাবে সঞ্চয় কৰি থৈছা;<br> <span class="br-ind"><br><span class="indent">&nbsp;</span></span>তোমাত আশ্ৰয় লোৱা সকলোৰে সন্মুখতে তুমি সেই মঙ্গল সিদ্ধ কৰি থাকা।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তুমি তেওঁলোকক তোমাৰ উপস্থিতিৰ আশ্রয় স্থানত ৰাখি,<br> <span class="br-ind"><br><span class="indent">&nbsp;</span></span>মানুহৰ কুমন্ত্ৰণাৰ পৰা লুকুৱাই ৰাখা;<br> <span class="br-ind"><br><span class="indent">&nbsp;</span></span>বিতর্কমূলক জিভাবোৰৰ পৰা তোমাৰ নিৰাপদ আশ্রয় স্থানত তুমি তেওঁলোকক আঁতৰাই ৰাখা।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যিহোৱা ধন্য হওঁক;<br> <span class="br-ind"><br><span class="indent">&nbsp;</span></span>যেতিয়া মই ঘেৰি থকা এখন নগৰৰ মাজত আছিলোঁ,<br> <span class="br-ind"><br><span class="indent">&nbsp;</span></span>তেওঁ মোলৈ আশ্চর্যজনক ভাৱে তেওঁৰ গভীৰ প্রেম দেখুৱালে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>মই আতঙ্কিত হৈ যদিও কৈছিলোঁ, “তোমাৰ দৃষ্টিৰ পৰা মই বিছিন্ন হৈ পৰিলো”;<br> <span class="br-ind"><br><span class="indent">&nbsp;</span></span>তথাপিও মই তোমাৰ আগত সহায়ৰ বাবে কাতৰোক্তি কৰাত, তুমি মোৰ কাকুতি শুনিলা।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>হে যিহোৱাৰ ভক্ত লোকসকল, তোমালোকে তেওঁক প্ৰেম কৰা;<br> <span class="br-ind"><br><span class="indent">&nbsp;</span></span>যিহোৱাই বিশ্বাসীসকলক ৰক্ষা কৰে,<br> <span class="br-ind"><br><span class="indent">&nbsp;</span></span>কিন্তু অহংকাৰীবোৰক তেওঁ অধিক প্ৰতিফল দিয়ে।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তোমালোক যিসকলে যিহোৱালৈ অপেক্ষা কৰা,<br> <span class="br-ind"><br><span class="indent">&nbsp;</span></span>তোমালোক বলৱন্ত হোৱা, তোমালোকৰ হৃদয় সাহিয়াল হওঁক।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অপৰাধৰ</div>
</div>
<!-- PARSED ABOVE; EDITING MAY BREAK PARSER -->
</body></html>