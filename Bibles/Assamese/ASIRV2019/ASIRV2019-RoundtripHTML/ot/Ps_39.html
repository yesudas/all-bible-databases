<html><head>
<meta http-equiv="Content-Type" content="text/html;charset=utf-8" />
<title>Ps 39 &ndash; গীত &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 39);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>গীত</b> &ndash; <a href="Ps_1.html">1</a> ... <a href="Ps_37.html">37</a> <a href="Ps_38.html">38</a> <b>39</b> <a href="Ps_40.html">40</a> <a href="Ps_41.html">41</a> ... <a href="Ps_150.html">150</a> </div><hr>
<h1>Ps 39</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্ৰধান বাদ্যকৰৰ নিমিত্তে: যিদূথুণৰ প্রতি দায়ুদৰ ৰচিত গীত।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>মই কৈছিলোঁ, “মই মোৰ পথত সাৱধানে চলিম;<br> <span class="br-ind"><br><span class="indent">&nbsp;</span></span>যাতে মোৰ জিভাৰে মই পাপ নকৰোঁ;<br> <span class="br-ind"><br><span class="indent">&nbsp;</span></span>যেতিয়ালৈকে দুষ্টতা মোৰ আগত থাকে, তেতিয়ালৈকে মোৰ মুখত সোপা দি ৰাখিম।”<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>মই মুখ বন্ধ কৰি মনে মনে আছিলোঁ; যি ভাল, তাকো নক’লো। তাতে মোৰ মনৰ বেজাৰ অধিকতৰ বৃদ্ধি পালে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>মই মোৰ অন্তর্জ্বালাত দহিছো।<br> <span class="br-ind"><br><span class="indent">&nbsp;</span></span>মই যেতিয়া মনে মনে এইবোৰ কথা ভাৱি আছিলোঁ, তেতিয়া অন্তৰত যেন জুই জ্বলিবলৈ ধৰিছিল; তাৰ পাছত মই মোৰ জিভাৰে কথা ক’লোঁ,<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>“হে যিহোৱা, মোৰ জীৱনৰ শেষ গতি মোক জনোৱা;<br> <span class="br-ind"><br><span class="indent">&nbsp;</span></span>মোৰ আয়ুস কিমান দিনলৈকে আছে, তাক মোক জানিবলৈ দিয়া;<br> <span class="br-ind"><br><span class="indent">&nbsp;</span></span>মোৰ জীৱন যে কেনে অলপদিনীয়া, তাক মোক জ্ঞাত কৰা।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>চোৱা, তুমি মোৰ দিনবোৰ এবেগেতীয়া কৰিলা;<br> <span class="br-ind"><br><span class="indent">&nbsp;</span></span>তোমাৰ দৃষ্টিত মোৰ জীৱনকাল একো নোহোৱাৰ নিচিনা;<br> <span class="br-ind"><br><span class="indent">&nbsp;</span></span>বাস্তৱিক, সকলো মানুহ এক নিশ্বাস মাথোন। (চেলা)<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বাস্তৱিক প্ৰতিজন মানুহে ছাঁস্বৰূপে অহা যোৱা কৰে;<br> <span class="br-ind"><br><span class="indent">&nbsp;</span></span>তেওঁলোকে অনৰ্থক ৰূপে কেৱল হুৰামুৰা কৰে;<br> <span class="br-ind"><br><span class="indent">&nbsp;</span></span>তেওঁলোকে ধন দমাই থয়, কিন্তু কোনে তাক ভোগ কৰিব, তাক নাজানে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>“হে প্ৰভু, তেনেহলে মই কিহলৈ অপেক্ষা কৰিম? মোৰ আশা তোমাৰ ওপৰতে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মোৰ সকলো অপৰাধৰ পৰা তুমি মোক উদ্ধাৰ কৰা;<br> <span class="br-ind"><br><span class="indent">&nbsp;</span></span>বিবেকহীন লোকৰ ওচৰত তুমি মোক ঘৃণাৰ পাত্র নকৰিবা।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>মই মনে মনে আছোঁ; মুখ নেমেলিম; কিয়নো তুমিয়েই এই সকলো কষ্ট হ’বলৈ দিছা।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>মোৰ ওপৰৰ পৰা তোমাৰ শাস্তি তুমি দূৰ কৰা;<br> <span class="br-ind"><br><span class="indent">&nbsp;</span></span>তোমাৰ হাতৰ আঘাতত মই প্রায় শেষ হৈ গৈছোঁ।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তুমি যেতিয়া অপৰাধৰ কাৰণে মানুহক ধমকি দি শাসন কৰা,<br> <span class="br-ind"><br><span class="indent">&nbsp;</span></span>তেতিয়া পোকে নষ্ট কৰাৰ দৰে তুমি তেওঁলোকৰ সৌন্দৰ্য্য নষ্ট কৰি দিয়া।<br> <span class="br-ind"><br><span class="indent">&nbsp;</span></span>বাস্তৱিক সকলো মানুহ এক নিশ্বাস মাথোন। (চেলা)<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>হে যিহোৱা, মোৰ প্ৰাৰ্থনা শুনা, আৰু মোৰ কাতৰোক্তিলৈ কাণ পাতা;<br> <span class="br-ind"><br><span class="indent">&nbsp;</span></span>মোৰ চকুলো দেখি নিৰৱে নাথাকিবা!<br> <span class="br-ind"><br><span class="indent">&nbsp;</span></span>মোৰ সকলো পূর্বপুৰুষসকলৰ নিচিনাকৈ মই তোমাৰ সন্মুখত পৰদেশত বাস কৰা বিদেশীৰ দৰে আছোঁ।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>মোৰ ওপৰৰ পৰা তোমাৰ কঠোৰ দৃষ্টি আঁতৰাই নিয়া, যাতে মই যোৱাৰ আগেয়ে অর্থাৎ মৃত্যুৰ আগেয়ে, পুনৰ হাঁহিব পাৰোঁ।”<br></div>
</div>
<!-- PARSED ABOVE; EDITING MAY BREAK PARSER -->
</body></html>