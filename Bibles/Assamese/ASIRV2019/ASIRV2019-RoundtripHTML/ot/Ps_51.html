<html><head>
<meta http-equiv="Content-Type" content="text/html;charset=utf-8" />
<title>Ps 51 &ndash; গীত &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 51);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>গীত</b> &ndash; <a href="Ps_1.html">1</a> ... <a href="Ps_49.html">49</a> <a href="Ps_50.html">50</a> <b>51</b> <a href="Ps_52.html">52</a> <a href="Ps_53.html">53</a> ... <a href="Ps_150.html">150</a> </div><hr>
<h1>Ps 51</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্ৰধান বাদ্যকৰৰ নিমিত্তে: দায়ুদৰ ৰচিত গীত। বৎচেবাৰ লগত ব্যভিচাৰ কৰাৰ পাছত যেতিয়া নাথন ভাববাদী দায়ুদৰ ওচৰলৈ আহিছিল সেই সময়ৰ গীত।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বৰ, তোমাৰ অসীম প্রেম অনুসাৰে মোক কৃপা কৰা,<br> <span class="br-ind"><br><span class="indent">&nbsp;</span></span>তোমাৰ প্ৰচুৰ দয়া অনুসাৰে মোৰ পাপ মোচন কৰা।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>মোৰ সকলো অধৰ্ম তুমি ধুই পেলোৱা;<br> <span class="br-ind"><br><span class="indent">&nbsp;</span></span>মোৰ পাপৰ পৰা মোক শুচি কৰা।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>মোৰ পাপবোৰ মই নিজে জানিছোঁ;<br> <span class="br-ind"><br><span class="indent">&nbsp;</span></span>মোৰ পাপ সদায় মোৰ আগত আছে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমাৰ বিৰুদ্ধে, কেৱল তোমাৰেই বিৰুদ্ধে মই পাপ কৰিলোঁ;<br> <span class="br-ind"><br><span class="indent">&nbsp;</span></span>তোমাৰ দৃষ্টিত যি বেয়া মই তাকে কৰিলোঁ;<br> <span class="br-ind"><br><span class="indent">&nbsp;</span></span>তুমি তোমাৰ বাক্যত ধাৰ্মিক, তোমাৰ বিচাৰ নিখুঁত।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>চোৱা, অধৰ্মতে মোৰ জন্ম হল; মোৰ মাতৃয়ে মোক পাপতে গৰ্ভধাৰণ কৰিলে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তুমি হৃদয়ৰ মাজত সত্যতাক চাব বিচাৰা;<br> <span class="br-ind"><br><span class="indent">&nbsp;</span></span>সেয়ে, তুমিয়েই মোৰ গোপন হৃদয়ত শিক্ষা দিবা।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>এচোব বনেৰে তুমি মোক পবিত্র কৰা<sup class="fnm"><a name="fnm1" href="#fn1">1</a></sup> আৰু মই শুচি হ’ম;<br> <span class="br-ind"><br><span class="indent">&nbsp;</span></span>মোক ধোৱা, তাতে মই হিমতকৈয়ো বগা হ’ম।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মোক আনন্দ আৰু উল্লাসৰ ধ্বনি শুনিবলৈ দিয়া;<br> <span class="br-ind"><br><span class="indent">&nbsp;</span></span>তুমি গুড়ি কৰা মোৰ অস্থিবোৰক উল্লাসিত হবলৈ দিয়া।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>মোৰ পাপ সমূহৰ পৰা তুমি তোমাৰ মুখ ঢাকা;<br> <span class="br-ind"><br><span class="indent">&nbsp;</span></span>মোৰ সকলো অপৰাধ মোচন কৰা।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>হে ঈশ্বৰ, তুমি মোৰ ভিতৰত শুদ্ধ অন্তৰ সৃষ্টি কৰা;<br> <span class="br-ind"><br><span class="indent">&nbsp;</span></span>মোৰ অন্তৰত এক নতুন আৰু সুস্থিৰ আত্মা স্থাপন কৰা।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তোমাৰ সন্মুখৰ পৰা মোক দূৰ নকৰিবা;<br> <span class="br-ind"><br><span class="indent">&nbsp;</span></span>তোমাৰ পবিত্ৰ আত্মা মোৰ পৰা নিনিবা।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তোমাৰ পৰিত্ৰাণৰ আনন্দ মোক পুনৰায় দান কৰা;<br> <span class="br-ind"><br><span class="indent">&nbsp;</span></span>তোমাৰ উদাৰ আত্মা দি মোক ধৰি ৰাখা।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তেতিয়া মই পাপীবোৰক তোমাৰ পথৰ বিষয়ে শিক্ষা দিম,<br> <span class="br-ind"><br><span class="indent">&nbsp;</span></span>তাতে পাপী লোক তোমাৰ ফালে ঘূৰিব।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>হে ঈশ্বৰ, হে মোৰ পৰিত্ৰাণৰ ঈশ্বৰ,<br> <span class="br-ind"><br><span class="indent">&nbsp;</span></span>ৰক্তপাতৰ দোষৰ পৰা তুমি মোক উদ্ধাৰ কৰা;<br> <span class="br-ind"><br><span class="indent">&nbsp;</span></span>তাতে মোৰ জিভাই তোমাৰ উদ্ধাৰৰ গীত উচ্চস্বৰে গাব।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>হে প্ৰভু, মোৰ ওঁঠ মুকলি কৰা;<br> <span class="br-ind"><br><span class="indent">&nbsp;</span></span>মোৰ মুখে তোমাৰ প্ৰশংসা প্ৰচাৰ কৰিব।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কিয়নো তুমি বলিদানত সন্তুষ্ট নোহোৱা; হোৱা হ’লে মই তাক দিলোহেঁতেন;<br> <span class="br-ind"><br><span class="indent">&nbsp;</span></span>হোমবলিতো তুমি সন্তুষ্ট নোহোৱা।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>ভগ্ন মন ঈশ্বৰৰ গ্ৰহণীয় বলি, ইয়াক দিয়া<sup class="fnm"><a name="fnm2" href="#fn2">2</a></sup>;<br> <span class="br-ind"><br><span class="indent">&nbsp;</span></span>হে ঈশ্বৰ, ভগ্ন আৰু অনুতাপী মনক তুমি অগ্ৰাহ্য নকৰিবা।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তোমাৰ মংগলময় ইচ্ছাৰে তুমি চিয়োনৰ মঙ্গল কৰা;<br> <span class="br-ind"><br><span class="indent">&nbsp;</span></span>যিৰূচালেমৰ প্রাচীৰ তুমি পুনৰ নিৰ্ম্মাণ কৰা।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তেতিয়া ধাৰ্মিকতাৰ বলি উৎসর্গ,<br> <span class="br-ind"><br><span class="indent">&nbsp;</span></span>হোমবলি উৎসর্গ আৰু পূৰ্ণাহুতি হোমবলি উৎসর্গত<br> <span class="br-ind"><br><span class="indent">&nbsp;</span></span>তুমি আনন্দিত হ’বা।<br> <span class="br-ind"><br><span class="indent">&nbsp;</span></span>তাৰ পাছত তোমাৰ যজ্ঞবেদীৰ ওপৰত লোকসকলে দামুৰি উৎসৰ্গ কৰিব।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> মোৰ পাপ গুচাই দিয়া</div>
<div class="fn"><sup class="fnt"><a name="fn2" href="#fnm2">2</a></sup> অহ! ঈশ্বৰ মোৰ ভগ্ন মনৰ বলি গ্ৰহণ কৰা</div>
</div>
<!-- PARSED ABOVE; EDITING MAY BREAK PARSER -->
</body></html>