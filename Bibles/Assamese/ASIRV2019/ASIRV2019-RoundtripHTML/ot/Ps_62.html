<html><head>
<meta http-equiv="Content-Type" content="text/html;charset=utf-8" />
<title>Ps 62 &ndash; গীত &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 62);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>গীত</b> &ndash; <a href="Ps_1.html">1</a> ... <a href="Ps_60.html">60</a> <a href="Ps_61.html">61</a> <b>62</b> <a href="Ps_63.html">63</a> <a href="Ps_64.html">64</a> ... <a href="Ps_150.html">150</a> </div><hr>
<h1>Ps 62</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্ৰধান বাদ্যকৰৰ নিমিত্তে যিদূথনৰ অৰ্থে দায়ূদৰ ৰচিত গীত।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>মোৰ প্ৰাণে নিৰন্তৰে কেৱল ঈশ্বৰলৈহে অপেক্ষা কৰে;<br> <span class="br-ind"><br><span class="indent">&nbsp;</span></span>তেওঁৰ পৰাই মোৰ পৰিত্ৰাণ হয়।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কেৱল তেৱেঁই মোৰ শিলা আৰু মোৰ পৰিত্ৰাণ;<br> <span class="br-ind"><br><span class="indent">&nbsp;</span></span>তেওঁ মোৰ উচ্চ দুৰ্গ, মই অতিকৈ লৰচৰ নহম।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>এজন মানুহক তোমালোকে কিমান দিনলৈকে মাৰিবৰ বাবে আক্ৰমণ কৰি থাকিবা?<br> <span class="br-ind"><br><span class="indent">&nbsp;</span></span>তেওঁ হালি থকা দেৱাল আৰু পৰোঁ পৰোঁ হোৱা বেৰৰ নিচিনা<sup class="fnm"><a name="fnm1" href="#fn1">1</a></sup>।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তেওঁলোকে কেৱল তেওঁৰ সন্মানীয় উচ্চ পদৰ পৰা পেলাবলৈহে কুমন্ত্ৰণা কৰিছে;<br> <span class="br-ind"><br><span class="indent">&nbsp;</span></span>তেওঁলোকে মিছা কথাত সন্তোষ পায়;<br> <span class="br-ind"><br><span class="indent">&nbsp;</span></span>মুখেৰে আশীৰ্ব্বাদ কৰে, কিন্তু অন্তৰেৰে তেওঁলোকে শাও দিয়ে। [চেলা]<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে মোৰ অন্তৰ, নিৰন্তৰে কেৱল ঈশ্বৰলৈহে অপেক্ষা কৰা;<br> <span class="br-ind"><br><span class="indent">&nbsp;</span></span>কিয়নো তেৱেঁই মোৰ আশা ৰোপণ কৰে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কেৱল তেৱেঁই মোৰ শিলা আৰু মোৰ পৰিত্ৰাণ;<br> <span class="br-ind"><br><span class="indent">&nbsp;</span></span>তেওঁ মোৰ উচ্চ দুৰ্গ, মই লৰচৰ নহম।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ঈশ্বৰ মোৰ পৰিত্ৰাণ আৰু মোৰ গৌৰৱ;<br> <span class="br-ind"><br><span class="indent">&nbsp;</span></span>মোৰ শক্তি, মোৰ দৃঢ় শিলা আৰু আশ্ৰয় ঈশ্বৰতহে আছে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে লোকসকল, সকলো সময়তে বিশ্বাস কৰা;<br> <span class="br-ind"><br><span class="indent">&nbsp;</span></span>তোমালোকে সদায় তেওঁত নিৰ্ভৰ কৰা;<br> <span class="br-ind"><br><span class="indent">&nbsp;</span></span>তোমালোকৰ মনৰ সকলো অশান্তিৰ কথা তেওঁৰ আগত কোৱা;<br> <span class="br-ind"><br><span class="indent">&nbsp;</span></span>কাৰণ ঈশ্বৰেই আমাৰ আশ্ৰয় স্থল। [চেলা]<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>অৱশ্যে সামান্য লোকসকল অসাৰ আৰু মান্যৱন্ত লোকসকল মিছা;<br> <span class="br-ind"><br><span class="indent">&nbsp;</span></span>তেওঁলোক তৰ্জুত দাং খাব;<br> <span class="br-ind"><br><span class="indent">&nbsp;</span></span>ভাপতকৈয়ো তেওঁলোক একেবাৰে ওজনহীন।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমালোকে নির্দয় ব্যবহাৰ আৰু প্রবঞ্চনা কৰা সকলক বিশ্বাস নকৰিবা;<br> <span class="br-ind"><br><span class="indent">&nbsp;</span></span>বৃথা ধনী হ’বলৈ আশা নকৰিবা,<br> <span class="br-ind"><br><span class="indent">&nbsp;</span></span>ধন-সম্পত্তি বাঢ়িলে তালৈ মন নিদিবা।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ঈশ্বৰে এবাৰ ক’লে;<br> <span class="br-ind"><br><span class="indent">&nbsp;</span></span>মই ইয়াক দুবাৰ শুনিলোঁ,<br> <span class="br-ind"><br><span class="indent">&nbsp;</span></span>যে পৰাক্ৰম ঈশ্বৰৰহে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>হে প্ৰভু, প্ৰতিজ্ঞা আৰু বিশ্বস্ততা তোমাৰ অধীন;<br> <span class="br-ind"><br><span class="indent">&nbsp;</span></span>কিয়নো তুমি প্ৰত্যেক মানুহক তেওঁলোকৰ কৰ্মৰ অনুসাৰে প্ৰতিফল দিছা।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> তোমালোক সকলোৱে ওলোটাই তাকেই নষ্ট কৰিবা নে? তেওঁ হালি থকা গড় আৰু ভঙা বেৰৰ নিচিনা।</div>
</div>
<!-- PARSED ABOVE; EDITING MAY BREAK PARSER -->
</body></html>