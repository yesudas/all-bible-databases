<html><head>
<meta http-equiv="Content-Type" content="text/html;charset=utf-8" />
<title>Ps 88 &ndash; গীত &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 88);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>গীত</b> &ndash; <a href="Ps_1.html">1</a> ... <a href="Ps_86.html">86</a> <a href="Ps_87.html">87</a> <b>88</b> <a href="Ps_89.html">89</a> <a href="Ps_90.html">90</a> ... <a href="Ps_150.html">150</a> </div><hr>
<h1>Ps 88</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এটি সঙ্গীত। কোৰহৰ বংশৰ ৰচিত গীত। প্ৰধান বাদ্যকৰৰ নিমিত্তে: সুৰ-মহলৎ-লিয়ান্নোৎ। ইজ্ৰাহীয়া হেমনৰ মচকীল নামৰ গীত।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে মোৰ পৰিত্ৰাণৰ ঈশ্বৰ যিহোৱা,<br> <span class="br-ind"><br><span class="indent">&nbsp;</span></span>মই দিনে-ৰাতিয়ে তোমাৰ ওচৰত কাতৰোক্তি কৰিছোঁ।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তোমাৰ আগত মোৰ প্রার্থনা উপস্থিত হওঁক;<br> <span class="br-ind"><br><span class="indent">&nbsp;</span></span>তুমি মোৰ কাতৰোক্তিলৈ কাণ পাতা।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কাৰণ মোৰ প্রাণ দুখেৰে ভৰি পৰিছে,<br> <span class="br-ind"><br><span class="indent">&nbsp;</span></span>মোৰ জীৱন প্ৰায় চিয়োলৰ ওচৰ চাপিছে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>গাতলৈ নামি যোৱাবোৰৰ লগত মই গণিত হৈছোঁ;<br> <span class="br-ind"><br><span class="indent">&nbsp;</span></span>মই অসহায় লোকৰ দৰে বলহীন হৈছোঁ;<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>মই মৃতবোৰৰ মাজত পৰিত্যাগ কৰা লোকৰ দৰে হৈছোঁ;<br> <span class="br-ind"><br><span class="indent">&nbsp;</span></span>মৈদামত পৰি থকা হত লোকবোৰৰ নিচিনা হৈছোঁ,<br> <span class="br-ind"><br><span class="indent">&nbsp;</span></span>যিবোৰক তুমি সোঁৱৰণো নকৰা,<br> <span class="br-ind"><br><span class="indent">&nbsp;</span></span>যিবোৰ তোমাৰ সহায়ৰ হাতৰ পৰা বিছিন্ন হৈছে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তুমি মোক গাতৰ সকলোতকৈ তলৰ ঠাইত ৰাখিছা,<br> <span class="br-ind"><br><span class="indent">&nbsp;</span></span>অন্ধকাৰ আৰু গভীৰ ঠাইত ৰাখিছা।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>হে ঈশ্বৰ, তোমাৰ ক্ৰোধে মোক বেৰি ধৰিছে,<br> <span class="br-ind"><br><span class="indent">&nbsp;</span></span>তোমাৰ সকলো প্রকাৰ ঢৌৰে তুমি মোক দুখ দিছা। (চেলা)।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তুমি মোৰ চিনাকিবোৰক মোৰ পৰা দূৰ কৰিছা;<br> <span class="br-ind"><br><span class="indent">&nbsp;</span></span>তেওঁলোকৰ সন্মুখত মোক ঘৃণাৰ পাত্র কৰিছা;<br> <span class="br-ind"><br><span class="indent">&nbsp;</span></span>মই বন্দী হৈ আছোঁ, ওলাই যাব পৰা নাই।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>দুখতে মোৰ চকুৰ দৃষ্টি কমি আহিছে;<br> <span class="br-ind"><br><span class="indent">&nbsp;</span></span>হে যিহোৱা, প্রতিদিনে মই তোমাৰ আগত প্ৰাৰ্থনা কৰিছোঁ;<br> <span class="br-ind"><br><span class="indent">&nbsp;</span></span>মই তোমালৈ মোৰ হাত মেলি ৰাখিছোঁ।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>মৃতজনৰ কাৰণে জানো তুমি আচৰিত কৰ্ম কৰা?<br> <span class="br-ind"><br><span class="indent">&nbsp;</span></span>মৃতজনে উঠি জানো তোমাৰ স্তুতি কৰিব? (চেলা)।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>মৈদামত জানো তোমাৰ গভীৰ প্রেমৰ বৰ্ণনা আৰু বিনাশৰ ঠাইত জানো তোমাৰ বিশ্বস্ততাৰ কথা প্ৰচাৰ কৰা হব?<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>অন্ধকাৰ স্থানত জানো তোমাৰ আচৰিত কৰ্ম জনা যাব?<br> <span class="br-ind"><br><span class="indent">&nbsp;</span></span>যি দেশৰ লোকক তুমি পাহৰি যোৱা, সেই ঠাইত জানো তোমাৰ ধাৰ্মিকতাৰ কার্য জনা যাব?<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>হে যিহোৱা, মই, মই হলে তোমাৰ ওচৰত কাকুতি কৰি কান্দিছোঁ,<br> <span class="br-ind"><br><span class="indent">&nbsp;</span></span>ৰাতিপুৱাতেই তোমাৰ আগত মোৰ প্ৰাৰ্থনা গৈ উপস্থিত হয়।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>হে যিহোৱা, কিয় তুমি মোক ত্যাগ কৰিছা?<br> <span class="br-ind"><br><span class="indent">&nbsp;</span></span>তোমাৰ মুখ মোৰ পৰা কিয় লুকুৱাই ৰাখিছা?<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>মই ল’ৰা কালৰে পৰা দুখী আৰু মৃতপ্ৰায় হৈ আছোঁ;<br> <span class="br-ind"><br><span class="indent">&nbsp;</span></span>মই তোমাৰ ভয়ানক ক্রোধ ভোগ কৰি ব্যাকুল হৈছোঁ।<br> <span class="br-ind"><br><span class="indent">&nbsp;</span></span>মই হতাশ হৈ পৰিছো।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তোমাৰ প্ৰচণ্ড ক্ৰোধ মোৰ ওপৰেদি বৈ গৈছে;<br> <span class="br-ind"><br><span class="indent">&nbsp;</span></span>তোমাৰ ক্রোধে মোক ধ্বংস কৰিছে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সেইবোৰে পানীৰ ঢল অহাৰ দৰে ওৰে দিনটো মোক আৱৰি ৰাখিছে;<br> <span class="br-ind"><br><span class="indent">&nbsp;</span></span>চৌদিশৰ পৰা মোক বেৰি ধৰি ৰাখিছে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>মোৰ প্রিয়জন আৰু বন্ধুসকলক তুমি মোৰ পৰা দূৰ কৰিলা;<br> <span class="br-ind"><br><span class="indent">&nbsp;</span></span>এতিয়া অন্ধকাৰেই মোৰ সংগী।<br></div>
</div>
<!-- PARSED ABOVE; EDITING MAY BREAK PARSER -->
</body></html>