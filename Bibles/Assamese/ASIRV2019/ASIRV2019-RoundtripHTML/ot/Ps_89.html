<html><head>
<meta http-equiv="Content-Type" content="text/html;charset=utf-8" />
<title>Ps 89 &ndash; গীত &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 89);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>গীত</b> &ndash; <a href="Ps_1.html">1</a> ... <a href="Ps_87.html">87</a> <a href="Ps_88.html">88</a> <b>89</b> <a href="Ps_90.html">90</a> <a href="Ps_91.html">91</a> ... <a href="Ps_150.html">150</a> </div><hr>
<h1>Ps 89</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইজ্ৰাহীয়া এথনৰ মচকীল নামৰ গীত।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>মই চিৰকাল যিহোৱাৰ গভীৰ প্রেমৰ কীর্তন কৰিম;<br> <span class="br-ind"><br><span class="indent">&nbsp;</span></span>মই নিজ মুখেৰে পুৰুষানুক্ৰমে সকলোৰে সন্মুখত তোমাৰ বিশ্বস্ততা প্রচাৰ কৰিম।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>মই ঘোষণা কৰিম যে, তোমাৰ গভীৰ প্রেমৰ কার্য চিৰকালৰ বাবে স্থাপন হৈছে;<br> <span class="br-ind"><br><span class="indent">&nbsp;</span></span>তোমাৰ বিশ্বস্ততা আকাশমণ্ডলৰ দৰেই স্থায়ী।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তুমি কৈছা, “মই মোৰ মনোনীত জনৰ কাৰণে এটি নিয়ম স্থাপন কৰিলোঁ,<br> <span class="br-ind"><br><span class="indent">&nbsp;</span></span>মোৰ দাস দায়ুদৰ আগত মই এই শপত কৰিলোঁ:<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>‘মই তোমাৰ বংশক চিৰকালৰ কাৰণে স্থাপন কৰিম;<br> <span class="br-ind"><br><span class="indent">&nbsp;</span></span>বংশানুক্রমে তোমাৰ সিংহাসন স্থাপন কৰিম’।” (চেলা)।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে যিহোৱা, আকাশ-মণ্ডলে তোমাৰ আচৰিত কৰ্মৰ প্ৰশংসা কৰে;<br> <span class="br-ind"><br><span class="indent">&nbsp;</span></span>পবিত্ৰ লোকসকলৰ সমাজত তোমাৰ বিশ্বস্ততাৰ প্ৰশংসা কৰে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আকাশমণ্ডলৰ মাজত এনে কি আছে<br> <span class="br-ind"><br><span class="indent">&nbsp;</span></span>যাক যিহোৱাৰ লগত তুলনা কৰিব পাৰি?<br> <span class="br-ind"><br><span class="indent">&nbsp;</span></span>স্বর্গৰ দূতবোৰৰ মাজত যিহোৱাৰ তুল্য কোন আছে?<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>পবিত্ৰ দূতবোৰৰ সভাত সকলোৱে ঈশ্বৰক ভয় কৰে;<br> <span class="br-ind"><br><span class="indent">&nbsp;</span></span>তেওঁৰ চৰিওফালে থকা সকলতকৈ তেৱেঁই অতিশয় ভয়ানক।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে বাহিনীসকলৰ ঈশ্বৰ যিহোৱা, তোমাৰ তুল্য পৰাক্ৰমী কোন আছে, হে প্রভু?<br> <span class="br-ind"><br><span class="indent">&nbsp;</span></span>তোমাৰ বিশ্বস্ততাই তোমাক বেৰি ৰাখিছে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তর্জন-গর্জনেৰে ওফন্দি উঠা সমুদ্ৰক তুমি শাসন কৰা;<br> <span class="br-ind"><br><span class="indent">&nbsp;</span></span>তাৰ ঢৌ উঠিলে তুমিয়েই সেইবোৰক শান্ত কৰা।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমি ৰাহব<sup class="fnm"><a name="fnm1" href="#fn1">1</a></sup>ক খণ্ড খণ্ড কৰি, হত হোৱা লোকৰ দৰে কৰিলা;<br> <span class="br-ind"><br><span class="indent">&nbsp;</span></span>তোমাৰ বাহুবলেৰে তুমি তোমাৰ শত্রুবোৰক ছিন্ন-ভিন্ন কৰিলা।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আকাশ-মণ্ডল তোমাৰ আৰু পৃথিবীও তোমাৰেই;<br> <span class="br-ind"><br><span class="indent">&nbsp;</span></span>জগত আৰু তাত থকা সকলোকে তুমিয়েই স্থাপন কৰিলা।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>উত্তৰ আৰু দক্ষিণ তোমাৰেই সৃষ্টি;<br> <span class="br-ind"><br><span class="indent">&nbsp;</span></span>তাবোৰ<sup class="fnm"><a name="fnm2" href="#fn2">2</a></sup> আৰু হৰ্মোণে<sup class="fnm"><a name="fnm3" href="#fn3">3</a></sup> তোমাৰ নামত আনন্দ-ধ্বনি কৰে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তোমাৰ বাহু পৰাক্ৰমেৰে ভৰা;<br> <span class="br-ind"><br><span class="indent">&nbsp;</span></span>তোমাৰ হাত শক্তিশালী, তোমাৰ সোঁ হাত প্রবল।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ধাৰ্মিকতা আৰু ন্যায়বিচাৰ তোমাৰ সিংহাসনৰ ভিত্তিমূল;<br> <span class="br-ind"><br><span class="indent">&nbsp;</span></span>প্রেম আৰু বিশ্ৱস্ততা তোমাৰ আগে আগে চলে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ধন্য সেই লোক, যি লোকে আনন্দ-ধ্বনি<sup class="fnm"><a name="fnm4" href="#fn4">4</a></sup>ৰে তোমাৰ আৰাধনা কৰে;<br> <span class="br-ind"><br><span class="indent">&nbsp;</span></span>হে যিহোৱা, তেওঁলোকে তোমাৰ মুখৰ দীপ্তিত চলাফুৰা কৰে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ওৰে দিনটো তেওঁলোকে তোমাৰ নামত উল্লাস কৰে;<br> <span class="br-ind"><br><span class="indent">&nbsp;</span></span>তোমাৰ ধাৰ্মিকতাত তেওঁলোকে তোমাক তুলি ধৰে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তুমিয়েই তেওঁলোকৰ শক্তিৰ শোভা;<br> <span class="br-ind"><br><span class="indent">&nbsp;</span></span>তোমাৰ অনুগ্ৰহতে আমাৰ শক্তি<sup class="fnm"><a name="fnm5" href="#fn5">5</a></sup> উন্নত হ’ব।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমাৰ ৰজা ইস্ৰায়েলৰ পবিত্ৰ ঈশ্বৰ জনা দ্বাৰায়েই নিযুক্ত,<br> <span class="br-ind"><br><span class="indent">&nbsp;</span></span>আমাৰ সেই ঢাল যিহোৱাৰেই।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>এসময়ত তুমি দর্শনত তোমাৰ ভক্তসকলক কৈছিলা, “এজন বীৰৰ ওপৰত মই সহায় কৰাৰ ভাৰ অৰ্পণ কৰিলোঁ;<br> <span class="br-ind"><br><span class="indent">&nbsp;</span></span>লোকসকলৰ মাজৰ পৰা এজনক মনোনীত কৰি উন্নত কৰিলোঁ।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মই মোৰ দাস দায়ুদক বিচাৰি পালোঁ;<br> <span class="br-ind"><br><span class="indent">&nbsp;</span></span>মোৰ পবিত্ৰ তেলেৰে মই তেওঁক অভিষেক কৰিলোঁ।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>মোৰ হাত সদায় তেওঁৰ লগত থাকিব;<br> <span class="br-ind"><br><span class="indent">&nbsp;</span></span>মোৰ বাহুৱেও তেওঁক বলৱান কৰিব।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কোনো শত্রুৱে তেওঁক উপদ্ৰৱ নকৰিব,<br> <span class="br-ind"><br><span class="indent">&nbsp;</span></span>কোনো দুষ্ট লোকে তেওঁক অত্যাচাৰ নকৰিব।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>মই তেওঁৰ শত্রুবোৰক তেওঁৰ সন্মুখতে গুড়ি কৰিম;<br> <span class="br-ind"><br><span class="indent">&nbsp;</span></span>যিসকলে তেওঁক ঘৃণা কৰে, তেওঁলোকক প্ৰহাৰ কৰিম।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>মোৰ বিশ্বস্ততা আৰু প্রেম তেওঁৰ লগত থাকিব;<br> <span class="br-ind"><br><span class="indent">&nbsp;</span></span>মোৰ নামত তেওঁৰ শক্তিৰ শিং উর্দ্ধত উঠিব।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>মই সাগৰৰ ওপৰত তেওঁৰ হাত ৰাখি ক্ষমতা দিম,<br> <span class="br-ind"><br><span class="indent">&nbsp;</span></span>আৰু তেওঁৰ সোঁহাত নদীবোৰৰ ওপৰত ৰাখিম।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তেওঁ মোক মাতি ক’ব, ‘তুমিয়েই মোৰ পিতৃ,<br> <span class="br-ind"><br><span class="indent">&nbsp;</span></span>মোৰ ঈশ্বৰ আৰু মোৰ পৰিত্ৰাণৰ শিলা!’<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>মই তেওঁক মোৰ জ্যেষ্ঠ পুত্ৰ কৰিম,<br> <span class="br-ind"><br><span class="indent">&nbsp;</span></span>পৃথিবীৰ ৰজাসকলৰ মাজত তেওঁক সকলোতকৈ শ্ৰেষ্ঠ কৰিম।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তেওঁৰ প্রতি মোৰ অটল প্রেম চিৰকাললৈকে ৰাখিম;<br> <span class="br-ind"><br><span class="indent">&nbsp;</span></span>মোৰ নিয়মটি তেওঁৰ লগত থিৰে থাকিব।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>মই তেওঁৰ বংশকো চিৰকাললৈকে স্থায়ী কৰিম,<br> <span class="br-ind"><br><span class="indent">&nbsp;</span></span>আকাশ-মণ্ডলৰ দৰেই মই তেওঁৰ সিংহাসন চিৰস্থায়ী কৰিম।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>তেওঁৰ সন্তান সকলে যদি মোৰ ব্যৱস্থা ত্যাগ কৰে,<br> <span class="br-ind"><br><span class="indent">&nbsp;</span></span>আৰু মোৰ নিয়মৰ পথত নচলে,<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>যদি তেওঁলোকে মোৰ বিধিবোৰ উলঙ্ঘন কৰে,<br> <span class="br-ind"><br><span class="indent">&nbsp;</span></span>মোৰ আজ্ঞাবোৰ পালন নকৰে,<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>তেন্তে মই বেতেৰে প্রহাৰ কৰি তেওঁলোকক অপৰাধৰ শাস্তি দিম,<br> <span class="br-ind"><br><span class="indent">&nbsp;</span></span>তেওঁলোকৰ অধৰ্মৰ শাস্তি চাবুকেৰে দিম।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>কিন্তু মই মোৰ অটল প্রেম তেওঁৰ পৰা নিচেইকৈ নুগুচাম;<br> <span class="br-ind"><br><span class="indent">&nbsp;</span></span>মোৰ প্রতিজ্ঞাৰ বিশ্বস্ততা ব্যৰ্থ হবলৈ নিদিম।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>মই মোৰ নিয়মটি উলঙ্ঘন নকৰিম,<br> <span class="br-ind"><br><span class="indent">&nbsp;</span></span>মোৰ ওঁঠৰ পৰা ওলোৱা বাক্য সলনি নকৰিম।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>মোৰ পবিত্ৰতাৰ শপত খাই মই এবাৰেই ক’লোঁ;<br> <span class="br-ind"><br><span class="indent">&nbsp;</span></span>মই দায়ুদৰ আগত কেতিয়াও মিছা কথা নকওঁ।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>তেওঁৰ বংশ চিৰকাললৈকে থাকিব,<br> <span class="br-ind"><br><span class="indent">&nbsp;</span></span>তেওঁৰ সিংহাসন মোৰ সাক্ষাতে সূৰ্যৰ দৰে চিৰস্থায়ী হব।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>সেয়ে আকাশৰ বিশ্বাসী সাক্ষী চন্দ্ৰৰ নিচিনাকৈ চিৰকালৰ কাৰণে স্থাপিত হব।” (চেলা)<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>কিন্তু তুমিয়েই পৰিত্যাগ কৰিলা, অগ্ৰাহ্যও কৰিলা;<br> <span class="br-ind"><br><span class="indent">&nbsp;</span></span>তোমাৰ অভিষিক্ত জনাৰ বিৰুদ্ধে তুমি ক্ৰোধ কৰিছা।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>তোমাৰ দাসে সৈতে স্থাপন কৰা নিয়মটি তুমি প্রত্যাখান কৰিছা;<br> <span class="br-ind"><br><span class="indent">&nbsp;</span></span>তুমি তেওঁৰ ৰাজ-মুকুট মাটিলৈ পেলাই অশুচি কৰিলা।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>তুমি তেওঁৰ সকলো প্রাচীৰ ভাঙি পেলালা;<br> <span class="br-ind"><br><span class="indent">&nbsp;</span></span>তুমি তেওঁৰ কোঁঠবোৰ বিনষ্ট কৰিলা।<br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>তেওঁৰ দেশৰ কাষেদি যোৱা সকলো বাটৰুৱাই তেওঁক লুট কৰে;<br> <span class="br-ind"><br><span class="indent">&nbsp;</span></span>তেওঁ ওচৰ-চুবুৰীয়াবোৰৰ নিন্দাৰ পাত্র হৈছে।<br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>তুমি তেওঁৰ শত্রুবোৰৰ সোঁ হাত শক্তিশালী কৰিলা;<br> <span class="br-ind"><br><span class="indent">&nbsp;</span></span>তেওঁৰ সকলো শত্রুকে আনন্দিত কৰিলা।<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>তুমি তেওঁৰ তৰোৱালৰ ধাৰ ওভটাই দিলা আৰু যুদ্ধত তেওঁক থিয় হবলৈ নিদিলা।<br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>তুমি তেওঁৰ হাতৰ ৰাজদণ্ড<sup class="fnm"><a name="fnm6" href="#fn6">6</a></sup> হৰণ কৰিলা;<br> <span class="br-ind"><br><span class="indent">&nbsp;</span></span>তেওঁৰ সিংহাসন ভুমিলৈ পতিত কৰিলা।<br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>তুমি তেওঁৰ যৌৱন কাল চুটি কৰিলা;<br> <span class="br-ind"><br><span class="indent">&nbsp;</span></span>তুমি তেওঁক লাজেৰে ঢাকিলা। (চেলা)<br></div>
<div class="v" id="v46"><span class="vn">46</span> <span class="br-ind"><br><span class="indent">&nbsp;</span></span>হে যিহোৱা, আৰু কিমান কাল? তুমি সদায়েই নিজকে লুকুৱাই ৰাখিবা নে?<br> <span class="br-ind"><br><span class="indent">&nbsp;</span></span>কিমান কাল নো তোমাৰ ক্ৰোধ অগ্নিৰ নিচিনাকৈ জ্বলি থাকিব?<br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>মোৰ জীৱন কাল কেনে অলপ দিনীয়া, তাক সোঁৱৰা;<br> <span class="br-ind"><br><span class="indent">&nbsp;</span></span>কি অসাৰতাৰ কাৰণেইবা তুমি মনুষ্যক স্ৰজিলা!<br></div>
<div class="v" id="v48"><span class="vn">48</span> <span class="br-ind"><br><span class="indent">&nbsp;</span></span>কেতিয়াও মৃত্যু নেদেখাকৈ কোন মানুহ জীয়াই থাকিব পাৰে?<br> <span class="br-ind"><br><span class="indent">&nbsp;</span></span>চিয়োলৰ হাতৰ পৰা কোনে নিজৰ প্ৰাণ ৰক্ষা কৰিব পাৰে? (চেলা)<br></div>
<div class="v" id="v49"><span class="vn">49</span> <span class="br-ind"><br><span class="indent">&nbsp;</span></span>হে যিহোৱা, তোমাৰ পূৰ্বকালৰ সেই অটল প্রেম ক’ত?<br> <span class="br-ind"><br><span class="indent">&nbsp;</span></span>সেই প্রেম তুমি তোমাৰ বিশ্বস্ততাৰ দ্বাৰাই দায়ুদৰ আগত শপত খাইছিলা।<br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>হে যিহোৱা, তোমাৰ দাসবোৰক কৰা অপমান সোঁৱৰণ কৰা;<br> <span class="br-ind"><br><span class="indent">&nbsp;</span></span>সোঁৱৰণ কৰা, আন জাতিবোৰে মোলৈ কৰা সেই অপমানবোৰ;<br> <span class="br-ind"><br><span class="indent">&nbsp;</span></span>কেনেকৈ মই মোৰ বুকুত বহন কৰি আছোঁ।<br></div>
<div class="v" id="v51"><span class="vn">51</span> <span class="br-ind"><br><span class="indent">&nbsp;</span></span>হে যিহোৱা, তোমাৰ শত্রুবোৰে সেই অপমান কৰিছে,<br> <span class="br-ind"><br><span class="indent">&nbsp;</span></span>তেওঁলোকে তোমাৰ অভিষিক্ত জনাৰ প্রতি খোজক অপমান কৰিছে।<br></div>
<div class="v" id="v52"><span class="vn">52</span> <span class="br-ind"><br><span class="indent">&nbsp;</span></span>যিহোৱা চিৰকাললৈকে ধন্য হওঁক। আমেন, আৰু আমেন।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> প্ৰাচীনকালৰ কাহিনীবোৰৰ এটা সৰ্পৰ চৰিত্ৰ। চাওক ইয়োব ৯:১৩;২৬:১২; যিচয়া ৫১:৯</div>
<div class="fn"><sup class="fnt"><a name="fn2" href="#fnm2">2</a></sup> ই গালীলৰ দক্ষিণ অংশৰ শেষত থকা এখন পৰ্বত। ই প্ৰায় ৫৫৫ মিটাৰ ওখ।</div>
<div class="fn"><sup class="fnt"><a name="fn3" href="#fnm3">3</a></sup> ই গালীলৰ উত্তৰপূব অংশত থকা এখন পৰ্বত। ই প্ৰায় ২৭০ মিটাৰ ওখ।</div>
<div class="fn"><sup class="fnt"><a name="fn4" href="#fnm4">4</a></sup> ঈশ্বৰক আৰাধনা কৰাৰ সময়ত প্ৰশংসাৰ ধ্বনি</div>
<div class="fn"><sup class="fnt"><a name="fn5" href="#fnm5">5</a></sup> শিং</div>
<div class="fn"><sup class="fnt"><a name="fn6" href="#fnm6">6</a></sup> মহিমা</div>
</div>
<!-- PARSED ABOVE; EDITING MAY BREAK PARSER -->
</body></html>