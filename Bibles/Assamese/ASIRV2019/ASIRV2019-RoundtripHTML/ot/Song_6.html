<html><head>
<meta http-equiv="Content-Type" content="text/html;charset=utf-8" />
<title>Song 6 &ndash; পৰম &ndash; ইণ্ডিয়ান ৰিভাইচ ভাৰচন (IRV) আচামিচ - 2019</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Song', 6);">
<div id="navbar"><a href="../index.html">ইণ্ডিয়ান ৰিভাইচ ভাৰচন (IRV) আচামিচ - 2019</a> &ndash; <b>পৰম</b> &ndash; <a href="Song_1.html">1</a> ... <a href="Song_4.html">4</a> <a href="Song_5.html">5</a> <b>6</b> <a href="Song_7.html">7</a> <a href="Song_8.html">8</a> </div><hr>
<h1>Song 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>৬ অধ্যায়</h2><span class="vn">1</span> <span class="br-p"><br><br></span><b>যিৰূচালেমৰ ৰমণীসকলৰ কথা:</b> <span class="br-p"><br><br></span><span class="br-ind"><br><span class="indent">&nbsp;</span></span>হে নাৰীসকলৰ মাজত পৰম সুন্দৰী,<br> <span class="br-ind"><br><span class="indent">&nbsp;</span></span>তোমাৰ প্ৰিয় ক’লৈ গ’ল?<br> <span class="br-ind"><br><span class="indent">&nbsp;</span></span>তোমাৰ প্রিয়তম কোন দিশে গ’ল?<br> <span class="br-ind"><br><span class="indent">&nbsp;</span></span>আমাক কোৱা, যাতে আমিও তোমাৰ লগতে তেওঁক বিচাৰি যাব পাৰোঁ। <span class="br-p"><br><br></span><b>প্রিয়াৰ কথা:</b><br></div>
<div class="v" id="v2"><span class="vn">2</span> <span class="br-p"><br><br></span>মোৰ প্ৰিয়তম তেওঁৰ উদ্যানলৈ নামি গৈছে, <span class="br-p"><br><br></span><span class="br-ind"><br><span class="indent">&nbsp;</span></span>সুগন্ধি মছলাৰ দলিচাখনলৈ;<br> <span class="br-ind"><br><span class="indent">&nbsp;</span></span>তেওঁ উদ্যানত ঘূৰি ফুৰিবলৈ, আৰু লিলি ফুল গোটাবলৈ গৈছে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>মই মোৰ প্ৰিয়ৰ, আৰু মোৰ প্ৰিয়ও মোৰেই;<br> <span class="br-ind"><br><span class="indent">&nbsp;</span></span>তেওঁ লিলি ফুলৰ বনত আনন্দেৰে চৰে। <span class="br-p"><br><br></span><b>চলোমন আৰু তেওঁৰ কইনাই পৰস্পৰত আনন্দিত হোৱা</b> <span class="br-p"><br><br></span><b>প্রিয়ৰ কথা:</b><br></div>
<div class="v" id="v4"><span class="vn">4</span> <span class="br-p"><br><br></span>হে মোৰ প্ৰিয়া, তুমি তিৰ্চা নগৰৰ নিচিনা সুন্দৰী, <span class="br-p"><br><br></span><span class="br-ind"><br><span class="indent">&nbsp;</span></span>যিৰূচালেমৰ নিচিনা মনোৰম, মোক সম্পূর্ণকৈ বিমুগ্ধ কৰিছা।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তুমি মোৰ পৰা তোমাৰ চকু দুটি আঁতৰ কৰা;<br> <span class="br-ind"><br><span class="indent">&nbsp;</span></span>কিয়নো সেয়ে মোক ব্যাকুল কৰি তোলে।<br> <span class="br-ind"><br><span class="indent">&nbsp;</span></span>তোমাৰ চুলিকোছা গিলিয়দ পাহাৰৰ পৰা তললৈ নামি অহা ছাগলীৰ জাকৰ নিচিনা।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>এইমাত্র গা ধুই অহা মাইকী মেৰ-ছাগৰ জাকৰ নিচিনা তোমাৰ দাঁতবোৰ।<br> <span class="br-ind"><br><span class="indent">&nbsp;</span></span>সিহঁতৰ প্রত্যেকৰে যমজ পোৱালি আছে,<br> <span class="br-ind"><br><span class="indent">&nbsp;</span></span>আৰু সিহঁতৰ কোনেও নিজৰ পোৱালিক হেৰুৱা নাই।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ওৰণিৰ তলত তোমাৰ গাল দুখন<br> <span class="br-ind"><br><span class="indent">&nbsp;</span></span>দুফাল কৰা আধা ডালিমৰ নিচিনা।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ষাঠিজনী ৰাণী আৰু আশীজনী উপপত্নী, আৰু অসংখ্য যুৱতী থাকিব পাৰে;<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কিন্তু মোৰ কপৌজনী, মোৰ নিখুঁতজনী হ’লে অদ্বিতীয়া;<br> <span class="br-ind"><br><span class="indent">&nbsp;</span></span>তেওঁ নিজ মাতৃৰ বিশেষ জী,<br> <span class="br-ind"><br><span class="indent">&nbsp;</span></span>তেওঁক গর্ভত ধাৰণ কৰাজনৰ, তেওঁ আদৰৰ জী।<br> <span class="br-ind"><br><span class="indent">&nbsp;</span></span>মোৰ গাঁৱৰ জীয়াৰীসকলে তেওঁক দেখি ধন্য বুলিলে;<br> <span class="br-ind"><br><span class="indent">&nbsp;</span></span>ৰাণী আৰু উপপত্নীসকলে তেওঁক দেখি তেওঁৰ প্ৰশংসা কৰিলে।<br></div>
<div class="v" id="v10"><span class="vn">10</span> <span class="br-p"><br><br></span>“পুৱাৰ অৰুণৰ দৰে দেখা দিয়া, <span class="br-p"><br><br></span><span class="br-ind"><br><span class="indent">&nbsp;</span></span>কোন এইগৰাকী যুৱতী,<br> <span class="br-ind"><br><span class="indent">&nbsp;</span></span>যি চন্দ্ৰৰ নিচিনা সুন্দৰী,<br> <span class="br-ind"><br><span class="indent">&nbsp;</span></span>সূৰ্যৰ দৰে উজ্জ্বল আৰু<br> <span class="br-ind"><br><span class="indent">&nbsp;</span></span>সম্পূর্ণ মোহময়ী?” <span class="br-p"><br><br></span><b>প্রিয়াৰ কথা:</b><br></div>
<div class="v" id="v11"><span class="vn">11</span> <span class="br-p"><br><br></span>মই উপত্যকাৰ নতুনকৈ গজা পুলিবোৰ চাবলৈ, <span class="br-p"><br><br></span><span class="br-ind"><br><span class="indent">&nbsp;</span></span>দ্ৰাক্ষালতাই কলি ধৰিছে নে নাই চাবলৈ, আৰু<br> <span class="br-ind"><br><span class="indent">&nbsp;</span></span>ডালিম ফুলিছে নে নাই, তাক চাবলৈ<br> <span class="br-ind"><br><span class="indent">&nbsp;</span></span>মই বাদাম গছবোৰৰ উদ্যানখনলৈ নামি গলোঁ।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মই আনন্দত উত্রাৱল হ’লো,<br> <span class="br-ind"><br><span class="indent">&nbsp;</span></span>মই বুজি পোৱাৰ আগেয়েই যেন মোৰ ভালপোৱাই মোক মোৰ স্বজন,<br> <span class="br-ind"><br><span class="indent">&nbsp;</span></span>যুৱৰাজৰ এখন ৰথত বহালে<br> <span class="br-ind"><br><span class="indent">&nbsp;</span></span>আৰু মই গৈ আছিলোঁ। <span class="br-p"><br><br></span><b>আন ৰমণীসকলৰ কথা:</b><br></div>
<div class="v" id="v13"><span class="vn">13</span> <span class="br-p"><br><br></span>হে চূলম্মীৎ<sup class="fnm"><a name="fnm1" href="#fn1">1</a></sup>, উলটি আহাঁ, উলটি আহাঁ; <span class="br-p"><br><br></span><span class="br-ind"><br><span class="indent">&nbsp;</span></span>আমি যেন তোমাক দেখা পাওঁ, উলটি আহাঁ। <span class="br-p"><br><br></span><b>প্রিয়ৰ কথা:</b><br> <span class="br-ind"><br><span class="indent">&nbsp;</span></span>মহনয়িমৰ<sup class="fnm"><a name="fnm2" href="#fn2">2</a></sup> নৃত্য চোৱাৰ দৰে,<br> <span class="br-ind"><br><span class="indent">&nbsp;</span></span>নিখুঁত যুৱতীজনীক আপোনালোকে কিয় চাবলৈ বিচাৰিছে?<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->চূলম্মীৎ <!--raw 1 bo --></em><!--endraw 1-->নিখুঁত যুৱতী</div>
<div class="fn"><sup class="fnt"><a name="fn2" href="#fnm2">2</a></sup> মহনয়িম - অর্থাৎ সৈন্য সমূহ (আদি ৩২:২, ২ চমূৱেল ১৭:২৪, যিহোচূৱা ১৩:২৬)</div>
</div>
<!-- PARSED ABOVE; EDITING MAY BREAK PARSER -->
</body></html>