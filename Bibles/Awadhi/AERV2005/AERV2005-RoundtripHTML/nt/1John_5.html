<html><head>
<meta http-equiv="Content-Type" content="text/html;charset=utf-8" />
<title>1John 5 &ndash; यूहन्ना क पहिली पत्र &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1John', 5);">
<div id="navbar"><a href="../index.html">पवित्तर बाइबिल</a> &ndash; <b>यूहन्ना क पहिली पत्र</b> &ndash; <a href="1John_1.html">1</a> ... <a href="1John_3.html">3</a> <a href="1John_4.html">4</a> <b>5</b> </div><hr>
<h1>1John 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>परमेस्सर क सन्तान क दुनिया प जीत होत ह</h2><span class="vn">1</span> <span class="br-p"><br><br></span>जउन मनई इ बिसवास करत ह कि ईसू मसीह अहइ, उ परमेस्सर क सन्तान बन जात ह अउर जदि कउनो परमपिता स पिरेम करी तउ ओकरी सन्तानौ स पिरेम करी।</div>
<div class="v" id="v2"><span class="vn">2</span> इ तरह स जब हम परमेस्सर स पिरेम करित ह अउर ओकरे आदेस क पालन करित अही तउ हम जानि लेइत ह कि हम परमेस्सर क संतान स पिरेम करित अही।</div>
<div class="v" id="v3"><span class="vn">3</span> ओकरे आदेसन क पालन करत हम इ देखाइत ह कि हम परमेस्सर स पिरेम करित ह। ओकरे आदेस बहुत कड़ा नाहीं अहइ।</div>
<div class="v" id="v4"><span class="vn">4</span> काहेकि जउ कउनो परमेस्सर क सन्तान बन जात ह तउ उ दुनिया क जीत लेत ह। अउर दुनिया प जीत हासिल करवइवाला हमार बिसवास अहइ।</div>
<div class="v" id="v5"><span class="vn">5</span> जउन इ बिसवास करत ह कि ईसू परमेस्सर क पूत अहइ, तउ उ दुनिया क जीत लेत ह।</div>
<div class="v" id="v6"><h2>परमेस्सर अपने पूत क बावत कहब</h2><span class="vn">6</span> <span class="br-p"><br><br></span>उ ईसू मसीह अहइ जउन हमरे पास पानी अउर लहू क साथ आवा-उ केवल पानी क साथे नाहीं, मुला पानी अउर लहू क साथ। अउर उ आतिमा अहइ जउन ओकर साच्छी देत ह, काहेकि आतिमा सत्य अहइ।</div>
<div class="v" id="v7"><span class="vn">7</span> साच्छी देइवाले तीन अहइँ।</div>
<div class="v" id="v8"><span class="vn">8</span> आतिमा, पानी अउर लहू अउर इ तीनउँ साच्छी एक दूसरे स मेल खात ही, एक दूसरे स सहमत अहइँ।</div>
<div class="v" id="v9"><span class="vn">9</span> <span class="br-p"><br><br></span>जउ हम मनई क दीन्ह साच्छी क मानित ह तउ परमेस्सर क दीन्ह साच्छी अउर मूल्यवान अहइ। परमेस्सर क दीन्ह साच्छी क सबसे बड़ा महत्व इ बात मँ अहइ कि उ अपने पूत क बावत साच्छी दिहे अहइ।</div>
<div class="v" id="v10"><span class="vn">10</span> जउन मनई परमेस्सर क पूत मँ बिसवास करत ह उ अपने अन्दर साच्छी क रखत ह। परमेस्सर जउन कहे अहइ, ओह प जउ बिसवास नाहीं करत, तउ उ मनई परमेस्सर क झूठा साबित करत ह। काहेकि उ परमेस्सर क अपने पूत क बावत दीन्ह साच्छी मँ बिसवास नाहीं किहेस।</div>
<div class="v" id="v11"><span class="vn">11</span> अउर उ साच्छी आटै कि परमेस्सर हमका अन्नत जीवन देहे अहइ। अउर उ जीवन ओकरे पूत (ईसू) मँ मिलतह।</div>
<div class="v" id="v12"><span class="vn">12</span> जउन मनई ओहके पूत क धारन करत ह, उ उही जीवन क धारन करतह। मुला जेकरे पास परमेस्सर क पूत नाहीं अहइ, ओकरे पास उ जीवनौ नाहीं अहइ।</div>
<div class="v" id="v13"><h2>अब अनन्त जीवन हमार अहइ</h2><span class="vn">13</span> <span class="br-p"><br><br></span>परमेस्सर मँ बिसवास करइवालो, तोहका इ बातिन क मइँ इ बरे लिखत अहउँ जइसेन कि तू जानि ल्या कि अनन्त जीवन तोहरे पास अहइ।</div>
<div class="v" id="v14"><span class="vn">14</span> हमार परमेस्सर मँ इस बिसवास अहइ कि जदि हम ओकरी इच्छा क पालन करत ओसे पराथना करी तउ उ हमार पराथना सुनत ह,</div>
<div class="v" id="v15"><span class="vn">15</span> अउर जब हम जानित ह कि उ हमार सुनत ह ओसे हम चाहे जउन माँगी-तउ हम इहइ जानित ही कि हम जउन कछू मांगित ही, उ हमार होइ जात ह।</div>
<div class="v" id="v16"><span class="vn">16</span> <span class="br-p"><br><br></span>जदि कउनो देखत ह कि ओकर भाई कउनो अइसा पाप करत अहइ जेकर फल अनन्त मउत नाहीं अहइ, तउ ओका अपने भाई क बावत पराथना करइ चाही। परमेस्सर ओका जीवन देइ। मइँ ओनके बरे जीवन क बात करत अही, जउन कि अइसे पाप मँ लगा अहइँ जउन ओनका अनन्त मउत तक न पहुँचा। अइसउ पाप होत ह, जेकर फल मउत अहइ। मइँ तोहसे अइसे न पाप क बरे पराथना करइ बरे नाहीं कहत अहउँ।</div>
<div class="v" id="v17"><span class="vn">17</span> सबइ बुरा काम पाप अहइ। मुला अइसा पाप भी होत ह जउन अनन्त मउत क तरफ नाहीं लइ जात।</div>
<div class="v" id="v18"><span class="vn">18</span> <span class="br-p"><br><br></span>हम जानित ह कि जे केहू परमेस्सर क पूत बन गवा, उ पाप नाहीं करत। परमेस्सर क पूत ओकइ रच्छा करत ह।<sup class="fnm"><a name="fnm1" href="#fn1">1</a></sup> उ दुस्ट सइतान ओकर कछू बिगाड़ नाहीं सकत।</div>
<div class="v" id="v19"><span class="vn">19</span> हम जानित अही कि हम परमेस्सर क अही। वइसेन इ पूरी दुनिया उ दुस्ट (सइतान) क बस मँ अहइ।</div>
<div class="v" id="v20"><span class="vn">20</span> मुला हमका पता अहइ कि परमेस्सर क पूत आइ गवा अहइ अउर उ हमका अइसा गियान दिहे अहइ जइसे कि हम उ परमेस्सर क जान लेई जउन सच्चाई अहइ। हम सबे उही मँ स्थित अही जउन सच्चाई अहइ, काहेकि हम ओकर पूत ईसू मसीह मँ स्थित अही। परमपिता सच्चा परमेस्सर अहइ अउर उ अनन्त जीवन भी अहइ।</div>
<div class="v" id="v21"><span class="vn">21</span> पिआरे बच्चो, अपने आप क झूठे देवता लोगन स दूर राखा।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->परमेस्सर … करत ह <!--raw 1 bo --></em><!--endraw 1-->मुला रहत ह सबत क अरथ, “जउन परमेस्सर स पइदा भवा ओका उ बचाए रखत ह।” या “अपने आप क बचाए राखत ह।”</div>
</div>
<!-- PARSED ABOVE; EDITING MAY BREAK PARSER -->
</body></html>