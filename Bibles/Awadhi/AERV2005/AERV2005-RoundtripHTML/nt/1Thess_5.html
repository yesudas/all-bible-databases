<html><head>
<meta http-equiv="Content-Type" content="text/html;charset=utf-8" />
<title>1Thess 5 &ndash; थिस्सलुनीकियन क पहिली पत्र &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Thess', 5);">
<div id="navbar"><a href="../index.html">पवित्तर बाइबिल</a> &ndash; <b>थिस्सलुनीकियन क पहिली पत्र</b> &ndash; <a href="1Thess_1.html">1</a> ... <a href="1Thess_3.html">3</a> <a href="1Thess_4.html">4</a> <b>5</b> </div><hr>
<h1>1Thess 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>पर्भू क अवाई क सुवागत बरे तइयार रहा</h2><span class="vn">1</span> <span class="br-p"><br><br></span>भाइयो तथा बहिनियो, समइ अउर तिथियन क बारे मँ तोहे लिखइ क कउनउ जरूरत नाहीं बा</div>
<div class="v" id="v2"><span class="vn">2</span> काहेकि तू खुदई बहुत अच्छी तरह जानत ह कि जइसे चोर रस्ता स चुप्पे चला आवत ह, वइसेन ही पर्भू क फिन स लउटइ क दिन भी आइ जइहीं।</div>
<div class="v" id="v3"><span class="vn">3</span> जब लोग कहत होइहीं कि “सब कछू सांत अउर सुरच्छित बा” तबइ जइसे एक गर्भवती स्त्री क अचानक प्रसव वेदना आइ घेरत ह वइसेन ही ओह पर बिनास उत्तर आइ अउर उ कहूँ बचिके भाग न पावइ।</div>
<div class="v" id="v4"><span class="vn">4</span> <span class="br-p"><br><br></span>मुला भाइयो तथा बहिनियो, तू अँधियारे (पाप) क वासी नाहीं अहा कि तोह पर उ दिन अचानक ही चोर की नाई आइ जाइ।</div>
<div class="v" id="v5"><span class="vn">5</span> तू सब तउ प्रकास (भलाई) स जुड़ा अहा अउर दिन क संतान स भी। हम न तउ रात या अँधियारा (बुराई) जुड़ा हई।</div>
<div class="v" id="v6"><span class="vn">6</span> इही बरे हमका अउरन क नाई सोवत रहत न चाही, बल्कि सावधानी क साथे हमका तउ अपने प नियन्त्रण रखइ चाहीं।</div>
<div class="v" id="v7"><span class="vn">7</span> काहेकि जउन सोवत हीं, रात मँ सोवत ही अउर जउन नसा करत हीं, उ रात मँ ही मदमस्त होत हीं।</div>
<div class="v" id="v8"><span class="vn">8</span> मुला हम पचे तउ दिने (भलाई) स जुरा हई इही बरे हमका अपने प काबू रखई चाही। आवा बिसवास अउर पिरेम क चिलम धारण कइ लेई अउर उद्धार पावई क आसा क सिरस्त्राण क तरह ओढ़ि लेई।</div>
<div class="v" id="v9"><span class="vn">9</span> <span class="br-p"><br><br></span>काहेकि परमेस्सर हमका ओनके प्रकोपे क बरे नाहीं चुनेस ह बल्कि हमार पर्भू ईसू मसीह द्वारा उद्धार पावई क बरे बनाए अहइ।</div>
<div class="v" id="v10"><span class="vn">10</span> ईसू तउ हमरे बरे परान तियाग दिहेस ताकि चाहे हम सजीव ओकरे संग होई, इ जरूरी नाहीं कि जब उ आवइ हम जिअत या मरा रही।</div>
<div class="v" id="v11"><span class="vn">11</span> इहीं बरे एक दुसरे क सुख पहुँचाव अउर एक दुसरे क आध्यात्मिक रूपे स मजबूत बनावत रहा। जइसेन कि तू करत अहा।</div>
<div class="v" id="v12"><h2>अन्तिम निर्देस अउर अभिवादन</h2><span class="vn">12</span> <span class="br-p"><br><br></span>भाइयो तथा बहिनियो, हमार तोहसे निवेदन बा कि जउन लोग तोहरे बीच मेहनत करत हीं अउर पर्भू मँ जउन तोहे राह देखावत हीं, ओनकर आदर करत रहा।</div>
<div class="v" id="v13"><span class="vn">13</span> हमार तोहसे निवेदन बा कि ओनके कामे क कारण पिरेम क साथे ओन्हे पूरा आदर देत रहा। <span class="br-p"><br><br></span>परस्पर सान्ति स रहा</div>
<div class="v" id="v14"><span class="vn">14</span> अउर भाइयन, हमार तोहसे निवेदन बा आलसियन क चेतावा, डरपोकन क प्रेरित करा, दीनन क सहायता मँ रुचि ल्या, सबके साथे-धीरज रखा।</div>
<div class="v" id="v15"><span class="vn">15</span> देखत रहा केउ क बुराई क बदला बुराई स न द्या बल्कि सब जने हमेसा एक दुसरे क साथे भलाई करई क जतन करा।</div>
<div class="v" id="v16"><span class="vn">16</span> <span class="br-p"><br><br></span>हमेसा आनन्दित रहा।</div>
<div class="v" id="v17"><span class="vn">17</span> पराथना करब कबहुँ न छोड़ा।</div>
<div class="v" id="v18"><span class="vn">18</span> हर परिस्थिति मँ परमेस्सर क धन्यबाद द्या, काहेकि मसीह ईसू मँ, तोहरे बरे परमेस्सर क इहइ इच्छा बाटइ।</div>
<div class="v" id="v19"><span class="vn">19</span> <span class="br-p"><br><br></span>पवित्तर आतिमा क कार्य क दमन मत करत रहा।</div>
<div class="v" id="v20"><span class="vn">20</span> <span class="br-p"><br><br></span>नबियन क संदेसन क कभउँ छोट न जान।</div>
<div class="v" id="v21"><span class="vn">21</span> सब बातन क असलियत क परखा, जउन अच्छा बा, ओका ग्रहण किहे रहा</div>
<div class="v" id="v22"><span class="vn">22</span> अउर हर तरह क बुराई स बचा रहा।</div>
<div class="v" id="v23"><span class="vn">23</span> <span class="br-p"><br><br></span>सान्ति क स्रोत परमेस्सर खुद तोहे पूरे तरह पवित्तर करी। पूरी तरह स ओनका समर्पित होई जा अउर तू अपने पूरा अस्तित्व अर्थात आतिमा, परान अउर देह क हमार पर्भू ईसू मसीह क अवाई तलक सब तरह स दोस रहित बनाए रखा।</div>
<div class="v" id="v24"><span class="vn">24</span> उ परमेस्सर जे तोहे बोलाए अहइ, बिसवास क योग्ग बाटइ। निस्चय ही उ अइसनई करी।</div>
<div class="v" id="v25"><span class="vn">25</span> <span class="br-p"><br><br></span>भाइयो तथा बहिनियो, हमरे भी बरे पराथना करा।</div>
<div class="v" id="v26"><span class="vn">26</span> सब भाइयन अउर बहिनियन क पवित्तर चुम्मा स सत्कार करा।</div>
<div class="v" id="v27"><span class="vn">27</span> तोहे पर्भू क सपथ दई क मइँ इ आग्रह करित ह कि इ चिठ्ठी क सब भाइयन क पढ़ाई क सुनावा जाइ।</div>
<div class="v" id="v28"><span class="vn">28</span> हमार पर्भू ईसू मसीह क अनुग्रह तोहरे साथे रहइ।</div>
</div>
<!-- PARSED ABOVE; EDITING MAY BREAK PARSER -->
</body></html>