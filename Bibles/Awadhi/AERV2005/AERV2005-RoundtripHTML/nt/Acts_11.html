<html><head>
<meta http-equiv="Content-Type" content="text/html;charset=utf-8" />
<title>Acts 11 &ndash; प्रेरितन क काम &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 11);">
<div id="navbar"><a href="../index.html">पवित्तर बाइबिल</a> &ndash; <b>प्रेरितन क काम</b> &ndash; <a href="Acts_1.html">1</a> ... <a href="Acts_9.html">9</a> <a href="Acts_10.html">10</a> <b>11</b> <a href="Acts_12.html">12</a> <a href="Acts_13.html">13</a> ... <a href="Acts_28.html">28</a> </div><hr>
<h1>Acts 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>पतरस क यरूसलेम लौटब</h2><span class="vn">1</span> <span class="br-p"><br><br></span>समूचइ यहूदिया मँ भाइयन अउर प्रेरितन सुनेन कि परमेस्सर क बचन गैर यहूदी भी मान लिहे अहइँ।</div>
<div class="v" id="v2"><span class="vn">2</span> तउ जब पतरस यरुसलेम पहोंचा तउ उ पचे जउन खतना क चाहत रहेन, ओकर नुक्ताचीनी किहेन।</div>
<div class="v" id="v3"><span class="vn">3</span> उ सबइ कहेन, “तू खतना क बिना मनइयन क घरे गवा अहा अउर तू ओनकइ संग खइया क खाया ह!”</div>
<div class="v" id="v4"><span class="vn">4</span> <span class="br-p"><br><br></span>ऍह पइ पतरस सच जउन भवा रहा, ओका सुनावइ समुझावइ लाग।</div>
<div class="v" id="v5"><span class="vn">5</span> “मइँ याफा सहर मँ पराथना करत भवा समाधि मँ एक दर्सन कीन्ह। मइँ निहारेउँ कि एक बड़की चद्दर जइसी कउनो चीज खाले उतरत बा, ओका चारिहुँ कोना स धइके अकासे स धरती प उतारा जात अहइ। फिन उ उतरिके मोरे लगे आइ गइ।</div>
<div class="v" id="v6"><span class="vn">6</span> मइँ ओका धियान स लखेउँ कि ओहमाँ धरती क चौपाया जीव-जतुं, जंगली पसु रेंगइ वाला जीव अउर अकासे क पंछी रहेन।</div>
<div class="v" id="v7"><span class="vn">7</span> फिन मइँ एक अवाज सुनेउँ, जउन मोसे कहत रही, ‘पतरस उठा, मारा अउर खाइ ल्या।’</div>
<div class="v" id="v8"><span class="vn">8</span> <span class="br-p"><br><br></span>“मुला मइँ कहेउँ, ‘पर्भू, निहचय रूप स तउ नाहीं, काहेकि मइँ कबहुँ भी कउनो तुच्छा या समइ क अनुसार कउनो बे पवित्तर अहार क नाहीं खाएउँ ह।’</div>
<div class="v" id="v9"><span class="vn">9</span> <span class="br-p"><br><br></span>“अकास स दूसर दाई उ अवाज फिन कहेस, ‘जेका परमेस्सर पवित्तर बनएस ह, ओका तू अपवित्तर जिन समुझा।’</div>
<div class="v" id="v10"><span class="vn">10</span> <span class="br-p"><br><br></span>“तीन दाई अइसा ही भवा। फिन उ सब अकास मँ वापिस उठाइ लीन्ह गवा।</div>
<div class="v" id="v11"><span class="vn">11</span> उहइ समइ जहाँ मइँ ठहरा रहेउँ, उ घरे मँ तीन मनई आइ गएन। उ पचे मोरे लगे कैसरिया स पठवा ग रहेन।</div>
<div class="v" id="v12"><span class="vn">12</span> आतिमा मोका ओनकइ संग बेझिझके चला जाइ बरे कहेस। इ छ: भाई भी मोरे संग गएऩ। अउर हम पचे उ मनई क घरे मँ चला गए।</div>
<div class="v" id="v13"><span class="vn">13</span> उ हमका बताएस कि एक सरगदूत क आपन घरे मँ ठाड़ उ कइसे लखेस। जउऩ कहत रहा, ‘याफा पठइके पतरस कहावावइवाला समौन क बोलवाइ ल्या।</div>
<div class="v" id="v14"><span class="vn">14</span> उ तोहका बचन सुनाई जेहॅसे तोहार परिवार क उद्धार होइ।’</div>
<div class="v" id="v15"><span class="vn">15</span> <span class="br-p"><br><br></span>“जब मइँ प्रबचन सुरु कीन्ह तब पवित्तर आतिमा ओन पइ उतरि आइ। ठीक वइसेन जइसे सुरू मँ हम पइ उतरी रही।</div>
<div class="v" id="v16"><span class="vn">16</span> फिन मोका पर्भू क कहा भवा बचन याद होइ गवा, ‘यूहन्ना पानी स बपतिस्मा देत रहा मुला तोहका पवित्तर आतिमा स बपतिस्मा दीन्ह जाइ।’</div>
<div class="v" id="v17"><span class="vn">17</span> इ तरह जदि परमेस्सर ओनका ही उहइ बरदान दिहेस जेका उ जब हम पचे पर्भू ईसू मसीह मँ बिसवास कीन्ह, तब्बइ हमका दिहे रहा, तउ खिलाफत करइवाला मइँ कउन होत हउँ?”</div>
<div class="v" id="v18"><span class="vn">18</span> <span class="br-p"><br><br></span>बिसवासी मनइयन जब इ सुनेन तउ उ पचे प्रस्न करब बंद कइ दिहेन। उ पचे परमेस्सर क महिमा करत भए कहइ लागेन, “अच्छा, तउ परमेस्सर गैर यहूदी मनइयन तलक क मनफिराववइ बरे उ औसर दिहेस ह, जउन जिन्नगी कइँती लइ जात ह।”</div>
<div class="v" id="v19"><h2>अन्ताकिया मँ सुसमाचार क अवाई</h2><span class="vn">19</span> <span class="br-p"><br><br></span>उ पचे जउन स्तिफनुस क समइ मँ दीन्ह जात सबइ यातना क कारण तितराइ बितराइ ग रहेन, दूर-दूर तलक फीनीक, साइप्रस अउर अन्ताकिया तलक चलाग रहेन। इ पचे यहूदियन क तजिके कउनो अउर क सुसामाचार नाहीं सुनावत रहेन।</div>
<div class="v" id="v20"><span class="vn">20</span> एनही बिसवासी मनइयन मँ स कछू साइप्रस क अउर कुरेनी क रहेन। तउ जब उ पचे अन्ताकिया आएन तउ यूनानियन क भी प्रबचन देत भए पर्भू ईसू क सुसमाचार सुनावइ लागेन।</div>
<div class="v" id="v21"><span class="vn">21</span> पर्भू क सक्ती ओनकइ संग रही। तउ एक बड़ा मनइयन क मजमा बिसवास धइके पर्भू कइँती मुड़ि गवा।</div>
<div class="v" id="v22"><span class="vn">22</span> <span class="br-p"><br><br></span>ऍकर खबर जब यरुसलेम मँ कलीसिया क काने तलक पहुँची तउ उ पचे बरनाबास क अन्ताकिया जाइके पठएऩ।</div>
<div class="v" id="v23"><span class="vn">23</span> जब बरनाबास हुँवा पहोंचिके परमेस्सर क अनुग्रह क सकारथ होत लखेस तउ उ बहोत खुस भवा अउर उ ओन सबहिं क पर्भू बरे भक्ति भरा हिरदय स बिसवासी बनइ बरे हिम्मत देवॉएस।</div>
<div class="v" id="v24"><span class="vn">24</span> काहेकि उ पवित्तर आतिमा अउर बिसवास स भरा भवा एक भरपूर उत्तिम मनई रहा। फिन पर्भू क संग एक बड़वार मनइयन क मजमा जुड़ गवा।</div>
<div class="v" id="v25"><span class="vn">25</span> <span class="br-p"><br><br></span>बरनाबास साऊल क हेरइ तरसुस क चला गवा।</div>
<div class="v" id="v26"><span class="vn">26</span> फिन उ ओका हेरिके अन्ताकिया लइ आवा। पूरे साल भइ उ पचे कलीसिया स मिलत जुलत अउर बड़का मनइयन क मजमा क उपदेस देत रहेन। अन्ताकिया मँ सबन त पहिले ऍनही चेलन क “मसीही” कहा गवा।</div>
<div class="v" id="v27"><span class="vn">27</span> <span class="br-p"><br><br></span>इहइ समइ यरुसलेम स कछू नबी अन्ताकिया आएऩ।</div>
<div class="v" id="v28"><span class="vn">28</span> ओनमाँ स अगबुस नाउँ क एक नबी खड़ा होइके पवित्तर आतिमा क जरिये इ भविस्सबाणी किहेस कि सारी दुनिया मँ एक खउफनाक अकाल पड़ी (क्लौदियुस क समइ इ अकाल पड़ा रहा।)</div>
<div class="v" id="v29"><span class="vn">29</span> तब हर चेलन आपन ताकत देखिके यहूदिया क बसइयन बंधु क मदद बरे कछू पठवइ क ठान लिहेन।</div>
<div class="v" id="v30"><span class="vn">30</span> तउ उ पचे अइसा ही किहेन अउर उ पचे बरनावास अउर साऊल क हाथ स यहूदिया मँ आपन बुजुर्गन क लगे उपहार पठएन।</div>
</div>
<!-- PARSED ABOVE; EDITING MAY BREAK PARSER -->
</body></html>