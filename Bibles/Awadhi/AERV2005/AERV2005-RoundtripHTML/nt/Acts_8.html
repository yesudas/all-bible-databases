<html><head>
<meta http-equiv="Content-Type" content="text/html;charset=utf-8" />
<title>Acts 8 &ndash; प्रेरितन क काम &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 8);">
<div id="navbar"><a href="../index.html">पवित्तर बाइबिल</a> &ndash; <b>प्रेरितन क काम</b> &ndash; <a href="Acts_1.html">1</a> ... <a href="Acts_6.html">6</a> <a href="Acts_7.html">7</a> <b>8</b> <a href="Acts_9.html">9</a> <a href="Acts_10.html">10</a> ... <a href="Acts_28.html">28</a> </div><hr>
<h1>Acts 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>साऊल स्तिफनुस क कतल ठीक बताएस। उहइ दिना स यरुसलेम क कलीसिया प घोर अत्याचार होब सुरू भवा प्रेरितन क तजिके उ पते सबहिं मनइयन यहूदिया अउर सामरिया क गाउँ मँ तितराइ-बितराइके फैलि गएऩ। <span class="br-p"><br><br></span>कछू भगत लोग स्तिफनुस क गाड़ दिहन अउर ओकरे बरे बहोत दुःख मनाएन। साऊल कलीसिया क बरबाद करब सुरू कइ दिहेस। उ घर-घर जाइके स्त्रियन अउर पुरूसन क घेर्रावत भवा जेल मँ धाँधइ लाग।</div>
<div class="v" id="v4"><h2>बिसवासियन प अत्याचार</h2><span class="vn">4</span> ओहर तितराए बितराए मनई हर ठउरे प जाइके नीक खबर क सुसामाचार देइ लागेन।</div>
<div class="v" id="v5"><h2>सामरिया मँ फिलिप्पुस क उपदेस</h2><span class="vn">5</span> <span class="br-p"><br><br></span>फिलिप्पुस सामरिया नगर क चला गवा अउर हुवाँ मनइयन मँ मसीह क बारे मँ प्रचार करइ लाग।</div>
<div class="v" id="v6"><span class="vn">6</span> फिलिप्पुस क मनइयन जब सुनेन अउर जउन अद्भुत चीन्हन क उ परगट करत रहा, लखेस, तउ जउन बातन क उ बतावा करत रहा, ओन पइ उ पचे एक चित्त लाइके धियान दिहेन।</div>
<div class="v" id="v7"><span class="vn">7</span> बहोत स मनइयन मँ स, जेनमाँ दुस्ट आतिमा समाई रहिन, उ सबई ऊँच अवाजे मँ चिल्लात भइ बाहेर निकरि आइन। बहोत स सुखाड़ी क बेरिमिया अउर अंग भंग नीक होत रहेन।</div>
<div class="v" id="v8"><span class="vn">8</span> उ सहर मँ खुसी छाइ रही।</div>
<div class="v" id="v9"><span class="vn">9</span> <span class="br-p"><br><br></span>हुवँइ समौन नाउँ क मनई रहत रहा। फिलिप्पुस क अवाई स पहिले उ ढेर समइ स उ सहर मँ जादू टोटका करत रहा। अउर सामरिया क मनइयन क अचरज मँ डाइ देत रहा। उ महा पुरूख होइ क दावा करत रहा।</div>
<div class="v" id="v10"><span class="vn">10</span> नान्ह स लइके बड़वारे तलक सबहिं मनइयन ओकरे बात प धियान देतेन अउर कहत रहतेन, “इ मिला परमेस्सर क उहइ सक्ती बा जउन ‘महान सक्ती’ कहवावत ह!”</div>
<div class="v" id="v11"><span class="vn">11</span> काहेकि उ ढेर दिनन स ओन पचन्क आपन चमत्कारन क घनचक्कर मँ नाइ देत रहा, यह बरे उ पचे ओह पइ धियान देत रहेन।</div>
<div class="v" id="v12"><span class="vn">12</span> मुला उ पचे जब फिलिप्पुस प पतिमानेन काहेकि उ ओनका परमेस्सर क राज्य क सुसामाचार अउर ईसू मसीह क नाउँ बाँचत रहा, तउ उ पचे स्त्रियन अउर पुरूसन दुइनउँ ही बपतिस्मा लेइ लागेन।</div>
<div class="v" id="v13"><span class="vn">13</span> अउर खुद समौन ही ओन पइ पतियाइ लाग। अउर बपतिस्मा लेइ क पाछे फिलिप्पुस क संग उ बड़े निचके स बसइ लाग। उ अद्भुत कारजन अउर अद्भुत चीन्हन क जब उ लखेस, तब दंग रहि गवा।</div>
<div class="v" id="v14"><span class="vn">14</span> <span class="br-p"><br><br></span>जब यरूसलेम मँ प्रेरितन इ सुनेन कि सामरिया क मनइयन परमेस्सर क बचन क मान लिहे अहइँ तउ उ पचे पतरस अउर यूहन्ना क ओनके लगे पठएन।</div>
<div class="v" id="v15"><span class="vn">15</span> जबहिं उ पचे आएऩ, तब उ दुइनउँ सामरियन बरे पराथना किहेन कि ओनका पवित्तर आतिमा मिलि जाइ।</div>
<div class="v" id="v16"><span class="vn">16</span> काहेकि अबहुँ तलक पवित्तर आतिमा कउनो प नाहीं ओतरी, ओनका फिन पर्भू ईसू क नाउँ प बपतिस्मा हि दीन्ह गवा रहा।</div>
<div class="v" id="v17"><span class="vn">17</span> तउ पतरस अउर यूहन्ना ओन पइ आपन हाथ धरेस अउर ओनका पवित्तर आतिमा मिलि गइ।</div>
<div class="v" id="v18"><span class="vn">18</span> <span class="br-p"><br><br></span>जब समौन लखेस कि प्रेरितन क हाथ धरे भइ स पवित्तर आतिमा मिलि गइ तउ ओनके समन्वा धन धरत भवा कहेस,</div>
<div class="v" id="v19"><span class="vn">19</span> “इ सक्ती मोका दइ द्या काहेकि जेह पइ मइँ हाथ धरउँ, ओका पवित्तर आतिमा मिलि जाइ।”</div>
<div class="v" id="v20"><span class="vn">20</span> <span class="br-p"><br><br></span>पतरस ओसे कहेस, “तोहार अउर तोहरे धने क सतियानास होइ! काहेकि तू इ बिचार्या ह कि तू धने स परमेस्सर क बरदान क मोल लइ सकत ह।</div>
<div class="v" id="v21"><span class="vn">21</span> इ बारे मँ तोहार हमार मेल नाहीं खात काहेकि परमेस्सर क समन्वा तोहार हिरदय सही नाहीं बा।</div>
<div class="v" id="v22"><span class="vn">22</span> यह बरे आपन इ दुस्टता बरे मनफिराव अउर आपन कुकरम प पछतावा करा अउर पर्भू स पराथना करा। इ होइ सकत ह कि इ बिचार बरे तोहका छमा कइ दीन्ह जाइ जउन तोहरे मने मँ रहा।</div>
<div class="v" id="v23"><span class="vn">23</span> मइँ लखत हउँ कि तू परिहँसे स भरा अहा अउर पाप क पंजा मँ फँसा बाट्या।”</div>
<div class="v" id="v24"><span class="vn">24</span> <span class="br-p"><br><br></span>यह पइ समौन जवाब दिहेस, “तू पर्भू स मोरे बरे पराथना करा काहेकि तू जउन कहया ह, ओहमाँ स कउनो भी बात मोह प न आइ जाइ!”</div>
<div class="v" id="v25"><span class="vn">25</span> <span class="br-p"><br><br></span>फिन प्रेरितन साच्छी दइके अउर पर्भू क बचन सुनाइके, राहे मँ टेर क सामरी गाँवन मँ सुसामाचार क उपदेस देत भएन यरूसलेम लौटि गएऩ।</div>
<div class="v" id="v26"><h2>इथियेपिया स आवा भएन मनइयन क फिलिप्पुस क उपदेस</h2><span class="vn">26</span> <span class="br-p"><br><br></span>पर्भू क एक सरगदूत फिलिप्पुस क कहत भवा बताएस, “तइयार होइ जा, अउर सरक प दक्खिन कइँती जा, जउन सरक यरूसलेम स गाजा क जात ह। इ एक निर्जन राह अहइ।”</div>
<div class="v" id="v27"><span class="vn">27</span> <span class="br-p"><br><br></span>तउ उ तइयार भवा अउर निकरि गवा। सरक पइ इथियोपिया क मनई क लखेस। उ हिजरा रहा। इथियोपियन क रानी कंदाके क एक अधिकारी रहा जउन ओकरे सारा खजाना क खजांची रहा। उ आराधना करइ यरूसलेम गवा रहा।</div>
<div class="v" id="v28"><span class="vn">28</span> लउटत भवा उ आपन रथे मँ बैठिके नबी यसायाह क पोथी बाँचत रहा।</div>
<div class="v" id="v29"><span class="vn">29</span> <span class="br-p"><br><br></span>तबहिं उ आतिमा फिलिप्पुस स कहेस, “उ रथे क निचके जा अउर हुवँइ ठहर जा।”</div>
<div class="v" id="v30"><span class="vn">30</span> फिलिप्पुस जब उ रथे क निचके दौड़िके गवा तउ उ ओका यसायाह क पढ़त भवा लखेस। तउ उ कहेस, “का तू जेका बाँचत अहा, ओका बूझत भी बाट्या?”</div>
<div class="v" id="v31"><span class="vn">31</span> <span class="br-p"><br><br></span>उ कहेस, “मइँ भला कहाँ तलक समुझ बूझ सकत हउँ? जब तलक कउनो मोका एकर अरथ न बतावइ?” फिन उ फिलिप्पुस क ऱथे प आपन संग बइठाएस।</div>
<div class="v" id="v32"><span class="vn">32</span> पवित्तर सास्तर क जउन हींसा क उ बाँचत रहा, उ रहा: <span class="br-p"><br><br></span><span class="br-ind"><br><span class="indent">&nbsp;</span></span>“उ भेंड़ क नाई जप कइ दीन्ह बरे लइ जावा जात रहा<br> <span class="br-ind"><br><span class="indent">&nbsp;</span></span>उ ओ मेम्ना क नाई चुप रहा जउन आपन उन क कतरइवाला क समन्वा चुप रहत ह।<br> <span class="br-ind"><br><span class="indent">&nbsp;</span></span>ठीक वइसे ही उ आपन मुँह खोलेस नाहीं।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>अब अइसी दीन दसा मँ ओका निआव स दुरिआवा गवा।<br> <span class="br-ind"><br><span class="indent">&nbsp;</span></span>ओकरी पीढ़ी क कबहँ गाथा कउन गाई?<br> <span class="br-ind"><br><span class="indent">&nbsp;</span></span>काहेकि धरती स तउओकर जिन्नगी लइ लीन्ह गइ।” <sup class="fnm"><a name="fnm1" href="#fn1">1</a></sup><br></div>
<div class="v" id="v34"><span class="vn">34</span> <span class="br-p"><br><br></span>उ अधिकारी फिलिप्पुस स कहेस, “अनुग्रह कइके बतावा कि इ नबी केकर बारे मँ कहत बाटइ? इ आपन बारे मँ या कउनो अउर क बारे मँ?”</div>
<div class="v" id="v35"><span class="vn">35</span> फिन फिलिप्पुस कहब सुरू किहेस अउर इ सास्तर स लइके ईसू क सुसामाचार तलक सब कछू ओका कहिके सुनाएस।</div>
<div class="v" id="v36"><span class="vn">36</span> <span class="br-p"><br><br></span>रस्ता मँ आगे बढ़त भए उ सबइ पानी क निचके पहुँचेन। फिन उ अधिकारी कहेस, “लखा! हिआँ पानी बाटइ। अब मोका बपतिस्मा लेइ मँ का बियाधा अहइ?”</div>
<div class="v" id="v37"><span class="vn">37</span> <sup class="fnm"><a name="fnm2" href="#fn2">2</a></sup></div>
<div class="v" id="v38"><span class="vn">38</span> तब उ रथे क रोकइ बरे आग्या दिहेस। फिन फिलिप्पुस अउर उ अधिकारी दुइनउँ ही पानी मँ उतरि गएन अउर फिलिप्पुस ओका बपतिस्मा दिहेस।</div>
<div class="v" id="v39"><span class="vn">39</span> अउर फिन जब उ पचे पानी स बाहेर निकसेन तउ फिलिप्पुस क पर्भू क आतिमा छीन लइ गवा। अउर उ अधिकारी फिन ओका कबहुँ नाहीं लखेस। ओहर उ अधिकारी खुसी मनावत आपन राहे प चला गवा।</div>
<div class="v" id="v40"><span class="vn">40</span> ओह कइँती फिलिप्पुस खुद क असदोद मँ पाएस अउर कैसरिया पहोंच तलक उ सब नगरन मँ सुसमाचार प्रचार करत रहा।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a class='B' href='B:290 53:7-8'><!--endraw 1-->यसा. 53:7-8<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> कछू बाद की प्रतियन मँ पद 37 मिलत ह: “फिलिप्पुस जवाब दिहेस, ‘जदि तू आपन पूरंपूर हिरदय स बिसवास करत ह तउ लइ सकत ह।’ अधिकारी कहेस, ‘हाँ! मइँ पतियात हउँ कि ईसू मसीह परमेस्सर क पूत अहइ।’”</div>
</div>
<!-- PARSED ABOVE; EDITING MAY BREAK PARSER -->
</body></html>