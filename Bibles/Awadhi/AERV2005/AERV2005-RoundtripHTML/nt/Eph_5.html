<html><head>
<meta http-equiv="Content-Type" content="text/html;charset=utf-8" />
<title>Eph 5 &ndash; इफिसियन क पत्र &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eph', 5);">
<div id="navbar"><a href="../index.html">पवित्तर बाइबिल</a> &ndash; <b>इफिसियन क पत्र</b> &ndash; <a href="Eph_1.html">1</a> ... <a href="Eph_3.html">3</a> <a href="Eph_4.html">4</a> <b>5</b> <a href="Eph_6.html">6</a> </div><hr>
<h1>Eph 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ज्योतिर्मय जीवन</h2><span class="vn">1</span> <span class="br-p"><br><br></span>पिआरे बच्चन क समान परमेस्सर क अनुकरण करा।</div>
<div class="v" id="v2"><span class="vn">2</span> पिरेम क साथे जिआ ठीक वइसेन ही जइसे मसीह हमसे पिरेम कीहे अहइ अउर आपन आप क, सुगन्धि सुलगाइके बलि भेंट क रूप मँ हमरे बरे परमेस्सर क अर्पित कइ दिहे अहइ।</div>
<div class="v" id="v3"><span class="vn">3</span> <span class="br-p"><br><br></span>तोहरे बीच यौन अनाचार अउर हर कउनो तरह क अपवित्तरता अउर लालच क चर्चा तक न चलइ चाही। जइसेन कि परमेस्सर क पवित्तर जनन क बरे उचित बाटई।</div>
<div class="v" id="v4"><span class="vn">4</span> तू न तऊ असलील भाखा क प्रयोग होइ चाही, न मूर्खतापूर्ण बात या भद्दी हँसी ठट्टा। इ तोहरे अनुकूल नाहीं अहइ। बल्कि तोहरे बीच धन्यबाद ही दीन्ह जाइ।</div>
<div class="v" id="v5"><span class="vn">5</span> <span class="br-p"><br><br></span>काहेकि तू निस्चय क साथे इ जानत ह कि अइसेन कउनउ भी मनई जउन दुराचारी अहइ, अपवित्तर अहइ अउर लालची अहइ (जउन एक मूर्तिपूजक होइ जइसा अहइ) मसीह क अउर परमेस्सर क, राज्य क उत्तराधिकार नाहीं पाई सकत।</div>
<div class="v" id="v6"><span class="vn">6</span> <span class="br-p"><br><br></span>देखा। तोहे कउनउ सब्दन स केउ छल न लेइ। काहेकि बुरी बातन क कारण ही आज्ञा क उल्लंघन करइवालन पर परमेस्सर क कोप होइ क अहइ।</div>
<div class="v" id="v7"><span class="vn">7</span> इही बरे ओनकर साथी न बना।</div>
<div class="v" id="v8"><span class="vn">8</span> इ मइँ एह बरे कहत हउँ कि एक समइ रहा जब तू अंधकार स भरा रह्या परन्तु अब तू पर्भू क अनुयायी क रूप मँ ज्योति स भरापूरा अहा। इही बारे प्रकासित बेटवन क स आचरण करा।</div>
<div class="v" id="v9"><span class="vn">9</span> हर प्रकार क उत्तम जीवन, नेकी अउर सत्य मँ ज्योति का प्रतिफल देखाइ पडत ह।</div>
<div class="v" id="v10"><span class="vn">10</span> सब तरह इ जानइ क जतन करत रहा कि परमेस्सर क का भावत ह।</div>
<div class="v" id="v11"><span class="vn">11</span> अइसेन काम जउन बुरे बाटेन, अन्धकार मँ लोग करत हीं ओन्हन बेकार क कामन मँ हिस्सा न बटावा बल्कि ओनकर भण्डा-फोड़ करा।</div>
<div class="v" id="v12"><span class="vn">12</span> काहेकि अइसेन काम जेका उ पचे गुपचुप करत हीं। ओनके बारे मँ कीन्ह गइ चर्चा तक लाज का बात बा।</div>
<div class="v" id="v13"><span class="vn">13</span> ज्योति जब प्रकासित होत ह तउ सब कछू दृस्मान होइ जात ह कि उ का अहइ।</div>
<div class="v" id="v14"><span class="vn">14</span> अउर जउन कछू दृस्मान प्रकास क सामने आवत ह, उ खुद ज्योति ही बनि जात ह। इही बरे हमार भजन कहत ह: <span class="br-p"><br><br></span><span class="br-ind"><br><span class="indent">&nbsp;</span></span>“जाग अरे, ओ सोवइवाले<br> <span class="br-ind"><br><span class="indent">&nbsp;</span></span>मउत मँ स जी उठि बइठा,<br> <span class="br-ind"><br><span class="indent">&nbsp;</span></span>खुद मसीह प्रकासित होई तोहरे ही सिर बइठी।”<br></div>
<div class="v" id="v15"><span class="vn">15</span> <span class="br-p"><br><br></span>इही बरे सावधानी क साथे देखत रहा कि तू कइसा जीवन जिअत अहा। विवेकहीन क स आचरण न करा, बल्कि बद्धिमान क स आचरण करा।</div>
<div class="v" id="v16"><span class="vn">16</span> जे हर समइ क अच्छा करम करइ क बरे दीन्ह भए वर्तमान मँ ओकर पूरा उपयोग करत ह, काहेकि इ दिन बुरा बा।</div>
<div class="v" id="v17"><span class="vn">17</span> मूर्खता स न रहत रहा बल्कि इ जान ल्या कि पर्भू क इच्छा का अहइ।</div>
<div class="v" id="v18"><span class="vn">18</span> मदिरापान कइके मतवाला जिन बना रहा काहेकि इही स कामुकता पइदा होत ह। एकरे विपरीत आतिमा स परिपूर्ण होइ जा।</div>
<div class="v" id="v19"><span class="vn">19</span> आपस मँ भजन, स्तुतिगयान अउर आध्यात्मिक गीतन क, परस्पर आदान-प्रदान करत रहा। आपन मने मँ पर्भू क बरे गीत गावत ओकर स्तुति करत रहा।</div>
<div class="v" id="v20"><span class="vn">20</span> हर कीहीउँ बात क बरे हमार पर्भू ईसू मसीह क नाउँ पइ हमरे परम पिता परमेस्सर क हमेसा धन्यबाद करा।</div>
<div class="v" id="v21"><h2>पत्नी अउर पति</h2><span class="vn">21</span> <span class="br-p"><br><br></span>मसीह क प्रति सम्मान क कारण एक दूसरे क अरपन कइ द्या।</div>
<div class="v" id="v22"><span class="vn">22</span> <span class="br-p"><br><br></span>हे पतनियन, आपन-आपन पतियन क बरे अइसेन समर्पित रहा, जइसेन तू पर्भू क समर्पित होत ह।</div>
<div class="v" id="v23"><span class="vn">23</span> काहेकि आपन पत्नी क उप्पर ओकर पति ही प्रमुख अहइ। वइसेन ही जइसे हमार कलीसिया क सिखर मसीह बा। उ खुदई इ देह क उद्धार करत ह।</div>
<div class="v" id="v24"><span class="vn">24</span> जइसे कलीसिया मसीह क अधीन बा, वइसेन ही पत्नियन क सब बात मँ आपन-आपन पतियन क बरे समर्पित करइ चाही।</div>
<div class="v" id="v25"><span class="vn">25</span> <span class="br-p"><br><br></span>हे पतियन, आपन पत्नियन स पिरेम करा। वइसेन ही जइसे मसीह कलीसिया स पिरेम किहेस अउर आपन आप क ओकरे बरे बलि कई दिहेस।</div>
<div class="v" id="v26"><span class="vn">26</span> ताकि उ ओका पर्भू क सेवा मँ जल मँ स्नान कराइके पवित्तर कई हमार घोसना क साथे परमेस्सर क अर्पित कइ देई।</div>
<div class="v" id="v27"><span class="vn">27</span> इही तरह उ कलीसिया क एक अइसेन चमचमात दुलहिन क रूप मँ खुद क बरे पेस कइ सकत ह, जउन कलंक अउर पापन स मुक्त होइ, झुरियन स रहित होई, या जेहमाँ अइसेन अउर कउनउ कमन होइ। बल्कि उ पवित्तर होइ अउर हमेसा निर्दोस होइ।</div>
<div class="v" id="v28"><span class="vn">28</span> <span class="br-p"><br><br></span>पतियन क आपन-आपन पत्नियन स उही तरह पिरेम करइ चाही जइसे उ खुद आपन देह स करत हीं। जे आपन पत्नी स पिरेम करत ह उ खुद आपन आप स पिरेम करत ह।</div>
<div class="v" id="v29"><span class="vn">29</span> केउ आपन देह स तब कभउँ घिरना नाहीं करत, बल्कि उ ओका पालत-पोसत ह अउर ओकर ध्यान रखत ह। वइसेन ही जइसे मसीह आपन कलीसिया क,</div>
<div class="v" id="v30"><span class="vn">30</span> काहेकि हमउ त ओकरी काया क अंग अही।</div>
<div class="v" id="v31"><span class="vn">31</span> पवित्तर सास्तर कहत ह, “इही बरे एक मनई आपन महतारी बाप क छोड़ि के आपन पत्नी स बंध जात ह अउर दुन्नउ एक देह होइ जात हीं।”<sup class="fnm"><a name="fnm1" href="#fn1">1</a></sup></div>
<div class="v" id="v32"><span class="vn">32</span> <span class="br-p"><br><br></span>इ रहस्यपूर्ण सच बहुत महत्वपूर्ण बा अउर मइँ तोहे बताइत ह कि इ मसीह अउर कलीसिया पर लागू होत ह।</div>
<div class="v" id="v33"><span class="vn">33</span> तउन कछू भी होइ, तोहमाँ स हर कीहीउँ क आपन पत्नी स वइसेन ही पिरेम करई चाही जइसे तू खुद आपन आप क करत अहा। अउर एक पत्नी क आपन पति का डेरात भए आदर करइ चाही।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a class='B' href='B:10 2:24'><!--endraw 1-->उत्पत्ति 2:24<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>