<html><head>
<meta http-equiv="Content-Type" content="text/html;charset=utf-8" />
<title>Gal 1 &ndash; गलातियन क पत्र &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gal', 1);">
<div id="navbar"><a href="../index.html">पवित्तर बाइबिल</a> &ndash; <b>गलातियन क पत्र</b> &ndash; <b>1</b> <a href="Gal_2.html">2</a> <a href="Gal_3.html">3</a> ... <a href="Gal_6.html">6</a> </div><hr>
<h1>Gal 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>पौलुस क तरफ स, जउन एक प्रेरित अहइ, जे एक अइसेन सेवा बरत धारन किहे अहइ। जउन ओका न तउ मनइयन स मिला बा अउर न कउनो एक मनई क जरिये दीन्ह गवा रहा, बल्कि ईसू मसीह क जरिये उ परमपिता परमेस्सर स, जे ईसू मसीह मरे रहे प फिन स जियाइ दिहे रहा, दीन्ह भवा बा।</div>
<div class="v" id="v2"><span class="vn">2</span> अउर मोरे साथे जउन भाइ अहइँ, ओन्हे सब ओर स, <span class="br-p"><br><br></span>गलातिया<sup class="fnm"><a name="fnm1" href="#fn1">1</a></sup> छेत्र क कलीसियवन क नाउँ:</div>
<div class="v" id="v3"><span class="vn">3</span> <span class="br-p"><br><br></span>हमरे परमपिता परमेस्सर अउर पर्भू ईसू मसीह कइँती स तू सबन क अऩुग्रह अउर सान्ति मिलइ।</div>
<div class="v" id="v4"><span class="vn">4</span> जे हमरे पापन बरे अपने आपके अर्पित कइ दिहेन ताकि इ पाप पुन्न संसारे स, जेहेमें हम रहत हई, उ हमका छुटकारा देवॉइ सकइ। हमरे परमपिता क इहइ इच्छा अहइ।</div>
<div class="v" id="v5"><span class="vn">5</span> उ हमेसा महिमावान होइ। आमीन।</div>
<div class="v" id="v6"><h2>सच्चा सुसमाचार एक्कइ अहइ</h2><span class="vn">6</span> <span class="br-p"><br><br></span>मोका अचरज बा, कि तू सभे ऍतनी जल्दी उ परमेस्सर स मुँह मोड़के, जे मसीह क अनुग्रह द्वारा तू पचन क बोलाए रहा, कउनो दुसरे सुसमाचार क तरफ जात अहा।</div>
<div class="v" id="v7"><span class="vn">7</span> कउनउ दुसर सुसमाचार तउ सहीयउ मँ अहइ ही नाहीं ना, मुला कछू जने अइसेन अहइँ जउन तोहे भरमावत अहइँ। अउर मसीह क सुसमाचार मँ हेर-फेर क जतन करत हीं।</div>
<div class="v" id="v8"><span class="vn">8</span> मुला चाहे हम होई अउर चाहे केऊ सरगदूत या तू सबन क हमरे कारण सुनावा गवा सुसमाचार स अलग सुसमाचार सुनावत हीं तू ओका धिक्कार बा।</div>
<div class="v" id="v9"><span class="vn">9</span> जइसेन की हम पहिले कहिं चुका हई, ओइसेन ही मइँ अब फिन दोहरावत अहउँ कि जदि चाहे हम होइ अउर चाहे केऊ सरगदूत, या तोहरे स स्वीकार कीन्ह गवा सुसमाचार स अलग सुसमाचार सुनावत हीं तउ ओका धिक्कार अहइ।</div>
<div class="v" id="v10"><span class="vn">10</span> <span class="br-p"><br><br></span>का एहसे तू सब्बन क अइसेन लागत ह कि मोका मनइयन क स्वीकृति चाही? या इ अउर परमेस्सर की स्वीकृति मिलइ। अउर का मइँ मनइयन क खुस करई क जतन करत हइ? अगर मइँ मनइयन क खुस करित ह तउ मइँ ईसू मसीह क सेवक-सा न होइत।</div>
<div class="v" id="v11"><h2>पौलुस क सुसमाचार परमेस्सर स मिला बा</h2><span class="vn">11</span> <span class="br-p"><br><br></span>भाइयो, मइँ तोहका जतावइ चाहित ह कि सुसमाचर जेकर उपदेस तू पचन क मइँ दिहे हउँ उ मनई द्वारा नाहीं बनावा गवा ह।</div>
<div class="v" id="v12"><span class="vn">12</span> कउनउ मनई स मिला सुसमाचार नाहीं ना काहेकि न तउ मइँ एका कीहीउ मनई स पाएउँ हउँ अउर न तउ कउनउ मनई एकर उपेदस मोका दिहे बा। ईसू मसीह द्वारा हमरे सामने परगट भवा बा।</div>
<div class="v" id="v13"><span class="vn">13</span> <span class="br-p"><br><br></span>यहूदी धरम मँ मइँ पहिले कइसे जिअत रहेउँ ओका तू सुन चुक्या ह, अउर तू इहउ जानत ह कि मइँ परमेस्सर क कलीसिया पर केतॅना अत्याचार किहे हउँ अउर ओका मिटाइ डालइ क कोसिस तक किहे अहइ।</div>
<div class="v" id="v14"><span class="vn">14</span> यहूदी धरम क पालइ मँ मइँ अपने जुगे क समकालीन यहूदियन स आगे रहेउँ काहेकि मोर पूर्वजन स जउन परम्परा मोका मिली रहिन, ओहमँ हमार उत्साहरपूरक आस्था रही।</div>
<div class="v" id="v15"><span class="vn">15</span> <span class="br-p"><br><br></span>मुला परमेस्सर मोरे जनम स पहिलेन मोका चुन लिहे रहा। अउर आपन अनुग्रह व्यक्त करइ क मोका बोलाइ लिहे रहा।</div>
<div class="v" id="v16"><span class="vn">16</span> ताकि उ मोका अपने पूत (ईसू) क गियान कराइ देइ। जेसे मइँ गैर यहूदियन क बीच ओकरे सुसमाचार क प्रचार करउँ। ओह समइ जल्दी स मइँ कउनउ मनई स कउनउ राय नाहीं लिहेउँ।</div>
<div class="v" id="v17"><span class="vn">17</span> अउर न तउ मइँ ओन्हन क लगे यरूसलेम गएउँ जउन मोसे पहिले प्रेरितन बना रहेन। बल्कि मइँ अरब गवा रहेउँ अउर फिन उहाँ स दमिस्क लउटि आएउँ।</div>
<div class="v" id="v18"><span class="vn">18</span> <span class="br-p"><br><br></span>फिन तीन साल क बाद पतरस स मिलइ बरे मइँ यरूसलम पहुँचेउ अउर ओकरे साथे एक पखवाड़ा ठहरेउँ।</div>
<div class="v" id="v19"><span class="vn">19</span> मुला उहाँ मइँ पर्भू क भाई याकूब क देखिके कउनो अउर दुसरे प्रेरितन स नाहीं मिलेउँ।</div>
<div class="v" id="v20"><span class="vn">20</span> मइँ परमेस्सर क साच्छी कइके कहत हउँ कि जउन कछू मइँ लिखत हउँ ओहमाँ झूठ नाहीं बा।</div>
<div class="v" id="v21"><span class="vn">21</span> ओकरे बाद मइँ सीरिया अउर कलिकिया क देसन मँ गएउँ।</div>
<div class="v" id="v22"><span class="vn">22</span> <span class="br-p"><br><br></span>मुला यहूदीयन क मसीह क मानइवाले क कलीसियन अपने रूप स मोका नाहीं जानत रहेन।</div>
<div class="v" id="v23"><span class="vn">23</span> मुला उ लोग स कहत सुनत रहेने, “उहइ मनई जउन पहिले हमका सतावत रहत रहा उही बिसवासे यानि उही बिसवास क प्रचार करत रहत ह जेका उ कभउँ खराब करई क कोसिस करे रहा।”</div>
<div class="v" id="v24"><span class="vn">24</span> मोरे कारण उ पचे परमेस्सर क स्तुति किहेन।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->गलातिया <!--raw 1 bo --></em><!--endraw 1-->कभउँ कभउँ उहइ छेत्र रहा होइ जहाँ आपन पहिली धार्मिक सेथ जाबा क अवसरन पर पौलुस उपदेस दिहे रहा, अउर कलीसिया क स्थापना किहे रहा। <!--raw 1 bo --><a class='B' href='B:510 13:1'><!--endraw 1-->प्रेरितन क काम 13<!--raw 1 bo --></a><!--endraw 1--> अउर 14 देखा।</div>
</div>
<!-- PARSED ABOVE; EDITING MAY BREAK PARSER -->
</body></html>