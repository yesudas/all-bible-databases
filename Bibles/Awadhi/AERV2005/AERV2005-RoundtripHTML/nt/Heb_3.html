<html><head>
<meta http-equiv="Content-Type" content="text/html;charset=utf-8" />
<title>Heb 3 &ndash; इब्रनियन क पत्र &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 3);">
<div id="navbar"><a href="../index.html">पवित्तर बाइबिल</a> &ndash; <b>इब्रनियन क पत्र</b> &ndash; <a href="Heb_1.html">1</a> <a href="Heb_2.html">2</a> <b>3</b> <a href="Heb_4.html">4</a> <a href="Heb_5.html">5</a> ... <a href="Heb_13.html">13</a> </div><hr>
<h1>Heb 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ईसू मूसा स महान</h2><span class="vn">1</span> <span class="br-p"><br><br></span>अतः सरगे क एक बोलावा मँ भागीदार हे पवित्तर भाइयो! आपन ध्यान ओह ईसू प लगाइ रखा जउन परमेस्सर क प्रतिनिधि अउर हमार घोसित बिसवास क अनुसार महायाजक अहइ।</div>
<div class="v" id="v2"><span class="vn">2</span> जइसेन परमेस्सर क समूचा घरे मँ मूसा बिसवासी रहा वइसे ही ईसू भी जे ओका नियुक्त किहे रहा ओह परमेस्सर क बरे, बिसवास स भरा रहा।</div>
<div class="v" id="v3"><span class="vn">3</span> जइसेन घर क निर्माण करइवाला खुद घर स जियादा आदर पावत ह, वइसेन ईसू मूसा स जियादा आदर का पात्र माना गवा अहइ।</div>
<div class="v" id="v4"><span class="vn">4</span> काहेकि हर एक भवन क कउनउ न कउनउ बनावइ वाला होत ह, मुला परमेस्सर तउ सब चीज क सिरजनहार अहइ।</div>
<div class="v" id="v5"><span class="vn">5</span> परमेस्सर क समूचा घराना मँ मूसा एक सेवक क समान विसवास पात्र रहा, उ ओन्हन बातन क साच्छी रहा जउन भविस्स मँ परमेस्सर क जरिये कही जाइ क रहिन।</div>
<div class="v" id="v6"><span class="vn">6</span> मुला परमेस्सर क घर मँ मसीह तउ एक बेटवा क रूपे मँ निस्ठावान योग्य अहइ अउर अगर हम अपने साहस अउर ओह आसा मँ बिसवास क बनाए रखित तउ हम ही ओकर घराना हई।</div>
<div class="v" id="v7"><h2>अबिसवासियन क विरूद्ध चेतावनी</h2><span class="vn">7</span> <span class="br-p"><br><br></span>एह बरे पवित्तर आतिमा कहत हः <span class="br-p"><br><br></span><span class="br-ind"><br><span class="indent">&nbsp;</span></span>“आज अगर ओकर सुना आवाज,<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>जिन करा आपन हिरदय क जड़ रहेन किहे जइसेन बगावत क दिना मँ<br> <span class="br-ind"><br><span class="indent">&nbsp;</span></span>जब तू पचे रेगिस्तान मँ<br> <span class="br-ind"><br><span class="indent">&nbsp;</span></span>परमेस्सर क परखे रह्या<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>मोका परखेन तोहार पूर्वजन तउ, लिहेन परीच्छा धीरज क मोर ओ सबइ<br> <span class="br-ind"><br><span class="indent">&nbsp;</span></span>अउर देखेन काम मोर जेन्हे मइँ करत रहेउँ चालीस बरस!<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>इहइ रहा उ कारण जेसे क्रोधित मइँ ओन्हन लोगन स रहेउँ:<br> <span class="br-ind"><br><span class="indent">&nbsp;</span></span>अउर फिन मइँ कहे रहेउँ, ‘हिरदय एनकइ भटकत रहत रहेन<br> <span class="br-ind"><br><span class="indent">&nbsp;</span></span>हमेसा ही का नाहीं इ जानतेन जउन रस्ता मोर’<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>क्रोध मँ मइँ इही स तब सपथ लइके कहे रहेउँ<br> <span class="br-ind"><br><span class="indent">&nbsp;</span></span>‘इ कबहुँ बिस्राम मँ मोरे न सामिल होइहीं।’” <sup class="fnm"><a name="fnm1" href="#fn1">1</a></sup><br></div>
<div class="v" id="v12"><span class="vn">12</span> <span class="br-p"><br><br></span>भाइयो तथा बहिनियो, देखत रहा कहूँ तोहमाँ स कउनो क मन मँ पाप अउर अबिसवास न समाइ जाइ जउन तोहे सजीव परमेस्सर से भी दूर भटिकाइ देइ।</div>
<div class="v" id="v13"><span class="vn">13</span> जब तलक इ “आजु” क दिना कहवावत ह, तू हर दिन परमेस्सर एक दुसरे क ढॉढ़स बंधावत रहा जइसेन तोहमाँ स कउनउ पाप क छलावा मँ पड़िके जड़ न बनि जाए।</div>
<div class="v" id="v14"><span class="vn">14</span> अगर हम अंत तक मजबूती क साथे अपने आरम्भ क बिसवास क थामे रहित ह तउ हम मसीह क भागीदारि बनि जाइत ह।</div>
<div class="v" id="v15"><span class="vn">15</span> जइसेन कि कहा भी गवा बाः <span class="br-p"><br><br></span><span class="br-ind"><br><span class="indent">&nbsp;</span></span>“आजु अगर ओकर सुना आवाज!<br> <span class="br-ind"><br><span class="indent">&nbsp;</span></span>न करा आपन हिरदय क जड़ रहे किहे<br> <span class="br-ind"><br><span class="indent">&nbsp;</span></span>जइसेन कि बगावत क दिनन मँ।” <sup class="fnm"><a name="fnm2" href="#fn2">2</a></sup><br></div>
<div class="v" id="v16"><span class="vn">16</span> <span class="br-p"><br><br></span>भला उ पचे कउन रहेन जइसेन उ पचे सुनेन अउर बिद्रोह किहेन? का उ पचे उहइ सब नाहीं रहेन जेन्हे मूसा तउ मिस्र स बचाइ क निकाले रहा?</div>
<div class="v" id="v17"><span class="vn">17</span> उ चालीस बरसन तलक केन पइ क्रोधित रहा? का ओनहीं प नाहीं जे पाप किहे रहेन अउर जेनकर ल्हास रेगिस्तान मँ पड़ा रहेन?</div>
<div class="v" id="v18"><span class="vn">18</span> परमस्सर कनके बरे सपथ उठाए रहा कि उ पचे ओकर बिस्राम मँ प्रवेस न कर पइहीं? का उ पचे उहइ सब नाहीं रहेन जे ओनके आज्ञा क उल्लंघन किहे रहेन?</div>
<div class="v" id="v19"><span class="vn">19</span> एह तरह हम देखित अही कि उ पचे अपने अबिसवासे क कारण ही उहाँ प्रवेस पावइ मँ समर्थ नाहीं होइ सका रहेन।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a class='B' href='B:230 95:7-11'><!--endraw 1-->भ. सं. 95:7-11<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a class='B' href='B:230 95:7-8'><!--endraw 1-->भ. सं. 95:7-8<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>