<html><head>
<meta http-equiv="Content-Type" content="text/html;charset=utf-8" />
<title>Luke 1 &ndash; लूका रचित सुसमाचार &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 1);">
<div id="navbar"><a href="../index.html">पवित्तर बाइबिल</a> &ndash; <b>लूका रचित सुसमाचार</b> &ndash; <b>1</b> <a href="Luke_2.html">2</a> <a href="Luke_3.html">3</a> ... <a href="Luke_24.html">24</a> </div><hr>
<h1>Luke 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>लूका ईसू क जीवन क बरे मँ लिखस</h2><span class="vn">1</span> <span class="br-p"><br><br></span>बहोत स मनई हमरे बीच होइजाइ वाली घाटना क ब्यौरा लिखइ क कोसिस करेन ह।</div>
<div class="v" id="v2"><span class="vn">2</span> उहइ बातन हमका उ सबइ मनइयन क जरिये जान पड़िन जउन उ पचे सुरुआत स घटत देखेन अउर जउन सुसमासार क प्रचार करत रहेन।</div>
<div class="v" id="v3"><span class="vn">3</span> हे मान्यवर थियुफिलुस! काहेकि मइँ सुरुआत स सब कछू होसियारी स पढ़ेउँ ह। एह बरे मोका इ नीक जान पड़त ह कि तोहरे बरे एक ठु एक क बाद एक एक घटना क लिखेउँ।</div>
<div class="v" id="v4"><span class="vn">4</span> जेसे तू सब इन बातन क बेफिकिर होइके जान ल्या जउन तोहका सिखाइ ग अहइँ।</div>
<div class="v" id="v5"><h2>जकरयाह अउर इलीसिबा</h2><span class="vn">5</span> <span class="br-p"><br><br></span>उ समइया मँ जब यहूदिया प हेरोदेस क राज्य रहा। हुवाँ जकरयाह नाउँ क एक याजक रहत रहा। जउन याजकन क अबिय्याह दल<sup class="fnm"><a name="fnm1" href="#fn1">1</a></sup> क रहा अउर ओकर पत्नी इलीसिबा हारून बंस क रही।</div>
<div class="v" id="v6"><span class="vn">6</span> उ दुइनउँ परमेस्सर क निगाह मँ धर्मी रहेन। उ पचे बिना कउनो दोख क पर्भू क सबइ हुकुमन अउर बिधानन क पालन करत रहेन।</div>
<div class="v" id="v7"><span class="vn">7</span> मुला ओनके कउनो संतान नाहीं रही, काहेकि इलीसिबा बाँझ रही अउर उ दुइनउँ बहोत बुढ़वा होइ ग रहेन।</div>
<div class="v" id="v8"><span class="vn">8</span> <span class="br-p"><br><br></span>जब जकरयाह क आपन दले क मन्दिर मँ याजक क काम खातिर बारी आइ, अउर उ परमेस्सर क समन्वा आराधना बरे हाजिर भवा।</div>
<div class="v" id="v9"><span class="vn">9</span> तउ याजकन मँ चली भइ रीति रिवाजे क तरह पर्ची डाइके ओका चुना गवा कि उ पर्भू क मन्दिर मँ जाइके धूप जरावइ।</div>
<div class="v" id="v10"><span class="vn">10</span> जब धूप जरावइ क समइ आइ तउ बाहेर ऍकट्ठा भवा मनई पराथना करत रहेन।</div>
<div class="v" id="v11"><span class="vn">11</span> <span class="br-p"><br><br></span>उहइ समइया जकरयाह क समन्वा एक ठु पर्भू का दूत परगट भवा। उ दूत धूप क वेदी क दाहिन कइँती खड़ा रहा।</div>
<div class="v" id="v12"><span class="vn">12</span> जकरयाह जइसे उ दूत क निहारेस तउ उ घबराइ गवा अउर डर जइसे ओका जकड़ि लिहस।</div>
<div class="v" id="v13"><span class="vn">13</span> फिन सरगदूत ओसे कहेस, “जकरयाह जिन डेराअ, तोहार पराथना सुनि लीन्ह गइ अहइ। एह बरे तोहार पत्नी इलीसिबा एक बेटवा क जनम देई, अउर तू ओकर नाउँ यूहन्ना धर्या।</div>
<div class="v" id="v14"><span class="vn">14</span> उ तोहका आनंद अउर खुसी देइ, साथे ओकरे जनम स अउर भी बहोत स मनइयन क खुसी होई।</div>
<div class="v" id="v15"><span class="vn">15</span> काहेकि उ पर्भू क निगाहे मँ महान होई। उ कबहुँ कउनो दाखरस या कउनो मदिरा क न पिई। आपन जन्म स पवित्तर आतिमा स भरपूर होई।</div>
<div class="v" id="v16"><span class="vn">16</span> <span class="br-p"><br><br></span>“उ इस्राएल क बहोतन मनइयन क ओनकइ पर्भू परमेस्सर कइँती लौटइ बरे फेरी।</div>
<div class="v" id="v17"><span class="vn">17</span> उ एलिय्याह क आतिमा अउर सामर्थ मँ होइके परभू क अगवा अगवा चली। उ बापन क हिरदय ओनके संताने कइँती मोड़ देइ अउर आज्ञा न मानइवालन क मने क बदल देइ जेहसे उ पचे धर्मी मनइयन क नाई सोचइ लागइ। इ सबइ, उ मनइयन क पर्भू बरे तइयार करइ क करी।”</div>
<div class="v" id="v18"><span class="vn">18</span> <span class="br-p"><br><br></span>तबहीं जकरयाह दूत स कहेस, “मइँ इ कइसे जान लेउँ कि इ सच अहइ? काहेकि मइँ एक बुढ़वा हउँ अउर मोर पत्नी बुढ़िया होइ ग अहइ।”</div>
<div class="v" id="v19"><span class="vn">19</span> <span class="br-p"><br><br></span>तबहिं सरगदूत जवाब देत ओसे कहेस, “मइँ जिब्राईल हउँ। मइँ उहइ हउँ जउन परमेस्सर क अगवा खड़ा रहत हउँ। मोका तोसे बात करइ अउर इ सुसमाचार क बतावइ बरे पठवा ग अहइ।</div>
<div class="v" id="v20"><span class="vn">20</span> मुला देखा, काहेकि तू मोरे सब्दन प, जउन निस्चित समइ क आइ प सच सिद्ध होइहीं, बिसवास नाहीं किहा, यह बरे तू गूँगा होइ जाब्या अउर उ दिना तलक नाहीं बोल पउब्या जबहिं ताई इ घटित न होइ जाइ।”</div>
<div class="v" id="v21"><span class="vn">21</span> <span class="br-p"><br><br></span>ओहर बाहेर मनई जकरयाह क इंतजार करत रहेन। ओकना अचरज भवा कि उ ऍतनी देर मन्दिर मँ काहे ठहर गवा।</div>
<div class="v" id="v22"><span class="vn">22</span> फिन जब उ बाहेर आवा अहइ तउ उ ओनसे बोल नाहीं पावत रहा। ओनका इ लाग कि जइसे मन्दिर क भीतर कउनो दर्सन होइ गवा अहइ। उ गूँगा होइ ग अउर सिरिफ इसारा करत रहा।</div>
<div class="v" id="v23"><span class="vn">23</span> अउर फिन अइसा भवा कि जब ओकर आराधना क काम होइ गवा तउ जकरयाह वापस आपन घर लौटि गवा।</div>
<div class="v" id="v24"><span class="vn">24</span> <span class="br-p"><br><br></span>थोड़े दिना बाद ओकर पत्नी इलीसिबा गर्भवती भइ। पाँच महीना तलक उ सबन स अलगइ रही। उ कहेस,</div>
<div class="v" id="v25"><span class="vn">25</span> “अब आखिर मँ जाइके इ तरह पर्भू मोर मदद करेस ह। मनइयन क बीच मोर लाज राखइ बरे उ मोर सुधि लिहस ह।”</div>
<div class="v" id="v26"><h2>कुँवारी मरियम</h2><span class="vn">26</span> <span class="br-p"><br><br></span>इलीसिबा क छठा महीना चलत रहा, गलील क एक सहर नासरत मँ परमेस्सर क दूत जिब्राईल क एक कुँवारी कन्या क लगे पठएस जेकर यूसुफ नाउँ क एक मनई स गोदी भरि दीन्ह गइ। उ दाऊद क बंस मँ जनमा रहा अउर उ कुँवारी कन्या क नाउँ मरियम रहा।</div>
<div class="v" id="v28"><span class="vn">28</span> जिब्राईल ओकरे लगे आइ अउर कहेस, “तोह पइ अनुग्रह भइ अहइ, तोहार जय होइ। पर्भू तोहरे संग बा।”</div>
<div class="v" id="v29"><span class="vn">29</span> <span class="br-p"><br><br></span>इ बचन सुनिके उ बहोत घबरान, उ सोच मँ पड़ि गइ, “एकर का अरथ होइ सकत ह?”</div>
<div class="v" id="v30"><span class="vn">30</span> <span class="br-p"><br><br></span>तब सरगदूत ओसे कहेस, “मरियम तू जिन डेराअ, तोसे परमेस्सर खुस अहइ।</div>
<div class="v" id="v31"><span class="vn">31</span> सुना! तू गोड़वा स भारी होब्या अउर एक पूत क जनम देबू अउर ओकर नाउँ ईसू रखबिउ।</div>
<div class="v" id="v32"><span class="vn">32</span> उ महान होई अउर उ सबन त सर्वोच्च (परमेस्सर) क पूत कहवावा जाई। पर्भू परमेस्सर ओका ओकरे बाप दाऊद क सिंहासन दइ देई।</div>
<div class="v" id="v33"><span class="vn">33</span> उ अनन्त समइया ताई याकूब क घराने प राज करी। ओकर राज्य क नास कबहुँ न होई।”</div>
<div class="v" id="v34"><span class="vn">34</span> <span class="br-p"><br><br></span>एह पइ मरियम सरगदूत स कहेस, “इ सच कइसे होइ सकत ह? काहेकि मइँ तउ अबहुँ कुँवारी हउँ।”</div>
<div class="v" id="v35"><span class="vn">35</span> <span class="br-p"><br><br></span>जवाबे मँ सरगदूत ओसे कहेस, “तोहरे लगे पवित्तर आतिमा आई अउर सर्वोच्च (परमेस्सर) क सक्ती तोहका आपन परिछाहीं मँ लइ लेई। इ तरह उ जनम लेइवाला पवित्तर पूत परमेस्सर क पूत कहवावा जाई।</div>
<div class="v" id="v36"><span class="vn">36</span> अउर इ भी सुनि ल्या कि तोहरे कुनबा क इलीसिबा क कुनबे मँ बुढ़ौती क गरभ मँ एक बेटवा अहइ अउर ओकरे कोखी क इ छठा महीना चलत बा। लोग कहत रहेन कि उ बाँझ बा!</div>
<div class="v" id="v37"><span class="vn">37</span> मुला परमेस्सर बरे कछू न होइ सकइ, अइसा नाहीं!”</div>
<div class="v" id="v38"><span class="vn">38</span> <span class="br-p"><br><br></span>मरियम कहेस, “मइँ पर्भू क दासी हउँ जइसा तू मोरे बरे कह्या ह, वइसा ही होइ!” अउर तब उ सरगदूत ओकरे लगे स चला गवा।</div>
<div class="v" id="v39"><h2>मरियम क इलीसिबा अउर जकरयाह क लगे जाब</h2><span class="vn">39</span> <span class="br-p"><br><br></span>उहइ समइया मरियम तइयार होइके यहूदिया क पहाड़ी पहँटा मँ बसा एक ठु सहर क फउरन चली गइ।</div>
<div class="v" id="v40"><span class="vn">40</span> फिन उ जकरयाह क घरे गइ अउर उ इलीसिबा क अभिवादन किहेस।</div>
<div class="v" id="v41"><span class="vn">41</span> इ भवा कि जबइ इलीसिबा मरियम क अभिवादन सुनेस तउ जउन बचवा ओकरे पेटवा मँ रहा, उछरि गवा अउर इलीसिबा पवित्तर आतिमा स सराबोर होइ गइ।</div>
<div class="v" id="v42"><span class="vn">42</span> <span class="br-p"><br><br></span>ऊँची आवाजे मँ चिल्लात भइ उ कहेस, “तू स्त्रियन मँ सबते जिआदा बड़भागी अहा अउर जउने बचवा क तू जनम देबू उ धन्य बा।</div>
<div class="v" id="v43"><span class="vn">43</span> मुला इ ऍतनी बड़ी बात मोरे संग काहे घटि गई कि मोरे पर्भू क महतारी मोरे नियरे आइ।</div>
<div class="v" id="v44"><span class="vn">44</span> काहेकि तोहरे पैलगी क सब्द जइसेन मोरे कनवा मँ आइ, मोरे पेटवा मँ बचवा खुसी स उछरि गवा।</div>
<div class="v" id="v45"><span class="vn">45</span> तू धन्य अहा जउन इ बिसवास किहेस कि पर्भू जउन कछू कहेस उ होइके रही।”</div>
<div class="v" id="v46"><h2>मरियम क परमेस्सर क स्तुति</h2><span class="vn">46</span> <span class="br-p"><br><br></span>तबहीं मरियम कहेस, <span class="br-p"><br><br></span><span class="br-ind"><br><span class="indent">&nbsp;</span></span>“मोर प्रान पर्भू (परमेस्सर) क स्तुति करत ह।<br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>मोर आतिमा मोरे उद्धारकर्ता परमेस्सर मँ खुस भइ।<br></div>
<div class="v" id="v48"><span class="vn">48</span> <span class="br-ind"><br><span class="indent">&nbsp;</span></span>उ आपन दीन दास की बिटिया क<br> <span class="br-ind"><br><span class="indent">&nbsp;</span></span>सुधि लिहेस<br> <span class="br-ind"><br><span class="indent">&nbsp;</span></span>अउर अब हाँ आजु क बाद<br> <span class="br-ind"><br><span class="indent">&nbsp;</span></span>सबहिं मोका धन्य कइहीं।<br></div>
<div class="v" id="v49"><span class="vn">49</span> <span class="br-ind"><br><span class="indent">&nbsp;</span></span>काहेकि उ सक्तीवाला मोरे बरे बड़कवा कारज किहेस ह।<br> <span class="br-ind"><br><span class="indent">&nbsp;</span></span>ओकर नाउँ पवित्तर अहइ।<br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>जउन ओसे डेरात हीं<br> <span class="br-ind"><br><span class="indent">&nbsp;</span></span>उ ओन पइ पीढ़ी दर पीढ़ी दाया करत ह।<br></div>
<div class="v" id="v51"><span class="vn">51</span> <span class="br-ind"><br><span class="indent">&nbsp;</span></span>उ आपन बाँहन क सक्ती देखाइस।<br> <span class="br-ind"><br><span class="indent">&nbsp;</span></span>उ घमंडी मनइयन क ओनके डींग हाँकइवालन क बिचारन क छितराइ दिहेस।<br></div>
<div class="v" id="v52"><span class="vn">52</span> <span class="br-ind"><br><span class="indent">&nbsp;</span></span>उ राजन क सिंहासने स तरखाले उतार दिहस।<br> <span class="br-ind"><br><span class="indent">&nbsp;</span></span>दीनन क ऊँचा उठाएस।<br></div>
<div class="v" id="v53"><span class="vn">53</span> <span class="br-ind"><br><span class="indent">&nbsp;</span></span>उ भुखान मनइयन क नीक चीजे स भरपूर कइ देई<br> <span class="br-ind"><br><span class="indent">&nbsp;</span></span>अउर धनी लोगन क निकारि देई।<br></div>
<div class="v" id="v54"><span class="vn">54</span> <span class="br-ind"><br><span class="indent">&nbsp;</span></span>उ आपन सेवकन इस्राएलियन क दाया कइर आवा<br> <span class="br-ind"><br><span class="indent">&nbsp;</span></span>अउर हमरे पूर्वजन क बचन क मुताबिक।<br></div>
<div class="v" id="v55"><span class="vn">55</span> <span class="br-ind"><br><span class="indent">&nbsp;</span></span>ओका इब्राहीम अउर ओकर संताने प<br> <span class="br-ind"><br><span class="indent">&nbsp;</span></span>सदा दाया देखॉवइ क याद रही।”<br></div>
<div class="v" id="v56"><span class="vn">56</span> <span class="br-p"><br><br></span>मरियम कउनो तीन महीने ताई इलीसिबा क संग ठहरी रही अउर फिन आपन घरवा लौटि आइ।</div>
<div class="v" id="v57"><h2>यूहन्ना क जनम</h2><span class="vn">57</span> <span class="br-p"><br><br></span>फिन इलीसिबा क बचवा पइदा करइ क समइ आइ अउर ओकरे एक बेटवा पइदा भवा।</div>
<div class="v" id="v58"><span class="vn">58</span> जब ओकर पड़ोसी अउर ओकर नातेदार सुनेन कि पर्भू ओह प दाया देखाइस ह तउ सबइ साथे मिलिके खुसी मनाएन।</div>
<div class="v" id="v59"><span class="vn">59</span> <span class="br-p"><br><br></span>अउर फिन अइसा भवा कि अठवें दिन बचवा क खतना खातिर मनइयन हुवाँ आएन। उ पचे ओकरे बाप क नाउँ क मुताबिक ओकर नाउँ जकरयाह धरइ जात रहेन,</div>
<div class="v" id="v60"><span class="vn">60</span> तबहीं ओकरे महतारी बोल पड़ी, “नाहीं एकर नाउँ यूहन्ना रखा जाब अहइ।”</div>
<div class="v" id="v61"><span class="vn">61</span> <span class="br-p"><br><br></span>तब उ पचे ओहसे बोलेन, “तोहरे कउनो भी नातेदार का इ नाउँ नाहीं बा।”</div>
<div class="v" id="v62"><span class="vn">62</span> अउर फिन उ पचे इसारन मँ ओकरे बाप स पूछेन, “उ ओका का नाउँ देइ चाहत ह?”</div>
<div class="v" id="v63"><span class="vn">63</span> <span class="br-p"><br><br></span>एह प जकरयाह ओनसे एक ठु तख्ती माँगेस अउर लिखेस, “एकर नाउँ अहइ यूहन्ना।” एह पइ उ सबइ अचरजे मँ पड़ि गएन।</div>
<div class="v" id="v64"><span class="vn">64</span> तबहीं फउरन ओकर मुँह खुलि गवा अउर ओकर बाका फूटि गवा। उ बोलइ लाग अउर परमेस्सर क स्तुति करइ लाग।</div>
<div class="v" id="v65"><span class="vn">65</span> ऍहसे सबइ पड़ोसी डेराइ गएन अउर यहूदिया क समूचइ पहाड़ी पहँटा मँ मनइयन ऍकरे बारे मँ बतियाई लागेन।</div>
<div class="v" id="v66"><span class="vn">66</span> जउन कउनो भी इ बात सुनेस, अचरजे मँ पड़िके कहइ लागेन, “इ गदेला का बनी?” काहेकि पर्भू क हाथ ओह प अहइ।</div>
<div class="v" id="v67"><h2>जकरयाह क स्तुति</h2><span class="vn">67</span> <span class="br-p"><br><br></span>तब ओकर बाप जकरयाह पवित्तर आतिमा स सराबोर होइ गवा अउर उ भविस्सवाणी किहेस:</div>
<div class="v" id="v68"><span class="vn">68</span> <span class="br-p"><br><br></span><span class="br-ind"><br><span class="indent">&nbsp;</span></span>“इस्राएल क पर्भू परमेस्सर क आसीस होइ<br> <span class="br-ind"><br><span class="indent">&nbsp;</span></span>काहेकि उ आपन मनइयन क मदद बरे आवा<br> <span class="br-ind"><br><span class="indent">&nbsp;</span></span>अउर ओनका आजाद कराएस।<br></div>
<div class="v" id="v69"><span class="vn">69</span> <span class="br-ind"><br><span class="indent">&nbsp;</span></span>उ हमरे बरे आपन सेवक दाऊद क परिवार स<br> <span class="br-ind"><br><span class="indent">&nbsp;</span></span>एक उद्धारकर्ता दिहस।<br></div>
<div class="v" id="v70"><span class="vn">70</span> <span class="br-ind"><br><span class="indent">&nbsp;</span></span>जइसा कि उ बहोत पहिले<br> <span class="br-ind"><br><span class="indent">&nbsp;</span></span>आपन पवित्त नबी स वचन देवॉएस।<br></div>
<div class="v" id="v71"><span class="vn">71</span> <span class="br-ind"><br><span class="indent">&nbsp;</span></span>उ हमका हमार दुस्मनन स अउर ओन सब क हथवन स,<br> <span class="br-ind"><br><span class="indent">&nbsp;</span></span>जउन हम स घिना करत रहेन, हमका छोड़ावइ क वचन दिहस।<br></div>
<div class="v" id="v72"><span class="vn">72</span> <span class="br-ind"><br><span class="indent">&nbsp;</span></span>हमरे पूर्वजन प दाया देखावइ क<br> <span class="br-ind"><br><span class="indent">&nbsp;</span></span>अउर आपन पवित्तर बचन क याद रखइ क।<br></div>
<div class="v" id="v73"><span class="vn">73</span> <span class="br-ind"><br><span class="indent">&nbsp;</span></span>ओकर बचन रहा एक उ सपथ जउन हमरे पूर्वजन इब्राहीम क संग लीन्ह गइ रहिन,<br></div>
<div class="v" id="v74"><span class="vn">74</span> <span class="br-ind"><br><span class="indent">&nbsp;</span></span>कि हमार दुस्मनन क हथवन स हमार छुटकारा<br> <span class="br-ind"><br><span class="indent">&nbsp;</span></span>अउर बेडर क पर्भू क सेवा करइ क हुकुम दीन।<br></div>
<div class="v" id="v75"><span class="vn">75</span> <span class="br-ind"><br><span class="indent">&nbsp;</span></span>अउर आपन जिन्नगी भर हर रोज ओकरे समन्वा हम पचे पवित्तर अउर धर्मी रहि सकी।<br></div>
<div class="v" id="v76"><span class="vn">76</span> <span class="br-p"><br><br></span><span class="br-ind"><br><span class="indent">&nbsp;</span></span>“हे बालक! अब तू सर्वोच्च (परमेस्सर) क बड़ा नबी कहा जाइ<br> <span class="br-ind"><br><span class="indent">&nbsp;</span></span>काहेकि तू पर्भू क अगवा अगवा चलिके ओकरे बरे राह तइयार करी।<br></div>
<div class="v" id="v77"><span class="vn">77</span> <span class="br-ind"><br><span class="indent">&nbsp;</span></span>अउर ओकरे मनइयन स कही कि ओनके पापन क छमा स उ<br> <span class="br-ind"><br><span class="indent">&nbsp;</span></span>ओनके लोगन क उद्धार का गियान देबा।<br></div>
<div class="v" id="v78"><span class="vn">78</span> <span class="br-p"><br><br></span><span class="br-ind"><br><span class="indent">&nbsp;</span></span>“हमरे परमेस्सर क नरम अनुग्रह स<br> <span class="br-ind"><br><span class="indent">&nbsp;</span></span>एक नवा दिन क भोर हम पइ ऊपर स उतरी।<br></div>
<div class="v" id="v79"><span class="vn">79</span> <span class="br-ind"><br><span class="indent">&nbsp;</span></span>ओन प चमकइ बरे जउन मउत क गहरी छाया मँ जिअत<br> <span class="br-ind"><br><span class="indent">&nbsp;</span></span>अहइँ काहेकि हमरे गोड़वन सांति क राहे प सीधा जाइँ।”<br></div>
<div class="v" id="v80"><span class="vn">80</span> <span class="br-p"><br><br></span>इ तरह उ लरिका बाढ़इ लाग अउर ओकर आतिमा मजबूत स मजबूत होइ लाग। उ मनइयन मँ परगट होइ स पहिले निर्जन जगहिया मँ रहत रहा।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->अबिय्याह दल <!--raw 1 bo --></em><!--endraw 1-->यहूदी याजकन 24 दलन मँ बँटा रहा। देखा <!--raw 1 bo --><a class='B' href='B:130 24:1'><!--endraw 1-->1 इति. 24<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>