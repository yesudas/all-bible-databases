<html><head>
<meta http-equiv="Content-Type" content="text/html;charset=utf-8" />
<title>Mark 6 &ndash; मरकुस रचित सुसमाचार &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 6);">
<div id="navbar"><a href="../index.html">पवित्तर बाइबिल</a> &ndash; <b>मरकुस रचित सुसमाचार</b> &ndash; <a href="Mark_1.html">1</a> ... <a href="Mark_4.html">4</a> <a href="Mark_5.html">5</a> <b>6</b> <a href="Mark_7.html">7</a> <a href="Mark_8.html">8</a> ... <a href="Mark_16.html">16</a> </div><hr>
<h1>Mark 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ईसू क आपन सहर मँ जाब</h2><h2>(<b>470 13:53-58</b>; <b>490 4:16-30</b>)</h2><span class="vn">1</span> <span class="br-p"><br><br></span>फिन ईसू उ जगहिया छोड़ि के आपन सहर मँ आइ गवा। पाछे ओकर चेलन भी गएन।</div>
<div class="v" id="v2"><span class="vn">2</span> जइसे सबित क दिन आवा, उ आराधनालय मँ उपदेस देइ लाग। जइसे उ पचे ओका सुनेन। ढेर क मिला अचरज मँ पड़ि गएन। उ सब कहेन, “इ मनई क कहाँ ते इ सब बातन मिलि गइन। इ कइसी बुद्धि अहइ जउन ऍका दीन्ह गइ अहइ। इ सइसा अद्भुत कारजन आपन हथवा स कइसे करत ह?</div>
<div class="v" id="v3"><span class="vn">3</span> का इ उहई बढ़ई नाहीं, जउन मरियम क बेटवा अहइ अउर का इ याकूब, योसेस, यहूदा अउर समौन का भाई नाहीं? का जउन हमरे संग हिआ बाटइँ, उ ओकर बहिनियन नाहीं?” एहि बरे ओनका ईसू क मानइ मँ असमंजस होत रहा।</div>
<div class="v" id="v4"><span class="vn">4</span> <span class="br-p"><br><br></span>ईसू तब ओनसे कहेस, “आपन जनम भूमि, आपन नातेदार अउर आपन परिवारे क छोड़ि के, एक नबी कतहुँ बेइज्जत होत नाहीं।”</div>
<div class="v" id="v5"><span class="vn">5</span> हुवाँ ईसू कउनो अद्भुत कारजन करेस नाहीं: बजाय ऍके उ कछू बेरमियां प हथवा धइके ओनके चंगा कइ दिहेस।</div>
<div class="v" id="v6"><span class="vn">6</span> ईसू क ओनके बिसवास न भए पइ ओका अचरज भवा। तउ ईसू गाउँ गाउँ मँ उपदेस देत घूमत रहा।</div>
<div class="v" id="v7"><h2>सुसमाचार परचार क बरे चेलन क पठवत</h2><h2>(<b>470 10:1</b>, <b>470 10:5-15</b>; <b>490 9:1-6</b>)</h2><span class="vn">7</span> <span class="br-p"><br><br></span>उ बारहु चेलन आपन निअरे बोलाएस, अउर दुइ दुइ ऍकउट के पठवइ लाग अउर ओनका दुस्ट आतिमन प कब्जियावइ क कहेस।</div>
<div class="v" id="v8"><span class="vn">8</span> उ ओनका सुझाएस कि उ पचे जात्रा मँ लठिया छोड़िक कछू न लेइँ: रोटी नाहीं, बिछउना नाहीं अउर आपन बटुआ मँ पइसा हू नाहीं।</div>
<div class="v" id="v9"><span class="vn">9</span> उ सबइ बधियउरी पहिन सकत हीं मुला एक ठु जियादा से बंडी भी नाहीं।</div>
<div class="v" id="v10"><span class="vn">10</span> फिन उ ओनसे कहेस, “जउने घर मँ तू जा, हुवाँ तब तलक जगहिया न छोड़ा जब तलक तू नगर मँ रुका रहा।</div>
<div class="v" id="v11"><span class="vn">11</span> अगर कउनो जगह तोहार सुआगत न होइ अउर हुवाँ क मनई तोहका न सुनइँ तउ हुवाँ स तु चल द्या। आपन गोड़वा क धूरि झाड़ द्या, जइसे ओनके खिलाफ सनद रहइ।”</div>
<div class="v" id="v12"><span class="vn">12</span> <span class="br-p"><br><br></span>फिन उ पचे हुवाँ स बाहेर गएन। उ सबइ उपदेस दिहन कि उ पचे, मनफिरावइँ।</div>
<div class="v" id="v13"><span class="vn">13</span> उ सबइ ढेर दुस्ट आतिमन क भगाइ दिहन अउर ढेर बेरमियन क जैतून क तेले स मालिस करत नीक किहेन।</div>
<div class="v" id="v14"><h2>हेरोदेस क बिचार ईसू यूहन्ना अहइ</h2><h2>(<b>470 14:1-12</b>; <b>490 9:7-9</b>)</h2><span class="vn">14</span> <span class="br-p"><br><br></span>राजा हेरोदेस<sup class="fnm"><a name="fnm1" href="#fn1">1</a></sup> ऍकरे बारे मँ सुनेस कि ईसू क नाउँ का जस हर कइँती बिआपि गवा। कछू लोग कहत रहेन, “बपतिस्मा देइवाला यूहन्ना मउत स जी गवा, अउर इहि कारण अद्भुत कारजन सक्ति काज करति अहइँ।”</div>
<div class="v" id="v15"><span class="vn">15</span> <span class="br-p"><br><br></span>अउर लोग कहत रहेन, “उ ईसू एलिय्याह<sup class="fnm"><a name="fnm2" href="#fn2">2</a></sup> अहइ।” <span class="br-p"><br><br></span>अउर मनई कहत रहेन, “इ नबी अहइ की ईसू पुराने जमाने क नबियन क नाईं एक ठु नबी अहइ।”</div>
<div class="v" id="v16"><span class="vn">16</span> <span class="br-p"><br><br></span>जब हेरोदेस इ सुनेस, उ कहेस, “यूहन्ना जेकर मइँ गटइया कटवाएउँ ह, उ मउत स उठि गवा।”</div>
<div class="v" id="v17"><h2>बपतिस्मा देइवाला यूहन्ना क कतल</h2><span class="vn">17</span> <span class="br-p"><br><br></span>हेरोदेस अपुनहि यूहन्ना क जेलिया मँ बंद होइ क अउर ओका गिरफतार होइ क हुकुम दिहेसि। आपन भाई फिलिप्पुस क पत्नी हेरोदियास क कारण जेहसे उ बियाह करेस, उ अइॅसा कइ डाएस।</div>
<div class="v" id="v18"><span class="vn">18</span> यूहन्ना हेरोदेस स कहत रहा कि इ तोहका सोहत नाहीं कि तू आपन भाई क पत्नी स बियाह किहा।</div>
<div class="v" id="v19"><span class="vn">19</span> हेरोदियास यूहन्ना क खिलाफ मनवा मँ डाह राखत रही अउर ओका मारइ चाहत रही, मुला ओका मार पावत नाहीं रहा।</div>
<div class="v" id="v20"><span class="vn">20</span> अइसे हेरोदेस यूहन्ना स डेरात रहा अउर ओका मालूम रहा कि यूहन्ना सही अउर पवित्तर क मनई अहइ। एह बरे उ रच्छा करत रहा। हेरोदेस जब यूहन्ना क बारे मँ सुनत रहा तउ उ जिआदा अकुलाइ जात रहा। तउने प ही ओका यूहन्ना क बारे मँ बातन सुनइ क सोहॉत रहा।</div>
<div class="v" id="v21"><span class="vn">21</span> <span class="br-p"><br><br></span>तबहिं संजोग स बढ़िया अउसर आवा। हेरोदेस आपन जन्मदिन पइ बड़वार अधिकारी, आपन सेना क नायक अउर गलील क बड़े लोगन क भोज दिहस।</div>
<div class="v" id="v22"><span class="vn">22</span> अउर जब हेरोदियास क बिटिया भितरे आइके नाचेस। ओसे उ हेरोदेस अउर भोज मँ आए मेहमनवन क रिझाइ लिहेस। <span class="br-p"><br><br></span>यह पइ राजा हेरोदेस लरकीवा स कहेस, “जउन तू चाहा तउन माँग ल्या। मइँ तोका जरूर देब।”</div>
<div class="v" id="v23"><span class="vn">23</span> राजा ओका अकेल्ले सपथ खाइके कहेस, “जउन तू माँगा मइँ तोहका जरूर देब। हियाँ तक आपन राज्य क आधा हींसा।”</div>
<div class="v" id="v24"><span class="vn">24</span> <span class="br-p"><br><br></span>इ सुनि के उ आपन महतारी क निअरे गइ अउर कहेस, “मोका का माँगइ चाही?” <span class="br-p"><br><br></span>तउने प महतारी कहेस, “बपतिस्मा देइवाला यूहन्ना क मूँड़ी माँगा।”</div>
<div class="v" id="v25"><span class="vn">25</span> <span class="br-p"><br><br></span>अउर उ लरिकी फउरन राजा क नगिचे भीतर गइ अउर पूछेस, “मोका चाही कि तू ताबड़तोर बपतिस्मा देइवाला यूहन्ना क मूँड़ टाठी मँ धइ द्या।”</div>
<div class="v" id="v26"><span class="vn">26</span> <span class="br-p"><br><br></span>ऍसे राजा क बहोत दुःख भवा। मुला एह बरे ओकर सपथ अउर भोजे प मेहमनवन क कारण उ ओका मना करब नाहीं चाहेस।</div>
<div class="v" id="v27"><span class="vn">27</span> तब राजा झटपट एक ठु जल्लाद ओकर मूँड़ काटि लिआवइ क पठएस। उ गवा अउर जेल मँ ओकर मूँड़ काटि लिहस।</div>
<div class="v" id="v28"><span class="vn">28</span> फिन ओकर मुँड़ावा काट कइ टाठी मँ लइ आइ अउर बिटिया क दिहस। उ ऍका आपन महतारी क दिहस।</div>
<div class="v" id="v29"><span class="vn">29</span> जब यूहन्ना क चेलन ऍकरे बारे मँ सुनेन तउ उ पचे आएन अउर ओकर ल्हास उठाएन अउ कब्र मँ धइ दिहन।</div>
<div class="v" id="v30"><h2>ईसू पाँच हजार स जिआदा मनई क खियाएस</h2><h2>(<b>470 14:13-21</b>; <b>490 9:10-17</b>; <b>500 6:1-14</b>)</h2><span class="vn">30</span> <span class="br-p"><br><br></span>ईसू क चारिहुँ कइँती सुसमाचार क प्रचार करइवाले प्रेरितन ईसू क पास जमा भएन। जउन उ पचे किहेन अउर सिखाएन सब कछू बताएन।</div>
<div class="v" id="v31"><span class="vn">31</span> तब ईसू ओनसे कहेस, “तू पचे खुदइ मोरे संग एकांत जगहिया मँ आवा अउर तनिक आराम करा।” फिन हुवाँ बहोत मनई क आउब जाब लाग रहा। ऍसे उ सब खाइ क समइ नाहीं पाएन।</div>
<div class="v" id="v32"><span class="vn">32</span> <span class="br-p"><br><br></span>एह बरे उ सब मिलिके खुदइ नाउ स एकांत जगहिया मँ गएन।</div>
<div class="v" id="v33"><span class="vn">33</span> मुला बहोत जने ओनका जात भवा देखेन अउर पहिचानेन कि उ सब कउन रहेन। इ कारण उ लोग सबहिं सहरन स हुवाँ धरतिया प धावत गएन अउर उ पचे ओनसे पहिले पहुँचेन।</div>
<div class="v" id="v34"><span class="vn">34</span> जबहिं ईसू नाउ स उतरा, उ एक भारी भीर देखेस। तबहिं उ ओनके बरे दुःखी भवा, इ कारण कि उ सबइ बिना गड़रिया क भेड़ नाहीं रहेन। अइसे उ बहोत बातन सिखावइ लाग।</div>
<div class="v" id="v35"><span class="vn">35</span> <span class="br-p"><br><br></span>तब तलक साँझ होइ गइ। एह बरे ओकर चेलन ओकरे नगिचे आएन अउर बोलेन, “इ एकांत जगह अहइ अउर दिनवा ढरि ग अहइ।</div>
<div class="v" id="v36"><span class="vn">36</span> मनइयन क पठवा, जइसे उ पचे नगिचे खेतन अउर गाउँन मँ जाइ सकइँ अउ आपन बरे कछू खाइके बेसहि लेइँ।”</div>
<div class="v" id="v37"><span class="vn">37</span> <span class="br-p"><br><br></span>मुला जवाबे मँ ईसू ओनसे कहेस, “तू ओनका कछू खाइके द्या।” <span class="br-p"><br><br></span>उ सब ओहसे कहेन, “का हम पचे जाई अउर दुई सौ दीनार<sup class="fnm"><a name="fnm3" href="#fn3">3</a></sup> क बराबर रोटी बेसही अउर ओनके खाइ क बाँटी?”</div>
<div class="v" id="v38"><span class="vn">38</span> <span class="br-p"><br><br></span>ईसू ओनसे कहेस, “केतॅनी रोटी तोहरे पास अहइ? जा अउर देखा।” <span class="br-p"><br><br></span>जब उ पचे पता पाएन, उ पचे कहेन, “हमरे पाँच ठु रोटी अउर दुइ मछरी अहइँ।”</div>
<div class="v" id="v39"><span class="vn">39</span> <span class="br-p"><br><br></span>फिन ईसू चेलन क हुकुम देहेस, “हर एक क हरिअर घसिया प पंगत मँ बइठइ बरे कहा।”</div>
<div class="v" id="v40"><span class="vn">40</span> तबहिं उ सब सउ सउ अउर पचास पचास क पंगत मँ बइठ गएन।</div>
<div class="v" id="v41"><span class="vn">41</span> <span class="br-p"><br><br></span>तइसेन ईसू पाँच रोटिन्यक अउर दुइ मछरिन्क उठाइ के सरग क ओर निहारत भवा धन्यबाद दिहेस अउर रोटिन्क तोड़ेस। उ आपन चेलन क ओनका बाँटइ बरे दिहस।</div>
<div class="v" id="v42"><span class="vn">42</span> <span class="br-p"><br><br></span>उ सबइ भरपेट खाएन अउर उ सबइ अघाइ गएन।</div>
<div class="v" id="v43"><span class="vn">43</span> ओकरे बाद उ सब रोटी अउर मछरी क बचा भवा बाहर टुकरन क झउआ मँ उठाएन।</div>
<div class="v" id="v44"><span class="vn">44</span> पुरुसन क गनती जउन खइया क खाएन पाँच हजार रही।</div>
<div class="v" id="v45"><h2>ईसू क पानी प चलब</h2><h2>(<b>470 14:22-33</b>; <b>500 6:16-21</b>)</h2><span class="vn">45</span> <span class="br-p"><br><br></span>फिन तुरंत ईसू आपन चेलन नाउ मँ बइठाएस जेहसे उ सबइ जब भिरिया क बिदाई पहिले झील क ओह पार बैतसैदा चला जाइँ।</div>
<div class="v" id="v46"><span class="vn">46</span> ईसू भीर क बिदाई क बाद पहाड़ी प पराथना बरे गवा।</div>
<div class="v" id="v47"><span class="vn">47</span> <span class="br-p"><br><br></span>जब सांझ भइ, नाउ झिलिया क मँझधर मँ रही अउर उ भुइयाँ प अकेल्ले रहा।</div>
<div class="v" id="v48"><span class="vn">48</span> उ ओनका नाउ खेवत क मुसीबते मँ देखेस, काहेकि हवा ओनके खिलाफ बहत रही। लगभग तीन स छ बजे क समइ भिंसारेउ ओनके निअरे झिलिया प चलत आवा। जइसे हि ओनके निअरे स जाइ क भवा,</div>
<div class="v" id="v49"><span class="vn">49</span> उ पचे ओका पानी प चलत भवा निहारेन। उ सब अंजाद लगाएन कि कउनो बड़वार दुस्ट आतिमा अहइ। ऍसे उ पचे डेरात भए चिचिआनेन।</div>
<div class="v" id="v50"><span class="vn">50</span> मुला उ पचे ओका निहारेन अउर उ सब ससाइ गएन। तुरंतहि उ ओनसे बोला, “हिम्मत रखा। इ मइँ हउँ जिन डेराअ।”</div>
<div class="v" id="v51"><span class="vn">51</span> फिन उ ओनके संग नाउ प चढ़ि गवा, तब आँधी पटाइ गइ। ऍसे उ सबइ अचरज मँ पड़ि गएन।</div>
<div class="v" id="v52"><span class="vn">52</span> उ पचे रोटियन क अद्भुत कारज क बारे मँ समझ पाएन नाहीं। ओनके दिमाग कठोर होइ गवा।</div>
<div class="v" id="v53"><h2>ईसू बहुतेन बेरमियन क नीक किहेस</h2><h2>(<b>470 14:34-36</b>)</h2><span class="vn">53</span> <span class="br-p"><br><br></span>जब उ सब झील पार कइ लिहन तउ गन्नेसरत क घाटे प आएन अउर नाउ क बाँध लिहन।</div>
<div class="v" id="v54"><span class="vn">54</span> जबहिं उ पचे नाउ क छाँड़ि क उतर आएन, मनइयन ईसू क पहिचान लिहन।</div>
<div class="v" id="v55"><span class="vn">55</span> उ पचे समूचे पहंटा मँ भागत फिरेन अउर बेरमियन क बिछउना प जहाँ कहूँ उ पचे सुनेन कि ईसू हुवाँ बा, लादि क लइ जाइ लागेन।</div>
<div class="v" id="v56"><span class="vn">56</span> जहाँ कहूँ उ गाउँ मँ कस्बन मँ या खेतन मँ जात रहा, उ पचे आपन बेरमियन क हाटन मँ बइठाइ देतेन अउर उ पचे ईसू स बिनती करतेन कि उ आपन ओढ़ना क एक हींसा छुअइ दे। अउर सबइ जउन ऍका छुएन नीक होइ गएन।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->हेरोदेस <!--raw 1 bo --></em><!--endraw 1-->अरथ अहइ हेरोद अंतिपस, गलील अउ पेरकि क सासक अउ महान हेरोद क बेटवा।</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->एलिय्याह <!--raw 1 bo --></em><!--endraw 1-->मनई जउन ई. पू. 850 भवा रहा अउर परमेस्सर क बारे मँ लोगन्क बताएस।</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><em><!--endraw 1-->सौ दीनार <!--raw 1 bo --></em><!--endraw 1-->एक ठु दिन की मजूरी क बराबर पइसा।</div>
</div>
<!-- PARSED ABOVE; EDITING MAY BREAK PARSER -->
</body></html>