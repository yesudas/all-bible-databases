<html><head>
<meta http-equiv="Content-Type" content="text/html;charset=utf-8" />
<title>Matt 11 &ndash; मत्ती रचित सुसमाचार &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 11);">
<div id="navbar"><a href="../index.html">पवित्तर बाइबिल</a> &ndash; <b>मत्ती रचित सुसमाचार</b> &ndash; <a href="Matt_1.html">1</a> ... <a href="Matt_9.html">9</a> <a href="Matt_10.html">10</a> <b>11</b> <a href="Matt_12.html">12</a> <a href="Matt_13.html">13</a> ... <a href="Matt_28.html">28</a> </div><hr>
<h1>Matt 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ईसू अउर बपतिस्मा क देवइया यूहन्ना</h2><h2>(<b>490 7:18-35</b>)</h2><span class="vn">1</span> <span class="br-p"><br><br></span>अइसा भवा कि ईसू आपन बारहु चेलन क इ तरह समझाइके हुवाँ स चला गवा अउर गलील देस क सहरन मँ उपदेस देत अउर प्रचार करत लाग।</div>
<div class="v" id="v2"><span class="vn">2</span> <span class="br-p"><br><br></span>यूहन्ना जब जेल मँ मसीह क काम क बारे मँ सुनेस तउ उ आपन चेलन स संदेस पठइके पूछेस,</div>
<div class="v" id="v3"><span class="vn">3</span> “का तू उहइ अहा, जउन आवइवाला रहा या हम पचे कउनो अउर आवइवाला क बाट जोही?”</div>
<div class="v" id="v4"><span class="vn">4</span> <span class="br-p"><br><br></span>ईसू जवाबे मँ ओनसे कहेस, “जउन कछू तू सबइ सुनत अहा, अउर देखत अहा, जाइके यूहन्ना क बतावा कि,</div>
<div class="v" id="v5"><span class="vn">5</span> अँधरे क आँखी मिलति अहइँ, लूला लगँड़ा चल पावत अहइँ, कोढ़ी चंगा होत अहइँ, बहिर सुनत अहइँ अउ मुर्दा जिआइ जात अहइँ अउर गरीबन मँ सुसमाचार क प्रचार कीन्ह जात अहइ।</div>
<div class="v" id="v6"><span class="vn">6</span> उ धन्य अहइ जउन मोका अपनाइ सकत ह।”</div>
<div class="v" id="v7"><span class="vn">7</span> <span class="br-p"><br><br></span>जब यूहन्ना क चेलन हुवाँ स जात रहेन तउ ईसू भीड़ मँ यूहन्ना क बारे मँ कहइ लाग, “तू पचे इ उसरे मँ का निहारइ आइ अहा? का कउनो सरपत? जउन हवा स उड़ि जात बा।</div>
<div class="v" id="v8"><span class="vn">8</span> नाहीं, तउ फिन का देखइ आइ अहा? का एक मनई? जउन बहोत बढ़िया ओढ़ना पहिरे बा? देखा जउन उत्तिम बस्तर पहिरत हीं, उ सबइ तउ राजा क महले मँ मिलत हीं।</div>
<div class="v" id="v9"><span class="vn">9</span> तउ तू सबइ का निहारइ आइ अहा? का कउनो नबी? हाँ, मइँ तोहका बतावत हउँ कि जेका तू देख्या ह उ कउनो भी नबी स जिआदा अहइ।</div>
<div class="v" id="v10"><span class="vn">10</span> इ उहइ अहइ जेकरे बारे मँ पवित्तर सास्तर मँ लिखा बाटइ: <span class="br-p"><br><br></span><span class="br-ind"><br><span class="indent">&nbsp;</span></span>‘देखा, मइँ तोहसे पहिले ही आपन दूत पठवत हउँ।<br> <span class="br-ind"><br><span class="indent">&nbsp;</span></span>उ तोहरे बरे राह बनाई।’ <sup class="fnm"><a name="fnm1" href="#fn1">1</a></sup><br></div>
<div class="v" id="v11"><span class="vn">11</span> <span class="br-p"><br><br></span>“मइँ तोहसे सच कहत हउँ बपतिस्मा देवइया यूहन्ना त बड़वार कउनो मनई पइदा नाहीं भवा। फिन भी सरगे क राज्य मँ छोट त छोट मनई भी यूहन्ना स बड़कवा अहइ।</div>
<div class="v" id="v12"><span class="vn">12</span> बपतिस्मा क देवइया यूहन्ना क समइ स आज तलक सरगे क राज्य खौफनाक हमला झेलत रहा अहइ अउ हिंसा करवइया ओका छीन इ क जतन करत हीं।</div>
<div class="v" id="v13"><span class="vn">13</span> यूहन्ना क आवइ तलक सारे नबियन अउर मूसा क व्यवस्था इ भविस्सबाणी किहेन,</div>
<div class="v" id="v14"><span class="vn">14</span> अउर जदि तुम व्यवस्था अउर नबियन जउन कछू कहइ, ओका स्वीकार करने क तैयार ह तउ जेकरे आने की भविस्सबाणी की गयी थी इ यूहन्ना उहइ एलिय्याह बाटइ।</div>
<div class="v" id="v15"><span class="vn">15</span> जउन सुनि सकत होइ, उ सुनि लेइ।</div>
<div class="v" id="v16"><span class="vn">16</span> <span class="br-p"><br><br></span>“आजु क इ पीढ़ी क तुलना मइँ कउने स करउँ? उ सबइ बाजारे मँ बइठा भवा ओन गदेलन क नाईं अहइँ जउन एक दूसर क नरियाइके कहत रहेन,</div>
<div class="v" id="v17"><span class="vn">17</span> <span class="br-p"><br><br></span><span class="br-ind"><br><span class="indent">&nbsp;</span></span>‘हम तोहरे बरे बाँसुरी बजावा,<br> <span class="br-ind"><br><span class="indent">&nbsp;</span></span>मुला तू नाच्या नाहीं।<br> <span class="br-ind"><br><span class="indent">&nbsp;</span></span>हम पचे सोकगीत गावा,<br> <span class="br-ind"><br><span class="indent">&nbsp;</span></span>मुला तू रोया नाहीं।’<br></div>
<div class="v" id="v18"><span class="vn">18</span> <span class="br-p"><br><br></span>बपतिस्मा देवइया यूहन्ना आवा। जउन अउरन क नाईं नखात रहा अउर न पिअत रहा। मुला लोग कहे रहेन, ‘ओहमा दुस्ट आतिमा समाइ गइ अहइ।’</div>
<div class="v" id="v19"><span class="vn">19</span> फिन मनई क पूत आवा। जउन अउरन क नाईं खात-पिअत ह, मुला मनई कहत हीं, ‘इ मनई क देखा, ई पेटू अहइ, पिअक्कड़ बाटइ। इ चुंगी क उगहिया अउर पापी क मीत अहइ।’ मुला बुद्धि क चमत्कार काम स सिद्ध होइ जात ही।”</div>
<div class="v" id="v20"><h2>बिसवासी क न करइया ईसू क चिताउनी</h2><h2>(<b>490 10:13-15</b>)</h2><span class="vn">20</span> <span class="br-p"><br><br></span>फिन ईसू ओन नगरन क धिक्कारेस, जेहमाँ उ ढेर अद्भुत कारजन किहेस। काहेकि हुवाँ क मनइयन आपन पाप करबँ नाहीं छोड़ेन अउर मनफिराव नाहीं करेन।</div>
<div class="v" id="v21"><span class="vn">21</span> ईसू कहेस, “अरे अभगे खुराजीन अरे अभगे बैतसैदा<sup class="fnm"><a name="fnm2" href="#fn2">2</a></sup> जउन अद्भुत कारजन तोहमा कीन्ह गएन जदि उ सबइ काम सूर अउ सैदा मँ कीन्ह जातेन तउ हुवाँ क मनई बहोत पहिले टाट क कपरा<sup class="fnm"><a name="fnm3" href="#fn3">3</a></sup> ओढ़िके सोक बरे अउर देह प राखि लगाइके दुख क परगट करत मनफिराव कइ चुका होतेन।</div>
<div class="v" id="v22"><span class="vn">22</span> मुला मइँ तू सब लोगन स कहत हउँ कि निआव क दिन सूर अउर सैदा क दसा तोहसे जिआदा सहइ बरे जोग्ग होई।</div>
<div class="v" id="v23"><span class="vn">23</span> <span class="br-p"><br><br></span>“अउर अरे कफरनहूम का तू सोचत ह कि तोहका सरगे क महिमा तलक ऊँचे उठावा जाई? तू तउ अधोलोक मँ नरक तलक जाब्या। काहेकि जउन अद्भुत कारजन तोहमा कीन्ह गएन, जदि उ सबइ सदोम मँ कीन्ह जातेन तउ उ नगर आज तलक टिका होत।</div>
<div class="v" id="v24"><span class="vn">24</span> मुला मइँ तोहका बतावत हउँ कि निआव क दिन तोहरे मनइयन क दसा ते सदोन क दसा कहूँ नीक होई।”</div>
<div class="v" id="v25"><h2>ईसू क अपनियावइ बरे सुख चइन क बचन</h2><h2>(<b>490 10:21-22</b>)</h2><span class="vn">25</span> <span class="br-p"><br><br></span>उ समइया प ईसू कहेस, “परमपिता, तू सरग अउर धरती क पर्भू अहा, मइँ तोहार गुन गावत हउँ काहेकि तू इन बातन क, ओनमाँ स जउन गियानी अउर समझदार अहइँ, छुपाइके रखे अहा। अउ जउन भोला भाला अहइँ ओनके बरे परगट किए अहा।</div>
<div class="v" id="v26"><span class="vn">26</span> हाँ परमपिता इ यह बरे भवा काहे कि तू ही एका अच्छे स जानत अहा।</div>
<div class="v" id="v27"><span class="vn">27</span> <span class="br-p"><br><br></span>“मोर परमपिता सब कछू मोका सौंप दिहेस अउर असिल मँ परमपिता क बजाय कउनो भी पूत क नाहीं जानत। अउर हर उ मनई परमपिता क जानत ह, जेकरे बरे पूत ओका परगट करइ चाहत ह।</div>
<div class="v" id="v28"><span class="vn">28</span> <span class="br-p"><br><br></span>“अरे, ओ थका माँदा, बोझन स दबान मनइयन मोरे लगे आवा। मइँ तोहका सुख चइन देब।</div>
<div class="v" id="v29"><span class="vn">29</span> मोर जुआ ल्या अउर आपन उपर धरा। फिन मोसे सीखा काहेकि मइँ सहल हउँ अउर मोर मनवा कोमल अहइ। तोहका भी आपस बरे सुख-चइन मिली।</div>
<div class="v" id="v30"><span class="vn">30</span> काहेकि उ जुआ जउन मइँ तोहका देइत ह बहोत सहल बाटइ। अउर उ बोझावा जउन मइँ तोह पर डारत अही, हल्का बाटइ।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a class='B' href='B:460 3:1'><!--endraw 1-->मलाकी 3:1<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->अरे अभगे … बैतसैदा <!--raw 1 bo --></em><!--endraw 1-->कफरनहूम गलील झील क किनारे बसा नगर अहइँ जहाँ ईसू उपदेस दिहे रहा।</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><em><!--endraw 1-->टाट क कपरा <!--raw 1 bo --></em><!--endraw 1-->उ दिनन मँ सोक मनावई बरे मोटा कपरा पहिरत रहेन अउ देह प राख लगावत रहेन।</div>
</div>
<!-- PARSED ABOVE; EDITING MAY BREAK PARSER -->
</body></html>