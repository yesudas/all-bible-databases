<html><head>
<meta http-equiv="Content-Type" content="text/html;charset=utf-8" />
<title>Matt 20 &ndash; मत्ती रचित सुसमाचार &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 20);">
<div id="navbar"><a href="../index.html">पवित्तर बाइबिल</a> &ndash; <b>मत्ती रचित सुसमाचार</b> &ndash; <a href="Matt_1.html">1</a> ... <a href="Matt_18.html">18</a> <a href="Matt_19.html">19</a> <b>20</b> <a href="Matt_21.html">21</a> <a href="Matt_22.html">22</a> ... <a href="Matt_28.html">28</a> </div><hr>
<h1>Matt 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>मजूर क दिस्टान्त कथा</h2><span class="vn">1</span> <span class="br-p"><br><br></span>“सरगे क राज्य एक जमींदार क नाईं बाटइ जउन भिन्सारे आपन अंगूरे क बगीचा बरे मजदूर लइ आवइ निकरा।</div>
<div class="v" id="v2"><span class="vn">2</span> उ चाँदी क एक रुपया प मजदूर क लगाइके ओनके आपन अंगुरे क बगिया मँ काम करइ पठएस।</div>
<div class="v" id="v3"><span class="vn">3</span> <span class="br-p"><br><br></span>“नौ बजे क करीब जमींदार फिन घरवा स निकरा अउर उ देखेस कि कछू मनई बजारे मँ ऍहर ओहर अइसे ही बेकार खड़ा रहेन।</div>
<div class="v" id="v4"><span class="vn">4</span> तब उ ओनसे कहेस, ‘तू पचे भी मोरे अंगूरे क बगीचा मँ जा, मइँ तोहका जउन कछू ठीक अहइ, देब।’</div>
<div class="v" id="v5"><span class="vn">5</span> तउ उ पचे भी बगीचा मँ काम करइ गएन। <span class="br-p"><br><br></span>“फिन करीब बारह बजे अउर दुबारा तीन बजे क करीब, उ वइसा ही किहेस।</div>
<div class="v" id="v6"><span class="vn">6</span> करीब पाँच बजे उ फिन आपन घरवा स गवा अउर कछू मनइयन क बजारे मँ ऍह कइँती ओह कइँती खड़ा देखेस। उ ओनसे पूछेस, ‘तू हियाँ दिन भइ बेकार ही काहे खड़ा होइ रह्या?’</div>
<div class="v" id="v7"><span class="vn">7</span> <span class="br-p"><br><br></span>“उ सबइ ओसे कहेन, ‘काहेकि हम सबन क कउनो मजूरी प नाहीं राखेस।’ <span class="br-p"><br><br></span>“उ ओनसे कहेस, ‘तू भी मोरे अंगूर क बगीचा मँ चला जा।’</div>
<div class="v" id="v8"><span class="vn">8</span> <span class="br-p"><br><br></span>“जब साँझ भइ तउ अंगूर क बगीचा क मालिक आपन प्रधान करमचारी क कहेस, ‘मजूरन क बोलाइके अखिरी मजूरे स सुरू कइके जउन पहिले लगावा ग रहेन ओन सबन क मजूरी दइ द्या।’</div>
<div class="v" id="v9"><span class="vn">9</span> <span class="br-p"><br><br></span>“तउ उ पचे जउन पाँच बजे लगावा रहेन, आएन अउ ओहमाँ स हर एक क बस एक ही चाँदी क रूपया मिला।</div>
<div class="v" id="v10"><span class="vn">10</span> फिन जउन पहिले लगावा ग रहेन, उ आएन उ सोचेन ओनका कछू जियादा मिली मुला ओनमा हर कउनो क एक ठु चाँदी क रूपया मिला।</div>
<div class="v" id="v11"><span class="vn">11</span> रूपया तउ उ सबइ लइ लिहन मुला जमींदारे स सिकाइत करत</div>
<div class="v" id="v12"><span class="vn">12</span> उ सबइ कहेन, ‘जउन पाछे लगावा रहेन, उ पचे बस एक ही घंटा भइ काम किहेन अउ तू हम पचेन क ओतॅना ही दिहा जेतॅना ओनका। जब कि हम पचे दिन भइ चिलचिलात धूपे मँ मेहनत कीन्ह।’</div>
<div class="v" id="v13"><span class="vn">13</span> <span class="br-p"><br><br></span>“उ जवाबे मँ ओहमाँ स कउनो एक स जमींदारे कहेस, ‘मीत, मइँ तोहरे साथ कउनो अनिआव नाहीं कर्‌यों ह। का हम पचे तय नाहीं कीन्ह कि मइँ तोहका चाँदी क एक ठु रूपया देब?</div>
<div class="v" id="v14"><span class="vn">14</span> जउन तोहार होत ह, ल्या अउर चला जा। मइँ सबते पाछे रखा गवा इ मजदूर क ओतॅना ही मजूरी देइ चाहब जेतॅना तोहका देत अही।</div>
<div class="v" id="v15"><span class="vn">15</span> का मोका अधिकार नाहीं कि जउन मइँ आपन धने क चाहूँ, कइ सकउँ? मइँ अच्छा हउँ का तू ऍसे मने मँ जरत ह?’</div>
<div class="v" id="v16"><span class="vn">16</span> <span class="br-p"><br><br></span>“इ तरह आखिरी पहिले होइ जइहीं अउर पहिले आखिरी होइ जइहीं।”</div>
<div class="v" id="v17"><h2>ईसू आपन मउत क बारे मँ बताएस</h2><h2>(<b>480 10:32-34</b>; <b>490 18:31-34</b>)</h2><span class="vn">17</span> <span class="br-p"><br><br></span>जब ईसू आपन बारहु चेलन क संग यरूसलेम जात रहा तउ उ ओनका एक कइँती लइ गवा अउर चलत चलत ओनसे बोला,</div>
<div class="v" id="v18"><span class="vn">18</span> “सुना, हम यरूसलेम पहुँचइ क अही। मनई क पूत हुवाँ मुख्ययाजकन अउर धरम सास्तिरियन क हाथे मँ दइ दीन्ह जाई। उ पचे ओका मृत्युदण्ड क काबिल ठहरइहीं।</div>
<div class="v" id="v19"><span class="vn">19</span> फिन ओकर हँसी हँसारत करवावइ अउर कोड़न स पिटवावइ बरे ओका गैर यहूदियन क दइ देइहीं। फिन ओका क्रूस प चढ़ाइ दीन्ह जाई। मुला तिसरे दीन उ फिन जी उठी।”</div>
<div class="v" id="v20"><h2>एक महतारी क गदेलन बरे खास चिरौरी</h2><h2>(<b>480 10:35-45</b>)</h2><span class="vn">20</span> <span class="br-p"><br><br></span>फिन जब्दी क पूतन की महतारी आपन पूतन क संग ईसू क नगिचे गई अउर उ निहुरिके पराथना करत ओसे कछू माँगेस।</div>
<div class="v" id="v21"><span class="vn">21</span> <span class="br-p"><br><br></span>ईसू ओसे पूछेस, “तू का चाहति अहा?” <span class="br-p"><br><br></span>उ बोली, “मोका बचन द्या कि मोर इ दुइनउँ बेटवन तोहरे राज्य मँ एक तोहरे दाहिन अउर दूसर तोहरे बाईं कइँती बइठँइ।”</div>
<div class="v" id="v22"><span class="vn">22</span> <span class="br-p"><br><br></span>ईसू जबाव दिहस, “तू नाहीं जानत अहा कि तू का माँगत बाट्या? का तू यातनाओं क कटोरा पिउ सकत अहा, जेहका मइँ पिअइवाला हउँ?” <span class="br-p"><br><br></span>उ सबइ ओसे कहेन, “हाँ पिउ सकित ह।”</div>
<div class="v" id="v23"><span class="vn">23</span> <span class="br-p"><br><br></span>ईसू ओनसे बोला, “तू पचे सचमुच उ पिआला पीब्या। मुला मोर दाहिन अउर बाएँ कइँती हक क देवइया मइँ नाहीं हउँ। हियाँ बइठइ क हक तउ ओनही का बा, जेनके बरे इ मोर परमपिता क जारिये रक्खा गवा अहइ।”</div>
<div class="v" id="v24"><span class="vn">24</span> <span class="br-p"><br><br></span>जब बाकी दसउ चेलन इ सुनेन कि तउ उ पचे दुइनउँ भाइयन प बहोत कोहाय गएन।</div>
<div class="v" id="v25"><span class="vn">25</span> तब्बइ ईसू ओनका आपन नगिचे बोलाइके कहेस, “तू जानत ह कि गैर यहूदियन राजा, प्रजा प आपन सक्ती देखावा चाहत हीं अउर ओनके खास नेता, मनइयन प आपन हक जमावा चाहत हीं।</div>
<div class="v" id="v26"><span class="vn">26</span> मुला तोहरे बीच अइसा न होइ चाही। मुला तो हम स जउन बड़वार बनब चाही, तोहार नउकर बनइ।</div>
<div class="v" id="v27"><span class="vn">27</span> अउ तोहमाँ जउन कउनो पहिला बनब चाही, ओका तोहार गुलाम जरूर बनइ क होई।</div>
<div class="v" id="v28"><span class="vn">28</span> तोहका मनई क पूत जइसा होइ क चाही जउन आपन सेवा करावइ नाहीं, मुला सेवा करइ अउर बहोतन क छुटौती बरे आपन प्रान क फिरौती देइ आवा अहइ।”</div>
<div class="v" id="v29"><h2>अँधरे क आँखी</h2><h2>(<b>480 10:46-52</b>; <b>490 18:35-43</b>)</h2><span class="vn">29</span> <span class="br-p"><br><br></span>जब उ सबई यरीहो सहर स जात रहेन भारी भीड़ ईसू क पाछे होइ गइ।</div>
<div class="v" id="v30"><span class="vn">30</span> हुवाँ सरक क किनारे दुइ आँधर बइठा रहेन। जब उ सबइ सुनेन कि ईसू हुवाँ स जात बाटइ, उ पचे नरियानेन, “पर्भू, दाऊद क पूत! हम प दाया कर!”</div>
<div class="v" id="v31"><span class="vn">31</span> <span class="br-p"><br><br></span>ऍह प भीड़ ओनका धमकावत चुप रहइ क कहेस। पर उ पचे अउ जिआदा चिल्लानेन, “पर्भू, दाऊद क पूत। हम प दाया कर।”</div>
<div class="v" id="v32"><span class="vn">32</span> <span class="br-p"><br><br></span>फिन ईसू रूकि गवा अउ ओनका बोलाएस। उ कहेस, “तू का चाहत अहा, मइँ तोहरे बरे का करउँ?”</div>
<div class="v" id="v33"><span class="vn">33</span> <span class="br-p"><br><br></span>उ पचे ओसे कहेन, “पर्भू, हम चाहित ह कि फिन स निहारइ लागी।”</div>
<div class="v" id="v34"><span class="vn">34</span> <span class="br-p"><br><br></span>ईसू क ओन प दाया आइ। उ ओनकइ अँखियन क छुएस, अउर तुरंतहि उ पचे फिन लखइ लागेन। उ पचे ओकरे पाछे होइ गएन।</div>
</div>
<!-- PARSED ABOVE; EDITING MAY BREAK PARSER -->
</body></html>