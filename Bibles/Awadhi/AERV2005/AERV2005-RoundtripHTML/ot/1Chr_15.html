<html><head>
<meta http-equiv="Content-Type" content="text/html;charset=utf-8" />
<title>1Chr 15 &ndash; पहिला इतिहास &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 15);">
<div id="navbar"><a href="../index.html">पवित्तर बाइबिल</a> &ndash; <b>पहिला इतिहास</b> &ndash; <a href="1Chr_1.html">1</a> ... <a href="1Chr_13.html">13</a> <a href="1Chr_14.html">14</a> <b>15</b> <a href="1Chr_16.html">16</a> <a href="1Chr_17.html">17</a> ... <a href="1Chr_29.html">29</a> </div><hr>
<h1>1Chr 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>करार क सन्दूख यरूसलेम मँ</h2><span class="vn">1</span> <span class="br-p"><br><br></span>दाऊद, अपने बरे दाऊद नगर मँ महल बनवाएस। तब उ करार क सन्दूख क बरे एक ठु जगहिया बनाएस। उ एकरे बरे एक तम्बू डाएस।</div>
<div class="v" id="v2"><span class="vn">2</span> तब दाऊद कहेस, “सिरफ लेवीबंसियन क करार क सन्दूख लइ चलइ क मंजूरी अहा। यहोवा ओनका करार क सन्दूख चलइ अउर ओकर सदा ही सेवा बरे चुनेस ह।”</div>
<div class="v" id="v3"><span class="vn">3</span> <span class="br-p"><br><br></span>दाऊद इस्राएल क सबहिं लोगन क यरूसलेम मँ एक संग मिलइ बरे बोलाएस जब तलक लेवीबंसियन करार क सन्दूख क उ जगहिया पइ लइके आएन जउन उ ओकरे बरे बनाए रहा।</div>
<div class="v" id="v4"><span class="vn">4</span> दाऊद हारून क सन्तानन अउ लेवीबंसियन क एक संग बोलाएस।</div>
<div class="v" id="v5"><span class="vn">5</span> <span class="br-p"><br><br></span>कहात परिवार समूह स एक सौ बीस मनई रहेन। ऊरीएल ओनकर प्रमुख रहा।</div>
<div class="v" id="v6"><span class="vn">6</span> <span class="br-p"><br><br></span>मरारी क परिवार समूह स दुई सौ बीस मनई रहेन। असायाह ओनकर प्रमुख रहा।</div>
<div class="v" id="v7"><span class="vn">7</span> <span class="br-p"><br><br></span>गेर्सोमियन क परिवार समूह क एक सौ तीस लोग रहेन। योएल ओनकर प्रमुख रहा।</div>
<div class="v" id="v8"><span class="vn">8</span> <span class="br-p"><br><br></span>एलिसापान क परिवार समूह क दुई सौ लोग रहेन। समायाह ओनकर प्रमुख रहा।</div>
<div class="v" id="v9"><span class="vn">9</span> <span class="br-p"><br><br></span>हेब्रोन क परिवार समूह क सत्तर लोग रहेन। एलीएल ओनकर प्रमुख रहा।</div>
<div class="v" id="v10"><span class="vn">10</span> <span class="br-p"><br><br></span>उज्जीएल क परिवार समूह क एक सौ बारह लोग रहेन। अम्मीनादाब ओनकर प्रमुख रहा।</div>
<div class="v" id="v11"><h2>याजक अउ लेवीबंसियन स दाऊद बातन करत ह</h2><span class="vn">11</span> <span class="br-p"><br><br></span>तब दाऊद सादोक अउ एब्यातार याजकन स कहेस कि उ पचे ओकेरे लगे आवइँ। दाऊद ऊरीएल, असायाह, योएल, समायाह, एलीएल अउर अम्मीनादाब लेवीबंसियन क भी अपने लगे बोलाएस।</div>
<div class="v" id="v12"><span class="vn">12</span> दाऊद ओनसे कहेस, “तू लोग लेवी परिवार समूह क प्रमुख अहा। तू पचन्क अपने अउर दूसर लेवीबंसियन क पवित्तर बनावइ चाही। तब करार क सन्दूख क उ जगह पइ लिआवा, जेका मइँ ओकरे बरे बनाएउँ ह।</div>
<div class="v" id="v13"><span class="vn">13</span> पिछली दाईं हम लोग यहोवा परमेस्सर स नाहीं पूछा कि करार क सन्दूख क हम कइसे लइ चली। लेवीबंसियन, तू पचे एका नाहीं लइ चल्या, इहइ कारण अहइ कि यहोवा हम क सजा दिहस।”</div>
<div class="v" id="v14"><span class="vn">14</span> <span class="br-p"><br><br></span>तब याजक अउ लेवीबंसियन अपने क पवित्तर किहन जेहसे उ पचे इस्राएल क यहोवा परमेस्सर क सन्दूख क लइके चल सकइँ।</div>
<div class="v" id="v15"><span class="vn">15</span> लेवीबंसियन बिसेस डंडन क उपयोग, अपने काँधन पइ करार क सन्दूख क लइ चलइ बरे किहन जइसा मूसा क आदेस रहा। उ पचे सन्दूख क उ तरह स लइ चलेन जइसा यहोवा कहे रहा।</div>
<div class="v" id="v16"><h2>गायक</h2><span class="vn">16</span> <span class="br-p"><br><br></span>दाऊद लेवीबंसियन क ओनके गायक भाइयन क लिआवइ बरे कहेस। गायकन क अपनी वीणा, तम्बूरा अउर मंजीरा लिआउब रहा अउर खुसी क गीत गाउब रहा।</div>
<div class="v" id="v17"><span class="vn">17</span> <span class="br-p"><br><br></span>तब लेवीबंसियन हेमान अउर भाइयन आसाप अउ एतान क बोलाएन। हेमान योएल क पूत रहा। आसाप बेरेक्याह क पूत रहा। एतान कूसायाह क पूत रहा। इ सबइ मनई मरारी परिवार समूह क रहेन।</div>
<div class="v" id="v18"><span class="vn">18</span> हुवाँ लेवीबंसियन क दूसर समूह भी रहा। उ पचे जकर्याह, बेन याजीएल, समीरामोत, यहीएल, उन्नी, एलीआब, बनायाह, मासेयाह, मत्तित्याह, एलीपलेह, मिकनेयाह, ओबेदेदोम अउ यीएल रहेन। इ सबइ लोग लेवीबंस क रच्छक रहेन।</div>
<div class="v" id="v19"><span class="vn">19</span> <span class="br-p"><br><br></span>गायक हेमान, आसाप अउ एतान काँसे क मँजीरा बजावत रहेन।</div>
<div class="v" id="v20"><span class="vn">20</span> जकर्याह, अजीएल, समीरामोत, यहीएल, उन्नी, एलीआब, मासेयाह अउ बनायाह, अलामोत वीणा बजावत रहेन।</div>
<div class="v" id="v21"><span class="vn">21</span> मत्तित्याह, एलीपलेह, मिकनेयाह, ओबेदेदोम, यीएल अउर अजज्याह सेमिनिथ तम्बूरा बजावत रहेन। इ ओनकर सदा ही क काम रहा।</div>
<div class="v" id="v22"><span class="vn">22</span> लेवीबंसी प्रमुख कनन्याह गायन क प्रबन्धक रहा। कनन्याह क इ काम मिला रहा काहेकि उ गावइ मँ बहोत जियादा कुसल रहा।</div>
<div class="v" id="v23"><span class="vn">23</span> <span class="br-p"><br><br></span>बेरेक्याह अउ एलकाना, करार क सन्दूख क रच्छकन मँ स दुइ रहेन।</div>
<div class="v" id="v24"><span class="vn">24</span> याजक सबन्याह, योसापात, नतनेल, अमासै, जकर्याह, बनायाह अउर एलीएजेर क काम करार क सन्दूख क समन्वा चलत समइ तुरही बजाउब रहा। ओबेदेदोम अउर यहिय्याह करार क सन्दूख बरे दूसर रच्छक रहेन।</div>
<div class="v" id="v25"><span class="vn">25</span> <span class="br-p"><br><br></span>दाऊद इस्राएल क अग्रज अउ सेनापति करार क सन्दूख क लेइ गएन। उ पचे ओका ओबेदेदोम क घरे स बाहेर लिआएन। हर एक बहोत खुस रहा।</div>
<div class="v" id="v26"><span class="vn">26</span> परमेस्सर ओन लेवीबंसियन क मदद किहस जउन यहोवा क करार क सन्दूखे क लइके चलत रहेन। उ पचे सात बर्धन अउर सात भेड़न क बलि दिहन।</div>
<div class="v" id="v27"><span class="vn">27</span> सबहिं लेवीबंसी जउन करार क सन्दूख लइके चलत रहेन, उत्तिम सन क चोगे पहिरे रहेन। गायन क प्रबन्धक कनन्याह अउर सबहिं गायक उत्तिम सन चोगान पहिरे रहेन अउ दाऊद भी उत्तिम सन क बना एपोद पहिरे रहा।</div>
<div class="v" id="v28"><span class="vn">28</span> <span class="br-p"><br><br></span>इ तरह इस्राएल क सारे लोग यहोवा क करार क सन्दूख क लइ आएन। उ पचे उद्घोष किहन, उ पचे भेड़न क सींग अउ तुरही बजाएन अउर उ पचे मँजीरन, वीणा अउर तम्बूरन बजाएन।</div>
<div class="v" id="v29"><span class="vn">29</span> <span class="br-p"><br><br></span>जब करार क सन्दूख दाऊद नगर मँ पहोंचा, मीकल खिड़की स लखेस। मीकल साऊल क बिटिया रही। उ राजा दाऊद क चारिहुँ कइँती नाचत अउर बजावत लखेस। उ अपने हिरदइ मँ दाऊद क बरे सम्मान क खोइ दिहस उ सोचेस कि उ मूरख बनत बाटइ।</div>
</div>
<!-- PARSED ABOVE; EDITING MAY BREAK PARSER -->
</body></html>