<html><head>
<meta http-equiv="Content-Type" content="text/html;charset=utf-8" />
<title>1Chr 16 &ndash; पहिला इतिहास &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 16);">
<div id="navbar"><a href="../index.html">पवित्तर बाइबिल</a> &ndash; <b>पहिला इतिहास</b> &ndash; <a href="1Chr_1.html">1</a> ... <a href="1Chr_14.html">14</a> <a href="1Chr_15.html">15</a> <b>16</b> <a href="1Chr_17.html">17</a> <a href="1Chr_18.html">18</a> ... <a href="1Chr_29.html">29</a> </div><hr>
<h1>1Chr 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>लेवीबंसी करार क सन्दूख लइ आएन। अउर ओका उ तम्बू मँ धरेन जेका दाऊद एकरे बरे खड़ी कइ रखे रहा। तब उ पचे परमेस्सर क होमबलि अउ मेलबलि चढ़ाएन।</div>
<div class="v" id="v2"><span class="vn">2</span> जब दाऊद होमबलि अउ मेलबलि देब पूरा कइ चुका तउ उ लोगन क आसीर्बाद देइ क बरे यहोवा क नाउँ लिहस।</div>
<div class="v" id="v3"><span class="vn">3</span> तब उ हर एक इस्राएली मेहरारु-मनई क एक-एक रोटी, खजूर अउ किसमिस दिहस।</div>
<div class="v" id="v4"><span class="vn">4</span> <span class="br-p"><br><br></span>तब दाऊद करार क सन्दूख क समन्वा सेवा बरे कछू लेवीबंसियन क चुनेस। ओन लेवीबंसियन क इस्राएलियन क यहोवा परमेस्सर बरे उत्सव क मनावइ, आभार परगट करइ अउ स्तुति करइ क जिम्मेदारी सौंपा गवा।</div>
<div class="v" id="v5"><span class="vn">5</span> आसाप, पहिले समूह क प्रमुख रहा। आसाप क समूह सारंगी बजावत रहा। जकर्याह दूसरे समूह क प्रमुख रहा। इ सबइ दूसर लेवीबंसियन रहेन: यीएल, समीरामोत, यहीएल, मत्तित्याह, एलीआब, बनायाह, ओबेद-एदोम अउ यीएल। इ सबइ मनई वीणा अउ तम्बूरा बजावत रहेन</div>
<div class="v" id="v6"><span class="vn">6</span> बनायाह अउर यहजीएल अइसे याजक रहेन जउन करार क सन्दूख क समन्वा सदा ही तुरही बजावत रहेन।</div>
<div class="v" id="v7"><span class="vn">7</span> इ उहइ समइ रहा जब दाऊद पहिली बार आसाप अउर ओकरे भाइयन क यहोवा क स्तुति करइ क काम किहस।</div>
<div class="v" id="v8"><h2>दाऊद क आभार गीत</h2><span class="vn">8</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा क स्तुति करा, ओकर नाउँ ल्या।<br> <span class="br-ind"><br><span class="indent">&nbsp;</span></span>लोगन क ओन महान कार्यन क जानकारी द्या जेनका यहोवा किहेस ह।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>यहोवा क गीत गावा, यहोवा क स्तुतियाँ गवा।<br> <span class="br-ind"><br><span class="indent">&nbsp;</span></span>ओकर सबहिं महान कार्यन क गुणगान करा।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>यहोवा क पवित्तर नाउँ पइ गर्व करा।<br> <span class="br-ind"><br><span class="indent">&nbsp;</span></span>सबहिं लोग जउन यहोवा क मदद पइ भरोसा करत हीं, खुस ह्वा।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>यहोवा अउर ओकरी सक्ती क खोज करा।<br> <span class="br-ind"><br><span class="indent">&nbsp;</span></span>सदा ही मदद बरे ओकरे लगे जा।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>ओन अजूबे कार्यन क याद करा जउन यहोवा किहेन ह।<br> <span class="br-ind"><br><span class="indent">&nbsp;</span></span>ओकरे निर्णयन क याद राखा अउर सक्ती स भरपूर कार्यन क जउन उ किहेस।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>इस्राएल क सन्तानन यहोवा क सेवक अहइँ।<br> <span class="br-ind"><br><span class="indent">&nbsp;</span></span>याकूब क पूतन यहोवा क जरिये चुने गए लोग अहइँ।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>यहोवा हमार परमेस्सर अहइ,<br> <span class="br-ind"><br><span class="indent">&nbsp;</span></span>ओकर नेमन सबहिं जगह अहइ।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ओकरी करार क सदा ही याद राखा,<br> <span class="br-ind"><br><span class="indent">&nbsp;</span></span>उ अपने आदेसन हजार पीढ़ियन बरे दिहेस ह।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>इ करार अहइ जेका यहोवा इब्राहीम क संग किहे रहा।<br> <span class="br-ind"><br><span class="indent">&nbsp;</span></span>इ करार अहइ जउन यहोवा इसहाक क संग किहेस।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>यहोवा एका याकूब क लोगन क बरे कानून बनाएस।<br> <span class="br-ind"><br><span class="indent">&nbsp;</span></span>इ करार इस्राएल क संग अहइ जउन सदा ही बनी रही।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>यहोवा इस्राएल स कहे रहा: “मइँ कनान देस तोहका देब इ प्रतिग्या क<br> <span class="br-ind"><br><span class="indent">&nbsp;</span></span>पहँटा तोहार ही होइ।”<br></div>
<div class="v" id="v19"><span class="vn">19</span> <span class="br-p"><br><br></span><span class="br-ind"><br><span class="indent">&nbsp;</span></span>परमेस्सर क लोग गनती मँ थोड़े रहेन।<br> <span class="br-ind"><br><span class="indent">&nbsp;</span></span>उ पचे उ देस मँ अजनबी रहेन।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>उ पचे एक रास्ट्र स दूसर रास्ट्र क गएन।<br> <span class="br-ind"><br><span class="indent">&nbsp;</span></span>उ पचे एक राज्ज स दूसर क गएन।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>मुला यहोवा कउनो क ओनका चोट पहोंचवइ न दिहस।<br> <span class="br-ind"><br><span class="indent">&nbsp;</span></span>यहोवा राजा लोगन क चितउनी दिहस कि उ पचे ओनका चोट न पहोंचावइँ।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>यहोवा ओन राजा लोगन स कहेस, “मोर चुने लोगन क चोट न पहोंचावा।<br> <span class="br-ind"><br><span class="indent">&nbsp;</span></span>मोरे नबियन क चोट न पहोंचावा।”<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>यहोवा बरे सारी धरती पइ गुनगान करा,<br> <span class="br-ind"><br><span class="indent">&nbsp;</span></span>हर रोज तू पचन्क यहोवा क जरिये हमार रच्छा क सुभ समाचार परगट करइ चाही।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>यहोवा क प्रताप क सबहिं रास्ट्रन स कहा<br> <span class="br-ind"><br><span class="indent">&nbsp;</span></span>यहोवा क अजूबे कार्यन क सबहिं लोगन स कहा।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>यहोवा महान अहइ, यहोवा क स्तुति होइ चाही<br> <span class="br-ind"><br><span class="indent">&nbsp;</span></span>यहोवा दूसर “देवतन” स अधिक भए जोग्ग अहइ।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>काहेकि ओन रास्ट्रन सबहिं “देवता” मात्र मूरतियन अहइँ।<br> <span class="br-ind"><br><span class="indent">&nbsp;</span></span>मुला यहोवा आकासे क बनाएस।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>यहोवा महिमा अउ सम्मान रखत अहइ।<br> <span class="br-ind"><br><span class="indent">&nbsp;</span></span>ताकत अउर आनन्द ओकर जगह मँ मोजूद अहइ।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>परिवार अउ लोग यहोवा क महिमा<br> <span class="br-ind"><br><span class="indent">&nbsp;</span></span>अउ सक्ती क स्तुति करत हीं।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>यहोवा क प्रताप क स्तुति करा।<br> <span class="br-ind"><br><span class="indent">&nbsp;</span></span>ओकरे नाउँ क सम्मान द्या।<br> <span class="br-ind"><br><span class="indent">&nbsp;</span></span>यहोवा क अपनी भेंटन चढ़ावा,<br> <span class="br-ind"><br><span class="indent">&nbsp;</span></span>यहोवा अउ ओकर पवित्तर सुन्दरता क उपासना करा।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>यहोवा क समन्वा भय स सारी धरती काँपइ चाही।<br> <span class="br-ind"><br><span class="indent">&nbsp;</span></span>किन्तु उ धरती क मजबूत बनाएस।<br> <span class="br-ind"><br><span class="indent">&nbsp;</span></span>एह बरे धरती हिली नाहीं।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>धरती अउ आकासे क आनन्द मँ झूमइ द्या।<br> <span class="br-ind"><br><span class="indent">&nbsp;</span></span>चारिहुँ कइँती लोगन क कहइ द्या, “यहोवा सासन करत ह।”<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>सागर अउ एहमाँ क सबहिं चिचियन क चिचयाइ द्या।<br> <span class="br-ind"><br><span class="indent">&nbsp;</span></span>खेतन अउ ओनमाँ क हर एक चीज क आपन आनन्द परगट करइ द्या।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>यहोवा क समन्वा बन क बृच्छ आनन्द स गइहीं।<br> <span class="br-ind"><br><span class="indent">&nbsp;</span></span>काहेकि यहोवा आवत अहइ।<br> <span class="br-ind"><br><span class="indent">&nbsp;</span></span>उ संसार क निआव करइ आवत बाटइ।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>अहा! यहोवा क धन्य द्या, उ अच्छा अहइ।<br> <span class="br-ind"><br><span class="indent">&nbsp;</span></span>यहोवा क पिरेम सदा बना रहत ह।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>यहोवा स कहा,<br> <span class="br-ind"><br><span class="indent">&nbsp;</span></span>“हे परमेस्सर, हमरे रच्छक, हमार रच्छा करा।<br> <span class="br-ind"><br><span class="indent">&nbsp;</span></span>हम लोगन क एक संग बटोरा,<br> <span class="br-ind"><br><span class="indent">&nbsp;</span></span>अउर हमका द्सर रास्ट्रन स बचावा।<br> <span class="br-ind"><br><span class="indent">&nbsp;</span></span>अउर तब हम तोहरे पवित्तर नाउँ क स्तुति कइ सकित ह।<br> <span class="br-ind"><br><span class="indent">&nbsp;</span></span>तब हम तोहरे स्तुति अपने गीतन स कइ सकित ह।”<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>इस्राएल क यहोवा परमेस्सर क सदा स्तुति होत रहइ<br> <span class="br-ind"><br><span class="indent">&nbsp;</span></span>जइसे कि सदा ही ओकर बड़कई होत रहत ह।<br> <span class="br-p"><br><br></span>सबहिं लोगन कहेन, “आमीन!” उ पचे यहोवा क स्तुति कहेन।</div>
<div class="v" id="v37"><span class="vn">37</span> <span class="br-p"><br><br></span>तब दाऊद आसाप अउ ओकरे भाइयन क हुवाँ यहोवा क करार क सन्दूख क समन्वा छोड़ेस। दाऊद ओनका ओकरे समन्वा हर रोज सेवा करइ बरे छोड़ेस।</div>
<div class="v" id="v38"><span class="vn">38</span> दाऊद आसाप अउर ओकरे भाइयन क संग सेवा करइ बरे ओबेद-एदोम अउर दूसर अड़सठ लेबीबंसियन क छोड़ेस। ओबेद-एदोम अउर होसा रच्छक रहेन। ओबेद-एदोम यदूतून क पूत रहा।</div>
<div class="v" id="v39"><span class="vn">39</span> <span class="br-p"><br><br></span>दाऊद याजक सादोक अउ दूसर याजकन क जउन गिबोन मँ ऊँची जगह पइ यहोवा क तम्बू क समन्वा ओकरे संग सेवा करत रहेन ओकर संग छड़ेस।</div>
<div class="v" id="v40"><span class="vn">40</span> हर भिंसारे अउ साँझ सादोद अउ दूसर याजक होमबलि क वेदी पइ होमबलि चढ़ावत रहेन। उ पचे इ यहोवा व्यवस्था मँ लिखे गए ओन नेमन क पालन करइ बरे करत रहेन जेनका यहोवा इस्राएल क दिहे रहा।</div>
<div class="v" id="v41"><span class="vn">41</span> हेमान अउ यदूतून अउ सबहिं दूसर लेवीबंसियन यहोवा क स्तुतिगान करइ बरे नाउँ लइके चुने गए रहेन, काहेकि “ओकर पिरेम सदा ही बना रहत ह।”</div>
<div class="v" id="v42"><span class="vn">42</span> हेमान अउ यदूतून ओनके संग रहेन। ओनकर काम तुरही अउ मँजीरा बजाउब रहा। उ पचे दूसर संगीत बाजा बजावइ क काम भी करत रहेन, जब परमेस्सर क स्तुति क गीत गाए जात रहेन। यदूतून क पूतन दुआरन क रच्छा करत रहा।</div>
<div class="v" id="v43"><span class="vn">43</span> <span class="br-p"><br><br></span>उत्सव मनावइ क पाछे, सबहिं लोग चले गएन। हर एक मनई अपने-अपने घर चला गवा अउर दाऊद भी अपने परिवार क आसीर्बाद देइ बरे घर गवा।</div>
</div>
<!-- PARSED ABOVE; EDITING MAY BREAK PARSER -->
</body></html>