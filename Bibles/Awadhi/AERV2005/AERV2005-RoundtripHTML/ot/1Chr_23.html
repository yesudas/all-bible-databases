<html><head>
<meta http-equiv="Content-Type" content="text/html;charset=utf-8" />
<title>1Chr 23 &ndash; पहिला इतिहास &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 23);">
<div id="navbar"><a href="../index.html">पवित्तर बाइबिल</a> &ndash; <b>पहिला इतिहास</b> &ndash; <a href="1Chr_1.html">1</a> ... <a href="1Chr_21.html">21</a> <a href="1Chr_22.html">22</a> <b>23</b> <a href="1Chr_24.html">24</a> <a href="1Chr_25.html">25</a> ... <a href="1Chr_29.html">29</a> </div><hr>
<h1>1Chr 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>मन्दिर मँ लेवीबंसियन क जरिये सेवा क जोजना</h2><span class="vn">1</span> <span class="br-p"><br><br></span>दाऊद बूढ़ा होइ गवा, एह बरे उ अपने पूत सुलैमान क इस्राएल क नवा राजा बनाएस।</div>
<div class="v" id="v2"><span class="vn">2</span> दाऊद इस्राएल क सबहिं प्रमुखन क बटोरेस। उ याजकन अउ लेवीबंसियन क भी एकट्ठा किहस।</div>
<div class="v" id="v3"><span class="vn">3</span> दाऊद तीस बरिस अउर ओहसे ऊपर क उमर क लेवीबंसियन क गनेस। सब मिलाइके अड़तीस हजार लेवीबंसियन रहेन।</div>
<div class="v" id="v4"><span class="vn">4</span> दाऊद कहेस, “चौबीस हजार लेवीबंसियन यहोवा क मन्दिर क निर्माण कार्य क देखरेख करिहीं। छ: हजार लेवीबंसी अधिकारी अउर निआवधीस होइहीं।</div>
<div class="v" id="v5"><span class="vn">5</span> चार हजार लेवीबंसी दुआरपाल होइहीं अउर चार जहार लेवीबंसी संगीतन होइहीं मइँ ओनके बरे बिसेस बाजा बनाएँउ ह। उ पचे ओन बाजन क उपयोग यहोवा क स्तुति बरे करिहीं।”</div>
<div class="v" id="v6"><span class="vn">6</span> <span class="br-p"><br><br></span>दाऊद लेवीबंसियन क तीन बर्गन मँ बाँट दिहस। उ पचे लेवी क तीन पूतन गेर्सोन, कहात अउ मरारी क परिवार समूह रहेन।</div>
<div class="v" id="v7"><h2>गर्सोन क परिवार समूह</h2><span class="vn">7</span> <span class="br-p"><br><br></span>गर्सोन क परिवार समूह स लादान अउ सिमी रहेन।</div>
<div class="v" id="v8"><span class="vn">8</span> लादान क तीन पूत रहेन। ओकर सब स बड़ा पूत यहीएल रहा। ओकर दूसर पूत जेताम अउ योएल रहेन।</div>
<div class="v" id="v9"><span class="vn">9</span> सिमी क पूत सलोमीत, हजीएल अउ हारान रहेन। इ सबइ तीनहुँ पूत लादान क परिवारन क रहेन।</div>
<div class="v" id="v10"><span class="vn">10</span> <span class="br-p"><br><br></span>सिमी क चार पूत रहेन। उ पचे यहत, जीना, यूस अउ बरीआ रहेन।</div>
<div class="v" id="v11"><span class="vn">11</span> यहत सब स बड़का अउ जीजा दूसर पूत रहा। मुला यूस अउ बरीआ क जियादा पूत नाहीं रहेन। एह बरे यूस अउ बरीआ एक परिवार क रूप मँ गने जात रहेन।</div>
<div class="v" id="v12"><h2>कहात क परिवार समूह</h2><span class="vn">12</span> <span class="br-p"><br><br></span>कहात क चार पूत रहेन। उ पचे अम्राम, यिसहार, हेब्रोन अउ उज्जीएल रहेन।</div>
<div class="v" id="v13"><span class="vn">13</span> अम्राम क पूत हारून अउर मूसा रहेन। हारून अउर ओकर पूतन सदा-सदा पवित्तर कार्य करइ बरे, यहोवा क समन्वा धूप भेंट चढ़ावइ बरे, याजक क रूप मँ यहोवा क सेवा करइ बरे अउर यहोवा क नाउँ पइ लोगन सदा-सदा आसीर्बाद देइ बरे प्रतिस्ठित कीन्ह गवा रहेन।</div>
<div class="v" id="v14"><span class="vn">14</span> <span class="br-p"><br><br></span>मूसा परमेस्सर क मनई रहा। मूसा क पूत, लेवी क परिवार समूह क हींसा स रहेन।</div>
<div class="v" id="v15"><span class="vn">15</span> मूसा क पूत गेर्सोम अउ एलीएजेर रहेन।</div>
<div class="v" id="v16"><span class="vn">16</span> गेर्सोम क बड़का पूत सबूएल रहा।</div>
<div class="v" id="v17"><span class="vn">17</span> एलीएजेर क बड़का पूत रहब्याह रहा। एलीएजेर क अउर कउनो पूत नाहीं रहा। मुला रहब्याह क बहोत स पूत रहेन।</div>
<div class="v" id="v18"><span class="vn">18</span> <span class="br-p"><br><br></span>यिसहार क सब स बड़का पूत सलोमीत रहा।</div>
<div class="v" id="v19"><span class="vn">19</span> <span class="br-p"><br><br></span>हेब्रोन क सब स बड़का पूत यरीय्याह रहा। हेब्रोन क दूसर पूत अमर्याह रहा। यहजीएल तीसर पूत रहा। अउर यकमाम चउथा पूत रहा।</div>
<div class="v" id="v20"><span class="vn">20</span> <span class="br-p"><br><br></span>उज्जीएल क सब स बड़का पूत मीका रहा अउर यिस्सिय्याह ओकर दूसर पूत रहा।</div>
<div class="v" id="v21"><h2>मरारी क परिवार समूह</h2><span class="vn">21</span> <span class="br-p"><br><br></span>मरारी क पूत महली अउ मूसी रहेन। महली क पूत एलीआज़ार अउ कीस रहेन।</div>
<div class="v" id="v22"><span class="vn">22</span> एलीआज़ार बिना पूतन क मरा। ओकर सिरिफ बिटियन रहिन। एलीआज़ार क बिटियन अपने सम्बन्धियन स बियाह किहेन। ओनकर सम्बन्धी कीस क पूत रहेन।</div>
<div class="v" id="v23"><span class="vn">23</span> मूसी क पूत महली, एदेर अउर यरेमोत रहेन। सब मलाइके तीन पूत रहेन।</div>
<div class="v" id="v24"><h2>लेवीबंसियन क काम</h2><span class="vn">24</span> <span class="br-p"><br><br></span>इ सबइ लेवी क संतान रहेन। उ पचे अपने परिवार क अनुसार सूची मँ अंकित रहेन। उ पचे परिवारन क प्रमुख रहेन। सबइ व्यक्ति क नाउँ सूची मँ रहेन। जउन सूची मँ अंकित रहेन उ सबइ बीस बरिस क या ओहसे ऊपर क रहेन। उ पचे यहोवा क मन्दिर मँ सेवा करत रहेन।</div>
<div class="v" id="v25"><span class="vn">25</span> <span class="br-p"><br><br></span>दाऊद कहे रहा, “इस्राएल क यहोवा परमेस्सर अपने लोगन क सान्ति दिहस ह। यहोवा यरूसलेम मँ सदा ही रहइ बरे आइ गवा। ह।</div>
<div class="v" id="v26"><span class="vn">26</span> एह बरे लेवीबंसियन क पवित्तर तम्बू या एकर सेवा मँ काम आवइवाली कउनो चीज़ क भविस्स मँ ढोवइ क जरूरत नाहीं अहइ।”</div>
<div class="v" id="v27"><span class="vn">27</span> <span class="br-p"><br><br></span>दाऊद क अन्तिम निर्देस इस्राएल क लोगन क बरे, लेवी क परिवार समूह क सन्तानन क गनब रहा। उ पचे लेवीबंसियन क बीस बरिस अउर ओहसे ऊपर क मनइयन क गनेन।</div>
<div class="v" id="v28"><span class="vn">28</span> <span class="br-p"><br><br></span>लेवीबंसियन क काम हारून क सन्तानन क यहोवा क मन्दिर मँ सेवा कार्य करइ मँ मदद करब रहा। लेवीबंसी मन्दिर क आँगन अउर बगल क कमरन क भी देखभाल करत रहेन। ओनकर काम सबहिं पवित्तर चिजियन क सुद्ध करइ क रहा। ओनकर काम इ भी रहा कि परमेस्सर क मन्दिर मँ सेवा करइँ।</div>
<div class="v" id="v29"><span class="vn">29</span> मन्दिर मँ बिसेस रोटी क मेज पइ रखइ क जिम्मेदारी ओनकर ही रहेन। उ पचे आटा, अन्नबलि अउ अखमीरी रोटि बरे भी जिम्मेदार रहेन। उ पचे पकावइ क कढ़ाइयन अउर मिस्रित भेंटन क बरे जिम्मेदार रहेन। उ पचे सारा नाप तउल क काम करत रहेन।</div>
<div class="v" id="v30"><span class="vn">30</span> लेवीबंसी हर एक भिंसारे खड़े होत रहेन अउर यहोवा क धन्यवाद अउ स्तुति करत रहेन। उ पचे एका हर एक साँझ क करत रहेन।</div>
<div class="v" id="v31"><span class="vn">31</span> लेवीबंसी यहोवा क सबहिं होमबलियन बिस्राम क बिसेस दिनन, नवा चन्द्रिमा क उत्सव अउर सबहिं बिसेस पर्व क दिनन पइ तइयार करत रहेन। उ पचे यहोवा क समन्वा हर रोज़ सेवा करत रहेन। केतने लेवीबंसी हर दाईं सेवा करइ चाही एकरे बरे बिसेस नेम रहेन।</div>
<div class="v" id="v32"><span class="vn">32</span> एह बरे लेवीबंसी उ सब काम करत रहेन जेनकर आसा ओनसे कीन्ह जात रही। उ पचे पवित्तर तम्बू क देखभाल करत रहेन। उ पचे पवित्तर जगह क देखभाल करत रहेन अउर उ पचे अपने सम्बन्धियन हारून क सन्तान याजकन क मदद देत रहेन। लेवीबंसी यहोवा क मन्दिर मँ सेवा कइके याजकन क मदद करत रहेन।</div>
</div>
<!-- PARSED ABOVE; EDITING MAY BREAK PARSER -->
</body></html>