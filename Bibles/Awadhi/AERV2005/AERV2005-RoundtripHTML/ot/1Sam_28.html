<html><head>
<meta http-equiv="Content-Type" content="text/html;charset=utf-8" />
<title>1Sam 28 &ndash; पहिला समूएल &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 28);">
<div id="navbar"><a href="../index.html">पवित्तर बाइबिल</a> &ndash; <b>पहिला समूएल</b> &ndash; <a href="1Sam_1.html">1</a> ... <a href="1Sam_26.html">26</a> <a href="1Sam_27.html">27</a> <b>28</b> <a href="1Sam_29.html">29</a> <a href="1Sam_30.html">30</a> <a href="1Sam_31.html">31</a> </div><hr>
<h1>1Sam 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>पलिस्ती जुद्ध क तइयारी करत हीं</h2><span class="vn">1</span> <span class="br-p"><br><br></span>पाछे पलिस्तियन आपन फउज क इस्राएल क खिलाफ लड़इ बरे बटोरेन। आकीस दाऊद स कहेस, “का तू समुझत ह कि तोहका अउ तोहरे मनइयन क इस्राएलियन क खिलाफ मोरे संग लड़इ जाइ चाही?”</div>
<div class="v" id="v2"><span class="vn">2</span> <span class="br-p"><br><br></span>दाऊद जवाब दिहस, “सचमुच ही, तब आप खुद ही लखइँ कि मइँ का करि सकत हउँ।” <span class="br-p"><br><br></span>आकीस कहेस, “बहोत अच्छा, मइँ तोहका आपन अंग रच्छक बनउब। तू हर समइ मोर रच्छा करब्या।”</div>
<div class="v" id="v3"><h2>साऊल अउ एन्दोर क मेहररुअन</h2><span class="vn">3</span> <span class="br-p"><br><br></span>समूएल मर गवा। सबहिं इस्राएलियन समूएल क मउत प सोक मनाएन। उ पचे समूएल क निवास सहर, रामा मँ ओका दफनाए रहेन। <span class="br-p"><br><br></span>ऍकरे पहिले साऊल ओझा अउ भविस्स बतावइवालन क इस्राएल तजइ क मजबूर किहे रहा।</div>
<div class="v" id="v4"><span class="vn">4</span> <span class="br-p"><br><br></span>पलिस्तियन जुद्ध क तइयारी किहन। उ पचे सूनेम आएन अउ उ ठउरे प डेरा डाएन। साऊल सबहिं इस्राएलियन क बटोरेस अउ आपन डेरा गिलबो मँ डाएस।</div>
<div class="v" id="v5"><span class="vn">5</span> साऊल पलिस्ती सेना क लखेस, अउर उ डेराइ गवा। ओकर हिरदय डर स धड़कइ लाग।</div>
<div class="v" id="v6"><span class="vn">6</span> साऊल यहोवा स बिनती किहेस, मुला यहोवा ओका जवाब नाहीं दिहस। परमेस्सर साऊल स सपन मँ बात नाहीं किहस। परमेस्सर ओका जवाब देइ बरे ऊरीम क नाहीं बइपरेस। परमेस्सर साऊल स बात करइ बरे नबियन क नाहीं बइपरेस।</div>
<div class="v" id="v7"><span class="vn">7</span> आखिर मँ साऊल आपन अफसरन स कहेस, “मोरे बरे कउनो अइसी मेहरारु क पता लगावा जउन ओझा होइ। तब मइँ ओसे पूछइ जाइ सकत हउँ कि जुद्ध मँ का होइ।” <span class="br-p"><br><br></span>ओकर अफसरन जवाब दिहन, “एन्दोर मँ एक ठु ओझा अहइ।”</div>
<div class="v" id="v8"><span class="vn">8</span> <span class="br-p"><br><br></span>साउल कइउ तरह क ओढ़वा पहिरेस। साऊल इ ऍह बरे किहस कि कउनो मनई इ न जान सकइ कि उ कउन अहइ। रात क उ आपन दुइ मनई क संग उ मेहरारु स भेंटइ गवा। साऊल उ मेहरारु स कहेस, “परेत स मोका मोर भविस्स बतवावा। उ मनई क बोलावा जेकर नाउँ मइँ लेउँ।”</div>
<div class="v" id="v9"><span class="vn">9</span> <span class="br-p"><br><br></span>मुला उ मेहरारु साऊल स कहेस, “तू सचमुच ही जानत ह कि साऊल का किहेस ह। उ जोझा अउ भविस्स बतावइ वालन क इस्राएल देस तजि देइ क मजबूर किहस ह। तू मोका जाल मँ फाँसइ अउ मजबूर अउ मारि डावइ चाहत ह।”</div>
<div class="v" id="v10"><span class="vn">10</span> <span class="br-p"><br><br></span>साऊल यहोवा क नाउँ लिहस अउ उ मेहरारु स प्रतिग्या किहस, “सचमुच ही यहोवा सास्वत अहइ। ऍह बरे तोहका इ करइ क सजा न मिली।”</div>
<div class="v" id="v11"><span class="vn">11</span> <span class="br-p"><br><br></span>मेहरारु पूछेस, “तू केका चाहत बाट्या कि मइँ ओका हिआँ बोलावउँ?” <span class="br-p"><br><br></span>साऊल जवाब दिहस, “समूएल क बोलावा।”</div>
<div class="v" id="v12"><span class="vn">12</span> <span class="br-p"><br><br></span>अउर इ भवा। मेहरारु समूएल क लखेस अउ जोर स चिचियान। उ साऊल स कहेस, “तू मोका धोखा दिहा। तू साऊल अहा।”</div>
<div class="v" id="v13"><span class="vn">13</span> <span class="br-p"><br><br></span>राजा मेहरारु स कहेस, “तू जिन डेराअ। तू का लखति अहा?” <span class="br-p"><br><br></span>उ मेहरारु कहेस, “मइँ एक ठु परेत आतिमा क धरती स निकरिके आवति लखत हउँ।”</div>
<div class="v" id="v14"><span class="vn">14</span> <span class="br-p"><br><br></span>साऊल पूछेस, “उ कइसा देखाँइ पड़त ह?” <span class="br-p"><br><br></span>मेहरारु जवाब दिहस, “उ लबादा पहिरे एक बुढ़वा क तरह देखाँइ पड़त ह।” <span class="br-p"><br><br></span>साऊल समुझ गवा कि उ समूएल रहा। साऊल धरती पर अपना माथा टेका।</div>
<div class="v" id="v15"><span class="vn">15</span> समूएल साऊल स कहेस, “तू मोका काहे परेसान किहा?” तू मोका ऊपर काहे बोलाया? <span class="br-p"><br><br></span>साऊल जवाब दिहस, “मइँ मुसीबत मँ अहउँ। पलिस्ती मोरे खिलाफ लड़इ आवा अहइँ, अउर परमेस्सर मोका तजि दिहे अहइ। परमेस्सर अब मोका जवाब न देइहीं। उ मोका जवाब देइ बरे नबियन या सपन क प्रयोग न करिहीं। इहइ कारण अहइ कि मइँ तोहका बोलाएउँ। मइँ चाहत अहउँ कि तू बतावा कि मइँ का करउँ।”</div>
<div class="v" id="v16"><span class="vn">16</span> <span class="br-p"><br><br></span>समूएल कहेस, “यहोवा तोहका तजि दिहे अहइ। अब उ तोहरे पड़ोसी क संग अहइ। ऍह बरे तू मोका काहे बोलाया?</div>
<div class="v" id="v17"><span class="vn">17</span> यहोवा उहइ किहस जउन उ करइ क कहे रहा। यहोवा मोर प्रयोग तोहका बतावइ बरे कि उ का करी, किहेस ह। यहोवा तोहरे हाथे स राज्ज झपट लिहस ह। यहोवा तोहरे हाथ स राज्ज तोहरे पड़ोसियन मँ स एक क दइ दिहस। उ पड़ोसी दाऊद अहइ।</div>
<div class="v" id="v18"><span class="vn">18</span> तू यहोवा क आग्या क पालन नाहीं किहा। तू अमालेकियन क नास नाहीं किहा अउ ओनका नाहीं देखाया कि यहोवा ओन पइ केतँना कोहान बाटइ। उहइ कारण अहइ कि यहोवा तोहरे संग आजु इ किहस ह।</div>
<div class="v" id="v19"><span class="vn">19</span> फुन यहोवा तोहरे संग इस्राएलियन क पलिस्ती स हरवइहीं। अउर भियान तू अउ तोहार पूत हिआँ मोर संग होइहीं।”</div>
<div class="v" id="v20"><span class="vn">20</span> <span class="br-p"><br><br></span>साऊल भुइयाँ प भहराइ पड़ा। साऊल, समूएल स कही गइ बातन स डेरान रहा। साऊल बहोत दुर्बल होइ गवा काहेकि उ पूरा दिन अउ रात कउनो खइया नाहीं खाए रहा।</div>
<div class="v" id="v21"><span class="vn">21</span> <span class="br-p"><br><br></span>मेहरारु साऊल क लगे आइ। उ लखेस कि साऊल फुरइ ससान रहा। उ कहेस, “लखा, मइँ आपक सेविका अहउँ। मइँ आपक आग्या क मानेउँ ह। मइ आपन जिन्नगी क खतरा मँ नाएउँ ह अउर आप जउन कहेन ह, उहइ किहेउँ।</div>
<div class="v" id="v22"><span class="vn">22</span> अब कृपा कइके मोरउ सुना। मोका तोहरे बरे कछू खइया क देइ द्या। तब आप मँ ऍतनी सक्ती आइ कि आप अपने राहे प जाइ सकइँ।”</div>
<div class="v" id="v23"><span class="vn">23</span> <span class="br-p"><br><br></span>मुला साऊल इनकार किहस। उ कहेस, “मइँ न खाब।” <span class="br-p"><br><br></span>साऊल क अफसर लोग उ मेहरारु क साथ दिहन अउ ओसे भोजन बरे बिनती किहन। साऊल ओनकइ बात सुनेस। उ भुइयाँ स उठा अउ बिछउना प बइठा।</div>
<div class="v" id="v24"><span class="vn">24</span> उ मेहरारु क घरे मँ एक ठु मोट बछवा रहा। उ हाली स बछवा क मारेस। उ कछू आटा लिहस अउ ओका हाथे स सानेस। तब उ बे खमीरे क रोटी बनाएस।</div>
<div class="v" id="v25"><span class="vn">25</span> मेहरारु भोजन साऊल अउ ओकरे अफसरन क अगवा धरेस। साऊल अउ ओकर अफसरन ओका खाएन। तउ उ लोग उठेन अउर उहइ रात क चली गएन।</div>
</div>
<!-- PARSED ABOVE; EDITING MAY BREAK PARSER -->
</body></html>