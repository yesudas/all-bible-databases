<html><head>
<meta http-equiv="Content-Type" content="text/html;charset=utf-8" />
<title>1Sam 3 &ndash; पहिला समूएल &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 3);">
<div id="navbar"><a href="../index.html">पवित्तर बाइबिल</a> &ndash; <b>पहिला समूएल</b> &ndash; <a href="1Sam_1.html">1</a> <a href="1Sam_2.html">2</a> <b>3</b> <a href="1Sam_4.html">4</a> <a href="1Sam_5.html">5</a> ... <a href="1Sam_31.html">31</a> </div><hr>
<h1>1Sam 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>परमेस्सर समूएल क बोलावत ह</h2><span class="vn">1</span> <span class="br-p"><br><br></span>लरिका समूएल एली क अधीन होइके यहोवा क सेवा करत रहा। ओन दिनन मँ यहोवा अक्सर लोगन स सीधा बात नाहीं करत रहा। अउर बहोत कम लोगन क दर्सन होत रहा।</div>
<div class="v" id="v2"><span class="vn">2</span> <span class="br-p"><br><br></span>एली क आँख ऍतनी कमजोर रही कि उ आँधर जइसा रहा। एक रात उ बिछौना प ओलरा रहा।</div>
<div class="v" id="v3"><span class="vn">3</span> समूएल यहोवा क पवित्तर आराधनालय मँ बिस्तर प पउढ़ा रहा। उ पवित्तर आराधनालय मँ परमेस्सर क पवित्तर सन्दूख रही। यहोवा क दिया अबहुँ जरत रहा।</div>
<div class="v" id="v4"><span class="vn">4</span> यहोवा समूएल क बोलाएस। समूएल जवाब दिहेस, “मइँ हिआँ हाजिर हउँ।”</div>
<div class="v" id="v5"><span class="vn">5</span> समूएल सोचा कि ओका एली बोलावत ह। ऍह बरे समूएल दौड़त भवा एली क लगे गवा। समूएल एली स कहेस, “मइँ हिआँ हउँ। आप मोका बोलाएन ह।” <span class="br-p"><br><br></span>मुला एली कहेस, “मइँ तोहका नाहीं बोलाएउँ, आपन बिछौना प जा।” <span class="br-p"><br><br></span>समूएल बिछौना प गवा।</div>
<div class="v" id="v6"><span class="vn">6</span> यहोवा फुन बोलाएस, “समूएल।” समूएल फुन दौड़िके एली क लगे गवा अउ कहेस, “मइँ हिआँ हउँ। आप मोका बोलाएन ह।” <span class="br-p"><br><br></span>एली कहेस, “मइँ तोहका नाहीं बोलाएउँ, आपन बिछौना प जा।”</div>
<div class="v" id="v7"><span class="vn">7</span> <span class="br-p"><br><br></span>समूएल अबहिं तलक यहोवा क नाहीं जानत रहा। यहोवा अबहिं तलक ओसे सोझ बात नाहीं किहे रहा।<sup class="fnm"><a name="fnm1" href="#fn1">1</a></sup></div>
<div class="v" id="v8"><span class="vn">8</span> <span class="br-p"><br><br></span>यहोवा समूएल क तिसरी दाई बोलाएस। समूएल फिन उठा अउ एली क लगे गवा, “मइँ आवा हउँ, आप मोका बोलाएन ह।” <span class="br-p"><br><br></span>तबहिं एली समझेस कि यहोवा लरिका क बोलावत अहइँ।</div>
<div class="v" id="v9"><span class="vn">9</span> एली समूएल स कहेस, “बिछौना प जा। अगर उ तोहका फुन बोलावत ह तउ कहा, ‘यहोवा मोर संग बात करा काहेकि मइँ आप सेवक हउँ अउ सुनत हउँ।’” <span class="br-p"><br><br></span>तउ समूएल बिछौना प चला गवा।</div>
<div class="v" id="v10"><span class="vn">10</span> यहोवा आवा अउ हुवाँ खड़ा होइ गवा। उ पहिले क नाई बोलाएस। उ कहेस, “समूएल, समूएल!” <span class="br-p"><br><br></span>समूएल कहेस, “कहा, मइँ आपक सेवक हउँ अउ सुनत हउँ।”</div>
<div class="v" id="v11"><span class="vn">11</span> <span class="br-p"><br><br></span>यहोवा समूएल स कहेस, “मइँ इस्राएल मँ कछू करइ ही वाला हउँ जेकर बरे जब कबहुँ कउनो मनईं सुनिहीं, इ ओकर कानन क चकित कइ देइहीं।</div>
<div class="v" id="v12"><span class="vn">12</span> मइँ सब कछू करब। मइँ कहेउँ उ मइँ एली अउ ओकरे परिवार क खिलाफ करब। मइँ सुरु स आखिर तलक सब कछू करब।</div>
<div class="v" id="v13"><span class="vn">13</span> मइँ एली स कहेउँ ह कि मइँ ओकरे परिवार बरे सदा सजा देब। मइँ इ ऍह बरे करब कि एली जानत ह कि ओकर बेटवन परमेस्सर क खिलाफ बुरा कहेन ह अउ किहेन ह। अउ एली ओन प बस मँ करइ बरे कामयाब नाहीं भवा।</div>
<div class="v" id="v14"><span class="vn">14</span> इहइ कारण अहइ कि मइँ एली क परिवार बरे किरिया खायो हउँ कि बलिदान अउ अन्नबलि भेंट ओनकइ पापन क प्रायस्चित कबहुँ नाहीं कइ सकत हीं।”</div>
<div class="v" id="v15"><span class="vn">15</span> <span class="br-p"><br><br></span>समूएल जब तलक भिन्सार नाहीं भवा बिछौना प पउढ़ा रहा। उ बड़े तड़के उठा अउ उ यहोवा क आराधनालय क किवाड़ा खोलेस। समूएल आपन दरसन क बात एली स बतावइ मँ डेरान।</div>
<div class="v" id="v16"><span class="vn">16</span> <span class="br-p"><br><br></span>मुला समूएल स एली कहेस, “मोर बेटवा, समूएल।” <span class="br-p"><br><br></span>समूएल जवाब दिहेस, “हाँ, महोदय!”</div>
<div class="v" id="v17"><span class="vn">17</span> <span class="br-p"><br><br></span>एली पूछेस, “यहोवा तोहसे का कहेन? ओका मोसे जिन छिपावा। परमेस्सर तोहका सजा देइहीं, अगर तू परमेस्सर जउन संदेसा तोहका दिहेन ह, ओहमाँ स कछू भी छिपउब्या।”</div>
<div class="v" id="v18"><span class="vn">18</span> <span class="br-p"><br><br></span>ऍह बरे परमेस्सर एली स उ हर एक बात बताएस। समूएल एली स भी कछू नाहीं छिपाएस। <span class="br-p"><br><br></span>एली कहेस, “उ यहोवा अहइ। ओका वइसा ही करइ द्या जइसा ओका नीक लागत ह।”</div>
<div class="v" id="v19"><span class="vn">19</span> <span class="br-p"><br><br></span>यहोवा समूएल क संग रहा। समूएल बाढ़त गवा। यहोवा समूएल क कउनो संदेस क असफल नाहीं होइ दिहस।</div>
<div class="v" id="v20"><span class="vn">20</span> तब समूचा इस्राएल, दन स लइके वीरसेबा ताई समझ गवा कि समूएल यहोवा क सच्चा धर्मदूत अहइ।</div>
<div class="v" id="v21"><span class="vn">21</span> सीलो मँ यहोवा समूएल क समन्वा परगट भएस। यहोवा सीलो मँ समूएल क अगवा अपने आप क यहोवा क बचन<sup class="fnm"><a name="fnm2" href="#fn2">2</a></sup> क तरह परगट किहेस।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->यहोवा … रहा <!--raw 1 bo --></em><!--endraw 1-->यहोवा क संदेसा ओका नाहीं करियाइ गवा रहा।</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->यहोवा क बचन <!--raw 1 bo --></em><!--endraw 1-->कबहुँ कबहुँ यहोवा क वचन क अरथ परमेस्सर क संदेस भी होत ह। मुला कबहुँ कबहुँ ओकर अरथ इ भी होत ह कि इ परमेस्सर क एक बिसेस प्रकार या रूप होत ह जेका उ उ समइ काम मँ लात ह जब उ आपन नबियन क संग बात करत ह।</div>
</div>
<!-- PARSED ABOVE; EDITING MAY BREAK PARSER -->
</body></html>