<html><head>
<meta http-equiv="Content-Type" content="text/html;charset=utf-8" />
<title>2Chr 9 &ndash; दूसर इतिहास &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 9);">
<div id="navbar"><a href="../index.html">पवित्तर बाइबिल</a> &ndash; <b>दूसर इतिहास</b> &ndash; <a href="2Chr_1.html">1</a> ... <a href="2Chr_7.html">7</a> <a href="2Chr_8.html">8</a> <b>9</b> <a href="2Chr_10.html">10</a> <a href="2Chr_11.html">11</a> ... <a href="2Chr_36.html">36</a> </div><hr>
<h1>2Chr 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>सीबा क राही सुलैमान क हिआँ आवत ह</h2><span class="vn">1</span> <span class="br-p"><br><br></span>सीबा क रानी सुलैमान क जस सुनेस। उ यरूसलेम मँ कठिन सवालन स सुलैमान क परीच्छा लेइ आइ। सीबा क रानी अपने संग एक लोगन क बड़ा समूह लइके आइ रही। ओकरे पास ऊँट रहेन जेन पइ मसालन, बहोत जिआदा सोना अउ कीमती पाथर लदे रहेन। उ सुलैमान क लगे आइ अउर उ सुलैमान स बातन किहस। ओका सुलैमान स अनेक सवाल पूछब रहेन।</div>
<div class="v" id="v2"><span class="vn">2</span> सुलैमान ओकरे सबहिं सवालन क उत्तर दिहेस। सुलैमान क बरे व्याख्या करइ या जवाब देइ बरे कछू भी बहोत कठिन नाहीं रहा।</div>
<div class="v" id="v3"><span class="vn">3</span> सीबा क रानी सुलैमान क बुद्धिमानी अउ ओकर बनाए महल क लखेस।</div>
<div class="v" id="v4"><span class="vn">4</span> उ भोजन क निरिच्छन किहेस जउन सुलैमान क मेज पई परोसा जात रहा। उ लखेन कि अधीकारियन अउर नउकर कइसा कार्य करत अहइँ अउर उ पचे कइसा वस्त्र पहिरे रखे अहइँ, उ लखेस कि ओकर दाखरस पिआवइवाले सेवक कइसे कार्य करत अहइँ अउर उ पचे कइसे वस्त्र पहिर रखे अहइँ। उ यहोवा क मन्दिर क ओर जात भवा जुलूस क लखेस। जब सीबा क रानी एन सबहिं चिजियन क लखेस तउ माना कि ओकर मुँह क बोली बन्द होइ गवा।</div>
<div class="v" id="v5"><span class="vn">5</span> <span class="br-p"><br><br></span>तब उ राजा सुलैमान स कहेस, “मइँ अपने देस मँ तोहरे महान कार्यन अउर तोहार बुद्धिमानी क बारे मँ जउन कहानी सुनेउँ ह। उ सबइ सच अहइ!</div>
<div class="v" id="v6"><span class="vn">6</span> मोका एन कहानियन पइ तब तलक बिस्सास नाहीं होत रहा जब तलक मइँ आई नाहीं अउर अपनी आँखिन स लखेउँ नाहीं। ओह! तोहरी बुद्धिमानी क आधा भी मोहसे नाहीं कहा गवा रहा। जउन कछु मइँ सुनेउँ तू उ सबइ स जियादा महान अहइ।</div>
<div class="v" id="v7"><span class="vn">7</span> तोहार मेहरुअन अउर तोहार अधिकारी बहोत भाग्यसाली अहइँ। उ पचे तोहार गियान क बातन तोहार सेवा करत भए सुन सकत हीं।</div>
<div class="v" id="v8"><span class="vn">8</span> तोहरे परमेस्सर यहोवा क बड़कई होइ। उ तोह पइ खुस अहइ अउर उ तोहका अपने सिंहासन पइ, परमेस्सर यहोवा बरे, राजा बनई क बइठाएस ह। तोहार परमेस्सर इस्राएल स पिरेम करत ह अउर इस्राएल क मदद सदा ही करत रही। इहइ कारण अहइ कि यहोवा तोहका इस्राएल क राजा बनाएस ह कि तू निआव अउर धार्मिकत्ता क बनाए राख।”</div>
<div class="v" id="v9"><span class="vn">9</span> <span class="br-p"><br><br></span>तब सीबा क रानी राजा सुलैमान क 4,140 किलोग्राम सोना, बहोत स मसाला अउ कीमती पाथर दिहस। कउनो ऍताना नीक मसाला राजा सुलैमान क नाहीं दिहस जेतना नीक रानी सीबा दिहस।</div>
<div class="v" id="v10"><span class="vn">10</span> <span class="br-p"><br><br></span>हूराम क नउकर अउर सुलैमान क नउकर ओपीर स सोना लइ आएन। उ पचे चन्दन क काठ अउर बहुमुल्य रत्न पाथर भी लइ आएन।</div>
<div class="v" id="v11"><span class="vn">11</span> राजा सुलैमान यहोवा क मन्दिर अउ महल क सीढ़ियन क बरे चन्दन क काठे क उपयोग किहस। सुलैमान चन्दन क काठे क उपयोग गायकन क बरे वीणा अउ तम्बूरा बनावइ क बरे भी किहस। यहूदा देस मँ चन्दन क काठे स बनी ओन जइसी सुन्नर चिजियन कउनो कबहुँ लखे नाहीं रहा।</div>
<div class="v" id="v12"><span class="vn">12</span> <span class="br-p"><br><br></span>जउन कछू भी सीबा देस क रानी राजा सुलैमान स माँगेस, ओका उ दिहस। जउन उ दिहस, उ ओहसे जियादा रहा जउन उ राजा सुलैमान बरे लिआइ रहीं। ओकरे पाछे उ अपने सेवक अउ सेविकाओं क संग बिदा भइ। उ अपने देस लउट गइ।</div>
<div class="v" id="v13"><h2>सुलैमान क खूब धनदौलत</h2><span class="vn">13</span> <span class="br-p"><br><br></span>एक बरिस मँ सुलैमान जेतना सोना पाएस, ओकर वजन पचीस टन रहा।</div>
<div class="v" id="v14"><span class="vn">14</span> बइपारी अउ सौदागर सुलैमान क लगे अउ जिआदा सोना लाएन। अरब क सबहिं राजा अउर प्रदेसन क सासक भी सुलैमान क बरे सोना चाँदी लाएन।</div>
<div class="v" id="v15"><span class="vn">15</span> <span class="br-p"><br><br></span>राजा सुलैमान सोने क पत्तर क दुइ सौ बरा ढारन बनाएस। लगभग छ: सौ सेकेल पीटा सोना हर एक ढार क बनावइ मँ उपयोग मँ आवा।</div>
<div class="v" id="v16"><span class="vn">16</span> सुलैमान तीन सौ नान्ह ढारन भी सोने क पत्तर क बनाएस। लगभग तीन सौ सेकेल सोना हर एक ढार क बनावइ मँ उपयोग मँ आवा रहा। राजा सुलैमान सोना क ढारन क “लबानोन क बन महल” मँ रखेस।</div>
<div class="v" id="v17"><span class="vn">17</span> <span class="br-p"><br><br></span>राजा सुलैमान एक बिसाल सिंहासन बनावइ क बरे हाथी दाँत क उपयोग किहस। उ सिंहासने क निखालिस सोना स मढ़ेस।</div>
<div class="v" id="v18"><span class="vn">18</span> सिंहासने पइ चढ़इ क छ: सीढ़ीयन रहिन अउर एकर एक ठु पद पीठ रहा। उ सोने क बना रहा। सिंहासने मँ दुइनउँ कइँती भुजन क आराम देइ क बरे बाजू लगी एक-एक सेर क मूरती खड़ी रही।</div>
<div class="v" id="v19"><span class="vn">19</span> हवाँ छ: सीढ़ियन स लगे बगल मँ बारह सेरन क मूरतियन खड़ी रहिन। हर सीढ़ी क हर कइँती एक सेर रहा। इ तरह क सिंहासन कउनो दूसर राज्ज मँ नाहीं बना रहा।</div>
<div class="v" id="v20"><span class="vn">20</span> <span class="br-p"><br><br></span>राजा सुलैमान क सबहिं पिअइ क पियालन सोना क बने रहेन। लबानोन वन महल क सबहिं हर रोज क चिजियन निखालिस सोना क बनी रहिन। सुलैमान क समइ मँ चाँदी कीमती नाहीं समुझी जात रही।</div>
<div class="v" id="v21"><span class="vn">21</span> <span class="br-p"><br><br></span>राजा सुलैमान क लगे जहाज रहेन जउन तर्सीस क जात रहेन। हूराम क आदमी सुलैमान क जहाजन क चलावत रहेन। हर तीसरे बरीस जहाज तर्सीस स सोना, चाँदी, हाथी-दाँत, बनार अउ मोर लइके सुलैमान क लगे लउटन रहेन।</div>
<div class="v" id="v22"><span class="vn">22</span> <span class="br-p"><br><br></span>राजा सुलैमान धन अउर बुद्धि दुइनउँ मँ संसार क कउनो भी राजा स बड़ा होइ गवा।</div>
<div class="v" id="v23"><span class="vn">23</span> संसार क सारे राजा सुलैमान क लखइ बरे आइतेन अउर ओकरे बुद्धिमानी क सब्दन जउन परमेस्सर ओका दिहेस ह सुनतेन।</div>
<div class="v" id="v24"><span class="vn">24</span> हर बरिस उ पचे राजा सुलैमान क भेंट लिआवत रहेन। उ पचे चाँदी सोना क चिजियन, ओढ़ना, कवच, मसालन, घोड़न अउ खच्चर लिआवत रहेन।</div>
<div class="v" id="v25"><span class="vn">25</span> <span class="br-p"><br><br></span>सुलैमान क लगे ओकर घोड़न अउर रथन क रखइ बरे चार हजार अस्तबल रहेन। ओकरे लगे बारह हजार सारथी रहेन। सुलैमान ओनका आपन रथन क नगरन मँ रखत रहा अउर कछू क यरूसलेम मँ अपने लगे रखत रहा।</div>
<div class="v" id="v26"><span class="vn">26</span> सुलैमान फरात नदी स लगातार पलिस्ती लोगन क देस तलक अउर मिस्र क सीमा तलक क राजा लोगन क सम्राट रहा।</div>
<div class="v" id="v27"><span class="vn">27</span> राजा सुलैमान क लगे बहोत स चाँदी क पाथर समान्य पाथर जइसा अउर बहोत सारा देवदार काठ क पहाड़ी देस मँ गूलर क बृच्छन जइसा रहेन।</div>
<div class="v" id="v28"><span class="vn">28</span> लोग सुलैमान क बरे मिस्र अउर दूसर सबहिं देसन स घोड़न लिआवत रहेन।</div>
<div class="v" id="v29"><h2>सुलैमान क मउत</h2><span class="vn">29</span> <span class="br-p"><br><br></span>सुरू स लइके अन्त तलक सुलैमान अउर जउन कछू किहस उ नातान नबी क लेखन, सीलो क <b>अहिय्याह क भविस्सबाणियन</b> अउर <b>इद्दो दर्सी क दर्सनन</b> मँ अहइ। इद्दो एक दर्सी रहा जउन नबात क पूत यारोबाम क बारे मँ भविस्सबाणी किहेस।</div>
<div class="v" id="v30"><span class="vn">30</span> सुलैमान यरूसलेम मँ पूरे इस्राएल क राजा चालीस बरिस तलक रहा।</div>
<div class="v" id="v31"><span class="vn">31</span> तब सुलैमान अपने पुरखन क संग बिस्राम करइ गवा। लोगन ओका ओकरे बाप दाऊद क नगर मँ दफनाएन। सुलैमान क पूत रहूबियाम सुलैमान क जगह नवा राजा भवा।</div>
</div>
<!-- PARSED ABOVE; EDITING MAY BREAK PARSER -->
</body></html>