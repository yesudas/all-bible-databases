<html><head>
<meta http-equiv="Content-Type" content="text/html;charset=utf-8" />
<title>2Kgs 11 &ndash; दूसर राजा &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 11);">
<div id="navbar"><a href="../index.html">पवित्तर बाइबिल</a> &ndash; <b>दूसर राजा</b> &ndash; <a href="2Kgs_1.html">1</a> ... <a href="2Kgs_9.html">9</a> <a href="2Kgs_10.html">10</a> <b>11</b> <a href="2Kgs_12.html">12</a> <a href="2Kgs_13.html">13</a> ... <a href="2Kgs_25.html">25</a> </div><hr>
<h1>2Kgs 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>अतल्याह यहूदा क सबहिं राजपूतन क बर्बाद कइ देत ह</h2><span class="vn">1</span> <span class="br-p"><br><br></span>अहज्याह क महतारी अतल्याह लखेस कि ओकर पूत मरि गवा। तब उ उठी अउर उ राजा क पूरे परिवार क मार डाएस।</div>
<div class="v" id="v2"><span class="vn">2</span> <span class="br-p"><br><br></span>यहोसेबा राजा योराम क बिटिया अउर अहज्याह क बहिन रही। योआस राजा क पूतन मँ स एक रहा। यहोसेबा योआस क तब छुपाइ लिहस जब राजा क बाकी पूतन मारे जाइ रहेन। यहोसेबा योआस क छुपाइ दिहस। उ योआस अउर ओकर धायी क अपने सोना क कमरा मँ छुपाइ दिहस। इ तरह यहोसेबा अउ धायी योआस क अतल्याह स छुपाइ लिहस। इ तरह योआस मारा नाहीं गवा।</div>
<div class="v" id="v3"><span class="vn">3</span> <span class="br-p"><br><br></span>तब योआस अउ यहोसेबा यहोवा क मन्दिर मँ जाइ छुपेन। योआस हुवाँ छ: बरिस तलक छुपा रहा उ छ: बरिस अतल्याह यहूदा पइ हुकूमत किहस।</div>
<div class="v" id="v4"><span class="vn">4</span> <span class="br-p"><br><br></span>सतएँ बरिस प्रमुख याजक यहोयादा कर्रातन क सेनापतियन क अउ रच्छकन क बोलाएस अउर उ पचे यहोवा क मन्दिर मँ ओसे भेंटन आएन। तब यहोयादा ओनके संग एक ठु वाचा किहेस। मन्दिर मँ यहोयादा ओनका प्रतिग्या करइ क मजबूर किहस। तब उ राजा क पूत योआस क ओनका देखाएस।</div>
<div class="v" id="v5"><span class="vn">5</span> <span class="br-p"><br><br></span>तब यहोयादा ओनका आदेस दिहस। उ कहेस, “तोहका इ करइ होइ। तोहमाँ स एक तिहाइँ सबित क दिन मँ तोहार काम करत ह ओका राजा क महल क रच्छा क जिम्मेवारी दीन्ह जाईं।</div>
<div class="v" id="v6"><span class="vn">6</span> दूसर एक तिहाई क सूर-दुआर पइ रहइ क होइ अउर बचे एक तिहाई क रच्छकन क पाछे, दुआर पइ रहब होइ। इ तरह तू लोग इमारत क चारिहुँ कइँती नज़र रख सकब।</div>
<div class="v" id="v7"><span class="vn">7</span> तोहमाँ स दुइ तिहाइ जउन सबित क दिन काम नाहीं करत ह, ओका राजा योआस अउर यहोवा क मन्दिर क रच्छा करइ क होइ।</div>
<div class="v" id="v8"><span class="vn">8</span> जब कहूँ उ जाइ तोहका पचन्क राजा योआस क संग रहइ चाही। पूरे दल क ओका घेरे रहइ चाही। हर एक रच्छक क अपने अस्त्र-सस्त्र अपने हाथे मँ रखइ चाहीं, अउर तू लोगन क उ कउनो भी मनई क मार डावइ चाही जउन तोहरे पचन्क बहोत जियादा निचके पहोंचइ।”</div>
<div class="v" id="v9"><span class="vn">9</span> <span class="br-p"><br><br></span>सेनापतियन याजक यहोयादा क दीन्ह गए सबहिं आदेसन क पालन किहस। हर एक सेनापति अपने फउजियन क लिहस, कछू जउन उ हफ्ता काम पइ रहेन अउर कछू जउन काम पइ नाहीं रहेन, अउर ओन सबइ क याजक यहोयादा क लगे लइ गएन</div>
<div class="v" id="v10"><span class="vn">10</span> अउर याजक सेनापतियन क भालन अउ ढाल दिहेन। इ पचे उ सब भालन अउ ढाल दिहेन जेनका दाऊद यहोवा क मन्दिर मँ धरे रहा।</div>
<div class="v" id="v11"><span class="vn">11</span> इ सबइ रच्छक अपने हाथन मँ अपने सस्त्र लिहे मन्दिर क दच्छिन कोने स लइके उत्तर कोने तलक खड़े रहेन। उ पचे वेदी अउर मन्दिर क चारिहुँ कइँती खड़े रहेन, ताकि उ पचे राजा क रच्छा सदा कइ सकेन।</div>
<div class="v" id="v12"><span class="vn">12</span> <span class="br-p"><br><br></span>इ सबइ मनई योआस क बाहेर लइ आएन। उ पचे योआस क मूँड़े पइ मुकुट पहिराएन अउर परमेस्सर अउ राजा क बीच क वाचा क ओका दिहन। तब उ पचे ओकर अभिसेक किहन अउर ओका नवा राजा बनाएन। उ पचे तालियन बजाएन अउर उद्घोस किहन, “राजा दीर्घायु होइ।”</div>
<div class="v" id="v13"><span class="vn">13</span> <span class="br-p"><br><br></span>रानी अतल्याह क रच्छकन अउर लोगन क चीखन सुनेन। एह बरे उ यहोवा क मन्दिर मँ लोगन क लगे गइ।</div>
<div class="v" id="v14"><span class="vn">14</span> अतल्याह उ खम्भा क सहारे राजा क लखेस जहाँ राजा अक्सर खड़े होत रहेन। उ प्रमुखन अउ लोगन क राजा क बरे तुरही बजावत भए भी लखेन। उ लखेस कि सबहिं लोग बहोत खुस रहेन। उ तुरही क बजावत भए सुनेस अउर उ आपन ओढ़ना इ परगठ करइ बरे फार डाएस कि ओका बड़ी घबराहट अहइ। तब अतल्याह चिल्लाइ उठी, “सड्यन्त्र! सड्यन्त्र!”</div>
<div class="v" id="v15"><span class="vn">15</span> <span class="br-p"><br><br></span>याजक यहोयादा फउजियन क व्यवस्था क अधिकारी सेनापतियन क हुकुम दिहस। यहोयादा ओनसे कहेस, “अतल्याह क आपन फउजियन क पंक्तियन मँ स होइके मन्दिर क छेत्र स बाहेर लइ जा अउर जउन भी ओकर पाछा करइ मार डावा।” यहोयादा नाहीं चाहत रहा कि उ भी यहोवा क मन्दिर मँ मरे।</div>
<div class="v" id="v16"><span class="vn">16</span> <span class="br-p"><br><br></span>उ पचे ओकरे बरे रास्ता बनाएस अउर ओन दरवाजन स होइके महल स बाहर निकारा जउने जगह स घोड़ा निकरत ह, अउर ओका मार डाएस।</div>
<div class="v" id="v17"><span class="vn">17</span> <span class="br-p"><br><br></span>तब यहोयादा यहोवा, राजा अउ लोगन क बीच एक ठु सन्धि कराएस। इ वाचा स इ पता चलत रहा कि राजा अउ लोग यहोवा क अपने ही अहइँ। यहोयादा राजा अउ लोगन क बीच भी एक ठु वाचा कराएस।</div>
<div class="v" id="v18"><span class="vn">18</span> <span class="br-p"><br><br></span>तब सबहिं लोग बाल क पूजागृह क गएन। लोग बाल क मूरति अउ ओकर बेदियन क बर्बाद कइ दिहन। उ पचे ओनकर बहोत स टूकन कइ डाएन। लोग बाल क याजक मत्तन क भी वेदी क समन्वा मार डाएन। <span class="br-p"><br><br></span>तब याजक यहोयादा कछू लोगन क यहोवा क मन्दिर क देखभाल बरे निगराकार क रूप मँ रखा।</div>
<div class="v" id="v19"><span class="vn">19</span> यहोयादा सेनापतियन, बिसेस फउजियन अउर आम लोगन क लिहेस, अउर उ सबइ राजा योआस क यहोवा क मन्दिर स महल मँ लइ गएन। उ पचे रच्छकन क दुआर होइके स राजा क महल तलक गएन। तब राजा योआस राजसिंहासने पइ बइठा।</div>
<div class="v" id="v20"><span class="vn">20</span> सबहिं लोग खुस रहेन। नगर सान्त रहा। रानी अतल्याह, राजा क महल क लगे तरवार क घाट उतार दीन्ह गइ रही।</div>
<div class="v" id="v21"><span class="vn">21</span> <span class="br-p"><br><br></span>जब योआस राजा भवा, उ सात बरिस क रहा।</div>
</div>
<!-- PARSED ABOVE; EDITING MAY BREAK PARSER -->
</body></html>