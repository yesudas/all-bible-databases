<html><head>
<meta http-equiv="Content-Type" content="text/html;charset=utf-8" />
<title>2Kgs 15 &ndash; दूसर राजा &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 15);">
<div id="navbar"><a href="../index.html">पवित्तर बाइबिल</a> &ndash; <b>दूसर राजा</b> &ndash; <a href="2Kgs_1.html">1</a> ... <a href="2Kgs_13.html">13</a> <a href="2Kgs_14.html">14</a> <b>15</b> <a href="2Kgs_16.html">16</a> <a href="2Kgs_17.html">17</a> ... <a href="2Kgs_25.html">25</a> </div><hr>
<h1>2Kgs 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>यहूदा पइ अजर्याह क हुकूमत</h2><span class="vn">1</span> <span class="br-p"><br><br></span>यहूदा क राजा अमस्याह क पूत अजर्याह इस्राएल क राजा यारोबाम क राज्जकाल क सत्ताइसवें बरिस मँ राजा बना।</div>
<div class="v" id="v2"><span class="vn">2</span> हुकूमत करब सुरू करइ क समइ अजर्याह सोलह बरिस क रहा। अजर्याह यरूसलेम मँ बावन बरिस तलक हुकूमत किहस। अजर्याह क महतारी यकोल्याह यरूसलेम स रही।</div>
<div class="v" id="v3"><span class="vn">3</span> अजर्याह ठीक अपने बाप अमस्याह क तरह उ सबइ काम किहस जेनका यहोवा अच्छा बताए रहा। अजर्याह ओन सबहिं कामन क अनुसरण किहस जेनका ओकर बाप अमस्याह किहे रहा।</div>
<div class="v" id="v4"><span class="vn">4</span> मुला उ ऊँच ठउरन क नस्ट नाहीं किहस। लोगन हुआँ बलियन चढ़ावत रहे अउर धूप जरावत रहे।</div>
<div class="v" id="v5"><span class="vn">5</span> <span class="br-p"><br><br></span>यहोवा राजा अजर्याह क नोस्कान करइवाले कोढ़ रोग क रोगी बनाइ दिहस। उ मरइ क दिन तलक इहइ रोग स पीड़ित रहा। अजर्याह एक अलग महल मँ रहत रहा। राजा क पूत योताम राजमहल क देखभाल अउर जनता क संग निआव करत रहा।</div>
<div class="v" id="v6"><span class="vn">6</span> <span class="br-p"><br><br></span>अजर्याह जउन काम किहस उ सबइ, <b>यहूदा क राजा लोग क इतिहास</b> क किताबे मँ लिखे अहइँ।</div>
<div class="v" id="v7"><span class="vn">7</span> अजर्याह मरा अउर अपने पुरखन क संग दाऊद क नगर मँ दफनावा गवा। अजर्याह क पूत योताम ओकरे पाछे नवा राजा भवा।</div>
<div class="v" id="v8"><h2>इस्राएल पइ जकर्याह क अल्पकालीन सासन</h2><span class="vn">8</span> <span class="br-p"><br><br></span>यारोबाम क पूत जकर्याह सोमरोन मँ इस्राएल पइ छ: महीने तलक हुकूमत किहस। जकर्याह यहूदा क राजा अजर्याह क राज्जकाल क अड़तीसवें बरिस मँ राजा भवा।</div>
<div class="v" id="v9"><span class="vn">9</span> जकर्याह उ सबइ कारज किहेस जेनका यहोवा बुरा कहे रहा। उ उ सबइ ही कारज किहेस जउन ओकरे पुरखन किहे रहेन। उ नबात क पूत यारोबाम क पापन क करब बंद नाहीं किहेस जउन इस्राएल क पाप करइ बरे मजबूर किहस।</div>
<div class="v" id="v10"><span class="vn">10</span> <span class="br-p"><br><br></span>याबेस क पूत सल्लूम जकर्याह खिलाफ जोजना बनाएस अउर लोगन क बीच मँ ओह पइ हमला कइके ओका इब्लैम मँ मार डाएस। फुन सल्लूम ओकरे जगह पइ नवा राजा भवा।</div>
<div class="v" id="v11"><span class="vn">11</span> जकर्याह जउन दूसर कारज किहेस उ सबइ <b>इस्राएल क राजा लोगन क इतिहास</b> क किताबे मँ लिखे अहइँ।</div>
<div class="v" id="v12"><span class="vn">12</span> इ तरह यहोवा क कथन फुरइ सिद्ध भवा। यहोवा येहू स कहे रहा कि ओकरे संतानन क चार पीढ़ियन इस्राएल पइ राजा क तरह राज करब्या।</div>
<div class="v" id="v13"><h2>सल्लूम क इस्राएल पइ अल्पकालीन सासन</h2><span class="vn">13</span> <span class="br-p"><br><br></span>याबेस क पूत सल्लूम यहूदा क राजा उज्जिय्याह क राज्जकाल क उनतालीसवें बरिस मँ इस्राएल क राजा बना। सल्लूम सोमरोन मँ एक महीने तलक सासन किहस।</div>
<div class="v" id="v14"><span class="vn">14</span> <span class="br-p"><br><br></span>गादी क पूत मनहेम तिर्सा स सोमरोन आइ पहोंचा। मनहेम याबेस क पूत सल्लूम क मार डाएस। तब ओकरे पाछे मनहेम नवा राजा भवा।</div>
<div class="v" id="v15"><span class="vn">15</span> <span class="br-p"><br><br></span>सल्लूम जकर्याह क खिलाफ सडयंत्र करइ सहित जउन कारज किहेस, उ सबइ सबहिं <b>इस्राएल क राजा लोगन क इतिहास</b> क किताबे मँ लिखे गएन अहइँ।</div>
<div class="v" id="v16"><h2>इस्राएल पइ मनहेम क हुकूमत</h2><span class="vn">16</span> <span class="br-p"><br><br></span>सल्लूम क मरइ क पाछे मनहेम तिप्सह, एहमाँ रहइवाले सबइ लोगन क अउर तिर्सा स सुरू होइवालन छेत्रन क हराई दिहेस। लोग ओकरे बरे नगर दुआर क खोलब मना कइ दिहन। एह बरे मनहेम ओनका हराइ दिहस अउर नगर क सबहिं गरभवती मेहररूअन क गरभ क चीर गिराएस।</div>
<div class="v" id="v17"><span class="vn">17</span> <span class="br-p"><br><br></span>गादी क पूत मनहेम यहूदा क राजा जकर्याह क राज्जकाल क उनतालीसवें बरिस मँ इस्राएल क राजा भवा। मनहेम सोमरोन मँ दस बरिस हुकूमत किहस।</div>
<div class="v" id="v18"><span class="vn">18</span> मनहेम उ सबइ काम किहेस जेनका यहोवा बुरा बताए रहा। मनहेम पूरी जिन्नगी, नबात क पूत यारोबाम क पापन क करब बंद नाहीं किहेस, जउन इस्राएल स पाप कराएस।</div>
<div class="v" id="v19"><span class="vn">19</span> <span class="br-p"><br><br></span>अस्सूर क राजा पूल इस्राएल क खिलाफ जुद्ध करइ आवा। मनहेम पूल क पचहत्तर हजार पौण्ड चाँदी दिहस। उ इ एह बरे किहस कि पूल मनहेम क बल प्रदान करी अउर जेहसे राज्ज पइ ओकर अधिकार सुदृढ़ होइ जाइ।</div>
<div class="v" id="v20"><span class="vn">20</span> मनहेम सबहिं धनी अउर सक्तीसाली लोगन स करन क भुगतान करवाइके धन बटोरेस। मनहेम हर मनई पइ चाँदी क पचास सेकेल कर लगाएस। तब मनहेम अस्सूर क राजा क धन दिहस। एह बरे अस्सूर क राजा चला गवा अउर इस्राएल मँ नाहीं ठहरा।</div>
<div class="v" id="v21"><span class="vn">21</span> <span class="br-p"><br><br></span>मनहेम जउन कारज किहेस उ सबइ <b>इस्राएल क राजा लोगन क इतिहास</b> क किताबे मँ लिखे अहइँ।</div>
<div class="v" id="v22"><span class="vn">22</span> मनहेम मरा अउर अपने पुरखन क संग दफनावा गवा। मनहेम क पूत पकह्याह ओकरे पाछे नवा राजा भवा।</div>
<div class="v" id="v23"><h2>इस्राएल पइ पकह्याह क हुकूमत</h2><span class="vn">23</span> <span class="br-p"><br><br></span>मनहेम क पूत पकह्याह यहूदा क राजा अजर्याह क राज्जकाल क पचासवें बरिस मँ सोमरोन मँ इस्राएल क राजा भवा। पकह्याह दुइ बरिस तलक राज्ज किहस।</div>
<div class="v" id="v24"><span class="vn">24</span> पकहयाह नबात क पूत यारोबाम क पापन क करब बन्द नाहीं किहस जउन इस्राएल क पाप करइ बरे मजबूर किहे रहा।</div>
<div class="v" id="v25"><span class="vn">25</span> <span class="br-p"><br><br></span>पकह्याह क फउज क सेनापति रमल्याह क पूत पेकह रहा। पेकह पकहयाह क मार डाएस। उ ओका सोमरोन मँ राजा क महल मँ मारेस। पेकह जब पकहयाह क मारेस, ओकरे संग अरगोब अरीआह अउर गिलाद क पचास मनसेधू रहेन। तब पेकह ओकरे पाछे नवा राजा भवा।</div>
<div class="v" id="v26"><span class="vn">26</span> <span class="br-p"><br><br></span>पकहयाह जउन काम किहस उ सबइ <b>इस्राएल क राजा लोगन क इतिहास</b> क किताबे मँ लिखे अहइँ।</div>
<div class="v" id="v27"><h2>इस्राएल पइ पेकह क हुकूमत</h2><span class="vn">27</span> <span class="br-p"><br><br></span>रमल्याह क पूत पेकह यहूदा क राजा अजर्याह क राज्जकाल क बावनेवे बरिस मँ इस्राएल पइ हुकूमत करब सुरू किहेस। पेकह बीस बरिस तलक सासन किहस।</div>
<div class="v" id="v28"><span class="vn">28</span> पेकह उ सबइ काम किहस जेनका यहोवा बुरा कहे रहा। पेकह इस्राएल क पाप करइ बरे मजबूर करइवाले नबात क पूत यारोबाम क पाप करमन क करब बंद नाहीं किहस।</div>
<div class="v" id="v29"><span class="vn">29</span> <span class="br-p"><br><br></span>अस्सूर क राजा तिग्लत्पिलेसेर इस्राएल क खिलाफ लड़इ आवा। इ उहइ समइ रहा जब पेकह इस्राएल क राजा रहा। तिग्लत्पिलेसेर इय्योन अबेल्बेत्माका, यानोह, केदेस, हासोर, गिलाद, गालील अउर नप्ताली क सारे छेत्र पइ अधिकार कइ लिहस। तिगलत्पिलेसेर एन जगहन पइ लोगन क बन्दी बनाइके अस्सूर लइ गवा।</div>
<div class="v" id="v30"><span class="vn">30</span> <span class="br-p"><br><br></span>एला क पूत होसे रमल्याह क पूत पेकह क खिलाफ सड्यंत्र किहस। होसे पेकह क मार डाएस। तब होसे पेकह क पाछे नवा राजा बना। इ यहूदा क राजा उज्जिय्याह क पूत योताम क राज्जकाल क बीसवें बरिस मँ भवा।</div>
<div class="v" id="v31"><span class="vn">31</span> <span class="br-p"><br><br></span>पेकह जउन सारे कारज किहस उ सबइ <b>इस्राएल क राजा लोगन क इतिहास</b> क किताबे मँ लिखे अहइँ।</div>
<div class="v" id="v32"><h2>यहूदा पइ योताम हुकूमत करत ह</h2><span class="vn">32</span> <span class="br-p"><br><br></span>उज्जिय्याह क पूत योताम यहूदा क राजा बना। उ इ इस्राएल क राजा रमल्याह क पूत पेकह क राज्जकाल क दूसरे बरिस मँ भवा।</div>
<div class="v" id="v33"><span class="vn">33</span> योताम जब राजा बना, उ पच्चीस बरिस क रहा। योताम यरूसलेम मँ सोलह बरिस तलक हुकूमत किहस। योताम क महतारी सादोक क बिटिया यरूसा रही।</div>
<div class="v" id="v34"><span class="vn">34</span> योताम अपने बाप उज्जियाह क तरह उ सबइ काम किहेस, जेनका यहोवा ठीक बताए रहा।</div>
<div class="v" id="v35"><span class="vn">35</span> मुला उ ऊँच ठउरन क नस्ट नाहीं किहेस। लोग ओन पूजा ठउरन पइ तब भी बलि चढ़ावत अउर सुगन्धि बारत रहेन। योताम यहोना क मन्दिर क उपरी दुआर बनवाएस।</div>
<div class="v" id="v36"><span class="vn">36</span> सबहिं कारज जउन योताम किहस उ सबइ <b>यहूदा क राजा लोगन क इतिहास</b> क पुस्तक मँ लिखे अहइँ।</div>
<div class="v" id="v37"><span class="vn">37</span> <span class="br-p"><br><br></span>उ समइ यहोवा अराम क राजा रसीन अउर रमल्याह क पूत पेकह क यहूदा क खिलाफ लड़इ पठएस।</div>
<div class="v" id="v38"><span class="vn">38</span> <span class="br-p"><br><br></span>योताम मरा अउर अपने पुरुखन क संग दफनावा गवा। योताम अपने पुरूखन दाऊद क नगर मँ दफनावा गवा। योताम क पूत आहाज ओकरे पाछे नवा राजा भवा।</div>
</div>
<!-- PARSED ABOVE; EDITING MAY BREAK PARSER -->
</body></html>