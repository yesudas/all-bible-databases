<html><head>
<meta http-equiv="Content-Type" content="text/html;charset=utf-8" />
<title>2Kgs 4 &ndash; दूसर राजा &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 4);">
<div id="navbar"><a href="../index.html">पवित्तर बाइबिल</a> &ndash; <b>दूसर राजा</b> &ndash; <a href="2Kgs_1.html">1</a> <a href="2Kgs_2.html">2</a> <a href="2Kgs_3.html">3</a> <b>4</b> <a href="2Kgs_5.html">5</a> <a href="2Kgs_6.html">6</a> ... <a href="2Kgs_25.html">25</a> </div><hr>
<h1>2Kgs 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>एक ठु नबी क राँड़ मेहरारू एलीसा स मदद माँगत ह</h2><span class="vn">1</span> <span class="br-p"><br><br></span>नबियन क समूह मँ स एक ठु मनई क मेहरारू रही। उ मनई मर गवा। ओकर मेहरारू एलीसा क समन्वा आपन दुखड़ा रोएस, “मोर भतार तोहरे सेवक क नाईं रहा। अब मोर भतार मर गवा ह। तू जानत ह कि उ यहोवा क सम्मान करत रहा। किन्तु ओह पइ एक मनई क करजा रहा अउर अब उ मनई मोर दुइ लरिकन क आपन दास बनावइ बरे लेइ आवत अहइ।”</div>
<div class="v" id="v2"><span class="vn">2</span> <span class="br-p"><br><br></span>एलीसा पूछेस, “मइँ तोहार मदद कइसे कइ सकत हउँ? मोका बतावा कि तोहरे घरे मँ का अहइ?” <span class="br-p"><br><br></span>उ मेहरारू कहेस, “मोरे घरे मँ कछू नाहीं। मोरे लगे सिरिफ जइतून क तेल क गगरी अहइ।”</div>
<div class="v" id="v3"><span class="vn">3</span> <span class="br-p"><br><br></span>तब एलीसा कहेस, “जा अउर आपन सब पड़ोसियन से खोरन उधार ल्या। उ सबइ खाली होइ चाही। बहोत स खोरन उधार ल्या।</div>
<div class="v" id="v4"><span class="vn">4</span> तब अपने घरे जा अउर दरवाजन बन्द कइ ल्या। सिरिफ तू अउर तोहार पूत घरे मँ रहिहीं। तब एन सबइ खोरन मँ तेल नावा जब उ खोरन भर जाइ तउ ओनका एक अलग ठउरे पइ धरा।”</div>
<div class="v" id="v5"><span class="vn">5</span> <span class="br-p"><br><br></span>अब उ मेहरारू एलीसा क हिआँ स चली गइ, आपन घरे पहोंची अउर दरवाजन बंद कइ लिहस। सिरिफ उ अउर ओकर पूत घरे मँ रहेन। ओकर पूतन खोरन ओकरे लगे लिआएन अउर उ तेल नाएस।</div>
<div class="v" id="v6"><span class="vn">6</span> उ बहोत स खोरन भरेस। आखिर मँ उ अपने पूत स कहेस, “मोरे लगे दूसर खोरन लिआवा।” <span class="br-p"><br><br></span>मुला सभी खोरन भर चुका रहेन। पूतन मँ स एक ठु मेहरारू स कहेस, “अब कउनो खोरा नाहीं रहि गवा ह।” उ समइ गगरी क तेल खतम होइ चुका रहा।</div>
<div class="v" id="v7"><span class="vn">7</span> <span class="br-p"><br><br></span>तब उ मेहरारू आइ अउर उ परमेस्सर क जन (एलीसा) स इ घटना बताएस। एलीसा ओहसे कहेस, “जा, तेल क बेच द्या अउर आपन करजा लउटाइ द्या। जब तू तेल क बेच चुकब्यू अउ अपना करजा लउटाइ देब्यू तब तोहार अउ तोहरे पूतन क गुजारा बची रकम स होइ।”</div>
<div class="v" id="v8"><h2>सूनेम मँ एक ठु मेहरारू एलीसा क कमा देत ह</h2><span class="vn">8</span> <span class="br-p"><br><br></span>एक दिना एलीसा सूनेम क गवा। सूनेम मँ एक ठु महत्वपूर्ण मेहरारू रहत रही। इ मेहरारू एलीसा स कहेस कि उ ठहरइ अउर ओकरे घरे खइया क खाइ। एह बरे जब भी एलीसा उ ठउरे स होइके जात रहा तब भोजन करइ बरे हुवाँ रुकत रहा।</div>
<div class="v" id="v9"><span class="vn">9</span> <span class="br-p"><br><br></span>उ मेहरारु अपने भतार स कहेस, “लखा मइँ समुझत हउँ कि एलीसा परमेस्सर क जन पवित्तर जन अहइ। उ सदा हमरे घरे होइके जात ह।</div>
<div class="v" id="v10"><span class="vn">10</span> मेहरबानी कइके हम लोग एक ठु कमरा एलीसा बरे छते पइ बनाई। ओहमाँ हम लोग एक ठु बिछउना, एक ठु मेज, एक कुर्सी अउर एक ठु डीबट रख देइ। जब जब उ हमरे घर आवइ तउ उ इ कमरा क आपन रहइ बरे प्रयोग कइ सकत ह।”</div>
<div class="v" id="v11"><span class="vn">11</span> <span class="br-p"><br><br></span>एक दिना एलीसा उ मेहरारू क घरे आवा। उ उ कमरे मँ गवा अउर हुवाँ आराम किहेस।</div>
<div class="v" id="v12"><span class="vn">12</span> एलीसा अपने सेवक गेहजी स कहेस, “सूनेमिन मेहरारू क बोलावा।” <span class="br-p"><br><br></span>सेवक सूनेमिन मेहरारू क बोलाएस अउर उ ओकरे समन्वा आइ खड़ी भइ।</div>
<div class="v" id="v13"><span class="vn">13</span> एलीसा अपने सेवक स कहेस, “अब इ मेहरारू स कहा, ‘लखा हम लोगन क देखभाल बरे तू यथासंभव नीक किहा ह। हम लोग तोहरे बरे का करी? का तू चाहति अहा कि हम लोग तोहरे बरे राजा या सेना क सेनापति स बात करी?’” <span class="br-p"><br><br></span>उ मेहरारू जवाब दिहस, “मइँ हिआँ बहोत अच्छी तरह अपने लोगन मँ रहत हउँ।”</div>
<div class="v" id="v14"><span class="vn">14</span> <span class="br-p"><br><br></span>एलीसा गेहजी स कहेस, “हम ओकरे बरे का कइ सकित ह?” <span class="br-p"><br><br></span>गेहजी कहेस, “मइँ जानत हउँ कि ओकर पूतन नाहीं अहइ अउर ओकर भतार बूढ़ा अहइ।”</div>
<div class="v" id="v15"><span class="vn">15</span> <span class="br-p"><br><br></span>तब एलीसा कहेस, “ओका बोलावा।” <span class="br-p"><br><br></span>एह बरे गेहजी उ मेहरारू क बोलाएस। उ आइ अउ ओकरे दरवाजे क लगे खड़ी होइ गइ।</div>
<div class="v" id="v16"><span class="vn">16</span> एलीसा मेहरारू स कहेस, “अगले बसन्त मँ इ समइ तू अपने पूत क गले स लगाइ रही होइब्यू।” <span class="br-p"><br><br></span>उ मेहरारू स कहेस, “नाहीं महोदय! परमेस्सर क जन, मोहसे झूठ जिन बोला।”</div>
<div class="v" id="v17"><h2>सूनेमिन मेहरारू क पूत होत ह</h2><span class="vn">17</span> <span class="br-p"><br><br></span>मुला उ मेहरारू क गरभ भवा। उ अगले बसन्त मँ एक ठु पूत क जन्म दिहस, जइसा एलीसा कहे रहा।</div>
<div class="v" id="v18"><span class="vn">18</span> <span class="br-p"><br><br></span>लड़का बड़ा भवा। एक दिना उ लड़का खेतन मँ अपने बाप अउर फसल काटत मनइयन क लखइ गवा।</div>
<div class="v" id="v19"><span class="vn">19</span> लड़का अपने बाप स कहेस, “ओह मोर मूँड़। मोर मूँड़ फटा जात अहइ।” <span class="br-p"><br><br></span>बाप अपने सेवक स कहेस, “एका अपनी महतारी क लगे लइ जा।”</div>
<div class="v" id="v20"><span class="vn">20</span> <span class="br-p"><br><br></span>सेवक उ लरीका क ओकरी महतारी क लगे लइ गवा। लरिका दुपहर तलक अपनी महतारी क गोदी मँ बइठा। तब उ मरि गवा।</div>
<div class="v" id="v21"><h2>महतारी एलीसा स मिलइ जात ह</h2><span class="vn">21</span> <span class="br-p"><br><br></span>उ मेहरारू लरिका क परमेस्सर क जन क बिछउने पइ ओलराइ दिहस। तब उ दरवाजा बन्द किहस अउर बाहेर चली गइ।</div>
<div class="v" id="v22"><span class="vn">22</span> उ अपने भतारे क बोलाएस अउ कहेस, “मेहरबानी कइके मोरे लगे सेवकन मँ स एक अउ गदहन मँ स एक क पठवा। तब मइँ परमेस्सर क जन स भेंटइ हाली जाबइ अउर लउटि अउबइ।”</div>
<div class="v" id="v23"><span class="vn">23</span> <span class="br-p"><br><br></span>उ मेहरारू क भतार कहेस, “तू आज परमेस्सर क जन क लगे काहे जाइ चाहति अहा? इ नवचन्द्र या सबित क दिन नाहीं अहइ।” <span class="br-p"><br><br></span>उ कहेस, “परेसान जिन ह्वा। सब कछू नीक होइ।”</div>
<div class="v" id="v24"><span class="vn">24</span> <span class="br-p"><br><br></span>तब उ एक गदहे पइ काठी धरेस अउ अपने सेवक स कहेस, “आवा चली अउ हाली करी। धीरे तबहिं चला जब मइँ कहउँ।”</div>
<div class="v" id="v25"><span class="vn">25</span> <span class="br-p"><br><br></span>उ मेहरारू परमेस्सर क जन स भेंटइ कर्म्मेल पर्वत पइ गइ। <span class="br-p"><br><br></span>परमेस्सर क जन सूनेमिन मेहरारू क दूर स आवत लखेस। एलीसा अपने सेवक गेहजी स कहेस, “लखा, उ सूनेमिन मेहरारू अहइ।</div>
<div class="v" id="v26"><span class="vn">26</span> कृपा कइके अब दउड़ि के ओहसे भेंटा। ओहसे पूछा, ‘का सब कछू ठीक अहइ? का तू कुसल स अहा? का तोहार भतार कुसल स अहइ? का तोहार पूत कुसल ह?’” गेहजी उ सूनेमिन मेहरारू स इहइ पूछेस। <span class="br-p"><br><br></span>उ जवाब दिहस, “सब कुसल अहइ।”</div>
<div class="v" id="v27"><span class="vn">27</span> <span class="br-p"><br><br></span>मुला सूनेमिन मेहरारू स पर्वत पइ चढ़िके परमेस्सर क जन क लगे पहोंची। उ प्रणाम करइ निहुरी अउर उ एलीसा क गोड़ धइ लिहेस। गेहजी सूनेमिन मेहरारू क दूर हींच लेइ बरे निअरे आवा। किन्तु परमेस्सर क जन गेहजी स कहेस, “ओका अकेला छोड़ द्या। उ बहोत परेसान अहइ अउर यहोवा एकरे बारे मँ मोहसे नाहीं कहेस। यहोवा इ खबर मोहसे छुपाएस।”</div>
<div class="v" id="v28"><span class="vn">28</span> <span class="br-p"><br><br></span>तब सूनेमिन मेहरारू कहेस, “महोदय, मइँ आप स पूत नाहीं माँगे रहेउँ। मइँ आप स कहे रहेउँ, ‘आप मोका मूर्ख न बनावइँ।’”</div>
<div class="v" id="v29"><span class="vn">29</span> <span class="br-p"><br><br></span>तब एलीसा गेहजी स कहेस, “जाइ बरे तइयार होइ जा। मोर टहराइ क कुबरी लइ ल्या अउर जा। कउनो स बात करइ बरे न रूका। यदि तू कउनो मनई स मिला तउ ओका नमस्कार भी न कहा। जदि कउनो मनई नमस्कार करइ तउ तू ओकर जवाब भी न द्या। मोर टहरइ क कुबरी क बच्चा क चेहरा पइ रखा।”</div>
<div class="v" id="v30"><span class="vn">30</span> <span class="br-p"><br><br></span>मुला बच्चा क महतारी कहेस, “जइसा कि यहोवा सास्वत अहइ अउर आप जिअत अहइँ मइँ प्रतिग्या करति अहइँ कि मइँ तोहार बिना हिआँ स नाहीं जाब।” <span class="br-p"><br><br></span>एह बरे एलीसा उठा अउर सूनेमिन मेहरारू क संग चल पड़ा।</div>
<div class="v" id="v31"><span class="vn">31</span> <span class="br-p"><br><br></span>गेहजी सूनेमिन मेहरारू क घर, एलीसा अउ सूनेमिन स पहिले पहोंचा। गेहजी टहरइ क कुबरी क बच्चा क चेहरे पइ धरेस। मुला बच्चा न कउनो बात किहस अउर न ही कउनो अइसा संकेत दिहस जेहसे इ लागइ कि उ कछु सुनेस ह। तब गेहजी एलीसा स मिलइ लउटा। गेहजी एलीसा स कहेस, “बच्चा नाहीं जगा।”</div>
<div class="v" id="v32"><h2>सूनेमिन मेहरारू क पूत फुन जिअत ह</h2><span class="vn">32</span> <span class="br-p"><br><br></span>एलीसा घरे स आवा अउर बच्चा अपने बिछउना पइ मरा पड़ा रहा।</div>
<div class="v" id="v33"><span class="vn">33</span> एलीसा कमरे मँ आवा अउर उ दरवाजा बन्द कइ लिहस। अब एलीसा अउर उ बच्चा कमरा मँ अकेल्ले रहेन। तब एलीसा यहोवा स पराथना किहेस।</div>
<div class="v" id="v34"><span class="vn">34</span> एलीसा बिछउना पइ गवा अउ बच्चा पइ ओलरा। एलीसा आपन मुँह बच्चा क मुँहे पइ धरेस। एलीसा आपन आँखिन बच्चा की आँखिन पइ धरेस। एलीसा आपन हाथन क बच्चा क हाथन पइ धरेस। एलीसा आपन क बच्चा क ऊपर फइलाएस। तब बच्चा क तन गरम होइ गवा।</div>
<div class="v" id="v35"><span class="vn">35</span> <span class="br-p"><br><br></span>एलीसा उठा अउर कमरे मँ चारिहुँ कइँती घूमा। तब उ फुन बच्चा क ऊपर झुक गवा। तब बच्चा सात दाईं छींकेस अउर उ आँखिन खोलेस।</div>
<div class="v" id="v36"><span class="vn">36</span> <span class="br-p"><br><br></span>एलीसा गेहजी क बोलाएस अउर कहेस, “सूनेमिन मेहरारू क बोलावा।” <span class="br-p"><br><br></span>गेहजी सूनेमिन मेहरारू क बोलाएस अउर उ एलीसा क लगे आइ। एलीसा कहेस, “अपने पूत क उठाइ ल्या।”</div>
<div class="v" id="v37"><span class="vn">37</span> <span class="br-p"><br><br></span>तब सूनेमिन मेहरारू कमरा मँ गइ अउ एलीसा क चरणन पइ निहुरी। तब उ अपने पूत क उठाएस अउर उ बाहेर गइ।</div>
<div class="v" id="v38"><h2>एलीसा अउ जहरीला सुरवा</h2><span class="vn">38</span> <span class="br-p"><br><br></span>एलीसा फुन गिलगाल आइ गवा। उ समइ देस मँ भुखमरी क समइ रहा। नबियन क समूह एलीसा क समन्वा बइठ गवा। एलीसा अपने सेवक स कहेस, “बड़के बर्तन क आगी पइ धरा अउ नबियन क समूह बरे कछू सुरवा बनावा।”</div>
<div class="v" id="v39"><span class="vn">39</span> <span class="br-p"><br><br></span>एक ठु मनई खेतन मँ जड़ी-बूटी बटोरइ गवा। ओका एक जंगली बेल मिली। उ कछू जंगली लौकियन इ बेल स तोड़ेस अउ अपने लबादे क भर लिहस। तब उ आवा अउर जंगली लौकियन क बर्तन मँ डाइ दिहस। मुला न ओका अउर न ही दूसर नबियन क पता चला रहा कि उ कइसी लउकियन अहइँ?</div>
<div class="v" id="v40"><span class="vn">40</span> <span class="br-p"><br><br></span>तब उ पचे तनिक सुरवा मनइयन क खाइ बरे दिहन। मुला जब उ पचे सुरवा क खाब सुरू किहन, तउ उ पचे एलीसा स चिचिआइके कहेन, “परमेस्सर क जन! बर्तन मँ जहर बाटइ।” उ पचे बर्तन स कछू नाहीं खाइ सकेन काहेकि खइया खाब खतरा स रहित नाहीं रहा।</div>
<div class="v" id="v41"><span class="vn">41</span> <span class="br-p"><br><br></span>मुला एलीसा स कहेस, “कछू आटा लिआवा।” उ पचे एलीसा क लगे आटा लइ आएन अउर उ पचे ओका बर्तन मँ नाइ दिहन। <span class="br-p"><br><br></span>तब एलीसा कहेस, “सुरवा क लोगन क बरे नावा जेहसे उ पचे खाइ सकइँ।” तब सुरवा मँ कउनो दोख नाहीं रहा।</div>
<div class="v" id="v42"><h2>एलीसा नबियन क समूह क खइया करावत ह</h2><span class="vn">42</span> <span class="br-p"><br><br></span>एक ठु मनई बालसालीसा स आवा अउर पहिली फसल स परमेस्सर क जन बरे रोटी लिआवा। उ मनई बीस ठु जौ क रोटियन अउ नवा अनाज क अपनी बोरी मँ लिआवा। तब एलीसा कहेस, “इ खइया लोगन क द्या जेका उ पचे खाइ सकइँ।”</div>
<div class="v" id="v43"><span class="vn">43</span> <span class="br-p"><br><br></span>एलीसा क सेवक कहेस, “आप का कहेन? हिआँ तउ सौ मनई अहइँ। ओन सबहिं मनइयन क इ खइया मइँ कइसे दइ सकत हउँ?” <span class="br-p"><br><br></span>किन्तु एलीसा कहेस, “लोगन क खाइ बरे खइया द्या। यहोवा कहत ह, ‘उ पचे खइया कइ लेइहीं अउर खइया बच भी जाइ।’”</div>
<div class="v" id="v44"><span class="vn">44</span> <span class="br-p"><br><br></span>तब एलीसा क सेवक नबियन क समूह क समन्वा भोजन परोसेस। नबियन क समूह क खाइ बरे भोजन पर्याप्त भवा अउर ओनके लगे भोजन बचा भी रहा। इ वइसा ही भवा जइसा यहोवा कहे रहा।</div>
</div>
<!-- PARSED ABOVE; EDITING MAY BREAK PARSER -->
</body></html>