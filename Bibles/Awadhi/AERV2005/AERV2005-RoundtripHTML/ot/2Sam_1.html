<html><head>
<meta http-equiv="Content-Type" content="text/html;charset=utf-8" />
<title>2Sam 1 &ndash; दूसर समूएल &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 1);">
<div id="navbar"><a href="../index.html">पवित्तर बाइबिल</a> &ndash; <b>दूसर समूएल</b> &ndash; <b>1</b> <a href="2Sam_2.html">2</a> <a href="2Sam_3.html">3</a> ... <a href="2Sam_24.html">24</a> </div><hr>
<h1>2Sam 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>दाऊद क साऊल क मउत क पता चलत ह</h2><span class="vn">1</span> <span class="br-p"><br><br></span>अमालेकियन क हरावइ क पाछे दाऊद सिकलग लउटा अउर हुवाँ दुइ दिन ठहरा। इ साऊल क मउत क पाछे भवा।</div>
<div class="v" id="v2"><span class="vn">2</span> तीसरे दिन, एक ठु नउजवान सिकलग आवा। उ साऊल क फउजी सिबिर स आए रहेन। उ मनई क ओढ़ना फटे रहेन अउर ओकरे मूँड़े पइ धूरि रही।<sup class="fnm"><a name="fnm1" href="#fn1">1</a></sup> उ मनई दाऊद क लगे आवा अउर दाऊद क समन्वा मुँहे क बल गिरिके दण्डवत किहस।</div>
<div class="v" id="v3"><span class="vn">3</span> <span class="br-p"><br><br></span>दाऊद उ मनई स पूछेस, “तू कहाँ स आवा अहा?” <span class="br-p"><br><br></span>उ मनई दाऊद क जवाब दिहस, “मइँ इस्राएलियन क सिबिर स बचि निकरा हउँ।”</div>
<div class="v" id="v4"><span class="vn">4</span> <span class="br-p"><br><br></span>दाऊद ओहसे कहेस, “कृपा कइके मोका इ बतावा कि जुद्ध कउन जीतेस?” <span class="br-p"><br><br></span>उ मनई जवाब दिहस, “हमार लोग जुद्ध स पराइ गएन। बहोत सारा लोग जुद्ध मँ मार डावा गएन। साऊल अउ ओकर पूत योनातन दुइनउँ मर गएन ह।”</div>
<div class="v" id="v5"><span class="vn">5</span> <span class="br-p"><br><br></span>दाऊद नउजुवक स पूछेस, “तू कइसे जानत अहा कि साऊल अउ ओकर पूत योनातन दुइनउँ मर गएन ह?”</div>
<div class="v" id="v6"><span class="vn">6</span> <span class="br-p"><br><br></span>नउजुवक दाऊद स कहेस, “मइँ गिलबो पर्वते पइ रहेउँ। हुवाँ मइँ साऊल क अपने भाले पइ निहुरन लखेउँ। पलिस्ती रथ अउ घुड़सवार साऊल क नज़दीक स नज़दीक आवत रहेन।</div>
<div class="v" id="v7"><span class="vn">7</span> साऊल पाछे मुड़ा अउर उ मोका लखेस। उ मोहका गोहराएस। मइँ जवाब दिहेउँ, मइँ हिआँ अहउँ।</div>
<div class="v" id="v8"><span class="vn">8</span> तब साऊल मोहसे पूछेस, ‘तू कउन अहा?’ मइँ जवाब दिहेउँ, ‘मइँ अमालेकी हउँ।’</div>
<div class="v" id="v9"><span class="vn">9</span> साऊल कहेस, ‘कृपा कइके मोका मार डावा। मइँ बुरी तरह घायल हउँ अउर मइँ वइसे भी लगभग मरि गवा हउँ।’</div>
<div class="v" id="v10"><span class="vn">10</span> एह बरे मइँ रुकेउँ अउर ओका मार डाएउँ। उ एतना बुरी तरह घायल रहा कि मइँ समुझ गएउँ कि उ जिअत नाहीं रहि सकत। तब मइँ ओकरे मूँड़े स मुकुट अउ भुजा स बाजूबन्द उतारेउँ अउर मोर सुआमी, मइँ मुकुट अउ बाजूबन्द हिआँ आप क खातिर लिआए अहउँ।”</div>
<div class="v" id="v11"><span class="vn">11</span> <span class="br-p"><br><br></span>तब दाऊद अपने ओढ़नन क इ परगट करइ बरे फार डाएस कि उ बहोत सोक मँ बूड़ा अहइ। दाऊद क संग सबहि लोग अइसा ही किहेन।</div>
<div class="v" id="v12"><span class="vn">12</span> दाऊद अउर ओकर मनइयन बहोत दुःखी रहेन अउर रोए रहेन। उ पचे साँझ तलक कछू खाएन नाहीं। उ पचे दाऊद क लोगन बरे रोएन जउन मारा ग रहेन। उ पचे एह बरे रोएन कि साऊल, ओकर पूत योनातन अउर बहोत स इस्राएली जुद्ध मँ मारा ग रहेन।</div>
<div class="v" id="v13"><h2>दाऊद अमालेकी क मार डावइ क हुकुम देत ह</h2><span class="vn">13</span> <span class="br-p"><br><br></span>दाऊद उ जुवक स बातचीत किहस जउन साऊल क मउत क सूचना दिहस। दाऊद पूछेस, “तू कहाँ क निवासी अहा?” <span class="br-p"><br><br></span>जुवक जवाब दिहस, “मइँ एक बिदेसी क पूत हउँ। मइँ अमालेकी हउँ।”</div>
<div class="v" id="v14"><span class="vn">14</span> <span class="br-p"><br><br></span>दाऊद जुवक स पूछेस, “तू यहोवा क चुने राजा क मारइ स ससान काहे नाहीं भया?”</div>
<div class="v" id="v15"><span class="vn">15</span> <span class="br-p"><br><br></span>तब दाऊद अमालेकी जुवक स कहेस, “तू खुद आपन मउत क बरे जिम्मेदार अहा। तू कहया कि तू यहोवा क चुने राजा क मार डाया। एह बरे तोहार खुद क सब्दन तोहका अपराधी सिद्ध किहन ह।” तब दाऊद आपन सेवक जुवकन मँ स एक ठु जुवक क बोलाएस अउर अमालेकी क मार डावइ क कहेस। इस्राएली जुवक अमालेकी क मार डाएस।</div>
<div class="v" id="v17"><h2>साऊल अउ योनातान क बारे मँ दाऊद क सोकगीत</h2><span class="vn">17</span> <span class="br-p"><br><br></span>दाऊद साऊल अउ ओकर पूत योनातान क बारे मँ एक ठु सोकगीत गाएस।</div>
<div class="v" id="v18"><span class="vn">18</span> दाऊद अपने मनइयन स इ गीत क यहूदा क लोगन क सिखावइ क कहेस, इ सोकगीत क धनुस कहा गवा ह। इ गीत <b>यासार क किताबे</b> मँ लिखा बाटइ।</div>
<div class="v" id="v19"><span class="vn">19</span> <span class="br-p"><br><br></span><span class="br-ind"><br><span class="indent">&nbsp;</span></span>“ओह इस्राएल, तोहार महिमा तोहरे पहाड़न मँ मटियामेट भवा।<br> <span class="br-ind"><br><span class="indent">&nbsp;</span></span>ओह, कइसे उ सूरवीर जुद्ध मँ हार गएन।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>एका गत मँ न कहा,<br> <span class="br-ind"><br><span class="indent">&nbsp;</span></span>एका अस्कलोन क गलियन मँ एलान न करा।<br> <span class="br-ind"><br><span class="indent">&nbsp;</span></span>उ पचे पलिस्तियन क सहर एहसे खुस होइहीं।<br> <span class="br-ind"><br><span class="indent">&nbsp;</span></span>उ पचे विदेसियन खुस होइहीं।<br></div>
<div class="v" id="v21"><span class="vn">21</span> <span class="br-p"><br><br></span><span class="br-ind"><br><span class="indent">&nbsp;</span></span>“मोर इच्छा अहइ कि गिलबो क पर्वत पइ<br> <span class="br-ind"><br><span class="indent">&nbsp;</span></span>ओस अउर बर्खा न होइ,<br> <span class="br-ind"><br><span class="indent">&nbsp;</span></span>मोर इच्छा अहइ कि ओन खेतन स<br> <span class="br-ind"><br><span class="indent">&nbsp;</span></span>आवइवाली बलि-भेंटन न होइँ।<br> <span class="br-ind"><br><span class="indent">&nbsp;</span></span>सक्तीसाली मनसेधुअन क ढाल अइसा फैंकि जाइ जइसे इ बेकार रही।<br> <span class="br-ind"><br><span class="indent">&nbsp;</span></span>साऊल क ढाल जियादा दिना तलक तेल स पालिस कीन्ह भइ नाहीं रही।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>योनातान क धनुस अपने भाग क दुस्मनन क मारेस,<br> <span class="br-ind"><br><span class="indent">&nbsp;</span></span>अउर साऊल क तरवार अपने हींसे क दुस्मनन क मारेस।<br> <span class="br-ind"><br><span class="indent">&nbsp;</span></span>उ पचे ओन मनइयन क खून स धब्बा लगाएन जउन अब मरि चुका अहइँ,<br> <span class="br-ind"><br><span class="indent">&nbsp;</span></span>उ पचे उ सक्तीसाली मनइयन क चर्बी क काटि दिहेस।<br></div>
<div class="v" id="v23"><span class="vn">23</span> <span class="br-p"><br><br></span><span class="br-ind"><br><span class="indent">&nbsp;</span></span>“साऊल अउ योनातन, एक दूसर स पिरेम करत रहेन।<br> <span class="br-ind"><br><span class="indent">&nbsp;</span></span>उ पचे एक दूसर स सुखी रहेन जब तलक उ पचे जिअत रहेन,<br> <span class="br-ind"><br><span class="indent">&nbsp;</span></span>साऊल अउर योनातान मउत तलक मँ भी साथ रहेन।<br> <span class="br-ind"><br><span class="indent">&nbsp;</span></span>उ पचे उकाब स भी तेज जात रहेन,<br> <span class="br-ind"><br><span class="indent">&nbsp;</span></span>उ पचे सेर स जियादा बरिआर रहेन।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>इस्राएल क बिटियो, साऊल खातिर रोवा।<br> <span class="br-ind"><br><span class="indent">&nbsp;</span></span>साऊल तोहका लाल पहिरावा दिहस,<br> <span class="br-ind"><br><span class="indent">&nbsp;</span></span>साऊल तोहरे ओढ़नन पइ सोने क जेवर सजाएस ह।<br></div>
<div class="v" id="v25"><span class="vn">25</span> <span class="br-p"><br><br></span><span class="br-ind"><br><span class="indent">&nbsp;</span></span>“सक्तीसाली मनसेधू जुद्ध मँ काम आएन।<br> <span class="br-ind"><br><span class="indent">&nbsp;</span></span>योनातान गिलबो पहाड़े पइ मरा।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>मोर भाई योनातान, मइँ तोहरे खातिर रोवत हउँ।<br> <span class="br-ind"><br><span class="indent">&nbsp;</span></span>मोका तोहार दोस्ती स बहोत आन्नद मिलेस ह।<br> <span class="br-ind"><br><span class="indent">&nbsp;</span></span>तोर पिरेम मोरे बरे एक ठु मेहरारू क पिरेम जियाद रहा।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>सक्तीसाली मनसेधू जुद्ध मँ काम आएन,<br> <span class="br-ind"><br><span class="indent">&nbsp;</span></span>जुद्ध क सस्त्र चले गएन ह।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->उ मनइ … धूरि रही <!--raw 1 bo --></em><!--endraw 1-->इ दिखावत ह कि उ मनई बहोत दःखी रही।</div>
</div>
<!-- PARSED ABOVE; EDITING MAY BREAK PARSER -->
</body></html>