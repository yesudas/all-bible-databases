<html><head>
<meta http-equiv="Content-Type" content="text/html;charset=utf-8" />
<title>Exod 25 &ndash; निर्गमन &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 25);">
<div id="navbar"><a href="../index.html">पवित्तर बाइबिल</a> &ndash; <b>निर्गमन</b> &ndash; <a href="Exod_1.html">1</a> ... <a href="Exod_23.html">23</a> <a href="Exod_24.html">24</a> <b>25</b> <a href="Exod_26.html">26</a> <a href="Exod_27.html">27</a> ... <a href="Exod_40.html">40</a> </div><hr>
<h1>Exod 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>पवित्तर वस्तु बरे भेंट</h2><span class="vn">1</span> <span class="br-p"><br><br></span>यहोवा मूसा स कहेस,</div>
<div class="v" id="v2"><span class="vn">2</span> “इस्राएल क लोगन स मोरे बरे भेंट लइ आवइ क कहा। हर मनई अपने मनवा मँ इ ठान लेइ चाही जउन उ मोका देइ चाहत ह। इ भेंटन क मोरे बरे मंजूर कइ ल्या।</div>
<div class="v" id="v3"><span class="vn">3</span> इ चीजन्क पत्री इ अहइ जेनँका तू मनइयन स अंगीकार करब्या: सोना, चाँदी, काँसा</div>
<div class="v" id="v4"><span class="vn">4</span> नीला बैगनी अउ लाल धागा, सुन्नर रेसमी कपड़ा, बोकरी क बार,</div>
<div class="v" id="v5"><span class="vn">5</span> भेड़ी क लाल रंगे क खाल, नरम खाल, बबुरे क काठ,</div>
<div class="v" id="v6"><span class="vn">6</span> दिया मँ बारइ क तेल: अभिसेक क तेल, धूपे बरे महकउआ मसाला, भीनी सुगन्धे बरे मसाला।</div>
<div class="v" id="v7"><span class="vn">7</span> सुलेमानी पाथर अउ दूसर कीमती रतन जउन याजक क एपोद मँ जड़ दीन्ह जाइँ अउ निआव क थइला।”</div>
<div class="v" id="v8"><h2>पवित्तर तम्बू</h2><span class="vn">8</span> <span class="br-p"><br><br></span>यहोवा इहउ कहेस, “मनई मोरे बरे एक पवित्तर स्थल बनइहीं। तबहिं मइँ ओनके संग रहि सकब।</div>
<div class="v" id="v9"><span class="vn">9</span> मइ तोहका देखाउब कि पवित्तर तम्बू कइसा देखाइ देइ चाही। जइसा मइँ देखाएउँ ह हर एक चीज ठीक वइसा ही होइ चाही।</div>
<div class="v" id="v10"><h2>करार क संदूख</h2><span class="vn">10</span> <span class="br-p"><br><br></span>“बबुरे क काठ बइपरा अउ एक खास संदूख बनावा। इ पवित्तर संदूख क ढाई हाथ लम्बा डेढ़ हाथ चौड़ा अउ डेढ़ हाथ ऊँचा होइ चाही।</div>
<div class="v" id="v11"><span class="vn">11</span> संदूखे क भीतर अउ बाहर पत्तर चढ़ावइ बरे सुद्ध सोना लगावा। संदूखे क कोना क सोना स मढ़ा।</div>
<div class="v" id="v12"><span class="vn">12</span> संदूखे क उठावइ बरे सोना क चार कड़ा बनवा। सोने क कड़ा क चारिहुँ कोना प लगावा। दुइनउँ कइँती दुइ दुइ कड़ा होइँ।</div>
<div class="v" id="v13"><span class="vn">13</span> तब संदूखे क ढोवइ बरे खम्भा बनावा। इ खम्भन बबुरे क काठे क होइ अउ सोना स जरूर जड़ी होइँ चाही।</div>
<div class="v" id="v14"><span class="vn">14</span> संदूखे क बगल क कोन प लगा भवा कड़ा मँ इ खम्भन क घुसेड़ द्या। इ खम्भन क बइपरब संदूखे क ढोवइ बरे करा।</div>
<div class="v" id="v15"><span class="vn">15</span> इ खम्भा संदूखे क कड़न मँ सदा छुई रहइ चाही। खम्भन क बाहेर जिन खइँचा।”</div>
<div class="v" id="v16"><span class="vn">16</span> <span class="br-p"><br><br></span>यहोवा कहेस, “मइँ तोहका करार देत अही।” ऍका करार क संदूखे मँ धरा।</div>
<div class="v" id="v17"><span class="vn">17</span> तब एक ढकना<sup class="fnm"><a name="fnm1" href="#fn1">1</a></sup> बनावा। एका सुद्ध सोने क बनावा। एका ढाइ हाथ लम्बा अउ डेढ़ हाथ चौड़ा बनावा।</div>
<div class="v" id="v18"><span class="vn">18</span> तब दुइ करूब सरगदूतन क बनावा अउ ओनका ढकना क दुइनउँ सिरा प लगावा। इ सरगदूत क बनवइ बरे सोना क पत्तर बइपरा।</div>
<div class="v" id="v19"><span class="vn">19</span> एक करूब क ढकना क सिरे प लगावा अउ दूसर क दुसरे सिरे प। एक टूकड़ा बनावइ बरे करूब सरगदूत क ढकना क संग जोड़ द्या।</div>
<div class="v" id="v20"><span class="vn">20</span> करूब क पाखा ढकना प उपर की ओर पसरा होइ चाही। करूब क मुँहना ढकना कँइती लखत होइ करूब एक दूसरे क आमना सामना होइ चाही।</div>
<div class="v" id="v21"><span class="vn">21</span> <span class="br-p"><br><br></span>“मइँ तोहका करार देब। उ करार क संदूखे मँ धरा अउ खास ढकना स संदूखे क बंद करा।</div>
<div class="v" id="v22"><span class="vn">22</span> जब मइँ तू पचन स भेंटब तबहिं मइँ करूब सरगदूतन क बीच स बात करब, जउन करार क संदूख खास ढकना प अहइ। मइँ आपन सबहिं आदेसन क इस्राएल क मनइयन क उहइ ठउरे स देब।</div>
<div class="v" id="v23"><h2>खास रोटी क मेज</h2><span class="vn">23</span> <span class="br-p"><br><br></span>“बबुरे क काठे क एक ठु मेज बनावा। मेज दुइ हाथ लम्बा, एक हाथ चौड़ा अउ डेढ़ हाथ ऊँचा होइ चाही।</div>
<div class="v" id="v24"><span class="vn">24</span> मेज क निखालिस सोना स मढ़ द्या अउ ओकरे चारिहुँ कइँती सोना क झालर लगावा।</div>
<div class="v" id="v25"><span class="vn">25</span> तब चार अँगली चौड़ी सोना क पट्टी मेज क चारिहुँ कइँती ठोंक द्या। अउ पट्टी क चारिहुँ कइँती सोना क झालर लगावा।</div>
<div class="v" id="v26"><span class="vn">26</span> तब सोना क चार कड़ा बनावा अउ मेज क चारिहुँ कोने प ओकर पावा प लगावा।</div>
<div class="v" id="v27"><span class="vn">27</span> कड़ा पट्टा क लगे होइ चाही। इ कड़न मँ मेज क ढोवइ बरे खम्भन फँसाइ दीन्ह जइहीं।</div>
<div class="v" id="v28"><span class="vn">28</span> खम्भन बनवइ बरे बबुरे क काठ बइपरा अउ ओका सोना स मढ़ि द्या। खम्भन मेज क ढोवइ बरे अहइँ।</div>
<div class="v" id="v29"><span class="vn">29</span> हर परात, चम्मच, सुराही अउ खोराइ सब चीज निखालिस सोना क बनावा। सुराही अउ खोरा पिअइ क भेंट उड़ेलइ बरे बइपरा जइहीं।</div>
<div class="v" id="v30"><span class="vn">30</span> खास रोटी मोरे समन्वा मेज प धरा। इ सदा मोरे समन्वा हुवाँ रहइ चाही।</div>
<div class="v" id="v31"><h2>डीबट</h2><span class="vn">31</span> <span class="br-p"><br><br></span>“तब तोहका एक डीबट बनवावइ चाही। सुद्ध सोना बइपरा। एकर पेदी अउ चपटी नोंक बनावइ बरे निखालिस सोना क पत्तर बइपरा। एकर फूल, कली अउर पंखड़ी निखालिस सोना क बनी होइ चाही। अउ इ सबहिं चीज़ डीबट मँ एक ठुकड़ा मँ होइ चाही।</div>
<div class="v" id="v32"><span class="vn">32</span> <span class="br-p"><br><br></span>“डीबट क छ: ठु डार होइ चाही। तीन डार एक कइँती अउ तीन डार दूसर कइँती होइ चाही।</div>
<div class="v" id="v33"><span class="vn">33</span> हर डारे प तीन ठु फूल होइ चाही। इ फूलन क बदाम क फूल क नाई कली अउ पंखड़ी जोरिके बनावा।</div>
<div class="v" id="v34"><span class="vn">34</span> डीबट बरे चार ठु फूल बनवा। इ फूलन क बदामे क कली अउ पंखुड़ी क नाई बनावइ चाही।</div>
<div class="v" id="v35"><span class="vn">35</span> डीबटे प छ: ठु डार होइ चाही-दुइ हींसा मँ दुइनउँ कइँती तीन तीन डार होइ चाही। तीनउँ जगहिया क नीचे जहाँ डार मिलत ह कली अउ पंखुड़ी क संग एक ठू फूल बनवा।</div>
<div class="v" id="v36"><span class="vn">36</span> पूल अउ पंखुड़ी क संग समूचा डीबट निखालिस सोना स बनवई चाही। इ सबहिं डार अउ कली एक एकाई मँ निखालिस सोना क होइ चाही।</div>
<div class="v" id="v37"><span class="vn">37</span> तबहि 7 दिया डीबट प धरइ बरे बनावा। इ दिया डीबट क समन्वा क ठउरे प रोसनी देइहीं।</div>
<div class="v" id="v38"><span class="vn">38</span> दिया क झालर अउ थाली सबहिं निखालिस सोना क होइ चाही।</div>
<div class="v" id="v39"><span class="vn">39</span> पचहत्तर पौंड<sup class="fnm"><a name="fnm2" href="#fn2">2</a></sup> सुद्ध सोना क प्रयोग डीबट अउ एकरे साथे क सब चीज बनवइ मँ करा।</div>
<div class="v" id="v40"><span class="vn">40</span> धियान दइ क हर चीज ठीक-ठीक उहइ तरह स बनइ जाइ जइसा मइँ पहाड़े प तोहका देखावा ह।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->एक ढक़ना <!--raw 1 bo --></em><!--endraw 1-->एका “छिमा क पीढ़ा” कहा जात ह। हिब्रू सब्द क अरथ होइ सकत ह। “उ ठउर जहँ पाप माफ कीन्ह जात हीं।”</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->पचहत्तर पौण्ड <!--raw 1 bo --></em><!--endraw 1-->लगभग 34 किलोग्राम या एक किक्कार।</div>
</div>
<!-- PARSED ABOVE; EDITING MAY BREAK PARSER -->
</body></html>