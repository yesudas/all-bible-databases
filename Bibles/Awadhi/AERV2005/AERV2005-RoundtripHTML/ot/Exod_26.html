<html><head>
<meta http-equiv="Content-Type" content="text/html;charset=utf-8" />
<title>Exod 26 &ndash; निर्गमन &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 26);">
<div id="navbar"><a href="../index.html">पवित्तर बाइबिल</a> &ndash; <b>निर्गमन</b> &ndash; <a href="Exod_1.html">1</a> ... <a href="Exod_24.html">24</a> <a href="Exod_25.html">25</a> <b>26</b> <a href="Exod_27.html">27</a> <a href="Exod_28.html">28</a> ... <a href="Exod_40.html">40</a> </div><hr>
<h1>Exod 26</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>पवित्तर तम्बू</h2><span class="vn">1</span> <span class="br-p"><br><br></span>परमेस्सर मूसा स कहेस, “पवित्तर तम्बू क दस पर्दा स बनावा। इ परदन क बढ़िया सनीवाला अउ नीला, लाल अउर बैगनी कपरा स बनावा। कउनो कुसल कारीगर क चाही कि उ करूब सरगदूत क पखना क संग पर्दन प कढ़ाई करइ।</div>
<div class="v" id="v2"><span class="vn">2</span> हर एक पर्दा अट्ठाइस हाथ लम्बा अउ चार हाथ चौड़ा होइ चाही। अउर हर कनात क नाप बराबर होइ चाही।</div>
<div class="v" id="v3"><span class="vn">3</span> सब पर्दन क दुइ समूह मँ सिआ। पहिले हींसा मँ पाँच पर्दन क एक संग अउ दूसर हींसा मँ पँच पर्दन क एक संग सी द्या।</div>
<div class="v" id="v4"><span class="vn">4</span> आखिरी क पर्दा क सिरे क नीचे फन्दा बनावा। इ फन्दन क बनवइ बरे नीला कपरा लगावा। दुसरे समूह क पर्दन क आखरी पर्दा मँ भी उहइ काम करा।</div>
<div class="v" id="v5"><span class="vn">5</span> पहिले अउ दुसरे समूह क पर्दन क आखिरी पर्द मँ पचास फन्दा बनवा। फन्दा एक दुसरे फन्दा क आमने सामने होइ चाही।</div>
<div class="v" id="v6"><span class="vn">6</span> तब पचास सोना क हुक पर्दन क एक संग मिलवइ बरे बनावा। इ पर्दन क एक दुसरे क संग हुक स इ तरह जोरिहीं कि पुरा पवित्तर तम्बू एक ही होइ जाइ।</div>
<div class="v" id="v7"><span class="vn">7</span> <span class="br-p"><br><br></span>“तब तू दूसर तम्बू बनउब्या जउन पवित्तर तम्बू क ढाकि लेइ। इ तम्बू बरे ग्यारह पर्दन बइपरा। इ परदन क बोकरी क बारे स बनावा।</div>
<div class="v" id="v8"><span class="vn">8</span> इ सबहिं पर्दा नाप मँ एक बराबर होइ चाही। उ सबहिं तीस हाथ लंबा चार हाथ चौड़ा होइ चाही।</div>
<div class="v" id="v9"><span class="vn">9</span> पाँच ठु पर्दे क एक समूह मँ जुड़वावा अउ फुन दुसर छ: पर्दे क एक दुसर समूह मँ जुड़वावा। छठे पर्दे क आधे हींसा क तम्बू क समन्वा ऊपर मोड़ि द्या।</div>
<div class="v" id="v10"><span class="vn">10</span> एक समूह क आखिरी पर्दा क छोर प पचास फन्दा बनवा अइसा ही दूसरे समूह क आखिरी पर्दा क छोरा प भी पचास फन्दा बनावा।</div>
<div class="v" id="v11"><span class="vn">11</span> तब काँसे क पचास फन्दा बनवा। इ काँसे क फन्दा क प्रयोग तम्बू क परदन क एक साथे जोरइ बरे करा। इ सबइ तम्बू क एक संग जोरइ क एक एकाई क रूप मँ बनिहीं।</div>
<div class="v" id="v12"><span class="vn">12</span> तम्बू क आखरी पर्दे क आधा हींसा तम्बू क पीछे क किनारे लटका रही।</div>
<div class="v" id="v13"><span class="vn">13</span> तम्बू क किनारन मँ इ तम्बू क पर्दा पवित्तर तम्बू क पेंदी स एक हाथ नीचे लटकत रही। तउ इ तम्बू पवित्तर तम्बू क पूरी तरह ढाँकि लेइ।</div>
<div class="v" id="v14"><span class="vn">14</span> बाहेर क तम्बू क ढाकइ बरे दुइ पर्दा बनवा। एक पर्दा लाल रंग स रंगी भइ भेड़ा क खाल स बनइ चाही अउ दूसर पर्दा उत्तम खाल सुइसों क बनी होइ चाही।</div>
<div class="v" id="v15"><span class="vn">15</span> <span class="br-p"><br><br></span>“पवित्तर तम्बू क सहारा देइ बरे बबुरे क काठ क तखता क प्रयोग करा।</div>
<div class="v" id="v16"><span class="vn">16</span> तखता दस हाथ ऊँचा अउ डेढ़ हाथ चौ़ड़ा होइ चाही।</div>
<div class="v" id="v17"><span class="vn">17</span> हर तखता क तले मँ ओनका जोड़इ बरे एक दूसरे प धरइ बरे दुइ खूँटी होइ चाही। पवित्तर तम्बू क हर एक तखता बरे इहइ करा।</div>
<div class="v" id="v18"><span class="vn">18</span> पवित्तर तम्बू क दक्खिन कइँती बीस तखता क प्रयोग करा।</div>
<div class="v" id="v19"><span class="vn">19</span> बीस तखता बरे चाँदी क चालीस आधार बनावा। हर एक ढाँचा नीचे चाँदी क दुइ आधार एका दुइ खम्भा बरे होइ चाही।</div>
<div class="v" id="v20"><span class="vn">20</span> पवित्तर तम्बू क उत्तरी हींसा बरे बीस तखता अउर ल्या।</div>
<div class="v" id="v21"><span class="vn">21</span> इ तखता बरे चालीस कुसिर्यन क बनवावा हर एक तखता क नीच बरे दुइ आधार होई चाही।</div>
<div class="v" id="v22"><span class="vn">22</span> तोहका पवित्तर तम्बू क पच्छिउँ छे बरे छ: अउर तखता लइ चाही।</div>
<div class="v" id="v23"><span class="vn">23</span> पवित्तर तम्बू क पाछे कोना बरे दुइ तखता ल्या।</div>
<div class="v" id="v24"><span class="vn">24</span> कोने क दुइनउँ तखता क नीचे एक साथ जोरि द्या। ऊपरी छल्ला दुइनउँ तखतन क एक कइके जोड़ी। दुइनउ कोन बरे उहइ करा।</div>
<div class="v" id="v25"><span class="vn">25</span> इ तरह सब मिलिके आठ ठु तखता पवित्तर तम्बू के पच्छिउँ छोर बरे होइहीं। हर तखता क नीचे दुइ कुर्सी होइस चाँदी क सोलह कुर्सी होइहीं।</div>
<div class="v" id="v26"><span class="vn">26</span> <span class="br-p"><br><br></span>“बबुरे क काठ बइपरा अउ पवित्तर तम्बू क तखता बरे बेड़ा बनवा। पवित्तर तम्बू क एक कइँती क हींसा क तखता बरे पाँच बेड़ा बनवा।</div>
<div class="v" id="v27"><span class="vn">27</span> अउ पवित्तर तम्बू क दूसर हींसा क तखता बरे पाँच अउर बेड़ा होइहीं। अउर पवित्तर तम्बू क पाछे क तखता बरे पाँच बेड़ा होइहीं</div>
<div class="v" id="v28"><span class="vn">28</span> बीच क बेंड़ा फरेम एक सिरा स दूसर सिरा तलक पहोंचइ चाही।</div>
<div class="v" id="v29"><span class="vn">29</span> <span class="br-p"><br><br></span>“तखतन क सोने स मढ़ा। अउ तखतन क बेड़न क फँसावइ बरे छल्ला बनवा। इ छल्ला भी सोने क होइ चाही। बेड़े क सोने स मढ़ा।</div>
<div class="v" id="v30"><span class="vn">30</span> पवित्तर तम्बू क तू अहइ तरह क बनवा जइसा मइँ तोहका पहाड़े प देखाए रहेउँ।</div>
<div class="v" id="v31"><h2>पवित्तर तम्बू क भीतर</h2><span class="vn">31</span> <span class="br-p"><br><br></span>“बढ़िया सनी क बइपरा अउ पवित्तर तम्बू क भीतर भाग बरे एक खास पर्दा बनावा। इ पर्दा क नीला, बैगनी अउ लाल ओढ़ना स बनवा। करूब सरगदूत क तस्बीर कपरा मँ काढ़ा।</div>
<div class="v" id="v32"><span class="vn">32</span> बबुरे क लकड़ी क चार खंभा बनावा। खम्भन क सोने स मढ़ द्या। चारिहुँ खम्भन प सोने स बना हुकन लगावा। खम्भन की नीचे चाँदी क चार आधार लगावा। तउ सोने क हुक मँ पर्दा टाँगा।</div>
<div class="v" id="v33"><span class="vn">33</span> पर्दा क सोने क हुक क नीचे टाँगा, अउ करार क संदूखे क पर्दा क पाछे धरा। इ पर्दा पवित्तर ठउर क सब ते जिआदा पवित्तर ठउर क अलगाइ देइ।</div>
<div class="v" id="v34"><span class="vn">34</span> सबते जिआदा पवित्तर ठउर मँ करार क संदूखे प ढकना राखा।</div>
<div class="v" id="v35"><span class="vn">35</span> <span class="br-p"><br><br></span>“पवित्तर ठउर मँ पर्दा क दुरसे कइँती खास मेज क धरा। मेज पवित्तर तम्बू क उत्तर मँ होइ चाही। तब डीबट क पवित्तर तम्बू क दखिन मँ राखा। डीबट मेज क ठीक समन्वा होइ।</div>
<div class="v" id="v36"><h2>पवित्तर तम्बू क बड़का दुआर</h2><span class="vn">36</span> <span class="br-p"><br><br></span>“तब पवित्तर तम्बू क दुआर बरे एक पर्दा बनावा। इ पर्दा क बनवइ बरे नीला, बैगंनी, लाल उत्तिम सन क कपरा क बइपरा। अउर कपरा मँ तस्बीर क बुन द्या।</div>
<div class="v" id="v37"><span class="vn">37</span> दुआरे क पर्दा बरे सोना क हुक बनवा। सोना स मढ़ा बबुरे क काठे क पाँच खम्भा बनवा। अउ पाँचउ खम्भा बरे काँसे क पाँचे कुर्सी ढलवाइ ल्या।”</div>
</div>
<!-- PARSED ABOVE; EDITING MAY BREAK PARSER -->
</body></html>