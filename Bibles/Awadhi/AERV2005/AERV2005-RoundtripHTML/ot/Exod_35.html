<html><head>
<meta http-equiv="Content-Type" content="text/html;charset=utf-8" />
<title>Exod 35 &ndash; निर्गमन &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 35);">
<div id="navbar"><a href="../index.html">पवित्तर बाइबिल</a> &ndash; <b>निर्गमन</b> &ndash; <a href="Exod_1.html">1</a> ... <a href="Exod_33.html">33</a> <a href="Exod_34.html">34</a> <b>35</b> <a href="Exod_36.html">36</a> <a href="Exod_37.html">37</a> ... <a href="Exod_40.html">40</a> </div><hr>
<h1>Exod 35</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>सबित क नेम</h2><span class="vn">1</span> <span class="br-p"><br><br></span>मूसा इस्राएल क सबहिं मनइयन क बटोरेस। मूसा ओनसे कहेस, “मइँ उ सब आदेसन क बताउब जउन यहोवा तू पचन्क करइ क आदेस दिहस ह।</div>
<div class="v" id="v2"><span class="vn">2</span> <span class="br-p"><br><br></span>“काम करइ क छ: दिन अहइँ। मुला सातवाँ दिन तू पचन्क अराम क दिन खास दिन होइ। उ खास दिन अराम कइके तू पचे यहोवा क स्रद्धा देब्या। जदि कउनो सातवाँ दिन काम करी तउ ओका जरूर मारि डावा जाइ।</div>
<div class="v" id="v3"><span class="vn">3</span> सबित क दिना तू सबन्क कउने ठउर प आगी तलक नाहीं बारइ चाही जहाँ कहूँ तू पचे रहत बाट्या।”</div>
<div class="v" id="v4"><h2>पवित्तर तम्बू क सामान</h2><span class="vn">4</span> <span class="br-p"><br><br></span>मूसा इस्राएल क सबहिं मनइयन स कहेस, “इहइ बा जउन यहोवा हुकुम दिहे अहइ।</div>
<div class="v" id="v5"><span class="vn">5</span> यहोवा बरे खास भेंट बटोरा। तोहका आपन मन मँ ठान लेइ चाही कि तू पचे का भेंट मँ देब्या। अउर तब तू उ भेंट यहोवा क लगे लइ आवा। सोना, चाँदी, काँसा,</div>
<div class="v" id="v6"><span class="vn">6</span> नीला बैगनी अउ लाल कपड़ा, उत्तिम सन अउ बोकरी क बार,</div>
<div class="v" id="v7"><span class="vn">7</span> भेड़ी क लाल रंगी खाल, उत्तिम चाम, बबुरे क लकड़ी,</div>
<div class="v" id="v8"><span class="vn">8</span> दिया बरे जइतूने क तेल, अभिसेक क तेल बरे मसाले सुगन्धि धूप बरे मसाला,</div>
<div class="v" id="v9"><span class="vn">9</span> गोमेद रतन अउ दूसर रतन एपोद अउर निआव क थइला प लगावा जइहीं।</div>
<div class="v" id="v10"><span class="vn">10</span> <span class="br-p"><br><br></span>“आप सबहिं कुसल कारीगर क चाही कि यहोवा जउन चीजन्क हुकुम दिहे अहइँ ओनका बनावा। इ सबइ उ चीज अहइँ जेनके बरे यहोवा हुकुम दिहे अहइँ।</div>
<div class="v" id="v11"><span class="vn">11</span> पवित्तर तम्बू, ऍकरे बाहेर क तम्बू, अउ एकर ढकना, हुक, तखता, पाटी, खम्भा अउ आधार।</div>
<div class="v" id="v12"><span class="vn">12</span> पवित्तर संदूख, अउ एकर खम्भन अउ संदूखे क ढकना, अउ दरवाजे क रास्ता क ढाँपइ बरे पर्दा।</div>
<div class="v" id="v13"><span class="vn">13</span> मेज अउ एकर खम्भन, मेजे प धरी जाइवाली सब चीज, अउ मेजे प धरी जाइवाली खास रोटी,</div>
<div class="v" id="v14"><span class="vn">14</span> रोसनी क बइपरइ बरे डीबट, अउर ऍकर सबइ बासन, ऍकर दिया, अउ रोसनी बरे तेल,</div>
<div class="v" id="v15"><span class="vn">15</span> धूप बारइ बरे वेदी अउ ऍकर खम्भन, अभिसेक क तेल अउ महकउआ धूप, बइठकावाला तम्बू क प्रवेस दुआर क ढाकइ वाली कनात,</div>
<div class="v" id="v16"><span class="vn">16</span> होमबलि क बारइ बरे वेदी, एकर काँसा क झंझरी, खम्भन अउ वेदी प बइपरइ बरे सबहिं चिजियन, काँसा क खोरा अउ आधार,</div>
<div class="v" id="v17"><span class="vn">17</span> आँगन क चारिहुँ कइँती पर्दा, अउर खम्भा अउ एकर आधार, अउर आँगन क प्रवेस दुआर क ढकइवाला कनात,</div>
<div class="v" id="v18"><span class="vn">18</span> तम्बू क थामइ बरे बइपरइ खातिर खूँटी अउर आँगन क घेरइवाला पर्दा क दिवार, खूँटी स बाँधइवाली लसुरी।</div>
<div class="v" id="v19"><span class="vn">19</span> अउ खास बुना भवा ओढ़ना जेका याजक पवित्तर ठउरे प पहिरहीं। इ खास ओढ़ना हारून अउ ओकरे बेटवन क पहिरइ बरे अहइँ। उ पचे इ ओढ़ना क तब पहिरहीं जब उ पचे याजक क रूप मँ सेवा करिहीं।”</div>
<div class="v" id="v20"><h2>लोगन क बड़का भेंट</h2><span class="vn">20</span> <span class="br-p"><br><br></span>तब इस्राएल क सबहिं मनई मूसा क लगे स चलेन।</div>
<div class="v" id="v21"><span class="vn">21</span> सबहिं मनइयन जउन भेंट चढ़ावइ चाहत रहेन आएन अउर यहोवा बरे भेंट लिआएन। इ भेंट बइठकावाला तम्बू क बनावइ, तम्बू क सब चीजन अउ खास ओढ़ना बनावइ क काम मँ लाइ गइन।</div>
<div class="v" id="v22"><span class="vn">22</span> सबहिं मेहरारू-मनसेधू, जउन चढ़ावा देइ चाहत रहेन, किसिम किसिम क आपन-आपन सोना क गहना लइ आएन। उ सबइ पिन, कान क बाली, मुंदरी, दूसर गहना लइ आएन। उ पचे आपन सबहिं गहना क चढ़ाएन। इ यहोवा क खास भेंट रही।</div>
<div class="v" id="v23"><span class="vn">23</span> <span class="br-p"><br><br></span>हर मनई जेकरे लगे नीला, बैगंनी अउ लाल कपड़ा अउर सन क उत्तिम रेसा रहा, उ इ सबन्क यहोवा क लगे लइ आवा। उ मनई जेकरे लगे बोकरी क बार, लाल रंग क भेड़ी क खाल, उत्तिम चमड़ा रहा, ओका उ यहोवा क लगे लइ आवा।</div>
<div class="v" id="v24"><span class="vn">24</span> हर मनई जउन चाँदी, काँसा चढ़ावइ चाहत रहा यहोवा क भेंट क रूप मँ ओका लियाएस। हर मनई जेकरे लगे बबुरे क लकड़ी रही, आवा अउ ओका यहोवा क चढ़ाएस।</div>
<div class="v" id="v25"><span class="vn">25</span> हर माहिर मेहरारू सन क उत्तिम रेसावाला नीला, बैगनी अउ लाल ओढ़ना बनाएस।</div>
<div class="v" id="v26"><span class="vn">26</span> उ सबहिं मेहरारू जउन माहिर रहीं अउ इ काम बरे ओकर मदद करइ सकत हीं उ पचे बोकरी क बारे स ओढ़ना बनाएन।</div>
<div class="v" id="v27"><span class="vn">27</span> <span class="br-p"><br><br></span>नेतन सुलेमानी पाथर तथा दूसर रतन लइ आएन। इ सब नग अउ रतन याजक क एपोद अउ निआउ क थइली मँ लगाए रहेन।</div>
<div class="v" id="v28"><span class="vn">28</span> लोग मसाला अउ जइतून क तेल भी लइ आएन। इ चीजन महकउआ धूप, अभिसेक क तेल अउ दिया क तेल बरे बइपरी गइन।</div>
<div class="v" id="v29"><span class="vn">29</span> <span class="br-p"><br><br></span>इस्राएल क सबहिं मनइयन जउन मदद करइ चाहत रहेन यहोवा बरे भेंट लइ आएन। मनइयन इ सबहीं भेंट दिल खोलिके जेतन उ पचे चाहेस दिहेन। इ भेंट उ सबइ चीजन्क बनवइ बरे काम मँ आइन जेका यहोवा मूसा अउ लोगन क बनाइ क हुकुम दिहे रहेन।</div>
<div class="v" id="v30"><h2>बसलेल अउ ओहोलीअब</h2><span class="vn">30</span> <span class="br-p"><br><br></span>तब मूसा इस्राएल क मनइयन स कहेस, “लखा यहोवा बसलेल, उरि क बेटवा (उरि हूर क बेटवा रहा) जउन यहूदा क परिवार गोत्र स रहा क चुनेस।</div>
<div class="v" id="v31"><span class="vn">31</span> अउर उ बसलेल क परमेस्सर क आतिमा स भरि दिहस। इसलिए उ बुद्धि स परिपूर्ण अहइ अउर उ हर प्रकार क सिल्पकारी कार्य क करइ मँ होसियार अउ माहिर अहइ।</div>
<div class="v" id="v32"><span class="vn">32</span> उ सोना, चाँदी अउ काँसा क चीजन्क नमूना बनाइ सकत ह।</div>
<div class="v" id="v33"><span class="vn">33</span> उ नग अउर रतन क काट अउ जड़ सकत ह। बसलेल लकड़ी क काम कइ सकत ह अउर सबहिं तरह की चीजन क बनइ सकत ह।</div>
<div class="v" id="v34"><span class="vn">34</span> यहोवा बसलेल अउ ओहोलीआब क दूसर लोगन क सिखवइ क जोग्यता दइ दिहस ह। (ओहोलीआब दन क परिवार गोत्र स अहीसामाक क पूत रहा।)</div>
<div class="v" id="v35"><span class="vn">35</span> यहोवा इ दुइनउँ मनइयन क सब तरह क काम कइ क कुसलता दइ दिहस। ह। उ पचे बढ़ई अउ लोहार क काम करइ क जोग्यता रखत हीं। उ सबइ नीला, बैगनी अउ लाल ओढ़ना अउ सन क उत्तिम रेसा वाला कपड़ा स तस्बीर क काढ़िके ओनका बुन सकत हीं। अउर उ पचे ऊन स भी चीजन्क बुन सकत हीं। उ सबइ प्रकार क काम करइ सकत ह अउर सबइ प्रकार क कलाकारी बनाइ सकत ह।</div>
</div>
<!-- PARSED ABOVE; EDITING MAY BREAK PARSER -->
</body></html>