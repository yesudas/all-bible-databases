<html><head>
<meta http-equiv="Content-Type" content="text/html;charset=utf-8" />
<title>Ezek 25 &ndash; यहेजकेल &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 25);">
<div id="navbar"><a href="../index.html">पवित्तर बाइबिल</a> &ndash; <b>यहेजकेल</b> &ndash; <a href="Ezek_1.html">1</a> ... <a href="Ezek_23.html">23</a> <a href="Ezek_24.html">24</a> <b>25</b> <a href="Ezek_26.html">26</a> <a href="Ezek_27.html">27</a> ... <a href="Ezek_48.html">48</a> </div><hr>
<h1>Ezek 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>अम्मोन क विरूद्ध भविस्सवाणी</h2><span class="vn">1</span> <span class="br-p"><br><br></span>यहोवा क बचन मोका मिला। उ कहेस,</div>
<div class="v" id="v2"><span class="vn">2</span> “मनई क पूत, अम्मोन क लोगन क कइँती लखा अउर मोरे बरे ओनके खिलाफ कछू बोला।</div>
<div class="v" id="v3"><span class="vn">3</span> अम्मोन क लोगन स कहा, ‘मोर सुआमी यहोवा क कथन सुना। मोर सुआमी यहोवा कहत ह: तू तब खुस रह्या जब मोर पवित्तर ठउर नस्ट भवा रहा। तू लोग तब इस्राएल देस क खिलाफ रह्या जब इ दूसित भवा रहा। तू यहूदा क परिवार क खिलाफ रह्या जब उ सबइ लोग बन्दी बनाइके लइ जावा गएन।</div>
<div class="v" id="v4"><span class="vn">4</span> एह बरे, मइँ तू पचन्क पूरब क लोगन क देब। उ पचे तोहार सबन्क भुइँया लेइहीं। ओनकर फउजन तोहरे देस मँ आपन डेरा डइहीं। उ पचे तोहरे पचन्क बीच रहिहीं। उ पचे तोहार पचन्क फल खइहीं अउर तोहार पचन्क दूध पीइहीं।</div>
<div class="v" id="v5"><span class="vn">5</span> <span class="br-p"><br><br></span>“‘मइँ रब्बा अम्मोन नगर क ऊँटन बरे चिरागाह मँ बदल देब अउर अम्मोन लोगन क देस भड़ियन क चिरागाह क बनाउब। तब तू पचे समुझब्या कि मइँ यहोवा हउँ।</div>
<div class="v" id="v6"><span class="vn">6</span> यहोवा इ कहत ह: तू पचे खुस रह्या कि यरूसलेम नस्ट भवा। तू पचे तालियन बजाया अउर गोड़न पइ थिरक्या। तू पचे इस्राएल प्रदेस क अपमानित करइवालन क मजाक किहा।</div>
<div class="v" id="v7"><span class="vn">7</span> एह बरे मइँ तू पचन्क दण्ड देब। तू पचे कइसी कीमती चिजियन क तरह होब्या जेनका फउजी जुद्ध मँ पावत हीं। तू पचे आपन उत्तराधिकार खोइ देब्या। तू पचे दूर देसन मँ मरब्या। मइँ तोहरे पचन्क देस क नस्ट करब। तबइ तू पचे जनब्या कि मइँ यहोवा अहउँ।’”</div>
<div class="v" id="v8"><h2>मोआब अउर सेइर क विरूद्ध भविस्सवाणी</h2><span class="vn">8</span> <span class="br-p"><br><br></span>मोर सुआमी यहोवा इ कहत ह: “मोआब अउ सेईर कहत हीं, ‘यहूदा क परिवार ठीक कउनो दूसर रास्ट्र क तरह अहइ।’</div>
<div class="v" id="v9"><span class="vn">9</span> मइँ मोआब क काँचे पइ प्रहार करब, मइँ एकरे ओन नगरन क लेब जउन एकर सीमा पइ प्रदेस क गौरव बेत्यसीमोत, बालमोन अउर किर्यातैम अहइँ।</div>
<div class="v" id="v10"><span class="vn">10</span> तब मइँ एन नगरन क पूरब क लोगन क देब। उ पचे तोहार प्रदेस लेइहीं अउर मइँ पूरब क लोगन क अम्मोन क नस्ट करइ देब। तब हर एक मनई बिसरि जाई कि अम्मोन क लोग एक रास्ट्र रहेन।</div>
<div class="v" id="v11"><span class="vn">11</span> इ तरह मइँ मोआब क दण्ड देब। तब उ पचे जनिहीं कि मइँ यहोवा हउँ।”</div>
<div class="v" id="v12"><h2>एदोम क विरूद्ध भविस्सवाणी</h2><span class="vn">12</span> <span class="br-p"><br><br></span>मोर सुआमी यहोवा इ कहत ह, “एदोम क लोग यहूदा क परिवार क खिलाफ उठ खड़े भएन अउर ओहसे बदला लेइ चाहेन। एदोम क लोग दोखी अहइँ।”</div>
<div class="v" id="v13"><span class="vn">13</span> एह बरे मोर सुआमी यहोवा कहत ह: “मइँ एदोम क दण्ड देब। मइँ एदोम क लोगन अउ जनावरन क नस्ट करब। मइँ एदोम क पूरे देस क तेमान स ददान तलक नस्ट करब। एदोमी जुद्ध मँ मारा जइहीं।</div>
<div class="v" id="v14"><span class="vn">14</span> मइँ आपन लोगन, इस्राएल क उपयोग करब अउर एदोम क खिलाफ भी होब। इ तरह इस्राएल क लोग मोरे किरोध क एदोम क लोगन क खिलाफ परगट करिहीं। तब एदोम क लोग समुझिहीं कि मइँ ओनका दण्ड दिहेउँ।” मोर सुआमी यहोवा इ कहेस।</div>
<div class="v" id="v15"><h2>पलिस्तिनियन क खिलाफ भविस्सवाणी</h2><span class="vn">15</span> <span class="br-p"><br><br></span>मोर सुआमी यहोवा इ कहेस, “पलिस्तिनियन भी बदला लेइ क जतन किहन। उ पचे बहोत क्रूर रहेन। उ पचे आपन किरोध क अपने भीतर बहोत जियादा समइ तलक जरत रखेन।”</div>
<div class="v" id="v16"><span class="vn">16</span> एह बरे मोर सुआमी यहोवा कहेस, “मइँ पलिस्तिनियन क दण्ड देब। हाँ, मइँ करेत स ओन लोगन क नस्ट करब। मइँ समुद्रर तट पइ रहइवाले ओन लोगन क पूरी तरह नस्ट करब।</div>
<div class="v" id="v17"><span class="vn">17</span> मइँ ओन लोगन क दण्ड देब, मइँ ओनसे बदला लेब। मइँ आपन किरोध क जरिये ओनका एक पाठ सिखाउब तब उ पचे जनिहीं कि मइँ यहोवा हउँ।”</div>
</div>
<!-- PARSED ABOVE; EDITING MAY BREAK PARSER -->
</body></html>