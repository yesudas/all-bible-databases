<html><head>
<meta http-equiv="Content-Type" content="text/html;charset=utf-8" />
<title>Ezek 26 &ndash; यहेजकेल &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 26);">
<div id="navbar"><a href="../index.html">पवित्तर बाइबिल</a> &ndash; <b>यहेजकेल</b> &ndash; <a href="Ezek_1.html">1</a> ... <a href="Ezek_24.html">24</a> <a href="Ezek_25.html">25</a> <b>26</b> <a href="Ezek_27.html">27</a> <a href="Ezek_28.html">28</a> ... <a href="Ezek_48.html">48</a> </div><hr>
<h1>Ezek 26</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>सोर क बारे मँ दु:खद खबर</h2><span class="vn">1</span> <span class="br-p"><br><br></span>देस-निकारे क गियारहवें बरिस मँ, महीना क पहिला दिन, यहोवा क बचन मोका मिला। उ कहेस,</div>
<div class="v" id="v2"><span class="vn">2</span> “मनई क पूत, सोर यरूसलेम क खिलाफ बुरी बातन कहेस: ‘आहा! लोगन क रच्छा करइवाला नगर-दुआर नस्ट होइ गवा ह। नगर-दुआर मोरे बरे खुला ह। नगर नस्ट होइ गवा ह, एह बरे मइँ एहसे बहोत स बहुमूल्य चिजियन लइ सकत हउँ।’”</div>
<div class="v" id="v3"><span class="vn">3</span> <span class="br-p"><br><br></span>एह बरे मोर सुआमी यहोवा कहत ह: “सोर, मइँ तोहरे खिलाफ हउँ। मइँ तोहरे खिलाफ लड़इ बरे कइउ रास्ट्रन क लिआउब। उ सबइ समुद्रर तट क लहरन क तरह बार-बार अइहीं।”</div>
<div class="v" id="v4"><span class="vn">4</span> <span class="br-p"><br><br></span>परमेस्सर कहेस, “दुस्मन क उ सबइ फउजी सोर क देवारन क नस्ट करिहीं अउर ओनके खम्भन क गिराइ देइहीं। मइँ भी ओकर भुइँया स ऊपर क माटी क खुरच देब। मइँ सोर क चट्टान मात्र बनाइ डाउब।</div>
<div class="v" id="v5"><span class="vn">5</span> सोर समुद्रर क किनारे मछरियन क जालन क फइलावइ क ठउर मात्र रहि जाइ। मइँ इ कहि दिहे हउँ।” मोर सुआमी यहोवा कहत ह, “सोर ओन बहुमूल्य वस्तुअन क तरह होइ जेनका फउजी जुद्ध मँ पावत हीं।</div>
<div class="v" id="v6"><span class="vn">6</span> मुख्य भूइँया पइ सोर क चारिहुँ कइँती क गाँव जुद्ध मँ तबाह कीन्ह जाइहीं। तब उ पचे जनिहीं कि मइँ यहोवा हउँ।”</div>
<div class="v" id="v7"><h2>नबूकदनेस्सर सोर पइ हमला करी</h2><span class="vn">7</span> <span class="br-p"><br><br></span>मोर सुआमी यहोवा इ कहत ह, “मइँ सोर क खिलाफ उत्तर स एक दुस्मन लिआउब। बाबुल क महान राजा नबूकदनेस्सर दुस्मन अहइ। उ एक बिसाल फउज लिआइ। ओहमाँ घोड़न, रथ, घोड़सवार फउजी, अउर बहोत जियादा गिनती मँ दूसर फउजी होइहीं। उ सबइ फउजी विभिन्न रास्ट्रन स होइहीं।</div>
<div class="v" id="v8"><span class="vn">8</span> नबूकदनेस्सर मूल-प्रदेस मँ तोहार बिटियन (छोटे नगरन) क मारि डाइ। उ तोहरे नगरन पइ हमला करइ बरे मीनारन बनाई। उ तोहरे नगर क चारिहुँ कइँती कच्ची सड़क बनाई। उ एक कच्ची सड़क देवार तलक पहोंचावइ वाली बनाइ।</div>
<div class="v" id="v9"><span class="vn">9</span> उ तोहार देवारन क तोड़इ बरे लट्ठन लिआइ। उ कुदारियन क उपयोग करी अउर तोहार मीनारन क तोड़ गिराइ।</div>
<div class="v" id="v10"><span class="vn">10</span> ओकर घोड़न एतनी बड़ी गिनती मँ होइहीं कि ओकर टापन स उठी धूरि तोहका ढक लेइ। तोहार देवारन घोड़सवार फउजियन, बन्द गाड़ियन अउ रथन क आवाज स काँप उठी। जब बाबुल क राजा नगर-दुआर स नगर मँ प्रवेस करी। हाँ, उ पचे तोहरे नगर मँ अइहीं काहेकि एकर देवारन गिराई जइहीं।</div>
<div class="v" id="v11"><span class="vn">11</span> बाबुल क राजा तोहरे नगर स घोड़ा पइ सवार होइके निकरी। ओकर घोड़न क टाप तोहार सड़कन क कुचरत भइ आइ। उ तोहरे लोगन क तरवार स मारि डाइ। तोहरे नगर क मजबूत खम्भे क कतारन धरासाई होइहीं।</div>
<div class="v" id="v12"><span class="vn">12</span> नबूकदनेस्सर क फउजी तोहार सम्पत्ति लइ जइहीं। उ पचे ओन चिजियन क लइ जइहीं जेनका तू बेचइ चाहत अहा। उ पचे तोहार देवारन क ध्वस्त करिहीं अउर तोहार सुन्नर भवनन क नस्ट करिहीं। उ पचे तोहार पाथरन अउ लकड़ियन क घरन क कूड़े क तरह समुद्र मँ लोकाइ देइहीं।</div>
<div class="v" id="v13"><span class="vn">13</span> इ तरह मइँ तोहार आनन्द गीतन क स्वर क बन्द कइ देब। लोग तोहार वीणा क भविस्स मँ नाहीं सुनिहीं।</div>
<div class="v" id="v14"><span class="vn">14</span> मइँ तोहका नंगी चट्टान मात्र कइ देब। तू समुद्दर क किनारे मछरियन क जालिन क फइलावइ क ठउर रहि जाब्या। तोहार निर्माण फुन नाहीं होइ। काहेकि मइँ यहोवा इ कहेउँ ह।” मोर सुआमी यहोवा उ सबइ बातन कहेस।</div>
<div class="v" id="v15"><h2>दूसर रास्ट्र सोर क बरे रोइहीं</h2><span class="vn">15</span> <span class="br-p"><br><br></span>मोर सुआमी यहोवा सोर स इ कहत ह: “भूमध्य सागर क तट स लगे देस तोहरे पतन क आवाज स काँपि उठिहीं। इ तब होइ जब तोहार लोग चोट खइहीं अउर मारा जइहीं।</div>
<div class="v" id="v16"><span class="vn">16</span> तब समुद्रर तट क देसन क सबहिं प्रमुख आपन सिहांसने स उतरिहीं अउर आपन दुख परगट करिहीं। उ पचे आपन खास पोसाक उतरिहीं। उ पचे आपन सुन्नर वस्त्रन क उतरिहीं। तब उ पचे आपन काँपइ क ओढ़ना पहिरिहीं। उ पचे भुइँया पइ बइठिहीं अउर भय स काँपिहीं। उ पचे एह पइ ‘सोकग्रस्त’ होइहीं कि तू एतना जल्दी कइसे नस्ट होइ गया।</div>
<div class="v" id="v17"><span class="vn">17</span> उ पचे तोहरे बारे मँ इ करूण गीत गइहीं: <span class="br-p"><br><br></span><span class="br-ind"><br><span class="indent">&nbsp;</span></span>“‘हे सोर, तू मसहूर नगर रह्या<br> <span class="br-ind"><br><span class="indent">&nbsp;</span></span>समुद्र पार स लोग तोह पइ बसइ आएन।<br> <span class="br-ind"><br><span class="indent">&nbsp;</span></span>तू मसहूर रह्या,<br> <span class="br-ind"><br><span class="indent">&nbsp;</span></span>किन्तु अब तू कछू नाहीं अहा।<br> <span class="br-ind"><br><span class="indent">&nbsp;</span></span>तू सागर पइ सक्तीसाली रह्या,<br> <span class="br-ind"><br><span class="indent">&nbsp;</span></span>अउर वइसे ही तोहमाँ निवास करइवाले मनई रह्या।<br> <span class="br-ind"><br><span class="indent">&nbsp;</span></span>तू मुख्य भुइँया पइ रहइवाले सबहिं लोगन क<br> <span class="br-ind"><br><span class="indent">&nbsp;</span></span>भयभीत किहा।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>अब जउने दिन तोहार पतन होत ह,<br> <span class="br-ind"><br><span class="indent">&nbsp;</span></span>समुद्रर तट स लगे देस भय स काँपित होइहीं।<br> <span class="br-ind"><br><span class="indent">&nbsp;</span></span>तू समुद्रर तट क सहारे कइउ उपनिवेस बनाया,<br> <span class="br-ind"><br><span class="indent">&nbsp;</span></span>अब उ सबइ लोग भयभीत होइहीं, जब तू नाहीं रहब्या।’”<br></div>
<div class="v" id="v19"><span class="vn">19</span> <span class="br-p"><br><br></span>मोर सुआमी यहोवा इ कहत ह, “सोर, मइँ तोहका नस्ट करब अउर तू एक पुराना नगर होइ जाब्या। हुवाँ कउनो नाहीं रही। मइँ समुद्रर क तोहरे ऊपर बहाउब। बिसाल समुद्रर तोहका ढकि लेइ।</div>
<div class="v" id="v20"><span class="vn">20</span> मइँ तोहका खाले उ गहिर अधोगर्त मँ पठउब, जउने जगह पइ मरे भए लोग अहइँ। तू ओन लोगन स मिलब्या जउन बहोत पहिले मर चुकेन। मइँ तोहका ओन सबहिं प्राचीन अउर खाली नगरन क तरह पाताल लोक मँ पठउब। तू ओन सबहिं दूसर लोगन क संग होब्या जउन कब्र मँ जात हीं। तोहरे संग तब कउनो नाहीं रही। तू फुन कबहुँ जीवितन क पहँटा मँ नाहीं रहब्या।</div>
<div class="v" id="v21"><span class="vn">21</span> दूसर लोग ओहसे डेरइहीं जउन तोहरे संग भवा। तू खतम होइ जाब्या। लोग तोहका हेरिहीं, किन्तु तोहका कबहुँ नाहीं पइहीं।” मोर सुआमी यहोवा इहइ कहत ह।</div>
</div>
<!-- PARSED ABOVE; EDITING MAY BREAK PARSER -->
</body></html>