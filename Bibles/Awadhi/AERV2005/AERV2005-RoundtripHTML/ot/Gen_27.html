<html><head>
<meta http-equiv="Content-Type" content="text/html;charset=utf-8" />
<title>Gen 27 &ndash; उत्पत्ति &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 27);">
<div id="navbar"><a href="../index.html">पवित्तर बाइबिल</a> &ndash; <b>उत्पत्ति</b> &ndash; <a href="Gen_1.html">1</a> ... <a href="Gen_25.html">25</a> <a href="Gen_26.html">26</a> <b>27</b> <a href="Gen_28.html">28</a> <a href="Gen_29.html">29</a> ... <a href="Gen_50.html">50</a> </div><hr>
<h1>Gen 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>उत्तराधिकार क झगड़ा</h2><span class="vn">1</span> <span class="br-p"><br><br></span>जब इसहाक बुढ़ाइ वा तउ ओकर अँखियन नीक नाही रहिन। इसहाक साफ-साफ नाही लखि सकत रहा। एक दिन उ आपन बड़का पूत एसाव क बोलाएस। इसहाक कहेस, “बेटवा!” <span class="br-p"><br><br></span>एसाव जवाब दिहस, “हाँ, पिताजी!”</div>
<div class="v" id="v2"><span class="vn">2</span> <span class="br-p"><br><br></span>इसहाक कहेस, “लखा, मइँ बुढाइ गवा अहउँ। होइ सकत ह कि मइँ हाली ही मरि जाउँ।</div>
<div class="v" id="v3"><span class="vn">3</span> अब तू आपन तीरन अउ धनुख लइके, मोरे खातिर सिकार प जा। मोरे खाइ बरे एक ठु जनावर मारि लिआवा।</div>
<div class="v" id="v4"><span class="vn">4</span> मोर मनचाहा खइया क बनावा। ओका मोरे लगे लिआवा, अउर मइँ एका खाब। तब मइँ मरइ स पहिले असीसब।”</div>
<div class="v" id="v5"><span class="vn">5</span> ऍह बरे एसाव सिकार करइ गवा। <span class="br-p"><br><br></span>रिबका उ सबइ बात सुनि लिहे रही, जउन इसहाक आपन पूत एसाव स कहेस।</div>
<div class="v" id="v6"><span class="vn">6</span> रिबका आपन पूत याकूब स कहेस, “सुना, मइँ तोहरे बाप क, तोहरे भाई स बतियात सुनेउँ ह।</div>
<div class="v" id="v7"><span class="vn">7</span> तोहार पिता कहेस, ‘मोरे खाइ बरे एक जनावर मारा। मोरे बरे भोजन बनावा, अउ मइँ ओका खाब। तब मइँ मरइ क पहिले तोहका आसीर्बाद देबा’</div>
<div class="v" id="v8"><span class="vn">8</span> ऍह बरे पूत सुना। मइँ जउन कहति अहउँ, करा।</div>
<div class="v" id="v9"><span class="vn">9</span> आपन बोकरियान क बीच जा अउ दुइ नई बोकरी लिआवा। मइँ ओनका वइसा बनाउब जइसा तोहरे पिता क सोहाइ।</div>
<div class="v" id="v10"><span class="vn">10</span> तबइ तू उ भोजन आपन पिता क लगे लइ जाब्या अउ उ मरइ क पहिले तोहका ही आसीर्बाद देइ।”</div>
<div class="v" id="v11"><span class="vn">11</span> <span class="br-p"><br><br></span>मुला याकूब आपन महतारी रिबका स कहेस, “मुला मोर भाई रोंवादार अहइ अउ मइँ ओकरी जगह रोवांदार नाहीं अहउँ।</div>
<div class="v" id="v12"><span class="vn">12</span> जदि मोर बाप मोका छुअत ही, तउ जान लेइहीं कि मइँ एसाव नाही अहउँ। तब उ पचे मोका आसीर्बाद नाही देइहीं। उ पचे मोका सरापिही काहेकि मइँ ओनके संग छल-कपट करइ क जतन किहेउँ ह।”</div>
<div class="v" id="v13"><span class="vn">13</span> <span class="br-p"><br><br></span>यह पइ रिबका ओसे कहेस, “जदि कउनो परेसानी होइ तउ मइँ आपन दोख मान लेब। जउन मइँ कहति हउँ करा। जा, मोरे बरे बोकरियन लिआवा।”</div>
<div class="v" id="v14"><span class="vn">14</span> <span class="br-p"><br><br></span>याहूब ऍह बरे बाहेर गवा अउ उ दुइ बोकरियन क धरेस अउ आपन महतारी क लगे लइ आवा। ओकर महतारी इसहाक क पसंद क अनुसार विसेख तरीका स पकाएस।</div>
<div class="v" id="v15"><span class="vn">15</span> तब रिबका उ पोसाक क उठाएस जउन ओकर बड़का पूत एसाव पहिरब पसंद करत रहा। रिबका आपन छोटका पूत याकूब क ओढ़ना पहिराइ दिहस।</div>
<div class="v" id="v16"><span class="vn">16</span> रिबका बोकरियन क चाम क लिहस अउ याकूब क हाथे अउर गला प बाँध दिहस।</div>
<div class="v" id="v17"><span class="vn">17</span> तब रिबका आपन पकावा भोजन उठाएस अउ ओका याकूब क दिहस।</div>
<div class="v" id="v18"><span class="vn">18</span> <span class="br-p"><br><br></span>याकूब पिता क लगे गवा अउ बोला, “पिता जी।” <span class="br-p"><br><br></span>अउर ओकर पिता पूछेस, “हा पूत, तू कउन अहा?”</div>
<div class="v" id="v19"><span class="vn">19</span> <span class="br-p"><br><br></span>याकूब आपन पिता स कहेस, “मइँ आप क बड़का बेटवा एसाव अहउँ। आप जउन कहेन ह, मइँ कर दिहेउँ ह। अब आप बइठइँ अउ ओन जनावरन क खाइँ जेनकइ सिकार मइँ आप क बरे किहेउँ ह। तब आप मोका आसीर्बाद दइ सकत ही।”</div>
<div class="v" id="v20"><span class="vn">20</span> <span class="br-p"><br><br></span>मुला इसहाक आपन पूत स कहेस, “तू ऍतनी हाली सिकार कइके जनावरन क कइसे मार्‌या ह?” <span class="br-p"><br><br></span>याकूब जवाब दिहस, “काहेकि आप क परमेस्सर यहोवा मोका हाली ही जनावरन क दियाइ दिहस।”</div>
<div class="v" id="v21"><span class="vn">21</span> <span class="br-p"><br><br></span>तब इसहाक याकूब स कहेस, “मोर पूत मोरे लगे आवा जेहसे मइँ तोहका छुइ सकउँ। जदि मइँ तोहका छुइ सकउँ तउ मइँ इ जान जाब कि तू असलियत मँ मोर पूत एसाव अहा।”</div>
<div class="v" id="v22"><span class="vn">22</span> <span class="br-p"><br><br></span>याकूब आपन बाप इसहाक क लगे गवा। इसहाक ओका छुएस अउ कहेस, “तोहार आवाज याकूब जइसी अहइ। मुला तोहार बाँहन एसाव क रोंवादार बाहन क नाईं अहइँ।”</div>
<div class="v" id="v23"><span class="vn">23</span> इसहाक इ नाहीं जान पावा कि इ याकूब अहइ काहेकि ओकर बाँह एसाव क बाँह क नाईं रोंवादार रहिन। ऍह बरे इसहाक याकूब क असीसेस।</div>
<div class="v" id="v24"><span class="vn">24</span> <span class="br-p"><br><br></span>इसहाक कहेस, “का सचमुच तू मोर पूत एसाव अहा?” <span class="br-p"><br><br></span>याकूब जवाब दिहस, “हाँ, मइँ अहउँ।”</div>
<div class="v" id="v25"><h2>याकूब बरे आसीर्बाद</h2><span class="vn">25</span> <span class="br-p"><br><br></span>तब इसहाक कहेस, “भोजन लिआवा। मइँ एका खाब अउ तोहका असीर्बाद देब।” ऍह बरे याकूब ओका भोजन दिहस अउ उ खाएस। याकूब ओका दाखरस दिहस, अउर उ ओका पिएस।</div>
<div class="v" id="v26"><span class="vn">26</span> <span class="br-p"><br><br></span>तब इसहाक ओसे कहेस, “पूत मोरे निचके आवा अउ मोका चूमा।”</div>
<div class="v" id="v27"><span class="vn">27</span> ऍह बरे याकूब आपन बाप क लगे गवा अउ ओका चूमेस। इसहाक एसाव क ओढ़ना क गन्ध पाएस अउ ओका असीसेस। इसहाक कहेस, <span class="br-p"><br><br></span><span class="br-ind"><br><span class="indent">&nbsp;</span></span>“अहा, मोर पूत क सुगन्ध यहोवा स बरदान पाइ गए<br> <span class="br-ind"><br><span class="indent">&nbsp;</span></span>खेतन क सुगन्धि क नाईं बाटइ।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>यहोवा तोहका बहोत बर्ख देइ।<br> <span class="br-ind"><br><span class="indent">&nbsp;</span></span>जेसे तोहका बहोत फसिल अउ दाखरस मिलइ।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>सब लोग तोहार सेवा करइँ।<br> <span class="br-ind"><br><span class="indent">&nbsp;</span></span>रास्ट्र तोहरे समन्वा निहुरइ।<br> <span class="br-ind"><br><span class="indent">&nbsp;</span></span>तू आपन भाई लोगन क ऊपर राज्ज करब्या।<br> <span class="br-ind"><br><span class="indent">&nbsp;</span></span>तोहरी महतारी क पूत तोहरे समन्वा निहुरिही अउ तोहार हुकुम मनिही।<br> <span class="br-ind"><br><span class="indent">&nbsp;</span></span>हर एक मनई जउन तोहका सरापी, सराप पाइ<br> <span class="br-ind"><br><span class="indent">&nbsp;</span></span>अउ हर एक मनई जउन तोहका आसीर्बाद देइ, आसीर्बाद पाइ।”<br></div>
<div class="v" id="v30"><h2>एसाव क “आसीर्बाद”</h2><span class="vn">30</span> <span class="br-p"><br><br></span>इसहाक याकूब क आसीर्बाद देब पूरा किहेस। तब जइसेन ही याकूब आपन बाप इसहाक क निचके स गवा, बइसेन ही एसाव सिकार कइके भीतर आवा।</div>
<div class="v" id="v31"><span class="vn">31</span> एसाव आपन पिता क मनचाहा भोजन बनाएस। एसाव ऍका आपन पिता क निचके लिआवा। उ आपन पिता स कहेस, “पिता जी, उठइँ अउ उ भोजने क खाइँ जउन आपका पूत आप क बरे मारेस ह। तब आप मोका आसीर्बाद दइ सकत ही।”</div>
<div class="v" id="v32"><span class="vn">32</span> <span class="br-p"><br><br></span>मुला इसहाक ओसे कहेस, “तू कउन अहा?” <span class="br-p"><br><br></span>उ जवाब दिहस, “मइँ आप क पहिलौठी पूत एसाव अहउँ।”</div>
<div class="v" id="v33"><span class="vn">33</span> <span class="br-p"><br><br></span>तब इसहाक बहोतइ परेसान होइ गवा अउ बोला, “तब तोहरे आवइ स पहिले उ कउन रहा? जउन भोजन बनाएस अउ मोरे संग लावा। मइँ उ सब खाएउँ अउ ओका आसीर्बाद दिहेउँ। अब आपन आसीर्बाद क लउटावइ क टेम निकरि गवा अहइ।”</div>
<div class="v" id="v34"><span class="vn">34</span> <span class="br-p"><br><br></span>एसाव आपन पिता क बात सुनेस। उ बहोतइ गुस्साइ गवा अउ करुआइ गवा। उ चिचियान। उ आपन बाप स कहेस, “पिताजी, तब मोका भी आसीर्बाद देइँ।”</div>
<div class="v" id="v35"><span class="vn">35</span> <span class="br-p"><br><br></span>इसहाक कहेस, “तोहार भाई मोका धोखा दिहेस। उ आवा अउ तोहार आसिर्बाद लइके गवा।”</div>
<div class="v" id="v36"><span class="vn">36</span> <span class="br-p"><br><br></span>एसाव कहेस, “ओकर नाउँ ही याकूब अहइ। इ नाउँ ओकरे बरे ठिक ही अहइ। ओकर इ नाउँ बिल्कुल ठीक ही रखा गवा अहइ। उ फुरइ चालबाज अहइ। उ मोका दुइ दाईं धोखा दिहेस। उ पहिलउठी होइ क मोरे आधिकार क लइ ही चुका बाटइ अउर अब उ मोरे हीसा क आसीर्बाद क भी लइ लिहस।” तब एसाव कहेस, “का आप मोरे बरे कउनो आसीर्बाद बचाइके रख्या ह?”</div>
<div class="v" id="v37"><span class="vn">37</span> <span class="br-p"><br><br></span>इसहाक जवाब दिहस, “नाही, अब बहोत देर होइ गइ। मइँ याकूब क तोहरे ऊपर राज्ज करइ क आधिकार दइ दिहेउँ ह। मइँ इ भी कहि दिहेउँ ह कि सब भाई ओकर सेवक होइही। मइँ ओका बहोत जियादा अन्न अउ दाखरस क आसीर्बाद दिहेउँ ह। पूत तोहका देइ क कछू नाही बचा अहइ।”</div>
<div class="v" id="v38"><span class="vn">38</span> <span class="br-p"><br><br></span>मुला एसाव आपन पिता स माँगत रहा। “पिता जी, का आप क लगे एक भी आसीर्बाद नाही बाटइ? पिताजी, मोका भी असीसा।” अइसेन एसाव रोवइ लाग।</div>
<div class="v" id="v39"><span class="vn">39</span> <span class="br-p"><br><br></span>तब इसहाक ओसे कहेस, <span class="br-p"><br><br></span><span class="br-ind"><br><span class="indent">&nbsp;</span></span>“तू अच्छी भुइँया प नाही रहब्या।<br> <span class="br-ind"><br><span class="indent">&nbsp;</span></span>तोहरे लगे बहोत जियादा अन्न नाही होइ।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>तोहका जिअइ बरे संघर्स करइ क होइ<br> <span class="br-ind"><br><span class="indent">&nbsp;</span></span>अउर तू आपन भाई क दास होब्या।<br> <span class="br-ind"><br><span class="indent">&nbsp;</span></span>मुला तू अजादी बरे लड़ब्या,<br> <span class="br-ind"><br><span class="indent">&nbsp;</span></span>अउ ओकरे राज्ज स अजाद होइ जाब्या।”<br></div>
<div class="v" id="v41"><span class="vn">41</span> <span class="br-p"><br><br></span>एकरे पाछे इ आसीर्बाद क कारण जउन ओकर पिता दिए रहे एसाव याकूब स घिना करत रहा। एसाव मन ही मन सोचेस, “मोर बाप हाली ही मरि जाइ अउ मइँ ओकर दुःख मनाउब। मुला ओकरे पाछे मइँ याकूब क मारि डाउब।”</div>
<div class="v" id="v42"><span class="vn">42</span> <span class="br-p"><br><br></span>जब रिबका याकूब क मारइ बरे एसाव क जोजना क सुनेस। तउ उ याकूब क बोलाएस अउर कहेस, “सुना, तोहार भाई एसाव तोहका मारि डावइ बरे जोजना बनावत ह।</div>
<div class="v" id="v43"><span class="vn">43</span> ऍह बरे पुत जउन मइँ कहति हउँ, करा। मोर भाई लाबान हारान मँ रहत ह। ओकरे पास जा अउ लुकान रहा।</div>
<div class="v" id="v44"><span class="vn">44</span> ओकरे लगे तनिक टेम तलक रहा जब तलक तोहरे भाई क किरोध नाही उतरत।</div>
<div class="v" id="v45"><span class="vn">45</span> तनिक समइ पाछे तोहार भाई भूलि जाइ कि तू ओनके संग का किहा? तब मइँ तोहका लउटावइ बरे एक ठु नउकर क पठउब। एक ही दिन दुइनउँ पूतन क मइँ खोइ देइ नाही चाहित।”</div>
<div class="v" id="v46"><span class="vn">46</span> <span class="br-p"><br><br></span>तब रिबका इसहाक स कहेस, “तोहरा पूत एसाव हित्ती मेहरारुअन स बियाह कइ लिहस ह। मइँ इ मेहररुअन स तंग भए गवा अहउँ काहेकि इ सबइ हमरे परिवार क लोगन मँ स नाही अहइँ। अगर याकूब भी इ मेहररुअन मँ स कउनो क संग बियाह करत ह तउ मइँ मरि जाइ चाहबिउँ।”</div>
</div>
<!-- PARSED ABOVE; EDITING MAY BREAK PARSER -->
</body></html>