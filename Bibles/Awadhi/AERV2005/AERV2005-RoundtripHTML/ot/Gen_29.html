<html><head>
<meta http-equiv="Content-Type" content="text/html;charset=utf-8" />
<title>Gen 29 &ndash; उत्पत्ति &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 29);">
<div id="navbar"><a href="../index.html">पवित्तर बाइबिल</a> &ndash; <b>उत्पत्ति</b> &ndash; <a href="Gen_1.html">1</a> ... <a href="Gen_27.html">27</a> <a href="Gen_28.html">28</a> <b>29</b> <a href="Gen_30.html">30</a> <a href="Gen_31.html">31</a> ... <a href="Gen_50.html">50</a> </div><hr>
<h1>Gen 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>याकूब राहेल स मिलत ह</h2><span class="vn">1</span> <span class="br-p"><br><br></span>तब याकूब आपन जात्रा जारी रखेस। उ पूरब क देस मँ गवा।</div>
<div class="v" id="v2"><span class="vn">2</span> याकूब निगाह किहेस, उ मइदान मँ एक नारा लखेस। हुआँ इनारा क नगिचे भेड़ी क तीन झुण्ड पड़ी रहिन। इहइ एक नारा रहा जहा इ सबइ भेड़िन पानी पिअत रहिन। हुआँ एक बड़ी सिला स नारा क मुँइ मूँदा रहा।</div>
<div class="v" id="v3"><span class="vn">3</span> जब सबहि भेड़िन हुआँ बदुर जात रहिन तउ गड़रिया चट्टान क नारा क मुँहे प स हटावत रहेन। तब सबहि भेड़िन ओकर चल पी सकत रहिन। जब भेड़िन पी चुकत रहिन तब गड़रिया सिला क फुन अपनी जगह प रख देत रहेन।</div>
<div class="v" id="v4"><span class="vn">4</span> <span class="br-p"><br><br></span>याकूब हुआँ गड़रिया स कहेन, “भाईयन, आप लोग कहा क अहइँ?” <span class="br-p"><br><br></span>उ पचे जवाब दिहन, “हम पचे हारान क अही।”</div>
<div class="v" id="v5"><span class="vn">5</span> <span class="br-p"><br><br></span>तब याकूब कहेस, “का आप लोग नाहोर क पूत लाबान क जानत ही?” <span class="br-p"><br><br></span>गड़रियन जवाब दिहेन, “हम पचे ओका जानित ह।”</div>
<div class="v" id="v6"><span class="vn">6</span> <span class="br-p"><br><br></span>तब याकूब पूछेस, “उ कुसल स तउ अहइ?” <span class="br-p"><br><br></span>उ पचे कहेन, “उ सबइ ठीक अहइँ। सब कछू बहोत नीक अहइ। लखा, उ ओकर बिटिया राहेल आपन भेड़िन क संग आवति अहइ।”</div>
<div class="v" id="v7"><span class="vn">7</span> <span class="br-p"><br><br></span>याकूब कहेस, “लखा, अबहि दिन अहइ अउ सूरज बूड़इ मँ अबहि, काफी देर बाटइ। रात बरे जनावरन क बटोरइ क अबहि टेम नाही बा। ऍह बरे ओनका पानी द्या अउ ओनका मइदान मँ लौटि जाइ द्या।”</div>
<div class="v" id="v8"><span class="vn">8</span> <span class="br-p"><br><br></span>मुला उ गड़ेरियन कहेन, “हम पचे इ सबइ तब तलक नाही कइ सकित जब तलक सबहि झुण्ड नाही बटुरि जातिन। तब हम पचे सिला क नारा स हटाइब अउ सब भेड़िन पानी पीइही।”</div>
<div class="v" id="v9"><span class="vn">9</span> <span class="br-p"><br><br></span>याकूब जब गड़ेरियन लोगन स बात करत रहा तब राहेल आपन बाप क भेड़िन क संग आइ। (राहेल क काम भेड़िन क देख रेख करब रहा।)</div>
<div class="v" id="v10"><span class="vn">10</span> राहेल लाबान क बिटिया रही। लाबान, रिबका क भाई रहा, जउन याकूब क महतारी रही। जब याकूब राहेल क लखेस तउ जाइके सिला क हटाएस अउ भेड़िन क पानी पियाएस।</div>
<div class="v" id="v11"><span class="vn">11</span> तब याकूब राहेल क चूमेस अउ भोंकारा मारिके रोएस।</div>
<div class="v" id="v12"><span class="vn">12</span> याकूब बताएस कि मइँ तोहरे बाप क खानदान स अहउँ। उ राहेल क बताएस कि मइँ रिबका क पूत अहउँ। ऍह बरे राहेल घर क पराइ गइ अउ आपन बाप स कहेस।</div>
<div class="v" id="v13"><span class="vn">13</span> <span class="br-p"><br><br></span>लाबान आपन बहिन क पूत याकूब क बारे मँ खबरिया सुनेस। ऍह बरे लाबान ओसे भेटंइ परान। लाबान ओसे गले मिला, ओका चूमेस अउ ओका आपन घरे लइ आवा। याकूब जउन कछू भवा रहा, ओका लाबान क बताएस।</div>
<div class="v" id="v14"><span class="vn">14</span> <span class="br-p"><br><br></span>तब लाबान कहेस, “बहोत अच्छी बात अहइ तू हमरे खानदाने स अहा।” ऍह बरे याकूब लाबान क संग एक महीना तलक रहा।</div>
<div class="v" id="v15"><h2>लाबान याकूब क धोखा देत ह</h2><span class="vn">15</span> <span class="br-p"><br><br></span>एक दिन लाबान याकूब स कहेस, “इ ठीक नाही अहइ कि तू हमरे हिआँ बे पगारे क काम करतइ रहा। तू नातेदार अहा, नउकर नाही। मइँ तोहका का पगार देउँ?”</div>
<div class="v" id="v16"><span class="vn">16</span> <span class="br-p"><br><br></span>लाबान क दुइ बिटिया रहिन। बड़की लिआ रही अउ लहुरी राहेल।</div>
<div class="v" id="v17"><span class="vn">17</span> <span class="br-p"><br><br></span>राहेल सुन्नर रही अउ लिआ क आँखियन कमजोर अउ धुँधरी रहिन।</div>
<div class="v" id="v18"><span class="vn">18</span> याकूब राहेल स पिरेस करत रहा। याकूब लाबान स कहेस, “जदि तू मोका आपन बिटिया राहेल क संग बियाह करइ द्या तउ मइँ तोहरे हिआँ सात बरिस तलक काम कइ सकत हउँ।”</div>
<div class="v" id="v19"><span class="vn">19</span> <span class="br-p"><br><br></span>लाबान कहेस, “इ ओकरे बरे नीक होइ कि कउनो दूसर क बजाय उ तोहसे बियाह करइ। ऍह बरे मोरे संग ठहरा।”</div>
<div class="v" id="v20"><span class="vn">20</span> <span class="br-p"><br><br></span>ऍह बरे याकूब ठहरा अउ सात बरिस तलक लाबान बरे काम करत रहा। लेकिन इ समइ ओका बहोत कम लगा काहेकि उ राहेल स पिरेम करत रहा।</div>
<div class="v" id="v21"><span class="vn">21</span> <span class="br-p"><br><br></span>सात बरिस क पाछे उ लाबान स कहेस, “मोका राहेल क द्या जेहसे मइँ बियाह करउँ। तोहरे हिआँ मोरे काम करइ क टेम पूर होइ गवा।”</div>
<div class="v" id="v22"><span class="vn">22</span> <span class="br-p"><br><br></span>ऍह बरे लाबान उ जगह क सब लोगन क एक भोज दिहस।</div>
<div class="v" id="v23"><span class="vn">23</span> उहइ राति लाबान आपन बिटिया लिआ क याकूब क लगे लावा। याकूब अउ लिआ अपुस मँ तन क संबंध जोड़ेन।</div>
<div class="v" id="v24"><span class="vn">24</span> (लाबान आपन बिटिया बरे, दासी क रुप मँ आपन नउकरानी जिल्पा क दिहस।)</div>
<div class="v" id="v25"><span class="vn">25</span> भिन्सारे याकूब जानेस कि उ लिआ क संग सोवा रहा। याकूब लाबान स कहेस, “तू मोका धोखा दिहा ह। मइँ तोहरे बरे कठिन मेहनत ऍह बरे किहेउँ कि मइँ राहेल स बियाह कइ सकउँ। तू मोका धोखा काहे दिहा ह?”</div>
<div class="v" id="v26"><span class="vn">26</span> <span class="br-p"><br><br></span>लाबान कहेस, “हम पचे आपन देस मँ लहुरी बिटिया क जेठ बिटिया स पहिले बियाह नाहीं करइ देइत।</div>
<div class="v" id="v27"><span class="vn">27</span> मुला बियाह क रस्म क पूरा हफता तलक मनावत रहा अउ मइँ राहेल क भी तोहका बियाह बरे देब। मुला तोहका सात बरिस तलक मोर सेवा करइ क पड़ी।”</div>
<div class="v" id="v28"><span class="vn">28</span> <span class="br-p"><br><br></span>ऍह बरे याकूब इहइ किहस अउ हप्ता क बिताएस। तब लाबान आपन बिटिया राहेल क भी ओका आपन मेहरारु क रुप मँ दिहस।</div>
<div class="v" id="v29"><span class="vn">29</span> (लाबान आपन बिटिया राहेल क दासिनी क रुप मँ आपन नउकरानी बिल्हा क दिहस।)</div>
<div class="v" id="v30"><span class="vn">30</span> ऍह बरे याकूब राहेल क संग भी तने क सम्बंध किहस अउ याकूब राहेल क लिआ स जियादा पियार किहस। याकूब लाबान बरे अउर सात बरिस तलक काम किहस।</div>
<div class="v" id="v31"><h2>याकूब क परिवार बाढ़त ह</h2><span class="vn">31</span> <span class="br-p"><br><br></span>यहोवा लखेस कि याकूब लिआ स जियादा राहेल क पिआर करत ह। ऍह बरे यहोवा लिआ क इ जोग्ग बनाएस कि उ बच्चन क जन्म दइ सकइ। मुला राहेल क कउनो लरिका नाही भवा।</div>
<div class="v" id="v32"><span class="vn">32</span> <span class="br-p"><br><br></span>लिआ एक पूत क जन्म दिहस। उ ओकर नाउँ रुबेन राखेस। लिआ ओकर नाउँ ऍह बरे राखेस काहेकि उ कहेस, “यहोवा मोरे कष्टन क लखत ह। मोर पति मोका पिआर नाही करत, ऍह बरे होइ सकत ह कि मोर भतार अब मोसे पिआर करइ।”</div>
<div class="v" id="v33"><span class="vn">33</span> <span class="br-p"><br><br></span>लिआ फिन गरभधारण किहस अउ उ दूसर पूत क जन्म दिहस। उ इ पूत क नाउँ सिमोन रखेस। लिआ कहेस, “यहोवा सुनेस कि मोका पिआर नाही मिलत, ऍह बरे उ मोका इ पूत दिहस।”</div>
<div class="v" id="v34"><span class="vn">34</span> <span class="br-p"><br><br></span>लिआ फुन गरभधारण किहस अउ एक ठु अउर पूत क जन्मेस। उ पूत क नाउँ लेवी धरेस। लिआ कहेस, “अब फुरइ मोर भतार मोका पिआर करी। मइँ ओका तीन पूत दिएउँ ह।”</div>
<div class="v" id="v35"><span class="vn">35</span> <span class="br-p"><br><br></span>तब लिआ एक अउर पूत क जन्मेस। उ इ लरिका क नाउँ यहूदा धरेस। लिआ ओका इ नाउँ दिहस काहेकि उ कहेस, “अब मइँ यहोवा क स्तुति करब”। तब लिआ क बच्चा होब बन्द होइ गवा।</div>
</div>
<!-- PARSED ABOVE; EDITING MAY BREAK PARSER -->
</body></html>