<html><head>
<meta http-equiv="Content-Type" content="text/html;charset=utf-8" />
<title>Gen 30 &ndash; उत्पत्ति &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 30);">
<div id="navbar"><a href="../index.html">पवित्तर बाइबिल</a> &ndash; <b>उत्पत्ति</b> &ndash; <a href="Gen_1.html">1</a> ... <a href="Gen_28.html">28</a> <a href="Gen_29.html">29</a> <b>30</b> <a href="Gen_31.html">31</a> <a href="Gen_32.html">32</a> ... <a href="Gen_50.html">50</a> </div><hr>
<h1>Gen 30</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>राहेल लखेस कि उ याकूब बरे कउनो बच्चा क जन्म नाही देति अहइ। राहेल आपन बहिनी लिआ स जलन करइ लाग। ऍह बरे राहेल याकूब स कहेस, “मोका बच्चा द्या, वरना मइँ मरि जाब।”</div>
<div class="v" id="v2"><span class="vn">2</span> <span class="br-p"><br><br></span>याकूब राहेल प किरोध किहस। उ कहेस, “मइँ परमेस्सर नाही अहउँ। उ परमेस्सर ही बाटइ जउन तोहका बच्चन क जन्मइ स रोक दिहस ह।”</div>
<div class="v" id="v3"><span class="vn">3</span> <span class="br-p"><br><br></span>तब राहेल कहेस, “तू मोर दासी बिल्हा क लइ सकत ह। ओकरे संग सोआ अउ उ मोरे बरे बच्चा क जन्मी। तब मइँ ओकरे जरिये महतारी बनब।”</div>
<div class="v" id="v4"><span class="vn">4</span> <span class="br-p"><br><br></span>इ तरह राहेल आपन भतार याकूब बरे बिल्हा क दिहस। याकूब बिल्हा क संग तने क संबंध किहस।</div>
<div class="v" id="v5"><span class="vn">5</span> बिल्हा गरभ धारण किहस अउ याकूब बरे एक पूत क जन्मेस।</div>
<div class="v" id="v6"><span class="vn">6</span> <span class="br-p"><br><br></span>राहेल कहेस, “परमेस्सर मोर पराथना सुनि लिहेस ह। उ मोका एक पूत देइ क ठान लिहस ह।” ऍह बरे राहेल इ पूत क नाउँ दान राखेस।</div>
<div class="v" id="v7"><span class="vn">7</span> <span class="br-p"><br><br></span>बिल्हा दुसरी दाईं गरभ धारण किहस अउ उ याकूब क दूसर पूत दिहस।</div>
<div class="v" id="v8"><span class="vn">8</span> राहेल कहेस, “मइँ आपन बहिनी क संग कठोर संघर्स किहेउँ अउर मइँ जीत गएउँ ह।” ऍह बरे उ इ पूत क नाउँ नप्ताली धरेउँ ह।</div>
<div class="v" id="v9"><span class="vn">9</span> <span class="br-p"><br><br></span>लिआ सोचेस कि उ अउर जियादा बच्चन क जन्म नाही दइ सकित। ऍह बरे उ आपन दासी जिल्पा क याकूब बरे दिहस।</div>
<div class="v" id="v10"><span class="vn">10</span> तब जिल्पा एक पूत क जन्म दिहस।</div>
<div class="v" id="v11"><span class="vn">11</span> लिआ कहेस, “मोर भाग्य बाटइ। अब मेहररुअन मोका भाग्यवती कइही।” ऍह बरे उ पूत क नाउँ गाद राखेस।</div>
<div class="v" id="v12"><span class="vn">12</span> जिल्पा दूसर पूत क जन्मेस।</div>
<div class="v" id="v13"><span class="vn">13</span> लिआ कहेस, “मइँ बहोतइ खुस अहउँ। मेहरारु मोका ‘खुस’ नाउँ स पुकारब्या।” ऍह बरे उ लरिका क नाउँ आसेर धरेस।</div>
<div class="v" id="v14"><span class="vn">14</span> <span class="br-p"><br><br></span>गोहु कटनी क समइ रूबेन खेतन मँ गवा अउ कछू दूदाफल<sup class="fnm"><a name="fnm1" href="#fn1">1</a></sup> न क लखेस। रूबेन इ दूदाफलन क आपन महतारी लिआ क लगे लिआवा। मुला राहेल लिआ स कहेस, “कृपा कइके आपन पूत क दूदाफलन मँ स कछू मोका दइ द्या।”</div>
<div class="v" id="v15"><span class="vn">15</span> <span class="br-p"><br><br></span>लिआ जवाब दिहस, “तू तउ मोरे भतार क पहिले ही लइ लिहे ह। अब तू मोरे पूत क दूदाफलन क भी लइ लेइ चाहत अहा।” <span class="br-p"><br><br></span>मुला राहेल जवाब दिहस, “अगर तू आपन पूत क दूदाफल मोका देब्या तू आज रात याकूब क संग सोइ सकित ह।”</div>
<div class="v" id="v16"><span class="vn">16</span> <span class="br-p"><br><br></span>उ रात याकूब खेते स लउटा। लिआ ओका लखेस अउ उ ओसे मिलइ गइ। उ कहेस, “आज राति तू मोरे संग सोउब्या। मइँ आपन पूत क दूदाफलन क तोहरे दाम क रुप मँ दिहेउँ ह।” ऍह बरे याकूब उ रात लिआ क संग सोवा।</div>
<div class="v" id="v17"><span class="vn">17</span> <span class="br-p"><br><br></span>तब परमेस्सर लिआ क फुन गरभधारण करइ दिहस। उ पाँचवें पूत क जन्म दिहस।</div>
<div class="v" id="v18"><span class="vn">18</span> लिआ कहेस, “परमेस्सर मोका इ बात क ईनाम दिहस ह कि मइँ आपन दासी क आपन भतार क दिहेउँ ह।” ऍह बरे लिआ आपन पूत क नाउँ इस्साकार धरेस।</div>
<div class="v" id="v19"><span class="vn">19</span> <span class="br-p"><br><br></span>लिआ फुन गरभधारण किहस अउ उ छठवें पूत क जन्म दिहस।</div>
<div class="v" id="v20"><span class="vn">20</span> लिआ कहेस, “परमेस्सर मोका एक ठु सुन्नर भेंट दिहस ह। अब सचमुच ही याकूब मोका अपनाई, काहेकि मइँ ओका छ: लरिका दिहेउँ ह।” ऍह बरे लिआ पूत क नाउँ जबूलून धरेस।</div>
<div class="v" id="v21"><span class="vn">21</span> <span class="br-p"><br><br></span>एकरे पाछे लिआ एक बिटिया क जन्म दिहस। उ बिटिया क नाउँ दीना राखेस।</div>
<div class="v" id="v22"><span class="vn">22</span> <span class="br-p"><br><br></span>तब परमेस्सर राहेल क पराथना सुनेस। परमेस्सर राहेल बरे बच्चा पइदा करब संभव बनाएस।</div>
<div class="v" id="v23"><span class="vn">23</span> राहेल गरभ धारण किहेस अउ एक पूत क जन्म दिहस। राहेल कहेस, “परमेस्सर मोर लाज खतम कइ दिहस ह अउ मोका एक पूत दिहस ह।”</div>
<div class="v" id="v24"><span class="vn">24</span> ऍह बरे राहेल आपन पूत क नाउ यूसूफ राखेस। अउर उ कहेस, “परमेस्सर मोका एक अउर पूत देइ।”</div>
<div class="v" id="v25"><h2>याकूब क धन दोलत बढ़त ह</h2><span class="vn">25</span> <span class="br-p"><br><br></span>यूसुफ क जन्म क पाछे याकूब लाबान स कहेस, “अब मोका आपन घर लौटइ द्या।</div>
<div class="v" id="v26"><span class="vn">26</span> मोका मोर मेहररुअन अउ बच्चा द्या। मइँ चौदह बरिस तलक तोहरे बरे काम कइके ओनका कमावा ह। तू जानत ह कि मइँ तोहार नीक सेवा किहेउँ ह।”</div>
<div class="v" id="v27"><span class="vn">27</span> <span class="br-p"><br><br></span>लाबान ओसे कहेस, “मोका कछू कहइ द्या। मइँ महसूस करत हउँ कि यहोवा तोहरे कारण मोहे प कृपा किहेस ह।</div>
<div class="v" id="v28"><span class="vn">28</span> बतावा कि तोहका मइँ का देउँ अउर मइँ उहइ तोहका देब।”</div>
<div class="v" id="v29"><span class="vn">29</span> <span class="br-p"><br><br></span>याकूब जवाब दिहस, “तू जानत अहा कि मइँ तोहरे बरे कठिन मेहनत किहेउँ ह। तोहर भेड़िन क झुण्ड बाढ़िन ह अउर जब तलक मइँ ओनकइ देख भाल किहेउँ ह, ठीक रहिन ह।</div>
<div class="v" id="v30"><span class="vn">30</span> जब मइँ आवा रहेउँ, तोहरे लगे तनिक रहिन। अब तोहरे लगे बहोत जियादा अहइँ। हर दाईं जब मइँ तोहरे बरे कछू किहेउँ ह यहोवा तोहे प कृपा किहस ह। अब मोरे बरे समइ आइ ग अहइ कि मइँ आपन बरे काम करउँ, इ मोरे बरे आपन घर बनावइ क टेम अहइ।”</div>
<div class="v" id="v31"><span class="vn">31</span> <span class="br-p"><br><br></span>लाबान पूछेस, “तब मइँ तोहका का देउँ?” <span class="br-p"><br><br></span>याकूब जवाब दिहस, “मइँ नाही चाहत कि तू मोका कछू द्या। मइँ सिरिफ चाहत हउँ कि तू जउन मइँ काम किहेउँ ह ओकर दाम चुकाइ द्या। सिरिफ इहइ एक काम करा। मइ लउटाइब अउर तोहरी भेड़िन क देखरेख करब।</div>
<div class="v" id="v32"><span class="vn">32</span> मोका आपन सबहिं भेड़िन क झुण्ड क बीच स जाइ द्या अउ दागवाली या धारीदार हर एक भेड़ी क बच्चा अउ करिया बोकरी क बच्चा क मोका लइ लेइ द्या। मोका हर एक दागवाली या धारीवाली मादा बोकरी क लइ लेइ द्या। इहइ मोर पगार होइ।</div>
<div class="v" id="v33"><span class="vn">33</span> भविस्स मँ तू असानी स लखि लेब्या कि मइँ ईमानदार अहउँ। तू मोर भेड़ी क झुण्ड लखइ आइ सकत ह। जदि कउनो बोकरी दागदार नाही होइ या कउनो भेड़ी करिया नाही होइ तउ तू जान लेब्या कि मइँ ओका चोराएउँ ह।”</div>
<div class="v" id="v34"><span class="vn">34</span> <span class="br-p"><br><br></span>लाबान जवाब दिहस, “मइँ ऍका स्वीकार करत अहउँ। हम तोहका जउन कछू तू मँगब्या देब।”</div>
<div class="v" id="v35"><span class="vn">35</span> मुला उ दिन लाबान दागीदार बोकरन क छुपाइ दिहस अउ लाबान सबहि दागीदार या धारीदार बोकरियन क छुपाइ दिहस। लाबान सब करिया भेड़िन क छुपाइ दिहस। लाबान आपन बेटहनन क इ सबइ भेड़िन क देखरेख करइ कहेस।</div>
<div class="v" id="v36"><span class="vn">36</span> ऍह बरे पूत लोग सबहि दागीदार जनावरन क लिहन अउ उ पचे दुसरे ठउर प चला गएन। उ पचे तीन दिना तलक जात्रा किहन। याकूब रुक गवा अउ बचे भए जनावरन क देखरेख करइ लगेन। मुला ओहमाँ कउनो जनावर दागदार या करिया नाही रहा।</div>
<div class="v" id="v37"><span class="vn">37</span> <span class="br-p"><br><br></span>ऍह बरे याकूब चिनार, बादाम अउ अर्मोन बिरवन क हरियर डारिन क काटेस। उ ओकर छाल इ तरह उतारेस कि सबइ डार उज्जर धारीदार बनि गइन।</div>
<div class="v" id="v38"><span class="vn">38</span> याकूब पानी पिआवइ क जगह प डारिन क भेड़िन क झुण्ड क समन्वा धइ दिहस। जब गोरु पानी पिअइ आएन तउ उ जगह प गाभिन होइ बरे मिलेन।</div>
<div class="v" id="v39"><span class="vn">39</span> तब बोकरियन जब डारिन क समन्वा गाभिन होइ बरे मिलिन तउ जउन बच्चन पइदा भएन उ सबइ दागीदार, धारीदार या करिया भएन।</div>
<div class="v" id="v40"><span class="vn">40</span> <span class="br-p"><br><br></span>याकूब दागीदार अउ करिया गोरुअन क भेड़ी क झुण्ड क गोरुअन स अलगाइ दिहस। तउ इ तरह, याकूब आपन गोरुअन क लाबान क जनावरन स अलग किहस। उ आपन भेड़िन क लाबान क भेड़िन क लगे नाही भटकइ दिहस।</div>
<div class="v" id="v41"><span class="vn">41</span> जब कबहु गोरूअन क खरका मँ हिट्ठ पुट्ठ जनावर गाभिन होइ बरे मिलत रहेन तब याकूब ओकरी अँखिन क समन्वा डारिन क रख देर रहा, ओन डारिन क निचके ही इ सबइ जनावरन धनाइ बरे मिलत रहेन।</div>
<div class="v" id="v42"><span class="vn">42</span> मुला जब कमजोर जनावर धनाइ बरे मिलत रहेन, तउ याकूब हुआ डार नाही धरत रहा। इ तरह मरटुट जनावरन स पइदा भएन बच्चन लाबान क रहेन। हिट्ट पुट्ठ गोरुअन स पइदा भए बच्चन याकूब क रहेन।</div>
<div class="v" id="v43"><span class="vn">43</span> इ तरह याकूब बहोत धनी होइ गवा। ओकरे लगे बहोत रेवड़, बहोत स नउकर लोग, ऊँट अउ गदहन रहेन।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->दूदाफल (मैनडरेक्स) <!--raw 1 bo --></em><!--endraw 1-->इ इब्रानी सब्द क अरथ अहइ पिरेम क पौधा। उ समइ मँ लोगन क धारना रह कि मेहररुअन क गर्भ होवइ मँ इ सहायता करत ह।</div>
</div>
<!-- PARSED ABOVE; EDITING MAY BREAK PARSER -->
</body></html>