<html><head>
<meta http-equiv="Content-Type" content="text/html;charset=utf-8" />
<title>Isa 55 &ndash; यसायाह &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 55);">
<div id="navbar"><a href="../index.html">पवित्तर बाइबिल</a> &ndash; <b>यसायाह</b> &ndash; <a href="Isa_1.html">1</a> ... <a href="Isa_53.html">53</a> <a href="Isa_54.html">54</a> <b>55</b> <a href="Isa_56.html">56</a> <a href="Isa_57.html">57</a> ... <a href="Isa_66.html">66</a> </div><hr>
<h1>Isa 55</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>परमेस्सर अइसा भोजन देत ह जेहसे सच्ची तृप्ति मिलत ह</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>“हे पियासे लोगों, आवा पानी पिआ।<br> <span class="br-ind"><br><span class="indent">&nbsp;</span></span>अगर तोहरे पचन्क लगे नाहीं धन ही अहइ,<br> <span class="br-ind"><br><span class="indent">&nbsp;</span></span>तउ एकर चिन्ता जिन करा।<br> <span class="br-ind"><br><span class="indent">&nbsp;</span></span>आवा, खाना ल्या अउर खा।<br> <span class="br-ind"><br><span class="indent">&nbsp;</span></span>तू पचन्क एकर कीमत देइ क जरूरत नाहीं अहइ।<br> <span class="br-ind"><br><span class="indent">&nbsp;</span></span>बिना कउनो कीमत क दूध अउ दाखरस ल्या।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>बियर्थ ही आपन धन अइसी कउनो वस्तु पइ काहे बर्बाद करत अहा जउन सच्चा भोजन नाहीं अहइ?<br> <span class="br-ind"><br><span class="indent">&nbsp;</span></span>अइसी कउनो वस्तु बरे काहे स्रम करत अहा जउन फुरइ मँ तू पचन्क तृप्त नाहीं करती? मोर बात धियान स सुना।<br> <span class="br-ind"><br><span class="indent">&nbsp;</span></span>तू पचे सच्चा भोजन पउब्या।<br> <span class="br-ind"><br><span class="indent">&nbsp;</span></span>तू पचे उ भोजन क आनन्द लेब्या जेहसे तोहार पचन्क मन तृप्त हो जाइ।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>जउन कछू मइँ कहत हउँ, धियान स सुना।<br> <span class="br-ind"><br><span class="indent">&nbsp;</span></span>मोर सुना ताकि तोहार आतिमा जिअब।<br> <span class="br-ind"><br><span class="indent">&nbsp;</span></span>तू पचे मोरे पास आवा अउर मइँ तोहरे सबन्क साथ एक करार करब जउन सदा-सदा क बरे बना रही।<br> <span class="br-ind"><br><span class="indent">&nbsp;</span></span>इ करार वइसी ही होइ जइसी करार दाऊद क संग मइँ किहे रहेउँ।<br> <span class="br-ind"><br><span class="indent">&nbsp;</span></span>मइँ दाऊद क वचन दिहे रहेउँ कि मइँ ओह पइ सदा करुणा करब।<br> <span class="br-ind"><br><span class="indent">&nbsp;</span></span>अउर तू पचे उ वचन पइ बिस्सास कइ सकत ह।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>मइँ आपन उ सक्ति क दाऊद क साच्छी बनाए रहेउँ जउन सबहिं रास्ट्रन बरे रही।<br> <span class="br-ind"><br><span class="indent">&nbsp;</span></span>मइँ दाऊद क बहोत देसन क प्रसासक अउर ओनकर सेनापति बनाए रहेउँ।”<br></div>
<div class="v" id="v5"><span class="vn">5</span> <span class="br-p"><br><br></span><span class="br-ind"><br><span class="indent">&nbsp;</span></span>अनेक अग्यात देसन मँ अनेक अनजानी जातियन अहइँ।<br> <span class="br-ind"><br><span class="indent">&nbsp;</span></span>तू ओन सबहिं जातियन क बोलउब्या,<br> <span class="br-ind"><br><span class="indent">&nbsp;</span></span>जउन जातियन तोहसे अपरिचित अहइँ<br> <span class="br-ind"><br><span class="indent">&nbsp;</span></span>किन्तु उ पचे पराइके तोहरे पास अहइ।<br> <span class="br-ind"><br><span class="indent">&nbsp;</span></span>अइसा घटी काहेकि तोहार परमेस्सर यहोवा अइसा ही चाहत ह।<br> <span class="br-ind"><br><span class="indent">&nbsp;</span></span>अइसा घटी काहेकि उ इस्राएल क पवित्तर तोहका मान देत ह।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>तउ तू पचे यहोवा क हेरा।<br> <span class="br-ind"><br><span class="indent">&nbsp;</span></span>कहूँ बहोत देर न होइ जाइ।<br> <span class="br-ind"><br><span class="indent">&nbsp;</span></span>अब तू पचे ओका गोहराइ ल्या<br> <span class="br-ind"><br><span class="indent">&nbsp;</span></span>जब तलक उ तोहरे पचन्क लगे अहइ।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>हे पापियो! आपन पापपूर्ण जिन्नगी क तजा।<br> <span class="br-ind"><br><span class="indent">&nbsp;</span></span>तू पचन्क चाही कि तू पचे बुरी बातन सोचब तजि द्या।<br> <span class="br-ind"><br><span class="indent">&nbsp;</span></span>तू पचन्क चाही कि तू पचे यहोवा क लगे लउटि आवा।<br> <span class="br-ind"><br><span class="indent">&nbsp;</span></span>जब तू पचे अइसा करब्या तउ यहोवा तू पचन्क क सुख देइ।<br> <span class="br-ind"><br><span class="indent">&nbsp;</span></span>ओन सबहिं क चाही कि उ पचे यहोवा क सरन मँ आवइँ<br> <span class="br-ind"><br><span class="indent">&nbsp;</span></span>काहेकि परमेस्सर हमका छिमा करत ह।<br></div>
<div class="v" id="v8"><h2>लोग परमेस्सर क नाहीं समुझ पइहीं</h2><span class="vn">8</span> <span class="br-ind"><br><span class="indent">&nbsp;</span></span>यहोवा कहत ह, “तोहार पचन्क विचार वइसे नाहीं, जइसे मोर अहइँ।<br> <span class="br-ind"><br><span class="indent">&nbsp;</span></span>तोहार पचन्क राहन वइसे नाहीं जइसी मोर राहन अहइँ।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>जइसे धरती स ऊँच सरग अहइँ वइसे ही तोहार राहन स मोर राहन ऊँच अहइ।<br> <span class="br-ind"><br><span class="indent">&nbsp;</span></span>अउर मोर विचार तोहरे पचन्क विचारन स ऊँच अहइँ।”<br> <span class="br-ind"><br><span class="indent">&nbsp;</span></span>इ सबइ बातन यहोवा ही कहेस ह।<br></div>
<div class="v" id="v10"><span class="vn">10</span> <span class="br-p"><br><br></span><span class="br-ind"><br><span class="indent">&nbsp;</span></span>अकासे स बर्खा अउर हिम गिरा करत हीं अउर उ पचे फुन नाहीं लउट जातेन जब तलक उ पचे धरती क नाहीं छुइ लेत हीं,<br> <span class="br-ind"><br><span class="indent">&nbsp;</span></span>अउर धरती क गीला नाहीं कइ देत हीं।<br> <span class="br-ind"><br><span class="indent">&nbsp;</span></span>फुन धरती पउधन क अंकुरित करत ह अउर ओनका बढ़ावत ह अउर उ सबइ पउधन किसानन क बरे बीज उपजावत हीं<br> <span class="br-ind"><br><span class="indent">&nbsp;</span></span>अउर लोग ओन बीजन स खाइ बरे रोटियन बनावत हीं।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>अइसे ही मोर मुख मँ स मोर सब्द निकसत हीं अउर जब तलक घटनन क घटाइ नाहीं लेतेन,<br> <span class="br-ind"><br><span class="indent">&nbsp;</span></span>उ पचे वापस नाहीं आवत हीं।<br> <span class="br-ind"><br><span class="indent">&nbsp;</span></span>मोर सब्द अइसी घटनन क घटावत हीं जेनका मइँ घटवावइ चाहत हउँ।<br> <span class="br-ind"><br><span class="indent">&nbsp;</span></span>मोर सब्द उ सबइ सबहिं बातन पूरी कराइ लेत हीं जेनका करवावइ क मइँ ओनका पठवत हउँ।<br></div>
<div class="v" id="v12"><span class="vn">12</span> <span class="br-p"><br><br></span><span class="br-ind"><br><span class="indent">&nbsp;</span></span>“जब तू पचन्क आनन्द स भरिके सान्ति अउर एकता क साथ मँ उ धरती स छुड़ाइके लइ जावा जाइ रहा होइ जेहमाँ तू पचे बन्दी रह्या,<br> <span class="br-ind"><br><span class="indent">&nbsp;</span></span>तउ तोहरे पचन क समन्वा खुसी मँ पहाड़ फट पडिहीं अउर थिरकइ लगिहीं।<br> <span class="br-ind"><br><span class="indent">&nbsp;</span></span>पहाड़ियन नाच मँ फूटि पड़िहीं।<br> <span class="br-ind"><br><span class="indent">&nbsp;</span></span>तोहार पचन्क समन्वा जंगल क सबहिं बृच्छ अइसे हलइ लगिहीं जइसे तालियन पीट रहा होइँ।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>जहाँ कँटेरी झाड़ियन जमा करत हीं हुवाँ देवदार क बिसाल बृच्छ जमिहीं।<br> <span class="br-ind"><br><span class="indent">&nbsp;</span></span>जहाँ खरपतवार जमा करत रहेन, हुवाँ हिना क बृच्छ जमिहीं।<br> <span class="br-ind"><br><span class="indent">&nbsp;</span></span>इ सबइ बातन यहोवा क प्रसिद्ध करिहीं।<br> <span class="br-ind"><br><span class="indent">&nbsp;</span></span>इ सबइ बातन प्रमाणित करिहीं कि यहोवा सक्तिपूर्ण अहइ, इ प्रमाण कबहुँ नस्ट नाहीं होइ।”<br></div>
</div>
<!-- PARSED ABOVE; EDITING MAY BREAK PARSER -->
</body></html>