<html><head>
<meta http-equiv="Content-Type" content="text/html;charset=utf-8" />
<title>Jer 14 &ndash; यिर्मयाह &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 14);">
<div id="navbar"><a href="../index.html">पवित्तर बाइबिल</a> &ndash; <b>यिर्मयाह</b> &ndash; <a href="Jer_1.html">1</a> ... <a href="Jer_12.html">12</a> <a href="Jer_13.html">13</a> <b>14</b> <a href="Jer_15.html">15</a> <a href="Jer_16.html">16</a> ... <a href="Jer_52.html">52</a> </div><hr>
<h1>Jer 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>सूखा पड़ब अउर लबार नबी</h2><span class="vn">1</span> <span class="br-p"><br><br></span>इ यिर्मयाह क सूखा क बारे मँ यहोवा क सँदेस अहइ:</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“यहूदा रास्ट्र ओन लोगन बरे रोवत अहइ जउन मरि गवा अहइँ।<br> <span class="br-ind"><br><span class="indent">&nbsp;</span></span>यहूदा नगर क लोग दुर्बल, अउर दुर्बल होत जात अहइँ।<br> <span class="br-ind"><br><span class="indent">&nbsp;</span></span>उ सबइ लोग भुइँया पइ लोटिके सोक मनावत हीं।<br> <span class="br-ind"><br><span class="indent">&nbsp;</span></span>यरूसलेम नगर स एक चीख परमेस्सर क लगे पहोंचत अहइ।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>लोगन क प्रमुख आपन सेवकन क पानी लिआवइ बरे पठवत हीं।<br> <span class="br-ind"><br><span class="indent">&nbsp;</span></span>सेवक कुंडन पइ जात हीं।<br> <span class="br-ind"><br><span class="indent">&nbsp;</span></span>किन्तु उ पचे कछू भी पानी नाहीं पउतेन।<br> <span class="br-ind"><br><span class="indent">&nbsp;</span></span>सेवक खाली बर्तन लइके लउटत हीं।<br> <span class="br-ind"><br><span class="indent">&nbsp;</span></span>एह बरे उ पचे लज्जित अउर परेसान अहइँ।<br> <span class="br-ind"><br><span class="indent">&nbsp;</span></span>उ पचे अपने मूँड़ क लज्जा स ढाँकि लेत हीं।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>कउनो भी फसल बरे भूँइया तइयार नाहीं करत।<br> <span class="br-ind"><br><span class="indent">&nbsp;</span></span>भूइँया पइ बर्खा नाहीं होत,<br> <span class="br-ind"><br><span class="indent">&nbsp;</span></span>किसान हतास अहइँ।<br> <span class="br-ind"><br><span class="indent">&nbsp;</span></span>एह बरे उ पचे आपन सिर लज्जा स ढाँपि लेत हीं।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>हिआँ तलक कि हिरनी भी आपन नवा जन्मत बच्चा क खेत मँ अकेल्ला छोड़ देत ह।<br> <span class="br-ind"><br><span class="indent">&nbsp;</span></span>उ वइसा करत ह काहेकि हुआँ घास नाहीं अहइ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>जंगली गदहन नंगी पहाड़ी पइ खड़ा होत हीं।<br> <span class="br-ind"><br><span class="indent">&nbsp;</span></span>उ पचे सियार क तरह हवा सूँघत हीं।<br> <span class="br-ind"><br><span class="indent">&nbsp;</span></span>किन्तु ओनकर आँखिन क कउनो चरइ की चीज नाहीं देखाइ पड़त।<br> <span class="br-ind"><br><span class="indent">&nbsp;</span></span>काहेकि चरइ जोग्ग हुवाँ कउनो पौधन नाहीं अहइँ।<br></div>
<div class="v" id="v7"><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span>“हम जानित ह कि इ सब कछू हमरे अपराध क कारण अहइ।<br> <span class="br-ind"><br><span class="indent">&nbsp;</span></span>अउर हम पचे एकर अधिकारी अहइ किन्तु हे यहोवा,<br> <span class="br-ind"><br><span class="indent">&nbsp;</span></span>आपन अच्छे नाउँ बरे हमार मदद करा।<br> <span class="br-ind"><br><span class="indent">&nbsp;</span></span>हम अंगीकार करित ह कि हम लोग तोहका कइउ दाई तजा ह।<br> <span class="br-ind"><br><span class="indent">&nbsp;</span></span>हम लोग तोहरे खिलाफ पाप किहा ह।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>परमेस्सर, तू इस्राएल क आसा अहा।<br> <span class="br-ind"><br><span class="indent">&nbsp;</span></span>विपत्ति क दिनन मँ तू इस्राएल क बचाया।<br> <span class="br-ind"><br><span class="indent">&nbsp;</span></span>किन्तु अब अइसा लागत ह कि तू इ देस मँ अजनबी अहा।<br> <span class="br-ind"><br><span class="indent">&nbsp;</span></span>अइसा प्रतीत होत ह कि तू उ यात्री अहा जउन एक रात हिआँ ठहरा होइ।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>तू उ मनई क समान लगत अहा जेह पइ अचानक हमला कीन्ह गवा होइ।<br> <span class="br-ind"><br><span class="indent">&nbsp;</span></span>तू उ फउजी सा लगत अहा जेकरे लगे कउनो क बचावइ क ताकत न होइ।<br> <span class="br-ind"><br><span class="indent">&nbsp;</span></span>किन्तु हे यहोवा, तू हमरे संग अहा।<br> <span class="br-ind"><br><span class="indent">&nbsp;</span></span>हम तोहरे नाउँ स गोहरावा जात अही, एह बरे हमका बेसहारा जिन तजा।”<br></div>
<div class="v" id="v10"><span class="vn">10</span> <span class="br-p"><br><br></span>यहूदा क लोगन क बारे मँ यहूदा जउन कहत ह, उ इ अहइ: “यहूदा क लोग फुरइ मोका तजइ मँ खुस अहइँ। उ सबइ लोग मोका तजब अब भी बन्द नाहीं करतेन। एह बरे अब यहोवा ओनका नाहीं अपनाई। अब यहोवा ओनके बुरे करमन क याद राखी जेनका उ पचे करत हीं। यहोवा ओनका ओनके पापन बरे सजा देइ।”</div>
<div class="v" id="v11"><span class="vn">11</span> <span class="br-p"><br><br></span>तब यहोवा मोहसे कही, “यिर्मयाह, यहूदा क लोगन बरे कछू अच्छा होइ, एकर पराथना जिन करा।”</div>
<div class="v" id="v12"><span class="vn">12</span> यहूदा क लोग उपवास कइ सकत हीं अउर मोहसे पराथना कइ सकत हीं। मुला मइँ ओनकर पराथनन नाहीं सुनब। हिआँ तलक कि इ सबइ लोग होमबलि अउर अन्न भेट चढ़इहीं तउ भी मइँ ओन लोगन क नाहीं अपनाउब। मइँ यहूदा क लोगन क जुद्ध मँ नस्ट करब। मइँ ओनकर खइया क छोर लेब अउर यहूदा क लोग भूखन मरिहीं अउर मइँ ओनका भयंकर बीमारियन स बर्बाद करब।</div>
<div class="v" id="v13"><span class="vn">13</span> <span class="br-p"><br><br></span>किन्तु मइँ यहोवा स कहेउँ, “हमार सुआमी यहोवा। नबी लोगन स कछू अउर कहत रह्या। उ पचे यहूदा क लोगन स कहत रहेन, ‘तू लोग दुस्मन क तरवार स दुःख नाहीं उठउब्या। तू लोगन क कबहुँ भूख स कस्ट नाहीं होई। यहोवा तू पचन्क इ देस मँ सान्ति देइ।’”</div>
<div class="v" id="v14"><span class="vn">14</span> <span class="br-p"><br><br></span>तब यहोवा मोहसे कहेस, “यिर्मयाह, उ सबइ नबी मोरे नाउँ पइ झूठा उपदेस देत अहइँ। मइँ ओन नबियन क नाहीं पठएउँ मइँ ओनका कउनो आदेस या कउनो बात नाहीं किहेउँ उ सबइ नबी लबार कल्पनन, ब्यर्थ जादू अउर आपन झूठे दर्सन क उपदेस करत अहइँ।</div>
<div class="v" id="v15"><span class="vn">15</span> एह बरे ओन नबियन क बारे मँ जउन मोरे नाउँ पइ उपदेस देत अहइँ, मोर कहब इ अहइ। मइँ ओन नबियन क नाहीं पठएउँ। ओन नबियन कहेन, ‘कउनो भी दुस्मन तरवार स इ देस पइ हमला नाहीं करी। इ देस मँ भुखमरी कबहुँ नाहीं होइ।’ उ सबइ नबी भूखन मरिहीं अउर दुस्मन क तरवारे घाट उतारा जइहीं।</div>
<div class="v" id="v16"><span class="vn">16</span> अउर जउन लोगन स उ सबइ नबी बात करत हीं यरूसलेम क गलियन पइ लोकाइ दीन्ह जइहीं। उ सबइ लोग भूखन मरिहीं अउर दुस्मन क तरवारे क घाट उतारा जइहीं। कउनो मनई ओनका या ओनकर मेहररूअन या ओनकर पूतन या ओनकर बिटियन क दफनावइ बरे जिन्दा नाहीं रही। मइँ ओनका ओनकइ बुरा करम बरे सजा देब।</div>
<div class="v" id="v17"><span class="vn">17</span> <span class="br-p"><br><br></span>“यिर्मयाह, इ सँदेसा यहूदा क लोगन क द्या: <span class="br-p"><br><br></span><span class="br-ind"><br><span class="indent">&nbsp;</span></span>‘मोर आँखिन आँसुअन स भरी अहइँ।<br> <span class="br-ind"><br><span class="indent">&nbsp;</span></span>मइँ बिना रूके दिन-रात रोउब।<br> <span class="br-ind"><br><span class="indent">&nbsp;</span></span>मइँ आपन कुँमारी बिटिया बरे रोउब।<br> <span class="br-ind"><br><span class="indent">&nbsp;</span></span>मइँ आपन लोगन बरे रोउब।<br> <span class="br-ind"><br><span class="indent">&nbsp;</span></span>काहेकि कउनो ओन पइ प्रहार किहस अउर ओनका कुचर डाएस।<br> <span class="br-ind"><br><span class="indent">&nbsp;</span></span>उ पचे बुरी तरह घायल कीन्ह गवा अहइँ।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>जदि मइँ खेत मँ जात हउँ<br> <span class="br-ind"><br><span class="indent">&nbsp;</span></span>तउ मइँ ओन लोगन क लखत हउँ जउन तरवार क घाट उतारि गवा अहइँ।<br> <span class="br-ind"><br><span class="indent">&nbsp;</span></span>जदि मइँ नगर मँ जात हउँ<br> <span class="br-ind"><br><span class="indent">&nbsp;</span></span>मइँ बहोत स बीमारियन लखत हउँ, काहेकि लोगन क लगे भोजन नाहीं अहइ।<br> <span class="br-ind"><br><span class="indent">&nbsp;</span></span>याजक अउ नबी दुइनउँ ही आपन सेवन क बेचत हीं,<br> <span class="br-ind"><br><span class="indent">&nbsp;</span></span>किन्तु उ ना समझ अहइ।’”<br></div>
<div class="v" id="v19"><span class="vn">19</span> <span class="br-p"><br><br></span><span class="br-ind"><br><span class="indent">&nbsp;</span></span>हे यहोवा, का तू पूरी तरह यहूदा रास्ट्र क तजि दिहा ह यहोवा,<br> <span class="br-ind"><br><span class="indent">&nbsp;</span></span>का तू सिय्योन स घिना करत ह<br> <span class="br-ind"><br><span class="indent">&nbsp;</span></span>तू एका बुरी तरह स चोट किहा ह कि हम फुन स नीक नाहीं बनाइ जाइ सकित।<br> <span class="br-ind"><br><span class="indent">&nbsp;</span></span>तू वइसा काहे किहा?<br> <span class="br-ind"><br><span class="indent">&nbsp;</span></span>हम सान्ति क आसा रखत रहे,<br> <span class="br-ind"><br><span class="indent">&nbsp;</span></span>किन्तु कछू भी नीक नाहीं भवा।<br> <span class="br-ind"><br><span class="indent">&nbsp;</span></span>हम लोग घाव भरइ क समइ क प्रतीच्छा करत रहे,<br> <span class="br-ind"><br><span class="indent">&nbsp;</span></span>किन्तु सिरिफ त्रास आवा।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>हे यहोवा, हम जानित ह कि हम बहोत बुरा लोग अही,<br> <span class="br-ind"><br><span class="indent">&nbsp;</span></span>हम जानित ह कि हमरे पुरखन बुरे करम किहेन।<br> <span class="br-ind"><br><span class="indent">&nbsp;</span></span>हाँ, तोहरे खिलाफ पाप किहा।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>हे यहोवा, आपन नाउँ क अच्छाई बरे तू हमका धक्का दइके दूर न करा।<br> <span class="br-ind"><br><span class="indent">&nbsp;</span></span>आपन सम्माननीय सिंहासने क गौरव क न हटावा।<br> <span class="br-ind"><br><span class="indent">&nbsp;</span></span>हमरे संग कीन्ह गइ करार क याद राखा<br> <span class="br-ind"><br><span class="indent">&nbsp;</span></span>अउर एका जिन तोड़ा।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>विदेसी देवमूरतियन मँ बर्खा लिआवइ क सक्ति नाहीं अहइ,<br> <span class="br-ind"><br><span class="indent">&nbsp;</span></span>अकासे मँ पानी बरसावइ क सक्ति नाहीं अहइ।<br> <span class="br-ind"><br><span class="indent">&nbsp;</span></span>सिरिफ तू ही हमार आसा अहा,<br> <span class="br-ind"><br><span class="indent">&nbsp;</span></span>एक मात्र तू ही अहा जउन इ सब कछू बनाया ह।<br></div>
</div>
<!-- PARSED ABOVE; EDITING MAY BREAK PARSER -->
</body></html>