<html><head>
<meta http-equiv="Content-Type" content="text/html;charset=utf-8" />
<title>Jer 20 &ndash; यिर्मयाह &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 20);">
<div id="navbar"><a href="../index.html">पवित्तर बाइबिल</a> &ndash; <b>यिर्मयाह</b> &ndash; <a href="Jer_1.html">1</a> ... <a href="Jer_18.html">18</a> <a href="Jer_19.html">19</a> <b>20</b> <a href="Jer_21.html">21</a> <a href="Jer_22.html">22</a> ... <a href="Jer_52.html">52</a> </div><hr>
<h1>Jer 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>यिर्मयाह अउर पसहूर</h2><span class="vn">1</span> <span class="br-p"><br><br></span>पसहूर नाउँ क एक मनई याजक रहा। उ यहोवा क मन्दिर मँ उच्चतम अधिकारी रहा। पसहूर इम्मेर नाउँ क मनई क पूत रहा। पसहूर यिर्मयाह क मन्दिर क आँगन मँ ओन बातन क उपदेस करत सुनेस।</div>
<div class="v" id="v2"><span class="vn">2</span> एह बरे उ यिर्मयाह नबी क पिटवाएस अउर उ बिन्यामीन क ऊपरी दुआरी पई ओका काठेक लट्ठन क बीच मँ जकड़ दिहेस।</div>
<div class="v" id="v3"><span class="vn">3</span> अगले दिन पसहूर यिर्मयाह क काठे क लट्ठन क बीच स निकारेस। तब यिर्मयाह पसहूर स कहेस, “यहोवा क दीन्ह तोहार नाउँ पसहूर नाहीं अहइ। अब यहोवा कइँती स तोहार नाउँ ‘सर्वत्र आतंक’ अहइ।</div>
<div class="v" id="v4"><span class="vn">4</span> इहइ तोहार नाउँ अहइ, काहेकि यहोवा कहत ह, ‘मइँ हाली ही तोहका अपने आप बरे आतंक बनाउब। मइँ हाली ही तोहका तोहरे मीतन बरे आतंक बनाउब। तू दुस्मनन क जरिये आपन मीतन क तरवारे क घाट उतारत लखब्या। मइँ यहूदा क सबहिं लोगन क बाबुल क राजा क दइ देब। उ यहूदा क लोगन क बाबुल देस क लइ जाइ। अउर ओकर फउज यहूदा क लोगन क आपन तरवार क घाट उतारी।</div>
<div class="v" id="v5"><span class="vn">5</span> यहूदा क लोग चीजन क बनावइ मँ कठिन परिस्रम किहन अउर धनी होइ गएन। किन्तु मइँ उ सबइ सारी चीजन ओनके दुस्मनन क दइ देब। यरूसलेम क राजा क लगे बहोत स धन भण्डार अहइ। किन्तु मइँ ओन सबइ धन-भण्डारन क दुस्मन क दइ देब। दुस्मन ओन चीजन क लेइ अउर ओनका बाबुल देस क लइ जाइ।</div>
<div class="v" id="v6"><span class="vn">6</span> अउर पसहूर तू अउर तोहरे घरे मँ रहइवाले सबहिं लोग हिआँ स लइ जावा जाब्या। तोहका जाइ क अउर बाबुल देस मँ रहइ क मजबूर कीन्ह जाइ। तू बाबुल मँ मरब्या अउर तू उ बिदेस मँ दफनावा जाब्या। तू आपन मीतन क झूठा उपदेस दिहा। तू कहया कि इ सबइ घटनन नाहीं घटिहीं। किन्तु तोहार सबहिं मीत भी मरिहीं अउर बाबुल मँ दफनाया जइहीं।’”</div>
<div class="v" id="v7"><h2>यिर्मयाह क पाँचवी सिकाइत</h2><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span>हे यहोवा, तू मोका बहका दिहा अउर मइँ निहचय ही बहक गएउँ।<br> <span class="br-ind"><br><span class="indent">&nbsp;</span></span>तू मोहसे जियादा सक्तिसाली रहा एह बरे तू मोका हराइ दिहा।<br> <span class="br-ind"><br><span class="indent">&nbsp;</span></span>मइँ मजाक बनिके रहि गवा हउँ।<br> <span class="br-ind"><br><span class="indent">&nbsp;</span></span>लोग मोह पइ हँसत हीं अउर सारा दिन मोर मजाक उड़ावत हीं।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>जब मइँ भी बोलत हउँ, चीख पड़त हउँ।<br> <span class="br-ind"><br><span class="indent">&nbsp;</span></span>मइँ लगातार हिंसा अउर तबाही क बारे मँ चिल्लात रहत हउँ।<br> <span class="br-ind"><br><span class="indent">&nbsp;</span></span>मइँ लोगन क उ सँदेसा क बारे मँ बतावत हउँ जेका मइँ यहोवा स प्राप्त किहेउँ।<br> <span class="br-ind"><br><span class="indent">&nbsp;</span></span>किन्तु लोग सिरिफ मोर अपमान करत हीं अउर मोर मजाक उड़ावत हीं।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>कबहुँ-कबहुँ मइँ आपन स कहत हउँ: “मइँ यहोवा क बारे मँ बिसरि जाब।<br> <span class="br-ind"><br><span class="indent">&nbsp;</span></span>मइँ अब आगे यहोवा क नाउँ पइ नाहीं बोलाब।”<br> <span class="br-ind"><br><span class="indent">&nbsp;</span></span>किन्तु जदि मइँ अइसा कहत हउँ तउ यहोवा क सँदेसा मोरे भीतर भड़कत ज्वाला स होइ जात ह।<br> <span class="br-ind"><br><span class="indent">&nbsp;</span></span>मोका अइसा लागत ह कि इ अन्दर मोरे हाड़न क बारत अहइ।<br> <span class="br-ind"><br><span class="indent">&nbsp;</span></span>मइँ अपने भीतर यहोवा क सँदेसा क रोकइ क जतन मँ थक जात हउँ<br> <span class="br-ind"><br><span class="indent">&nbsp;</span></span>अउर आखीर मँ मइँ एका अपने भीतर रोकइ मँ समर्थ नाहीं पावत हउँ।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>मइँ अनेक लोगन क दबी जबान अपने खिलाफ बातन करत सुनत हउँ।<br> <span class="br-ind"><br><span class="indent">&nbsp;</span></span>सर्वत्र मइँ उ सब सुनत हउँ जउन मोका भयभीत करत हीं।<br> <span class="br-ind"><br><span class="indent">&nbsp;</span></span>हिआँ तलक कि मोरे मीत भी मोरे खिलाफ बातन करत हीं।<br> <span class="br-ind"><br><span class="indent">&nbsp;</span></span>चला हम अधिकारियन क एकरे बारे मँ सूचित करी।<br> <span class="br-ind"><br><span class="indent">&nbsp;</span></span>लोग सिरिफ इ प्रतीच्छा मँ अहइँ कि मइँ कउनो गलती करउँ।<br> <span class="br-ind"><br><span class="indent">&nbsp;</span></span>उ पचे कहत अहइँ, “आवा हम झूठ बोली अउ कही कि उ कछू बुरे करम किहे अहइ।<br> <span class="br-ind"><br><span class="indent">&nbsp;</span></span>संभव अहइ हम यिर्मयाह क धोखा दइ सकी।<br> <span class="br-ind"><br><span class="indent">&nbsp;</span></span>तब उ हमरे संग होइ।<br> <span class="br-ind"><br><span class="indent">&nbsp;</span></span>आखीर मँ हम ओहसे छुटकारा पाउब।<br> <span class="br-ind"><br><span class="indent">&nbsp;</span></span>तब हम ओका दबोच लेब<br> <span class="br-ind"><br><span class="indent">&nbsp;</span></span>अउर ओहसे आपन बदला लेब।”<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>किन्तु यहोवा मोरे संग अहइ।<br> <span class="br-ind"><br><span class="indent">&nbsp;</span></span>यहोवा एक ठु मजबूत फउजी जइसा अहइ।<br> <span class="br-ind"><br><span class="indent">&nbsp;</span></span>एह बरे जउन लोग मोर पाछा करत ही मुँहे क खइहीं।<br> <span class="br-ind"><br><span class="indent">&nbsp;</span></span>उ सबइ लोग मोका पराजित नाहीं कइ सकिहीं।<br> <span class="br-ind"><br><span class="indent">&nbsp;</span></span>उ सबइ लोग असफल होइहीं।<br> <span class="br-ind"><br><span class="indent">&nbsp;</span></span>उ सबइ निरास होइहीं।<br> <span class="br-ind"><br><span class="indent">&nbsp;</span></span>उ सबइ लोग लज्जित होइहीं<br> <span class="br-ind"><br><span class="indent">&nbsp;</span></span>अउर लोग उ लज्जा क कबहुँ नाहीं बिसरिहीं।<br></div>
<div class="v" id="v12"><span class="vn">12</span> <span class="br-p"><br><br></span><span class="br-ind"><br><span class="indent">&nbsp;</span></span>सर्वसक्तिमान यहोवा तू अच्छे लोगन क परीच्छा लेत ह।<br> <span class="br-ind"><br><span class="indent">&nbsp;</span></span>तू मनई क दिल अउर दिमाग क गहराई स लखत ह।<br> <span class="br-ind"><br><span class="indent">&nbsp;</span></span>मोका भरोसा अहइ कि इ मोका निआव देब्या।<br> <span class="br-ind"><br><span class="indent">&nbsp;</span></span>कृप्या कइके मोका उ तोहार सज़ा लखत देई जेनकर उ पचे पात्र अहइँ।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>यहोवा बरे गावा।<br> <span class="br-ind"><br><span class="indent">&nbsp;</span></span>यहोवा क स्तुति करा।<br> <span class="br-ind"><br><span class="indent">&nbsp;</span></span>यहोवा गरीब क जिन्नगी क रच्छा करत ह।<br> <span class="br-ind"><br><span class="indent">&nbsp;</span></span>उ ओनका दुट्ठ लोगन क सक्ति स बचावत ह।<br></div>
<div class="v" id="v14"><h2>यिर्मयाह क छठी सिकाइत</h2><span class="vn">14</span> <span class="br-ind"><br><span class="indent">&nbsp;</span></span>उ दिना क धिक्कार अहइ जउने दिन मोर जनम भवा।<br> <span class="br-ind"><br><span class="indent">&nbsp;</span></span>उ दिना क बधाई जिन द्या जउने दिन मइँ महतारी क कोख मँ आएउँ।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>उ मनई क अभिसाप द्या जउन मोरे बाप क इ सूचना दिहस कि मोर जनम भवा ह।<br> <span class="br-ind"><br><span class="indent">&nbsp;</span></span>उ कहे रहा, “तोहार लड़का भवा ह,<br> <span class="br-ind"><br><span class="indent">&nbsp;</span></span>उ एक लड़का अहइ।”<br> <span class="br-ind"><br><span class="indent">&nbsp;</span></span>उ मोरे बाप क बहोत खुस किहे रहा<br> <span class="br-ind"><br><span class="indent">&nbsp;</span></span>उ ओनसे इ कहे रहा।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>उ मनई क वइसा ह होइ द्या जइसे उ पचे सहर जेनका यहोवा बर्बाद किहे रहा।<br> <span class="br-ind"><br><span class="indent">&nbsp;</span></span>यहोवा ओन नगरन पइ कछू भी दाया नाहीं किहेस।<br> <span class="br-ind"><br><span class="indent">&nbsp;</span></span>उ मनई क सबेरे जुद्ध क उद्घोस सुनइ द्या,<br> <span class="br-ind"><br><span class="indent">&nbsp;</span></span>अउर दुपहरे क जुद्ध की चीख सुनइ द्या।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>तू मोका महतारी क पेट मँ ही,<br> <span class="br-ind"><br><span class="indent">&nbsp;</span></span>काहे नाहीं मार डाया?<br> <span class="br-ind"><br><span class="indent">&nbsp;</span></span>तब मोर महतारी क कोख कब्र बन जात,<br> <span class="br-ind"><br><span class="indent">&nbsp;</span></span>अउर मइँ कबहुँ जनम नाहीं लइ सका होत।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>मोका महतारी क पेट स बाहेर काहे आवइ क पड़ा?<br> <span class="br-ind"><br><span class="indent">&nbsp;</span></span>जउन कछू मइँ पाएउँ ह उ परेसानी अउर दुःख अहइ<br> <span class="br-ind"><br><span class="indent">&nbsp;</span></span>अउर मोर जिन्नगी क आखीर लज्जा जनक होइ।<br></div>
</div>
<!-- PARSED ABOVE; EDITING MAY BREAK PARSER -->
</body></html>