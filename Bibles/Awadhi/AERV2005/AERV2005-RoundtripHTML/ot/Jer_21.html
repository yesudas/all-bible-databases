<html><head>
<meta http-equiv="Content-Type" content="text/html;charset=utf-8" />
<title>Jer 21 &ndash; यिर्मयाह &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 21);">
<div id="navbar"><a href="../index.html">पवित्तर बाइबिल</a> &ndash; <b>यिर्मयाह</b> &ndash; <a href="Jer_1.html">1</a> ... <a href="Jer_19.html">19</a> <a href="Jer_20.html">20</a> <b>21</b> <a href="Jer_22.html">22</a> <a href="Jer_23.html">23</a> ... <a href="Jer_52.html">52</a> </div><hr>
<h1>Jer 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>राजा सिदकिय्याह क निवेदन क परमेस्सर अस्वीकार करत ह</h2><span class="vn">1</span> <span class="br-p"><br><br></span>इ यहोवा क उ सँदेसा अहइ जउन यिर्मयाह क मिला। इ सँदेसा तब आवा जब यहूदा क राजा सिदकिय्याह मल्किय्याह क पूत पसहूर नाउँ क एक मनई अउ याजक मासयाह क पूत सपन्याह नाउँ क एक मनई क यिर्मयाह क लगे पठएस। उ पचे कहेस:</div>
<div class="v" id="v2"><span class="vn">2</span> पसहूर अउ सपन्याह यिर्मयाह स कहेन, “यहोवा स हम लोगन बरे पराथना करा। यहोवा स पूछा कि का होइ? हम जानइ चाहित ह काहेकि बाबुल क राजा नबूकदनेस्सर हम लोगन पइ हमला करत अहइ। होइ सकत ह यहोवा हम लोगन बरे वइसे ही महान कारज करइ जइसा उ बीते समइ मँ किहेस। होइ सकत ह कि यहोवा नबूकदनेस्सर क हमला करइ स रोक देइ या ओका चला जाइ दे।”</div>
<div class="v" id="v3"><span class="vn">3</span> <span class="br-p"><br><br></span>तब यिर्मयाह पसहूर अउर सपन्याह क जवाब दिहेस। उ कहेस, “राजा सिदकिय्याह स कहा,</div>
<div class="v" id="v4"><span class="vn">4</span> इस्राएल क परमेस्सर यहोवा जउन कहत ह, इ उ अहइ: ‘तोहरे पचन्क हाथन मँ जुद्ध क अस्त्र-सस्त्र अहइँ। तू पचे ओन अस्त्र सस्त्रन क उपयोग अपनी सुरच्छा बरे बाबुल क राजा अउर कसदियन क खिलाफ करत रह्या। किन्तु मइँ ओन अस्त्रन क बियर्थ कइ देब। <span class="br-p"><br><br></span>“‘बाबुल क फउज सहर क चारिहुँ कइँती घेर लिहे अहइ। उ फउज सहर क चारिहुँ ओर अहइ। हाली ही मइँ उ फउज क यरूसलेम मँ लइ आउब।</div>
<div class="v" id="v5"><span class="vn">5</span> मइँ खुद यहूदा तू लोगन क खिलाफ लड़ब। मइँ आपन सक्तिसाली हाथन स तोहरे पचन्क खिलाफ लड़ब। मइँ तू पचन्कइ बहोत जियादा कोहान अहउँ, एह बरे मइँ आपन सक्तिसाली बाहन स तोहरे पचन्क खिलाफ लड़ब। मइँ तोहरे पचन्क खिलाफ घोर जुद्ध करब अउर देखाउब कि मइँ केतना कोहान हउँ।</div>
<div class="v" id="v6"><span class="vn">6</span> मइँ यरूसलेम मँ रहइवाले लोगन क मार डाउब। मइँ लोगन अउर जनावरन क मारि डाउब। उ पचे उ भयंकर बीमारी स मरिहीं जउन पूरे नगर मँ फइल जाइ।</div>
<div class="v" id="v7"><span class="vn">7</span> जब इ होइ जाइ तब ओकरे पाछे,’” इ सँदेसा यहोवा क अहइ। “‘मइँ यहूदा क राजा सिदकिय्याह क बाबुल क राजा नबूकदनेस्सर क देब। मइँ सिदकिय्याह क अधिकारियन क भी नबूकदनेस्सर क देब। यरूसलेम क कछू लोग भयंकर बीमारी स नाहीं मरिहीं। कछू लोग तरवार क घाट नाहीं उतारा जइहीं। ओनमाँ स कछू भूखन नाहीं मरिहीं किन्तु मइँ ओन लोगन क नबूकदनेस्सर क देब। मइँ यहूदा क दुस्मनन क बिजयी बनाउब। नबूकदनेस्सर क फउज यहूदा क लोगन क मार डावा चाहत ह। एह बरे यहूदा अउर यररूसलेम क लोग तरवार क घाट उतार दीन्ह जइहीं। नबूकदनेस्सर कउनो दाया नाहीं देखाइ। उ ओन लोगन बरे अफसोस नाहीं करी।’</div>
<div class="v" id="v8"><span class="vn">8</span> <span class="br-p"><br><br></span>“यरूसलेम क लोगन स इ सबइ बातन भी कहा। यहोवा इ सबइ बातन करत ह, ‘मइँ तोहका एक चुनाव देत हउँ: जिअई या मरइ एक क चुन्या।</div>
<div class="v" id="v9"><span class="vn">9</span> कउनो भी मनई जउन यरूसलेम मँ ठहरी, मरी। उ मनई तरवार, भूख या भयंकर बीमारी स मरी किन्तु जउन मनई यरूसलेम क बाहेर जाइ अउर बाबुल क फउज क समन्वा आत्म समर्पण करी, जिअत रही। उ आपन जिन्नगी क जुद्ध क लूट क माल क नाईं जीत लेब।</div>
<div class="v" id="v10"><span class="vn">10</span> मइँ यरूसलेम नगर पइ विपत्ति ढावइ क निहचइ कइ लिहेउँ ह। मइँ सहर क मदद नाहीं करब।’” इ सँदेसा यहोवा क अहइ। “‘मइँ यरूसलेम क नगर क बाबुल क राजा क देब। उ एका आगी स बारी।’</div>
<div class="v" id="v11"><span class="vn">11</span> <span class="br-p"><br><br></span>“यहूदा क राज परिवार स इ कहा, यहोवा सँदेसा क सुना।</div>
<div class="v" id="v12"><span class="vn">12</span> दाऊद क परिवार यहोवा इ कहत ह, <span class="br-p"><br><br></span><span class="br-ind"><br><span class="indent">&nbsp;</span></span>“‘तू पचन्क रोज लोगन क निस्पच्छ निआव करइ चाही।<br> <span class="br-ind"><br><span class="indent">&nbsp;</span></span>अपराधियन स ओनके सिकारन क रच्छा करा।<br> <span class="br-ind"><br><span class="indent">&nbsp;</span></span>जदि तू पचे अइसा नाहीं करत्या तउ मइँ बहोत किरोधित होबउँ।<br> <span class="br-ind"><br><span class="indent">&nbsp;</span></span>मोर किरोध अइसे आगी क तरह होइ जेका कउनो मनई बुझाइ नाहीं सकत।<br> <span class="br-ind"><br><span class="indent">&nbsp;</span></span>इ घटित होइ काहेकि तू बुरे करम किहा ह।’<br></div>
<div class="v" id="v13"><span class="vn">13</span> <span class="br-p"><br><br></span><span class="br-ind"><br><span class="indent">&nbsp;</span></span>“यरूसलेम, मइँ तोहरे बिरुद्ध हउँ।<br> <span class="br-ind"><br><span class="indent">&nbsp;</span></span>तू पर्वते क चोटी पइ बइठी अहा।<br> <span class="br-ind"><br><span class="indent">&nbsp;</span></span>तू इ घाटी क ऊपर एक रानी क तरह बइठी अहा।<br> <span class="br-ind"><br><span class="indent">&nbsp;</span></span>यरूसलेम क लोगो, तू पचे कहत अहा,<br> <span class="br-ind"><br><span class="indent">&nbsp;</span></span>‘कउनो भी हम पइ आक्रमण नाहीं कइ सकत।<br> <span class="br-ind"><br><span class="indent">&nbsp;</span></span>कउनो भी हमरे मजबूत नगर मँ घुस नाहीं सकत।’”<br> <span class="br-ind"><br><span class="indent">&nbsp;</span></span>किन्तु यहोवा क हिआँ स उ सँदेस क सुना:<br></div>
<div class="v" id="v14"><span class="vn">14</span> <span class="br-p"><br><br></span><span class="br-ind"><br><span class="indent">&nbsp;</span></span>“तू पचे उ सजा पउब्या जेकर पात्र तू पचे अहा।<br> <span class="br-ind"><br><span class="indent">&nbsp;</span></span>मइँ तोहरे पचन्क बनन मँ आगी लगाउब।<br> <span class="br-ind"><br><span class="indent">&nbsp;</span></span>उ आगी तोहरे चारिहुँ ओर क हर एक चीज बारि देइ।”<br></div>
</div>
<!-- PARSED ABOVE; EDITING MAY BREAK PARSER -->
</body></html>