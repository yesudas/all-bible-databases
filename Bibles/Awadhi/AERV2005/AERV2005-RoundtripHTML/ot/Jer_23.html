<html><head>
<meta http-equiv="Content-Type" content="text/html;charset=utf-8" />
<title>Jer 23 &ndash; यिर्मयाह &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 23);">
<div id="navbar"><a href="../index.html">पवित्तर बाइबिल</a> &ndash; <b>यिर्मयाह</b> &ndash; <a href="Jer_1.html">1</a> ... <a href="Jer_21.html">21</a> <a href="Jer_22.html">22</a> <b>23</b> <a href="Jer_24.html">24</a> <a href="Jer_25.html">25</a> ... <a href="Jer_52.html">52</a> </div><hr>
<h1>Jer 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>“यहूदा क गड़रियो क बरे इ बहोत बुरा होइ। उ सबइ गड़रियन भेड़िन क नस्ट करत अहइँ। उ पचे भेड़िन क मोर चरागाह स चारिहुँ कइँती भगावत अहइँ।” इ यहोवा क सँदेसा अहइ।</div>
<div class="v" id="v2"><span class="vn">2</span> <span class="br-p"><br><br></span>उ सबइ गड़रियन मोरे लोगन बरे उत्तरदायी अहइँ अउर इस्राएल क परमेस्सर यहोवा ओन गड़रियन स इ कहत ह, “गड़रियो, तू मोर भेड़िन क चारिहुँ कइँती भगाया ह। तू ओनका चला जाइ क मजबूर किहा ह। तू ओनकर देखरेख नाहीं रख्या ह। किन्तु मइँ तू लोगन क लखब, मइँ तू पचन्क बुरे करमन बरे सजा देब जउन तू किहा ह।” इ सँदेसा यहोवा क हिआँ स अहइ।</div>
<div class="v" id="v3"><span class="vn">3</span> “मइँ आपन भेड़िन (लोगन) क अलग-अलग देसन मँ पठउब। किन्तु मइँ आपन ओन भेड़िन क एक संग बटोरब जउन बची रहि ग अहइँ अउर मइँ ओनका ओनकर चरागाह (देस) मँ लिआउब। जब मोर भेड़िन अपनी चरागाह मँ वापस अइहीं तउन ओनकर बहोत बच्चन होइहीं अउर ओनकर संख्या बढ़ि जाइ।</div>
<div class="v" id="v4"><span class="vn">4</span> मइँ आपन भेड़िन बरे नवे गड़रियन राखब उ सबइ गड़रियन मोरे भेड़िन क देखरेख करिहीं अउर मोर भेड़िन भयभीत या डेरइहीं नाहीं। मोर भेड़िन मँ स कउनो हेरइहीं नाहीं।” इ सँदेसा यहोवा क अहइ।</div>
<div class="v" id="v5"><h2>सच्चा अकुंर</h2><span class="vn">5</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा कहत ह:<br> <span class="br-ind"><br><span class="indent">&nbsp;</span></span>“समइ आवत अहइ<br> <span class="br-ind"><br><span class="indent">&nbsp;</span></span>जब मइँ दाऊद क कुल मँ एक ठु सच्चा ‘अंकुर’ उगाउब।<br> <span class="br-ind"><br><span class="indent">&nbsp;</span></span>उ अइसा राजा होइ जउन बुद्धिमानी स सासन करी<br> <span class="br-ind"><br><span class="indent">&nbsp;</span></span>अउर उ उहइ करी जउन देस मँ उचित अउर निआउपूर्ण होइ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>उ सच्चे अंकुर क समइ मँ यहूदा क लोग सुरच्छित रहिहीं<br> <span class="br-ind"><br><span class="indent">&nbsp;</span></span>अउर इस्राएल सुरच्छित रही।<br> <span class="br-ind"><br><span class="indent">&nbsp;</span></span>ओकर नाउँ इ होइ<br> <span class="br-ind"><br><span class="indent">&nbsp;</span></span>यहोवा हमार सच्चाई अहइ।”<br></div>
<div class="v" id="v7"><span class="vn">7</span> <span class="br-p"><br><br></span>यहोवा कहत ह: “एह बरे समइ आवत अहइ जब लोग पुरान प्रतिग्या नाहीं करिहीं। जउन उ पहिले किया करत रहेन उ कहत रहे: ‘यहोवा क किरिया, जउन इस्राएल क लोगन क मिस्र देस स बाहेर लिआए रहा।’</div>
<div class="v" id="v8"><span class="vn">8</span> किन्तु अब लोग कछू नवा कहिहीं, ‘यहोवा जिअत अहइ, यहोवा ही उ अहइ जउन इस्राएल क लोगन क उत्तर क देस स बाहेर लिआवा। उ ओनका ओन सबहिं देसन स बाहेर लिआवा जेनमाँ उ ओनका पठए रहा।’ तब इस्राएल क लोग आपन देस मँ ही रहिहीं।”</div>
<div class="v" id="v9"><h2>झूठे नबियन क विरूद्ध निआव</h2><span class="vn">9</span> <span class="br-p"><br><br></span><span class="br-ind"><br><span class="indent">&nbsp;</span></span>नबियन बरे सँदेस अहइ:<br> <span class="br-ind"><br><span class="indent">&nbsp;</span></span>“मइँ बहोत दुःखी हउँ, मोर हिरदय विदीर्ण होइ ग अहइ।<br> <span class="br-ind"><br><span class="indent">&nbsp;</span></span>मोर सारी हड्डियन काँपत अहइँ।<br> <span class="br-ind"><br><span class="indent">&nbsp;</span></span>मइँ (यिर्मयाह) मतवाला क तरह अहउँ।<br> <span class="br-ind"><br><span class="indent">&nbsp;</span></span>काहे? यहोवा अउर ओकर पवित्तर सँदेसा क कारण।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>यहूदा अइसे लोगन स भरा अहइ<br> <span class="br-ind"><br><span class="indent">&nbsp;</span></span>जउन परमेस्सर बरे बिस्सासघाती अहइँ।<br> <span class="br-ind"><br><span class="indent">&nbsp;</span></span>यहोवा भुइँया क अभिसाप दिहस<br> <span class="br-ind"><br><span class="indent">&nbsp;</span></span>अउर इ बहोत झुराइ गइ।<br> <span class="br-ind"><br><span class="indent">&nbsp;</span></span>पौधन चरागाहन मँ झुरात अहइँ<br> <span class="br-ind"><br><span class="indent">&nbsp;</span></span>अउर मरत अहइँ।<br> <span class="br-ind"><br><span class="indent">&nbsp;</span></span>खेत रेगिस्ताने जइसा होइ ग अहइँ।<br> <span class="br-ind"><br><span class="indent">&nbsp;</span></span>नबियन बुरा करम करत ह अउर ओनकर सक्ति नकली अहइ।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>नबी अउर याजक तलक भी पापी अहइँ।<br> <span class="br-ind"><br><span class="indent">&nbsp;</span></span>मइँ ओनका आपन मँन्दिर मँ पाप करत लखेउँ ह।<br> <span class="br-ind"><br><span class="indent">&nbsp;</span></span>इ सँदेसा यहोवा क अहइ।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>एह बरे मइँ ओनका आपन सँदेस देब बन्द करब।<br> <span class="br-ind"><br><span class="indent">&nbsp;</span></span>इ अइसा होइ माना उ पचे अंधकार मँ चलइ क मजबूर कीन्ह ग होइँ।<br> <span class="br-ind"><br><span class="indent">&nbsp;</span></span>इ अइसा होइ माना नबियन अउर याजकन बरे फिसलइवाली सड़किया होइ।<br> <span class="br-ind"><br><span class="indent">&nbsp;</span></span>उ अँधियारी जगह मँ उ सबइ नबी अउ याजक गिरिहीं।<br> <span class="br-ind"><br><span class="indent">&nbsp;</span></span>मइँ ओन पइ बिपत्तियन ढाउब।<br> <span class="br-ind"><br><span class="indent">&nbsp;</span></span>उ समइ मइँ ओन नबियन अउर याजकन क सजा देब।”<br> <span class="br-ind"><br><span class="indent">&nbsp;</span></span>इ सँदेसा यहोवा क अहइ।<br></div>
<div class="v" id="v13"><span class="vn">13</span> <span class="br-p"><br><br></span><span class="br-ind"><br><span class="indent">&nbsp;</span></span>“मइँ सोमरोन क नबियन क कछू बुरा करत लखेउँ।<br> <span class="br-ind"><br><span class="indent">&nbsp;</span></span>मइँ ओन नबियन क लबार बाल देवता क नाउँ भविस्सवाणी करत लखेउँ।<br> <span class="br-ind"><br><span class="indent">&nbsp;</span></span>ओन नबियन इस्राएल क लोगन स दूर भटकाएन।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>मइँ यहूदा क नबियन क यरूसलेम मँ बहोत भयानक करम करत लखेउँ।<br> <span class="br-ind"><br><span class="indent">&nbsp;</span></span>एन नबियन बिभिचार करइ क पाप किहन।<br> <span class="br-ind"><br><span class="indent">&nbsp;</span></span>उ पचे झूठी सिच्छन पइ बिस्सास किहन,<br> <span class="br-ind"><br><span class="indent">&nbsp;</span></span>अउर ओन लबार उपदेसन क कबूल किहन।<br> <span class="br-ind"><br><span class="indent">&nbsp;</span></span>उ पचे दुट्ठ लोगन क पाप करत रहइ क बरे उत्साहित किहन।<br> <span class="br-ind"><br><span class="indent">&nbsp;</span></span>एह बरे लोग पाप करब नाहीं तजेन।<br> <span class="br-ind"><br><span class="indent">&nbsp;</span></span>उ पचे सबहिं लोग एदोप नगर क तरह अहइँ।<br> <span class="br-ind"><br><span class="indent">&nbsp;</span></span>यरूसलेम क लोग मोरे बरे अमोरा नगर क तरह अहइ।”<br></div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>एह बरे सर्वसक्तिमान यहोवा नबियन क बारे मँ इ बातन कहत ह,<br> <span class="br-ind"><br><span class="indent">&nbsp;</span></span>“मइँ आव नबियन क दण्ड देब।<br> <span class="br-ind"><br><span class="indent">&nbsp;</span></span>उ सजा बिख स भरा भोजन पानी खाइ पिअइ जइसा होइ।<br> <span class="br-ind"><br><span class="indent">&nbsp;</span></span>नबियन आध्यात्मिक बीमारी पइदा किहन अउर उ बीमारी पूरे देस मँ फइल गइ।<br> <span class="br-ind"><br><span class="indent">&nbsp;</span></span>एह बरे मइँ ओन नबियन क सजा देब।<br> <span class="br-ind"><br><span class="indent">&nbsp;</span></span>उ बीमारी यरूसलेम मँ नबियन स आइ।”<br></div>
<div class="v" id="v16"><span class="vn">16</span> <span class="br-p"><br><br></span><span class="br-ind"><br><span class="indent">&nbsp;</span></span>सर्वसक्तिमान इ सब कहत ह:<br> <span class="br-ind"><br><span class="indent">&nbsp;</span></span>“उ पचे नबी तू पचन स जउन कहइँ ओकर अनसुनी करा।<br> <span class="br-ind"><br><span class="indent">&nbsp;</span></span>उ पचे तू पचन्क मूरख बनावइ क जतन करत अहइँ।<br> <span class="br-ind"><br><span class="indent">&nbsp;</span></span>उ पचे नबी अन्तदर्सन करइ क बात करत हीं।<br> <span class="br-ind"><br><span class="indent">&nbsp;</span></span>किन्तु उ पचे आपन अन्त दर्सन मोहसे नाहीं पाउतेन।<br> <span class="br-ind"><br><span class="indent">&nbsp;</span></span>ओनकर अन्तदर्सन ओनकर मन क उपज अहइ।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>कछू लोग यहोवा क सच्चे सँदेसा स घिना करत हीं।<br> <span class="br-ind"><br><span class="indent">&nbsp;</span></span>एह बरे उ सबइ नबी ओन लोगन स अलग-अलग कहत हीं।<br> <span class="br-ind"><br><span class="indent">&nbsp;</span></span>उ पचे कहत हीं, ‘तू सान्ति स रहब्या।’<br> <span class="br-ind"><br><span class="indent">&nbsp;</span></span>कछू लोग बहोत हठी अहइँ।<br> <span class="br-ind"><br><span class="indent">&nbsp;</span></span>उ पचे उहइ करत हीं जउन उ पचे करइ चाहत हीं।<br> <span class="br-ind"><br><span class="indent">&nbsp;</span></span>एह बरे उ सबइ नबी कहत हीं,<br> <span class="br-ind"><br><span class="indent">&nbsp;</span></span>‘तोहार पचन्क कछू भी बुरा नाहीं होइ।’<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>किन्तु एन नबियन मँ स कउनो भी स्वर्गीय परिषद मँ सामिल नाहीं भवा ह।<br> <span class="br-ind"><br><span class="indent">&nbsp;</span></span>ओनमाँ स कउनो भी यहोवा क सँदेसा क न लखेस ह न ही सुनेस ह।<br> <span class="br-ind"><br><span class="indent">&nbsp;</span></span>ओनका स कउनो भी यहोवा क सँदेसा पइ गंभीरता स धियान नाहीं दिहेस ह।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>अब यहोवा क हिआँ स सजा आँधी क तरह आइ।<br> <span class="br-ind"><br><span class="indent">&nbsp;</span></span>यहोवा क किरोध बौंड़र क तरह होइ।<br> <span class="br-ind"><br><span class="indent">&nbsp;</span></span>इ ओन दुट्ठ लोगन क मूँड़न क कुचरत भवा आइ।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>यहोवा क किरोध तब तलक नाहीं रूकी<br> <span class="br-ind"><br><span class="indent">&nbsp;</span></span>जब तलक उ पचे जउन करइ चाहत हीं, पूरा न कइ लेइँ।<br> <span class="br-ind"><br><span class="indent">&nbsp;</span></span>जब उ दिन चला जाइ<br> <span class="br-ind"><br><span class="indent">&nbsp;</span></span>तब तू पचे एका ठीक ठीक समुझब्या।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>मइँ ओन नबियन क नाहीं पठएउँ।<br> <span class="br-ind"><br><span class="indent">&nbsp;</span></span>किन्तु उ पचे आपन सँदेसा देइ दउड़ पड़ेन।<br> <span class="br-ind"><br><span class="indent">&nbsp;</span></span>मइँ ओनसे बातन नाहीं किहेउँ।<br> <span class="br-ind"><br><span class="indent">&nbsp;</span></span>किन्तु उ पचे मोर नाउँ क उपदेस दिहन।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>जदि उ पचे मोर स्वर्गीय परिषद मँ सामिल भए होतेन<br> <span class="br-ind"><br><span class="indent">&nbsp;</span></span>तउ उ पचे यहूदा क लोगन क मोर सँदेसा दिए होतेन।<br> <span class="br-ind"><br><span class="indent">&nbsp;</span></span>उ पचे लोगन क बुरे करम करइ स रोक दिए होतेन।<br> <span class="br-ind"><br><span class="indent">&nbsp;</span></span>उ पचे लोगन क पाप करम करइ स रोक दिए होतेन।”<br></div>
<div class="v" id="v23"><span class="vn">23</span> <span class="br-p"><br><br></span><span class="br-ind"><br><span class="indent">&nbsp;</span></span>इ सँदेसा यहोवा क अहइ।<br> <span class="br-ind"><br><span class="indent">&nbsp;</span></span>“मइँ परमेस्सर हउँ, हिआँ हुआ अउर सर्वत्र।<br> <span class="br-ind"><br><span class="indent">&nbsp;</span></span>मइँ बहोत दूर नाहीं हउँ।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>कउनो मनई कउनो छिपइ क ठउरे मँ आपन क मोहसे छिपावइ जतन कइ सकत ह।<br> <span class="br-ind"><br><span class="indent">&nbsp;</span></span>किन्तु ओका लखि लेब मोरे लिए सहल अहइ।<br> <span class="br-ind"><br><span class="indent">&nbsp;</span></span>काहेकि मइँ सरग अउ धरती दुइनउँ पइ सर्वत्र हउँ।”<br> <span class="br-p"><br><br></span>यहोवा इ सबइ बातन कहेस।</div>
<div class="v" id="v25"><span class="vn">25</span> “अइसे नबी अहइँ जउन मोरे नाउँ पइ लबार उपदेस देत हीं। उ पचे कहत हीं, ‘मइँ एक सपन लखेउँ ह! मइँ एक सपन लखेउँ ह।’ मइँ ओनका उ सबइ बातन करत सुनेउँ ह।</div>
<div class="v" id="v26"><span class="vn">26</span> इ कब तलक चलत रही? उ सबइ नबी झूठ ही क चिन्तन करत हीं अउर तब उ पचे उ झूठ क उपदेस लोगन क देत हीं।</div>
<div class="v" id="v27"><span class="vn">27</span> इ सबइ नबी जतन करत हीं कि यहूदा क लोग मोर नाउँ बिसरि जाइँ। उ पचे इ काम क, आपुस मँ एक दूसर स कल्पित सपन कहिके करत अहइँ। इ सबइ लोग मोरे लोगन स मोर नाउँ वइसे ही बिसराइ देइ क जतन करत अहइँ जइसे ओनकर पुरखन मोका बिसरि गए रहेन। ओनकर पुरखन मोका बिसरि गएन अउर उ पचे लबार देवता बाल क पूजा किहन।</div>
<div class="v" id="v28"><span class="vn">28</span> भूसा उ नाहीं अहइ जउन गोहूँ अहइ। ठीक उहइ तरह ओन नबियन क सपन मोर सँदेसा नाहीं अहइँ। जदि कउनो मनई आपन सपनन क कहइ चाहत ह तउ ओका कहइ द्या। किन्तु उ मनई क मोरे सँदेसा क सच्चाई क कहइ द्या जउन मोरे सँदेसा क सुनत ह।</div>
<div class="v" id="v29"><span class="vn">29</span> मोर सँदेसा ज्वाला क तरह अहइ। इ उ हथौड़े क तरह अहइ जउन चट्टान क चूर्ण करत ह।” इ सँदेसा यहोवा क अहइ।</div>
<div class="v" id="v30"><span class="vn">30</span> <span class="br-p"><br><br></span>“एह बरे मइँ लबार नबियन क खिलाफ हउँ। काहेकि उ पचे मोरे सँदेसा क एक दूसर स चोरावइ मँ लगा रहत हीं।” इ सँदेसा यहोवा क अहइ।</div>
<div class="v" id="v31"><span class="vn">31</span> “उ पचे आपन बात कहत हीं अउर देखावा इ करत हीं कि उ यहोवा सँदेसा अहइ।</div>
<div class="v" id="v32"><span class="vn">32</span> मइँ ओन लबार नबियन क खिलाफ हउँ जउन सपन क उपदेस देत हीं।” इ सँदेसा यहोवा क अहइ। “उ पचे आपन झूठ अउ झूठे उपदेसन स मोरे लोगन क भटकावत हीं। मइँ ओन नबियन क लोगन क उपदेस देइ बरे नाहीं पठएउँ। मइँ ओनका आपन बरे कछू करइ क आदेस कबहुँ नाहीं दिहेउँ। उ पचे यहूदा क लोगन क सहायता बिल्कुल नाहीं कइ सकतेन।” इ सँदेसा यहोवा क अहइ।</div>
<div class="v" id="v33"><h2>यहोवा स दुःखपूर्ण संदेसा</h2><span class="vn">33</span> <span class="br-p"><br><br></span>“यहूदा क लोग, नबी अथवा याजक तू पचन्स पूछ सकत हीं, ‘यहोवा क बोझ का अहइ?’ तू पचे ओनका जवाब द्या, ‘तू पचे बोझ अहइ अउर मइँ तोहसे छुटकारा पाउब।’ यहोवा कहत ह।</div>
<div class="v" id="v34"><span class="vn">34</span> <span class="br-p"><br><br></span>“कउनो नबी या याजक अथवा सायद लोगन मँ स कउनो कह सकत ह, ‘इ यहोवा स बोझ अहइ।’ उ मनई इ झूठ कहेस, एह बरे मइँ उ मनई अउर ओकरे पूरे परिवार क सजा देब।</div>
<div class="v" id="v35"><span class="vn">35</span> जउन तू आपुस मँ एक दूसर स कहब्या उ इ अहइ: ‘यहोवा का जबाव दिहस?’ या ‘यहोवा का कहेस?’</div>
<div class="v" id="v36"><span class="vn">36</span> किन्तु तू पचे फुन इ भाव क कबहुँ नाहीं दुहरउब्या। यहोवा क ‘बोझ’ काहेकि ‘बोझ’ लोगन क खुद क सब्द अहइ। ऍह बरे तू पचे मोरे परमेस्सर, सजीव परमेस्सर, सर्वसक्तिमान यहोवा क सब्द क ‘बोझ’ बदल ह।</div>
<div class="v" id="v37"><span class="vn">37</span> <span class="br-p"><br><br></span>“जदि तू परमेस्सर क सँदेसा क बारे मँ जानइ चाहत अहा तब कउनो नबी स पूछा, ‘यहोवा तोहका का जवाब दिहस?’ या ‘यहोवा का कहेस?’</div>
<div class="v" id="v38"><span class="vn">38</span> किन्तु इ न कहा, ‘यहोवा क हिआँ स बोझ का अहइ?’ जदि तू एन सब्दन क उपयोग करब्या तउ यहोवा तोहसे इ सब कही, ‘तोहका मोरे सँदेसा क यहोवा क हिआँ स बोझ नाहीं कहइ चाही रहा।’ मइँ तोहसे ओन सब्दन क उपयोग न करइ क कहे रहेउँ।</div>
<div class="v" id="v39"><span class="vn">39</span> किन्तु तू मोरे सँदेसा क बोझइ कहा, ‘एह बरे मइँ तोहका एक बोझ क तरह उठाउब अउर आपन स दूर पटक देब। मइँ तोहरे पुरखन क यरूसलेम नगर दिहे रहेउँ। किन्तु अब मइँ तोहका अउर उ नगर क आपन स दूर लोकाइ देब।</div>
<div class="v" id="v40"><span class="vn">40</span> मइँ सदा ही तोहका कलंकित बनाइ देब। तू कबहुँ आपन लज्जा क नाहीं बिसरब्या।’”</div>
</div>
<!-- PARSED ABOVE; EDITING MAY BREAK PARSER -->
</body></html>