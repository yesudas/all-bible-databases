<html><head>
<meta http-equiv="Content-Type" content="text/html;charset=utf-8" />
<title>Jer 25 &ndash; यिर्मयाह &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 25);">
<div id="navbar"><a href="../index.html">पवित्तर बाइबिल</a> &ndash; <b>यिर्मयाह</b> &ndash; <a href="Jer_1.html">1</a> ... <a href="Jer_23.html">23</a> <a href="Jer_24.html">24</a> <b>25</b> <a href="Jer_26.html">26</a> <a href="Jer_27.html">27</a> ... <a href="Jer_52.html">52</a> </div><hr>
<h1>Jer 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>यिर्मयाह क उपदेस क सार</h2><span class="vn">1</span> <span class="br-p"><br><br></span>इ उ सँदेसा अहइ, जउन यहूदा क सबहिं लोगन स सम्बन्धित, यिर्मयाह क मिला। इ सँदेसा यहोयाकीम क यहूदा मँ राज्जकाल क चउथे बरिस मँ आवा। यहोयाकीम योसिय्याह क पूत रहा। राजा क रूप मँ ओकरे राज्जकाल क चउथा बरिस उहइ रहा जउन बाबुल मँ नबूकदनेस्सर क पहिला बरिस रहा।</div>
<div class="v" id="v2"><span class="vn">2</span> इ उहइ सँदेसा अहइ जेका यिर्मयाह नबी यहूदा क लोगन अउर यरूसलेम क लोगन क दिहस।</div>
<div class="v" id="v3"><span class="vn">3</span> <span class="br-p"><br><br></span>मइँ एन बीते तेईस बरिसन मँ यहोवा क सँदेसन क तोहका बार-बार दिहेउँ ह। मइँ यहूदा क राजा आमोन क पूत योसिय्याह क राज्जकाल मँ तेरहवाँ बरिस स नबी अहउँ। मइँ सुबह होत ही यहोवा क सँदेसन क तोहका दिहेउँ ह। किन्तु तू पचे ओका अनसुना किहा ह।</div>
<div class="v" id="v4"><span class="vn">4</span> यहोवा आपन सेवक नबियन क तोहरे पास बार-बार पठएस ह। किन्तु तू ओनका अनसुना किहा ह। तू ओनकी कइँती तनिक भी धियान नाहीं दिहा ह।</div>
<div class="v" id="v5"><span class="vn">5</span> <span class="br-p"><br><br></span>ओन नबियन कहेन, “आपन जिन्नगी क बदला। ओन बुरे कामन क करब तजा। जदि तू बदल जाब्या, तउ तू उ भुइँया पइ वापस लउट अउर रह सकब्या जेका यहोवा तोहका अउर तोहरे पुरखन क बहोत पहिले दिहे रहा। उ इ भुइँया तोहका सदैव रहइ क दिहस।</div>
<div class="v" id="v6"><span class="vn">6</span> दूसर देवतन क अनुसरण न करा। ओनकर सेवा या ओनकर पूजा न करा। इ सबइ कइके मोका किरोधित न करा, मोका तोहका सज़ा मत देइ द्या।”</div>
<div class="v" id="v7"><span class="vn">7</span> <span class="br-p"><br><br></span>“किन्तु तू मोर अनसुनी किहा।” यहोवा कहत ह। “आपन करम स तू मोका आपन ही चोट बरे किरोधित किहा ह।”</div>
<div class="v" id="v8"><span class="vn">8</span> <span class="br-p"><br><br></span>एह बरे सर्वसक्तिमान यहोवा इ कहत ह, “तू मोरे सँदेसा क अनसुना किहा ह।</div>
<div class="v" id="v9"><span class="vn">9</span> एह बरे मइँ उत्तर क सबहिं परिवार समूहन क हाली बोलाउब।” इ सँदेसा यहोवा क अहइ। “मइँ हाली ही बाबुल क राजा नबूकदनेस्सर क पठउब। उ मोर सेवक अहइ। मइँ ओन लोगन क यहूदा देस अउर यहूदा क लोगन क खिलाफ बोलाउब। मइँ ओनका तोहरे चारिहुँ कइँती क पड़ोसी रास्ट्रन क खिलाफ भी लिआउब। मइँ ओन सबहिं देसन क नस्ट करब। मइँ ओन देसन क सदैव बरे सूना रेगिस्तान बनाइ देब। लोग ओन देसन क लखिहीं अउर जउन बुरी तरह उ सबइ बर्बाद भएन ह ओह पइ सीटी बजइहीं।</div>
<div class="v" id="v10"><span class="vn">10</span> मइँ ओन ठउरन पइ सुख अउर आनन्द क किलोलन क बन्द कइ देब। हुआँ भविस्स मँ दुलहा-दुलहिनन क उमंग भरी हँसी ठिठोली न होइ। मइँ चक्की चलावइ लोगन क गीतन क दूर कइ देब। मइँ दीयकन क उजाला खतम करब।</div>
<div class="v" id="v11"><span class="vn">11</span> उ समूचा पहँटा ही सूना रेगिस्तान बन जाइ। उ पचे सारे लोग बाबुल क राजा क सत्तर बरिस तलक दास होइहीं।</div>
<div class="v" id="v12"><span class="vn">12</span> <span class="br-p"><br><br></span>“किन्तु जब सत्तर बरिस बीत जइहीं तउ मइँ बाबुल क राजा क सजा देब। मइँ बाबुल रास्ट्र क सजा देब।” इ सँदेसा यहोवा क अहइ। “मइँ कसदियन क देस क ओनके पाप बरे दण्ड देब। मइँ उ देस क सदेव बरे रेगिस्तान बनाउब।</div>
<div class="v" id="v13"><span class="vn">13</span> मइँ कहेउँ ह कि बाबुल पइ अनेक विपत्तियन अइहीं। उ सबइ बातन घटित होइहीं। यिर्मयाह ओन बिदेसी रास्ट्रन क बारे मँ उपदेस दिहे रहा अउर उ सबइ चितउनियन इ पुस्तक मँ लिखी अहइँ।</div>
<div class="v" id="v14"><span class="vn">14</span> हाँ बाबुल क लोगन क कइउ रास्ट्रन अउर कइउ बड़के राजा लोगन क सेवा करइ पड़ी। मइँ ओनका ओकरे बरे ओनके उचित दण्ड देब जउन सब उ पचे करिहीं।”</div>
<div class="v" id="v15"><h2>बिस्व क रास्ट्रन क संग निआव</h2><span class="vn">15</span> <span class="br-p"><br><br></span>इस्राएल क परमेस्सर यहोवा इ सब कहेस, “यिर्मयाह, इ दाखरस क पियाला मोरे हाथन स ल्या। इ मोर किरोध क दाखरस अहइ। मइँ तोहका अलग-अलग रास्ट्रन मँ पठवत अहउँ। ओन सबहिं रास्ट्रन क इ पियाला स पिआवा।</div>
<div class="v" id="v16"><span class="vn">16</span> उ पचे इ दाखरस क पीइहीं। तब उ पचे उलटी करिहीं अउर पागलन सा बेउहार करिहीं। उ पचे इ ओन तरवारन क कारण अइसा करिहीं जेनका मइँ ओनके खिलाफ हाली पठउब।”</div>
<div class="v" id="v17"><span class="vn">17</span> <span class="br-p"><br><br></span>एह बरे मइँ यहोवा क हाथ स पियाला लिहेउँ। मइँ ओन रास्ट्रन मँ गएउँ अउर ओन लोगन क उ पियाले स पिलाएउँ।</div>
<div class="v" id="v18"><span class="vn">18</span> मइँ दाखरस क यरूसलेम अउ यहूदा क लोगन क बरे ढालेउँ। मइँ यहूदा क राजा लोगन अउर प्रमुखन क इ पियाले स पियाएउँ। मइँ इ एह बरे किहेउँ कि इ ठउर ऍतनी बुरी तरह स बर्बाद होइ जाइ कि लोग एकरे बारे मँ सीटी बजावइँ अउर इ ठउर क सराप देइँ अउर इ भवा, यहूदा अब उहइ तरह क अहइ।</div>
<div class="v" id="v19"><span class="vn">19</span> <span class="br-p"><br><br></span>मइँ मिस्र क राजा फिरौन क भी पियाले स पियाएउँ। मइँ ओनकर अधिकारियन, ओकर बड़के प्रमुखन अउर ओकर सबहिं लोगन क यहोवा क किरोध क पियाले स पियाएउँ।</div>
<div class="v" id="v20"><span class="vn">20</span> <span class="br-p"><br><br></span>मइँ सबहिं मिस्रित रास्ट्रन अउर अज़ देस क सबहिं राजा लोगन क उ पियाले स पियाएउँ। <span class="br-p"><br><br></span>मइँ पलिस्ती देस क सबहिं राजा लोगन क उ पियाले स पियाएउँ। इ सबइ अस्कलोन, अज्जा, एक्रोन अउर असदोद नगर क बचे भाग क राजा रहेन।</div>
<div class="v" id="v21"><span class="vn">21</span> <span class="br-p"><br><br></span>तब मइँ एदोम, मोआब अउर अम्मोन क लोगन क उ पियाले स पियाएउँ।</div>
<div class="v" id="v22"><span class="vn">22</span> <span class="br-p"><br><br></span>मइँ सोर अउ सीदोन क राजा लोगन क उ पियाले स पियाएउँ। <span class="br-p"><br><br></span>मइँ बहोत दूर क देसन क राजा लोगन क भी उ पियाले स पियाएउँ।</div>
<div class="v" id="v23"><span class="vn">23</span> मइँ ददान, तेमा अउर बूज क लोगन क उ पियाले स पियाएउँ। मइँ ओन सब क उ पियाले स पियाएउँ जउन आपन गाल क बारन क काटत हीं।</div>
<div class="v" id="v24"><span class="vn">24</span> मइँ अरब क सबहिं राजा लोगन क उ पियाले स पियाएउँ। इ सबइ राजा रेगिस्ताने मँ रहत हीं।</div>
<div class="v" id="v25"><span class="vn">25</span> मइँ जिम्री, एलाम अउर मादै क सबहिं राजा लोगन क उ पियाले स पियाएउँ।</div>
<div class="v" id="v26"><span class="vn">26</span> मइँ उत्तर क सबहिं निचके अउ दूर क राजा लोगन क उ पियाले स पियाएउँ। मइँ एक क पाछे एक दूसर क पियाएउँ। मइँ पृथ्वी पइ क सबहिं राज्जन क यहोवा क किरोध उ पियाले स पियाएउँ। किन्तु बाबुल क राजा एन सबहिं दूसर रास्ट्रन क पाछे इ पियाले स पीइ।</div>
<div class="v" id="v27"><span class="vn">27</span> <span class="br-p"><br><br></span>“यिर्मयाह, ओन रास्ट्रन स कहा कि इस्राएल क लोगन क परमेस्सर सर्वसक्तिमान यहोवा जउन कहत ह, उ इ अहइ: ‘मोर किरोध क इ पियाला क पिआ। ओकी पीइके मत्त होइ जा अउर उलटियन करा। भहराइ पड़ा अउ उठा नाहीं, काहेकि तोहका मार डावइ क मइँ तरवार पठवत हउँ।’</div>
<div class="v" id="v28"><span class="vn">28</span> <span class="br-p"><br><br></span>“उ सबइ लोग तोहरे हाथे स पियाला लेइ स इन्कार करिहीं। उ पचे ऍका पिअइ स इन्कार करिहीं। किन्तु तू ओनसे इ कहब्या, ‘सर्वसक्तिमान यहोवा इ बातन बतावत ह: तू निहचय हीं इ पियाला स पीब्या।</div>
<div class="v" id="v29"><span class="vn">29</span> मइँ आपन नाउँ पइ गोहरावा जाइवाले यरूसलेम नगर पइ पहिले ही बुरी विपत्तियन ढावइ जात हउँ। होइ सकत ह कि तू लोग सोचा कि तू पचन्क सजा नाहीं मिली। किन्तु तू पचे गलत सोचत अहा। तू पचन्क सजा मिली। मइँ पृथ्वी पइ सबहिं लोगन पइ हमला करइ बरे तरवार मँगावइ जात हउँ।’” इ सँदेसा यहोवा क अहइ।</div>
<div class="v" id="v30"><span class="vn">30</span> <span class="br-p"><br><br></span>“यिर्मयाह, तू ओनका इ सँदेसा देब्या: <span class="br-p"><br><br></span><span class="br-ind"><br><span class="indent">&nbsp;</span></span>‘यहोवा ऊँच अउ पवित्तर मन्दिर स गरजत बाटइ।<br> <span class="br-ind"><br><span class="indent">&nbsp;</span></span>यहोवा आपन चरागाह क खिलाफ चिचियाइके कहत अहइ।<br> <span class="br-ind"><br><span class="indent">&nbsp;</span></span>ओकर चिल्लाहट वइसी ही ऊँच अहइ, जइसे ओन लोगन क,<br> <span class="br-ind"><br><span class="indent">&nbsp;</span></span>जउन अगूंरन क दाखरस बनावइ बरे गोड़न स कुचरत हीं।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>उ चिल्लाहट पृथ्वी क सबहिं लोगन तलक जात ह।<br> <span class="br-ind"><br><span class="indent">&nbsp;</span></span>यहोवा क रास्ट्र क खिलाफ सिकायत अहइ।<br> <span class="br-ind"><br><span class="indent">&nbsp;</span></span>उ सबहिं लोगन क खिलाफ कानूनी दोख दर्ज करत ह।<br> <span class="br-ind"><br><span class="indent">&nbsp;</span></span>उ कसूरवार क तरवार स मउत क सज़ा देब।’”<br> <span class="br-ind"><br><span class="indent">&nbsp;</span></span>यहोवा कहत ह।<br></div>
<div class="v" id="v32"><span class="vn">32</span> <span class="br-p"><br><br></span><span class="br-ind"><br><span class="indent">&nbsp;</span></span>सर्वसक्तिमान यहोवा इ कहत ह:<br> <span class="br-ind"><br><span class="indent">&nbsp;</span></span>“एक देस स दूसर देस तलक<br> <span class="br-ind"><br><span class="indent">&nbsp;</span></span>हाली ह बरबादी आइ।<br> <span class="br-ind"><br><span class="indent">&nbsp;</span></span>उ सक्तिसाली आँधी क तरह पृथ्वी क सबहिं<br> <span class="br-ind"><br><span class="indent">&nbsp;</span></span>बहोत दूर क देसन मँ आइ।”<br></div>
<div class="v" id="v33"><span class="vn">33</span> <span class="br-p"><br><br></span>ओन लोगन क ल्हासन एक देस क सिरे स दूसर सिरे क पहोंचहीं। कउनो भी ओन मरन बरे नाहीं रोइ। कउनो भी यहोवा क जरिये मारे गए ओनकर ल्हासन क बटोरी नाहीं अउर बटोरी नाहीं। उ पचे गोबरे क नाई भुइँया पइ पड़े तजि दीन्ह जइहीं।</div>
<div class="v" id="v34"><span class="vn">34</span> <span class="br-p"><br><br></span><span class="br-ind"><br><span class="indent">&nbsp;</span></span>गड़रियो, जोर स चिल्लाब सुरू करा।<br> <span class="br-ind"><br><span class="indent">&nbsp;</span></span>भेड़िन क प्रमुखो, पीरा स तड़पत भए जमीन पइ लोटा।<br> <span class="br-ind"><br><span class="indent">&nbsp;</span></span>काहेकि अब तोहरे सबन्क मउत क घाट उतारा जाइ क समइ आवत अहइ।<br> <span class="br-ind"><br><span class="indent">&nbsp;</span></span>मइँ तू सबइ क टूट घड़न क ठीकरन क तरह चारिहुँ कइँती बिखरिहीं।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>गड़रियो क छुपइ बरे कउनो ठउर नाहीं होइ।<br> <span class="br-ind"><br><span class="indent">&nbsp;</span></span>उ सबइ प्रमुख बचिके नाहीं निकरि पइहीं।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>मइँ गड़रियन क सोर मचाउब सुनत हउँ।<br> <span class="br-ind"><br><span class="indent">&nbsp;</span></span>मइँ भेड़िन क प्रमुखन क रोउब सुनत हउँ।<br> <span class="br-ind"><br><span class="indent">&nbsp;</span></span>यहोवा ओनकर चरागाह (देस) क नस्ट करत अहइ।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>उ सबइ सान्त चरागाहन सूना रेगिस्तान जइसा अहइँ।<br> <span class="br-ind"><br><span class="indent">&nbsp;</span></span>इ भवा, काहेकि यहोवा बहोत कोहान अहइ।<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>यहोवा आपन माँद तजत भए सेर क तरह खतरनाक अहइ।<br> <span class="br-ind"><br><span class="indent">&nbsp;</span></span>यहोवा कोहान अहइ।<br> <span class="br-ind"><br><span class="indent">&nbsp;</span></span>यहोवा क किरोध ओन लोगन क चोट पहोंचाइ।<br> <span class="br-ind"><br><span class="indent">&nbsp;</span></span>ओनकर देस सूना रेगिस्तान बन जाइ।<br></div>
</div>
<!-- PARSED ABOVE; EDITING MAY BREAK PARSER -->
</body></html>