<html><head>
<meta http-equiv="Content-Type" content="text/html;charset=utf-8" />
<title>Jer 51 &ndash; यिर्मयाह &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 51);">
<div id="navbar"><a href="../index.html">पवित्तर बाइबिल</a> &ndash; <b>यिर्मयाह</b> &ndash; <a href="Jer_1.html">1</a> ... <a href="Jer_49.html">49</a> <a href="Jer_50.html">50</a> <b>51</b> <a href="Jer_52.html">52</a> </div><hr>
<h1>Jer 51</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा कहत ह,<br> <span class="br-ind"><br><span class="indent">&nbsp;</span></span>“मइँ एक प्रचण्ड आँधी उठाउब।<br> <span class="br-ind"><br><span class="indent">&nbsp;</span></span>मइँ एका बाबुल अउ बाबुल क लोगन के खिलाफ बहाउब।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>मइँ बाबुल क ओसावइ बरे लोगन क पठउब।<br> <span class="br-ind"><br><span class="indent">&nbsp;</span></span>उ पचे बाबुल क ओसाइ देइहीं।<br> <span class="br-ind"><br><span class="indent">&nbsp;</span></span>उ सबइ लोग बाबुल क सूना बनाइ देइहीं।<br> <span class="br-ind"><br><span class="indent">&nbsp;</span></span>फउजन नगर क घेर डइहीं अउ भयंकर बिध्वंस होइ।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>बाबुल क फउजी आपन धनुस-बाण क उपयोग नाहीं कइ पइहीं।<br> <span class="br-ind"><br><span class="indent">&nbsp;</span></span>उ सबइ फउजी आपन कवच भी नाहीं पहिर सकिहीं।<br> <span class="br-ind"><br><span class="indent">&nbsp;</span></span>बाबुल क नउ जवानन बरे दुःख महसूस जिन करा।<br> <span class="br-ind"><br><span class="indent">&nbsp;</span></span>ओनकर फउजे क पूरी तरह नस्ट करा।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>बाबुल क फउजी कसदियन क भुइँया मँ मारा जइहीं।<br> <span class="br-ind"><br><span class="indent">&nbsp;</span></span>उ सबइ बाबुल क सड़कियन पइ बुरी तरह घायल होइहीं।”<br></div>
<div class="v" id="v5"><span class="vn">5</span> <span class="br-p"><br><br></span><span class="br-ind"><br><span class="indent">&nbsp;</span></span>सर्वसक्तीमान यहोवा इस्राएल व यहूदा क लोगन क राँड़ सा अनाथ नाहीं छोड़ेस ह।<br> <span class="br-ind"><br><span class="indent">&nbsp;</span></span>परमेस्सर ओन लोगन क नाहीं छोड़ेस।<br> <span class="br-ind"><br><span class="indent">&nbsp;</span></span>नाहीं उ सबइ लोग इस्राएल क पवित्तरतम क छोड़इ क अपराधी अहइँ।<br> <span class="br-ind"><br><span class="indent">&nbsp;</span></span>उ पचे ओका छोड़ेन किन्तु उ एनका नाहीं छोड़ेस।<br></div>
<div class="v" id="v6"><span class="vn">6</span> <span class="br-p"><br><br></span><span class="br-ind"><br><span class="indent">&nbsp;</span></span>बाबुल स पराइ चला।<br> <span class="br-ind"><br><span class="indent">&nbsp;</span></span>आपन जिन्नगी बचावइ बरे पराअ।<br> <span class="br-ind"><br><span class="indent">&nbsp;</span></span>बाबुल क पापन क कारण हुआँ जिन ठहरा अउर मारा न जा।<br> <span class="br-ind"><br><span class="indent">&nbsp;</span></span>इ समइ अहइ जब यहोवा बाबुल क लोगन क ओन बुरे करमन क सजा देइ जउन उ पचे किहन।<br> <span class="br-ind"><br><span class="indent">&nbsp;</span></span>बाबुल क सजा मिली जउन ओका मिलइ चाही।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>बाबुल यहोवा क हाथ क सुनहरा पियाला जइसा रहा।<br> <span class="br-ind"><br><span class="indent">&nbsp;</span></span>बाबुल पूरी पृथ्वी क मतवाला बनाइ डाएस।<br> <span class="br-ind"><br><span class="indent">&nbsp;</span></span>रास्ट्रन बाबुल क दाखरस पिएन।<br> <span class="br-ind"><br><span class="indent">&nbsp;</span></span>एह बरे उ सबइ पागल होइ उठेन।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>बाबुल क पतन होइ अउर उ अचानक टूट जाइ।<br> <span class="br-ind"><br><span class="indent">&nbsp;</span></span>ओकरे बरे रोआ।<br> <span class="br-ind"><br><span class="indent">&nbsp;</span></span>ओकर पीरा क दवाई लिआवा।<br> <span class="br-ind"><br><span class="indent">&nbsp;</span></span>सायद उ तन्दुरूस्त होइ जाइ।<br></div>
<div class="v" id="v9"><span class="vn">9</span> <span class="br-p"><br><br></span><span class="br-ind"><br><span class="indent">&nbsp;</span></span>हम बाबुल क तन्दुरूस्त करइ क जतन किहेउँ,<br> <span class="br-ind"><br><span class="indent">&nbsp;</span></span>किन्तु हम कामयाब न भवा।<br> <span class="br-ind"><br><span class="indent">&nbsp;</span></span>एह बरे हम ओका तजि देइ<br> <span class="br-ind"><br><span class="indent">&nbsp;</span></span>अउर आपन देसन क लउटि चली।<br> <span class="br-ind"><br><span class="indent">&nbsp;</span></span>बाबुल क सजा अकासे क परमेस्सर निहचित करी,<br> <span class="br-ind"><br><span class="indent">&nbsp;</span></span>उ निर्णय करी कि बाबुल क का होइ।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>यहोवा हम लोगन बरे बदला लिहस।<br> <span class="br-ind"><br><span class="indent">&nbsp;</span></span>आवा इ बारे मँ सिय्योन मँ बताइ।<br> <span class="br-ind"><br><span class="indent">&nbsp;</span></span>हम यहोवा हमार परमेस्सर जउन कछू हमार बरे किहस ह, ओकरे बारे मँ बताइ।<br></div>
<div class="v" id="v11"><span class="vn">11</span> <span class="br-p"><br><br></span><span class="br-ind"><br><span class="indent">&nbsp;</span></span>बाणन क तेज करा।<br> <span class="br-ind"><br><span class="indent">&nbsp;</span></span>ढाल ओढ़ा।<br> <span class="br-ind"><br><span class="indent">&nbsp;</span></span>यहोवा मादी क राजा लोगन क जगाइ दिहस ह।<br> <span class="br-ind"><br><span class="indent">&nbsp;</span></span>उ ओनका जगाएस ह काहेकि उ बाबुल क नस्ट करइ चाहत ह।<br> <span class="br-ind"><br><span class="indent">&nbsp;</span></span>यहोवा बाबुल क लोगन क उ सजा देइ जेकर पचे पात्र अहइँ।<br> <span class="br-ind"><br><span class="indent">&nbsp;</span></span>बाबुल क फउज यरूसलेम मँ यहोवा क मन्दिर क ध्वस्त किहे रही।<br> <span class="br-ind"><br><span class="indent">&nbsp;</span></span>एह बरे यहोवा ओनका उ सजा देइ जउन ओनका मिलइ चाही।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>बाबुल क देवारन क खिलाफ झण्डन उठाइ ल्या।<br> <span class="br-ind"><br><span class="indent">&nbsp;</span></span>अधिक रच्छक लिआवा।<br> <span class="br-ind"><br><span class="indent">&nbsp;</span></span>चौकीदारन क ओनके जगह पइ रखा।<br> <span class="br-ind"><br><span class="indent">&nbsp;</span></span>एक ठु गुप्त हमला बरे तइयार होइ जा।<br> <span class="br-ind"><br><span class="indent">&nbsp;</span></span>यहोवा उ करी जउन उ जोजना बनाएस ह।<br> <span class="br-ind"><br><span class="indent">&nbsp;</span></span>यहोवा उ करी जउन उ बाबुल क लोगन क खिलाफ करइ क कहेस।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>बाबुल तू प्रभूत जल क निअरे अहा।<br> <span class="br-ind"><br><span class="indent">&nbsp;</span></span>तू खजाना स पूर्ण अहा।<br> <span class="br-ind"><br><span class="indent">&nbsp;</span></span>किन्तु रास्ट्र क रूप मँ तोहार अन्त आइ ग अहइ।<br> <span class="br-ind"><br><span class="indent">&nbsp;</span></span>इ तोहका बर्बाद करइ क समइ अहइ।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>सर्वसक्तीमान यहोवा इ प्रतिग्या आपन नाउँ लइके किहेस ह:<br> <span class="br-ind"><br><span class="indent">&nbsp;</span></span>“बाबुल मइँ तोहका निहचइ ही असंख्य सत्रु सेना स भरि देब।<br> <span class="br-ind"><br><span class="indent">&nbsp;</span></span>उ पचे टिड्डी दल क नाई होइहीं।<br> <span class="br-ind"><br><span class="indent">&nbsp;</span></span>उ सबइ फउजी तोहरे खिलाफ जितिहीं<br> <span class="br-ind"><br><span class="indent">&nbsp;</span></span>अउर उ पचे तोहरे ऊपर खड़ा होइहीं अउर बिजय घोस करिहीं।”<br></div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा आपन महान सक्ति क उपयोग किहस अउर पृथ्वी क बनाएस।<br> <span class="br-ind"><br><span class="indent">&nbsp;</span></span>उ दुनिया क बनावइ बरे आपन बुद्धि क उपयोग किहस।<br> <span class="br-ind"><br><span class="indent">&nbsp;</span></span>उ आपन समुझ क उपयोग अकास क फइलावइ मँ किहस।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>जब उ गरजन ह तब अकासे क जल गरज उठत ह।<br> <span class="br-ind"><br><span class="indent">&nbsp;</span></span>उ समूची पृथ्वी स बादरन क ऊपर पठवत ह।<br> <span class="br-ind"><br><span class="indent">&nbsp;</span></span>उ बर्खा क संग बिजली क पठवत ह।<br> <span class="br-ind"><br><span class="indent">&nbsp;</span></span>उ आपन भण्डार घर स हवा क लिआवत ह।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>मुला लोग बेववूफ अहइँ।<br> <span class="br-ind"><br><span class="indent">&nbsp;</span></span>उ पचे नाहीं समुझतेन कि परमेस्सर का किहेस ह।<br> <span class="br-ind"><br><span class="indent">&nbsp;</span></span>मूर्तिकार मूरतियन बनावत हीं।<br> <span class="br-ind"><br><span class="indent">&nbsp;</span></span>उ पचे सिरिफ लबार देवता अहइँ।<br> <span class="br-ind"><br><span class="indent">&nbsp;</span></span>एह बरे उ सबइ परगट करत हीं कि उ मूर्तिकार केतना मूरख अहइँ।<br> <span class="br-ind"><br><span class="indent">&nbsp;</span></span>उ सबइ देवमूरतियन सजीब नाहीं अहइँ।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>उ सबइ देवमूरतियन बियर्थ अहइँ।<br> <span class="br-ind"><br><span class="indent">&nbsp;</span></span>लोग ओन देवमूरतियन क बनाएन ह<br> <span class="br-ind"><br><span class="indent">&nbsp;</span></span>अउर उ पचे मजाक क अलावा कछू नाहीं अहइँ।<br> <span class="br-ind"><br><span class="indent">&nbsp;</span></span>ओनकर निआव क समइ आइ अउर उ सबइ देवमूरतियन नस्ट कइ दीन्ह जइहीं।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>किन्तु परमेस्सर याकूब क हींसा ओन बियर्थ देवमूरतियन जइसा नाहीं अहइ।<br> <span class="br-ind"><br><span class="indent">&nbsp;</span></span>लोग परमेस्सर क नाहीं बनाएन, परमेस्सर लोगन क बनाएस।<br> <span class="br-ind"><br><span class="indent">&nbsp;</span></span>इस्राएल ओकर खास सम्पत्ति अहई।<br> <span class="br-ind"><br><span class="indent">&nbsp;</span></span>परमेस्सर ही सब कछू बनाएस।<br> <span class="br-ind"><br><span class="indent">&nbsp;</span></span>ओकर नाउँ सर्वसक्तीमान यहोवा अहइ।<br></div>
<div class="v" id="v20"><span class="vn">20</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा कहत ह, “बाबुल तू मोर जुद्ध क हथियार ह्वा,<br> <span class="br-ind"><br><span class="indent">&nbsp;</span></span>मइँ तोहार उपयोग रास्ट्रन क कुचरइ बरे करत हउँ।<br> <span class="br-ind"><br><span class="indent">&nbsp;</span></span>मइँ तोहार उपयोग राज्जन क बर्बाद करइ बरे करत हउँ।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>मइँ तोहार उपयोग घोड़<br> <span class="br-ind"><br><span class="indent">&nbsp;</span></span>अउ घुड़सवार क कुचरइ बरे करत हउँ।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>मइँ तोहार उपयोग मेहररूअन क कुचरइ बरे करत हउँ।<br> <span class="br-ind"><br><span class="indent">&nbsp;</span></span>मइँ तोहार उपयोग बूढ़ा अउ नउजवान क कुचरइ बरे करत हउँ।<br> <span class="br-ind"><br><span class="indent">&nbsp;</span></span>मइँ तोहार उपयोग नउजवानन अउर नउ जुवतियन क कुचरइ बरे करत हउँ।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>मइँ तोहार उपयोग गड़रियन अउ ओनकर भेड़िन क खरकन बरे करत हउँ।<br> <span class="br-ind"><br><span class="indent">&nbsp;</span></span>मइँ तोहार उपयोग किसानन अउ बर्धन क कुचरइ बरे करत हउँ।<br> <span class="br-ind"><br><span class="indent">&nbsp;</span></span>मइँ तोहार उपयोग प्रसासकन अउर बड़के अधिकारियन क कुचरइ बरे करत हउँ।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>मुला मइँ बाबुल क अउर बाबुल क सबहिं लोगन क उल्टा भुगतान करब।<br> <span class="br-ind"><br><span class="indent">&nbsp;</span></span>मइँ ओनका सिय्योन बरे उ पचे जउन बुरा किहन, ओन सब क भुगतान करब।<br> <span class="br-ind"><br><span class="indent">&nbsp;</span></span>मइँ ओनका उल्टा भुगतान करब जेहसे सबहिं ओका लखि सका,” यहोवा कहत ह।<br></div>
<div class="v" id="v25"><span class="vn">25</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा कहत ह,<br> <span class="br-ind"><br><span class="indent">&nbsp;</span></span>“बाबुल, तू पहाड़ क गिरावत अहा अउर मइँ तोहरे खिलाफ हउँ।<br> <span class="br-ind"><br><span class="indent">&nbsp;</span></span>बाबुल, तू पूरा देस नस्ट किहा ह अउर मइँ तोहरे बिरुद्ध हउँ।<br> <span class="br-ind"><br><span class="indent">&nbsp;</span></span>मइँ तोहरे बिरुद्ध आपन हाथ बढ़ाउब।<br> <span class="br-ind"><br><span class="indent">&nbsp;</span></span>मइँ तोहका चट्टानन स लुढ़काउब।<br> <span class="br-ind"><br><span class="indent">&nbsp;</span></span>मइँ तोहका जरा भवा पर्वत कइ देब।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>लोगन क कोने क पाथर बनावइ जोग्ग बड़का पाथर नाहीं मिली।<br> <span class="br-ind"><br><span class="indent">&nbsp;</span></span>उ पचे इमारतन क नेंव बरे कउनो भी चट्टान नाहीं लाइ सकिहीं।<br> <span class="br-ind"><br><span class="indent">&nbsp;</span></span>काहेकि तोहार नगर सदा ही क बरे बेकार पाथरन क ढेर बन जाइ,”<br> <span class="br-ind"><br><span class="indent">&nbsp;</span></span>यहोवा कहत ह।<br></div>
<div class="v" id="v27"><span class="vn">27</span> <span class="br-p"><br><br></span><span class="br-ind"><br><span class="indent">&nbsp;</span></span>“देस मँ जुद्ध क झण्डा उठावा।<br> <span class="br-ind"><br><span class="indent">&nbsp;</span></span>सबहिं रास्ट्रन मँ तुरही बजाइ द्या।<br> <span class="br-ind"><br><span class="indent">&nbsp;</span></span>रास्ट्रन क बाबुल क खिलाफ जुद्ध बरे तइयार करा।<br> <span class="br-ind"><br><span class="indent">&nbsp;</span></span>अरारात मिन्नी अस्कनज राज्जन क बाबुल क खिलाफ जुद्ध बरे बोलावा।<br> <span class="br-ind"><br><span class="indent">&nbsp;</span></span>ओकरे खिलाफ सेना संचालन बरे सेनापति चुना।<br> <span class="br-ind"><br><span class="indent">&nbsp;</span></span>सेना क ओकरे खिलाफ पठवा।<br> <span class="br-ind"><br><span class="indent">&nbsp;</span></span>एतने जियादा घोड़न क पठवा कि उ पचे टिड्डी दल जइसा हो जाइँ।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>ओकरे खिलाफ रास्ट्रन क जुद्ध बरे तइयार करा।<br> <span class="br-ind"><br><span class="indent">&nbsp;</span></span>मादी क राजा लोगन क तइयार करा।<br> <span class="br-ind"><br><span class="indent">&nbsp;</span></span>ओनकर प्रसासकन अउर बड़के अधिकारियन क तइयार करा।<br> <span class="br-ind"><br><span class="indent">&nbsp;</span></span>ओनसे सासित सबहिं देसन क बाबुल क खिलाफ जुद्ध बरे लिआवा।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>देस क तरह काँपत ह माना पीरा भोगत होइ।<br> <span class="br-ind"><br><span class="indent">&nbsp;</span></span>इ काँपी जब यहोवा बाबुल बनाई जोजना क पूरा करी।<br> <span class="br-ind"><br><span class="indent">&nbsp;</span></span>यहोवा जोजना बाबुल क सूना रेगिस्तान बनावइ क अहइ।<br> <span class="br-ind"><br><span class="indent">&nbsp;</span></span>कउनो मनई हुआँ नाहीं रही।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>कसदी फउजियन लड़ब बन्द कइ दिहन ह।<br> <span class="br-ind"><br><span class="indent">&nbsp;</span></span>उ पचे आपन दुर्गन मँ ठहरा अहइँ।<br> <span class="br-ind"><br><span class="indent">&nbsp;</span></span>ओनकर ताकत छीन होइ ग अहइ।<br> <span class="br-ind"><br><span class="indent">&nbsp;</span></span>उ पचे भयभीत अबला क नाई होइ गएन ह।<br> <span class="br-ind"><br><span class="indent">&nbsp;</span></span>बाबुल क घर बरत अहइँ।<br> <span class="br-ind"><br><span class="indent">&nbsp;</span></span>ओकर फाटकन क अवरोध टूट गवा अहइँ।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>एक क पाछे दूसर राजदूत आवत अहइ।<br> <span class="br-ind"><br><span class="indent">&nbsp;</span></span>राजदूत क पाछे राजदूत आवत अहइँ।<br> <span class="br-ind"><br><span class="indent">&nbsp;</span></span>उ पचे बाबुल क राजा क खबर सुनावत अहइँ<br> <span class="br-ind"><br><span class="indent">&nbsp;</span></span>कि ओकरे पूरे नगर पइ अधिकार होइ गवा।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>उ पचे जहाँ स नदियन क पार कीन्ह जात ह अधिकार मँ कइ लीन्ह गवा अहइँ।<br> <span class="br-ind"><br><span class="indent">&nbsp;</span></span>दलदली भुइँया बरत अहइ<br> <span class="br-ind"><br><span class="indent">&nbsp;</span></span>बाबुल क सबहिं फउजी भयभीत अहइँ।”<br></div>
<div class="v" id="v33"><span class="vn">33</span> <span class="br-p"><br><br></span><span class="br-ind"><br><span class="indent">&nbsp;</span></span>इस्राएल क परमेस्सर सर्वसक्तीमान यहोवा इ कहत ह:<br> <span class="br-ind"><br><span class="indent">&nbsp;</span></span>“बाबुल नगर एक ठु खरिहान जइसा अहइ।<br> <span class="br-ind"><br><span class="indent">&nbsp;</span></span>बाबुल क पीटइ क समइ<br> <span class="br-ind"><br><span class="indent">&nbsp;</span></span>हाली आवत अहइ।”<br></div>
<div class="v" id="v34"><span class="vn">34</span> <span class="br-p"><br><br></span><span class="br-ind"><br><span class="indent">&nbsp;</span></span>“बाबुल क राजा नबूकदनेस्सर पुराने जमाने मँ हमका नस्ट किहेस।<br> <span class="br-ind"><br><span class="indent">&nbsp;</span></span>पुराने जमाने मँ नबूकदनेस्सर हमका चोट पहोंचाएस।<br> <span class="br-ind"><br><span class="indent">&nbsp;</span></span>पुराने जमाने मँ उ हमरे लोगन क लइ गवा<br> <span class="br-ind"><br><span class="indent">&nbsp;</span></span>अउर हम खाली गगरी स होइ गए।<br> <span class="br-ind"><br><span class="indent">&nbsp;</span></span>उ हमार सर्वोत्तम चिजियन लिहस।<br> <span class="br-ind"><br><span class="indent">&nbsp;</span></span>उ बिसाल दानव क तरह रहा जउन तब तलक सब कछू खात रहा<br> <span class="br-ind"><br><span class="indent">&nbsp;</span></span>जब तलक ओकर पेट न भरा।<br> <span class="br-ind"><br><span class="indent">&nbsp;</span></span>उ सर्वोत्तम चिजियन लइ गवा, अउर हम लोगन क दूर लोकाइ दिहस।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>बाबुल हमका चोट पहोंचावइ बरे भयंकर करम किहस<br> <span class="br-ind"><br><span class="indent">&nbsp;</span></span>अउर अब मइँ चाहत हउँ बाबुल क संग वइसा ही घटित होइ।” <span class="br-p"><br><br></span>सिय्योन मँ रहइवाले लोगन इ कहेन,<br> <span class="br-ind"><br><span class="indent">&nbsp;</span></span>“बाबुल हमरे लोगन क मारइ क अपराधी अहइ<br> <span class="br-ind"><br><span class="indent">&nbsp;</span></span>अउर अब उ पचे बुरे करमन बरे सजा पावत अहइँ जउन उ पचे किहे रहेन।”<br> <span class="br-ind"><br><span class="indent">&nbsp;</span></span>यरूसलेम नगर इ सब कहेस।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>एह बरे यहोवा कहत ह,<br> <span class="br-ind"><br><span class="indent">&nbsp;</span></span>“यहूदा मइँ तोहार रच्छा करब।<br> <span class="br-ind"><br><span class="indent">&nbsp;</span></span>मइँ इ निहचइ लखब कि बाबुल क सजा मिलइ।<br> <span class="br-ind"><br><span class="indent">&nbsp;</span></span>मइँ बाबुल क समुद्रर क झुराइ देब<br> <span class="br-ind"><br><span class="indent">&nbsp;</span></span>अउर मइँ ओकरे पानी क सोतन क सुखाइ देब।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>बाबुल बर्बाद इमारतन क ढेर बन जाइ।<br> <span class="br-ind"><br><span class="indent">&nbsp;</span></span>बाबुल जंगली कुकुरन क तरह क ठउर बनी।<br> <span class="br-ind"><br><span class="indent">&nbsp;</span></span>लोग चट्टानन क ढेर क लखिहीं अउर चकित होइहीं।<br> <span class="br-ind"><br><span class="indent">&nbsp;</span></span>लोग बाबुल क बारे मँ आपन मूँड़ि हिलइहीं।<br> <span class="br-ind"><br><span class="indent">&nbsp;</span></span>बाबुल अइसी जगह होइ जाइ जहाँ कउनो भी नाहीं रही।<br></div>
<div class="v" id="v38"><span class="vn">38</span> <span class="br-p"><br><br></span><span class="br-ind"><br><span class="indent">&nbsp;</span></span>“बाबुल क लोग गरजत भए जवान सेर क तरह अहइँ।<br> <span class="br-ind"><br><span class="indent">&nbsp;</span></span>उ पचे सेर क बच्चन क तरह गुर्रात हीं।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>उ सबइ लोग उत्तेजित सेरन क सा काम करत अहइँ।<br> <span class="br-ind"><br><span class="indent">&nbsp;</span></span>मइँ ओनका दावत देब।<br> <span class="br-ind"><br><span class="indent">&nbsp;</span></span>मइँ ओनका मत्त बनाउब।<br> <span class="br-ind"><br><span class="indent">&nbsp;</span></span>उ पचे हँसिहीं अउर आनन्द क समइ बितइहीं<br> <span class="br-ind"><br><span class="indent">&nbsp;</span></span>अउर तब उ पचे सदा ही क बरे सोइ जइहीं।<br> <span class="br-ind"><br><span class="indent">&nbsp;</span></span>उ पचे कबहुँ नाहीं जागिहीं।” <span class="br-p"><br><br></span>यहोवा इ सबइ कहेस।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>“मइँ बाबुल क लोगन क मार डावा जाइ बरे लइ जाब।<br> <span class="br-ind"><br><span class="indent">&nbsp;</span></span>बाबुल मारा जाइ क प्रतीच्छा करइवाली भेड़िन, मेमनन अउर बोकरियन जइसा होइ।<br></div>
<div class="v" id="v41"><span class="vn">41</span> <span class="br-p"><br><br></span><span class="br-ind"><br><span class="indent">&nbsp;</span></span>“सेसक पराजित होइ।<br> <span class="br-ind"><br><span class="indent">&nbsp;</span></span>सारी पृथ्वी क उत्तिम अउ सब स जियादा गर्वीला देस कैदी होइ।<br> <span class="br-ind"><br><span class="indent">&nbsp;</span></span>दूसर रास्ट्रन क लोग बाबुल पइ निगाह डइहीं<br> <span class="br-ind"><br><span class="indent">&nbsp;</span></span>अउर जउन कछू उ पचे लखिहीं ओहसे उ पचे भयभीत होइ उठिहीं।<br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>बाबुल पइ सागर उमड़ि पड़ी।<br> <span class="br-ind"><br><span class="indent">&nbsp;</span></span>ओकर गरजत तरंगन ओका ढकि लेइहीं।<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>तब बाबुल क नगर बर्बाद अउर सूना होइ जइहीं।<br> <span class="br-ind"><br><span class="indent">&nbsp;</span></span>बाबुल एक झुरान रेगिस्तान बन जाइ।<br> <span class="br-ind"><br><span class="indent">&nbsp;</span></span>इ अइसा देस बनी जहाँ कउनो मनई नाहीं रही,<br> <span class="br-ind"><br><span class="indent">&nbsp;</span></span>लोग बाबुल स जात्रा भी नाहीं करिहीं।<br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>मइँ बेल देवता क बाबुल मँ सजा देब।<br> <span class="br-ind"><br><span class="indent">&nbsp;</span></span>मइँ ओकरे जरिये लील लीन्ह मनइयन क उगलावाउब।<br> <span class="br-ind"><br><span class="indent">&nbsp;</span></span>दूसर रास्ट्र बाबुल मँ नाहीं अइहीं<br> <span class="br-ind"><br><span class="indent">&nbsp;</span></span>बाबुल नगर क चहारदीवारी गिर जाइ।<br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>मोर लोगो, बाबुल नगर स बाहेर निकरा।<br> <span class="br-ind"><br><span class="indent">&nbsp;</span></span>आपन जिन्नगी बचावइ भाग चला।<br> <span class="br-ind"><br><span class="indent">&nbsp;</span></span>यहोवा क तेज किरोध स बचिके पराअ।<br></div>
<div class="v" id="v46"><span class="vn">46</span> <span class="br-p"><br><br></span><span class="br-ind"><br><span class="indent">&nbsp;</span></span>“मोरे लोगो, दुःखी जिन ह्वा।<br> <span class="br-ind"><br><span class="indent">&nbsp;</span></span>अफवाहन उड़िहीं किन्तु डेराअ जिन।<br> <span class="br-ind"><br><span class="indent">&nbsp;</span></span>इ बरिस एक अफवाह उड़ति ह।<br> <span class="br-ind"><br><span class="indent">&nbsp;</span></span>अगले बरिस दूसर अफवाह उड़ी।<br> <span class="br-ind"><br><span class="indent">&nbsp;</span></span>देस मँ भयंकर जुद्ध क बारे मँ अफवाहन उड़िहीं।<br> <span class="br-ind"><br><span class="indent">&nbsp;</span></span>सासकन क दूसर सासकन क खिलाफ जुद्ध क बरे मँ अफवाहन उड़िहीं।<br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>निहचइ ही उ समइ आइ जब मइँ बाबुल क लबार देवतन क सजा देब<br> <span class="br-ind"><br><span class="indent">&nbsp;</span></span>अउर पूरा बाबुल देस लज्जा क पात्र बनी।<br> <span class="br-ind"><br><span class="indent">&nbsp;</span></span>उ नगर क सड़कियन पइ<br> <span class="br-ind"><br><span class="indent">&nbsp;</span></span>अनगिनत मरे मनई पड़ा होइहीं।<br></div>
<div class="v" id="v48"><span class="vn">48</span> <span class="br-ind"><br><span class="indent">&nbsp;</span></span>तब पृथ्वी अउर अकास अउ ओकरे भीतर क सबहिं चिजियन<br> <span class="br-ind"><br><span class="indent">&nbsp;</span></span>बाबुल पइ खुस होइके गावइ लगिहीं,<br> <span class="br-ind"><br><span class="indent">&nbsp;</span></span>उ पचे जय जयकार करिहीं, काहेकि सेना उत्तर स आई,<br> <span class="br-ind"><br><span class="indent">&nbsp;</span></span>अउर बाबुल क खिलाफ लड़ी।”<br> <span class="br-ind"><br><span class="indent">&nbsp;</span></span>इ सब यहोवा कहेस ह।<br></div>
<div class="v" id="v49"><span class="vn">49</span> <span class="br-p"><br><br></span><span class="br-ind"><br><span class="indent">&nbsp;</span></span>“बाबुल इस्राएल क लोगन क मारेस।<br> <span class="br-ind"><br><span class="indent">&nbsp;</span></span>बाबुल सारी पृथ्वी पइ भी लोगन क मारेस।<br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>लोगो, तू तरवार क घाट उतरइ स बच निकर्या,<br> <span class="br-ind"><br><span class="indent">&nbsp;</span></span>तू पचन्क हाली करइ चाही अउर बाबुल क छोड़इ चाही।<br> <span class="br-ind"><br><span class="indent">&nbsp;</span></span>प्रतीच्छा न करो।<br> <span class="br-ind"><br><span class="indent">&nbsp;</span></span>तू पचे दूर देस मँ अहा।<br> <span class="br-ind"><br><span class="indent">&nbsp;</span></span>किन्तु जहाँ कहूँ रहा यहोवा क सुमिरा अउर यरूसलेम क सुमिरा।”<br></div>
<div class="v" id="v51"><span class="vn">51</span> <span class="br-p"><br><br></span><span class="br-ind"><br><span class="indent">&nbsp;</span></span>“यहूदा क हम लोग लज्जित अही।<br> <span class="br-ind"><br><span class="indent">&nbsp;</span></span>हम लज्जित अही<br> <span class="br-ind"><br><span class="indent">&nbsp;</span></span>काहेकि हमार अपमान भवा।<br> <span class="br-ind"><br><span class="indent">&nbsp;</span></span>काहेकि बिदेसी यहोवा क मन्दिर क पवित्तर ठउरन मँ प्रवेस कइ चुका अहइँ।”<br></div>
<div class="v" id="v52"><span class="vn">52</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा कहत ह, “समइ आवत अहइ<br> <span class="br-ind"><br><span class="indent">&nbsp;</span></span>जब मइँ बाबुल क देवमूरतियन क सजा देब।<br> <span class="br-ind"><br><span class="indent">&nbsp;</span></span>उ समइ उ देस मँ<br> <span class="br-ind"><br><span class="indent">&nbsp;</span></span>सर्वत्र घायल लोग पीरा स रोइहीं।<br></div>
<div class="v" id="v53"><span class="vn">53</span> <span class="br-ind"><br><span class="indent">&nbsp;</span></span>बाबुल उठत चला जाइ जब तलक उ अकास स छुइ लेइ।<br> <span class="br-ind"><br><span class="indent">&nbsp;</span></span>बाबुल आपन किलन क मजबूत बनाई।<br> <span class="br-ind"><br><span class="indent">&nbsp;</span></span>किन्तु मइँ उ नगर क खिलाफ लड़इ बरे लोगन क पठउब<br> <span class="br-ind"><br><span class="indent">&nbsp;</span></span>अउर उ सबइ लोग ओका नस्ट कइ देइहीं।”<br> <span class="br-ind"><br><span class="indent">&nbsp;</span></span>इ सबइ यहोवा कहेस।<br></div>
<div class="v" id="v54"><span class="vn">54</span> <span class="br-p"><br><br></span><span class="br-ind"><br><span class="indent">&nbsp;</span></span>“हम बाबुल मँ लोगन क रोउब सुन सकित ह।<br> <span class="br-ind"><br><span class="indent">&nbsp;</span></span>हम कसदी लोगन क देस मँ चिजियन क नस्ट करइवाले लोगन क सोर सुनि सकित ह।<br></div>
<div class="v" id="v55"><span class="vn">55</span> <span class="br-ind"><br><span class="indent">&nbsp;</span></span>यहोवा बहोत हाली बाबुल क नस्ट करी।<br> <span class="br-ind"><br><span class="indent">&nbsp;</span></span>उ नगर क गरजना क चुप कइ देइ।<br> <span class="br-ind"><br><span class="indent">&nbsp;</span></span>दुस्मन सागरे क गरजत तरंगन क तरह टूट पड़िहीं।<br> <span class="br-ind"><br><span class="indent">&nbsp;</span></span>चारिहुँ कइँती क लोग उ गरज क सुनिहीं।<br></div>
<div class="v" id="v56"><span class="vn">56</span> <span class="br-ind"><br><span class="indent">&nbsp;</span></span>फउज आइ अउर बाबुल क नस्ट करी।<br> <span class="br-ind"><br><span class="indent">&nbsp;</span></span>बाबुल क फउजी धरा जइहीं।<br> <span class="br-ind"><br><span class="indent">&nbsp;</span></span>ओनकर धनुस टूटिहीं।<br> <span class="br-ind"><br><span class="indent">&nbsp;</span></span>काहेकि यहोवा ओन लोगन क सजा देत ह जउन बुरा करत हीं।<br> <span class="br-ind"><br><span class="indent">&nbsp;</span></span>यहोवा ओनका पूरी सजा देत ह जेकर उ पचे पात्र अहइँ।<br></div>
<div class="v" id="v57"><span class="vn">57</span> <span class="br-ind"><br><span class="indent">&nbsp;</span></span>मइँ बाबुल क बड़के पदाधिकारियन<br> <span class="br-ind"><br><span class="indent">&nbsp;</span></span>अउर बुद्धिमान लोगन क मत्त कइ देब।<br> <span class="br-ind"><br><span class="indent">&nbsp;</span></span>ओकर प्रसंसकन, अधिकारियन<br> <span class="br-ind"><br><span class="indent">&nbsp;</span></span>अउर फउजियन क भी मत्त करब।<br> <span class="br-ind"><br><span class="indent">&nbsp;</span></span>तब उ पचे सदा ही क बरे सोइ जइहीं,<br> <span class="br-ind"><br><span class="indent">&nbsp;</span></span>उ पचे कबहुँ नाहीं जागिहीं।”<br> <span class="br-ind"><br><span class="indent">&nbsp;</span></span>राजा इ कहेस<br> <span class="br-ind"><br><span class="indent">&nbsp;</span></span>ओकर नाउँ सर्वसक्तीमान यहोवा अहइ।<br></div>
<div class="v" id="v58"><span class="vn">58</span> <span class="br-p"><br><br></span><span class="br-ind"><br><span class="indent">&nbsp;</span></span>सर्वसक्तीमान यहोवा कहत ह,<br> <span class="br-ind"><br><span class="indent">&nbsp;</span></span>“बाबुल क मोटकी अउ मजबूत देवार गिराइ दीन्ह जाइ।<br> <span class="br-ind"><br><span class="indent">&nbsp;</span></span>एकर ऊँच दुआर जराइ दीन्ह जइहीं।<br> <span class="br-ind"><br><span class="indent">&nbsp;</span></span>बाबुल क लोग कठिन मेहनत करिहीं<br> <span class="br-ind"><br><span class="indent">&nbsp;</span></span>पइ ओकर कउनो लाभ नाहीं होइ।<br> <span class="br-ind"><br><span class="indent">&nbsp;</span></span>उ पचे नगर क बचावइ क जतन मँ बहोत थक जइहीं,<br> <span class="br-ind"><br><span class="indent">&nbsp;</span></span>किन्तु उ पचे लपटन क सिरिफ ईर्धन होइहीं।”<br></div>
<div class="v" id="v59"><h2>यिर्मयाह बाबुल क एक ठु सँदेसा पठवत ह</h2><span class="vn">59</span> <span class="br-p"><br><br></span>इ उ सँदेसा अहइ जेका यिर्मयाह नबी महसेयाह क पूत नेरिय्याह, नरेय्यिह क पूत सरायाह नाउँ क अधिकारी क दिहस। सरायाह यहूदा क राजा सिदकिय्याह क संग बाबुल गवा रहा। यहूदा क राजा सिदकिय्याह क राज्जकाल क चउथे बरिस मँ इ भवा। सरायाह कर क अधिकारी रहा।</div>
<div class="v" id="v60"><span class="vn">60</span> यिर्मयाह पत्रक पइ ओन सब भयंकर घटनन क लिखत रहा जउन बाबुल मँ घटइवाली रहिन। उ इ सब बाबुल क बारे मँ लिखत रहा।</div>
<div class="v" id="v61"><span class="vn">61</span> <span class="br-p"><br><br></span>यिर्मयाह सरायाह स कहेस, “सरायाह, बाबुल जा। निहचइ करा कि इ सँदेसा तू इ तरह बाँचा कि सबहिं लोग सुनि लेइँ।</div>
<div class="v" id="v62"><span class="vn">62</span> एकरे पाछे कहा, ‘हे यहोवा तू कहया ह कि तू इ बाबुल नाउँ क जगह क नस्ट करब्या। तू एक अइसे नस्ट करब्या कि कउनो मनई या जानवर हिआँ नाहीं रही। इ सदा ही क बरे सूना अउर बर्बाद ठउर होइ जाइ।’</div>
<div class="v" id="v63"><span class="vn">63</span> जब तू पत्रक बाँच चुका तउ एहसे एक ठु पाथर बाँधा। तब इ पत्रक क परात नदी मँ डाइ द्या।</div>
<div class="v" id="v64"><span class="vn">64</span> तब कहा, ‘बाबुल इहइ तरह बूड़ी। बाबुल फुन कबहुँ नाहीं उठी। बाबुल बूड़ी काहेकि मइँ हुआँ भयंकर बिपत्तियन ढाउब।’” <span class="br-p"><br><br></span>यिर्मयाह क सब्द हिआँ खतम भएन।</div>
</div>
<!-- PARSED ABOVE; EDITING MAY BREAK PARSER -->
</body></html>