<html><head>
<meta http-equiv="Content-Type" content="text/html;charset=utf-8" />
<title>Job 31 &ndash; अय्यूब &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 31);">
<div id="navbar"><a href="../index.html">पवित्तर बाइबिल</a> &ndash; <b>अय्यूब</b> &ndash; <a href="Job_1.html">1</a> ... <a href="Job_29.html">29</a> <a href="Job_30.html">30</a> <b>31</b> <a href="Job_32.html">32</a> <a href="Job_33.html">33</a> ... <a href="Job_42.html">42</a> </div><hr>
<h1>Job 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>“मइँ आपन अँखिन क संग एक समझौता किहेउ ह<br> <span class="br-ind"><br><span class="indent">&nbsp;</span></span>कि उ सबइ कउनो लड़िकी क वासना क निगाह स न लखहीं।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>सर्वसक्तीमान परमेस्सर लोगन क संग कइसा करत ह<br> <span class="br-ind"><br><span class="indent">&nbsp;</span></span>उ कइसे आपन ऊँच सरगे क घरे से ओनकर करमन क प्रतिफल देत ह<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>परमेस्सर दुस्ट लोगन बरे संकट अउ विनास पठवत ह,<br> <span class="br-ind"><br><span class="indent">&nbsp;</span></span>अउर जउन बुरा करम करत हीं ओनके बरे बर्बादी पठवत ह।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>मइँ जउन भी करत हउँ परमेस्सर जानत ह।<br> <span class="br-ind"><br><span class="indent">&nbsp;</span></span>अउर मोरे हर कदम क उ लखत ह।<br></div>
<div class="v" id="v5"><span class="vn">5</span> <span class="br-p"><br><br></span><span class="br-ind"><br><span class="indent">&nbsp;</span></span>“अउर मइँ झूठी जिन्नगी जिया हउँ<br> <span class="br-ind"><br><span class="indent">&nbsp;</span></span>या झूठ बोलिके लोगन क मुरख बनाए हउँ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>तउ उ मोका खरी तरजू स तौलेइ,<br> <span class="br-ind"><br><span class="indent">&nbsp;</span></span>तब परमेस्सर जान लेइ कि मइँ निरपराध हउँ।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>अगर मइँ खरा रास्ता स हटा होउँ,<br> <span class="br-ind"><br><span class="indent">&nbsp;</span></span>अगर मइँ आपन आप क बुरे लालसा मँ लइ गइ होइ<br> <span class="br-ind"><br><span class="indent">&nbsp;</span></span>या अगर मइँ आपन हाथ क पवित्तर नाहीं राखत हइँ।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>तउ मोर उपजाई भइ फसल दूसर लोग खाइ जाइँ<br> <span class="br-ind"><br><span class="indent">&nbsp;</span></span>अउर मोर फसलन क उजारिके लइ जाइँ।<br></div>
<div class="v" id="v9"><span class="vn">9</span> <span class="br-p"><br><br></span><span class="br-ind"><br><span class="indent">&nbsp;</span></span>“अगर मइँ मेहररुअन बरे कामुक रहा होउँ,<br> <span class="br-ind"><br><span class="indent">&nbsp;</span></span>या अगर मइँ आपन पड़ोसी क दुआरे क ओकरी पत्नी क संग व्याभिचार करइ क बरे ताकत रहा होउँ,<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>तउ मोर पत्नी दूसर लोगन क भोजन बनावइ<br> <span class="br-ind"><br><span class="indent">&nbsp;</span></span>अउर ओकरे संग दूसर लोग सोवइँ।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>काहेकि यौन पाप लज्जा स भरा होत ह?<br> <span class="br-ind"><br><span class="indent">&nbsp;</span></span>इ अइसा पाप अहइ जेका निहचय ही सजा पावइ चाही।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>व्याभिचार उ पाप क समान अहइ, जउन बारत अउ बर्बाद कइ डावत ह।<br> <span class="br-ind"><br><span class="indent">&nbsp;</span></span>मोरे लगे जउन कछू भी अहइ बिभिचार क पाप ओका बारि डाइ।<br></div>
<div class="v" id="v13"><span class="vn">13</span> <span class="br-p"><br><br></span><span class="br-ind"><br><span class="indent">&nbsp;</span></span>“अगर मइँ आपन दास-दासियन क समन्वा उ समइ निस्पच्छ नाहीं रहेउँ<br> <span class="br-ind"><br><span class="indent">&nbsp;</span></span>जब ओनका मोसे कउनो सिकाइत रही।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>तउ जब मोका परमेस्सर क समन्वा जाइ क होइ, तउ मइँ का करब?<br> <span class="br-ind"><br><span class="indent">&nbsp;</span></span>जब उ मोका मोरे करमन क सफाई माँगइ बोलइ तउ मइँ परमेस्सर क का जावाब देब?<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>परमेस्सर मोका अउर मोरे सेवकन क<br> <span class="br-ind"><br><span class="indent">&nbsp;</span></span>हमरी आपन-आपन महतारी क गर्भ मँ बनाएस ह।<br></div>
<div class="v" id="v16"><span class="vn">16</span> <span class="br-p"><br><br></span><span class="br-ind"><br><span class="indent">&nbsp;</span></span>“मइँ कबहुँ भी दीन जन क मदद क मना नाहीं किहेउँ।<br> <span class="br-ind"><br><span class="indent">&nbsp;</span></span>मइँ राँड़ मेहररुअन क सहारे क बिना नाहीं रहइ दिहेउँ।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>मइँ स्वार्थी नाहीं रहेउँ।<br> <span class="br-ind"><br><span class="indent">&nbsp;</span></span>मइँ आपन भोजन क संग अनाथ बच्चन क भूखा नाहीं रहइ दिहेउँ।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>मइँ अइसे गदेलन क जेनके बाप नाहीं अहइँ, मइँ बाप जइसा रहेउँ ह।<br> <span class="br-ind"><br><span class="indent">&nbsp;</span></span>मइँ जिन्नगी भइ राँड़ मेहररुअन क धियान रखेउँ ह।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>जब मइँ कउनो क एह बरे कस्ट भोगत भए पाएउँ ह कि ओकरे लगे ओढ़ना नाहीं अहइ,<br> <span class="br-ind"><br><span class="indent">&nbsp;</span></span>या मइँ कउनो दीन क बगैर कोट क पाएउँ।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>तउ मइँ सदा ओन लोगन क ओढ़ना देत रहेउँ,<br> <span class="br-ind"><br><span class="indent">&nbsp;</span></span>मइँ ओनका गरम राखइ क मइँ खुद आपन भेड़िन क ऊन बइपरेउँ,<br> <span class="br-ind"><br><span class="indent">&nbsp;</span></span>तउ उ पचे मोका समूचइ मने स असीसत रहेन।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>मइँ कउनो अनाथे क खिलाफ कबहुँ आपन हाथ नाहीं उठाएस<br> <span class="br-ind"><br><span class="indent">&nbsp;</span></span>जब कबहुँ मइँ ओका सहर क फाटके पइ मदद माँगत भए निहारेउँ।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>अगर मइ अइसा किहेउँ तउ मोर काँधा आपन जगह स छूट कइ गिर जाइ<br> <span class="br-ind"><br><span class="indent">&nbsp;</span></span>अउर मोर बाजू आपन जोड़ स अलग होइ जाइ।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>मुला मइँ तउ ओनमाँ स कउनो बुरा करम नाहीं किहेउँ।<br> <span class="br-ind"><br><span class="indent">&nbsp;</span></span>मइँ परमेस्सर क दण्ड स डेरात हउँ।<br> <span class="br-ind"><br><span class="indent">&nbsp;</span></span>ओकरी तेजस्विता स डेरात हउँ।<br></div>
<div class="v" id="v24"><span class="vn">24</span> <span class="br-p"><br><br></span><span class="br-ind"><br><span class="indent">&nbsp;</span></span>“मइँ कबहुँ आपन धन दौलत क भरोसा नाहीं किहेउँ,<br> <span class="br-ind"><br><span class="indent">&nbsp;</span></span>अउर मइँ कबहुँ नाहीं चोखा सोने स कहेउँ कि ‘तू मोर आसा अहा।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>मइँ धने स सम्पन्न रहेउँ।’<br> <span class="br-ind"><br><span class="indent">&nbsp;</span></span>मुला मइँ ओसे घमण्डी नाहीं भएउँ।<br> <span class="br-ind"><br><span class="indent">&nbsp;</span></span>मइँ खूवइ धन कमाएउँ।<br> <span class="br-ind"><br><span class="indent">&nbsp;</span></span>मुला उहइ नाहीं जेहसे आनन्दित भएउँ।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>मइँ कबहुँ भी नाहीं चमकत सूरज क पूजा किहेउँ<br> <span class="br-ind"><br><span class="indent">&nbsp;</span></span>या मइँ सुन्नर चाँद क पूजा नाहीं किहेउँ।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>मइँ कबहुँ भी आपन हाथ क चूम कइ सूकज<br> <span class="br-ind"><br><span class="indent">&nbsp;</span></span>अउर चाँद क पूजा करइ क मूरखता नाहीं किहा रहा।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>अगर मइँ एनमाँ स कछू किहेउँ तउ उ मोर पाप होइ अउ मोका सजा मिलइ।<br> <span class="br-ind"><br><span class="indent">&nbsp;</span></span>अगर मइँ ओन बातन क पूजा किहे होतेउँ तउ सर्वसक्तीसाली परमेस्सर क अबिस्सासी होइ जातेउँ।<br></div>
<div class="v" id="v29"><span class="vn">29</span> <span class="br-p"><br><br></span><span class="br-ind"><br><span class="indent">&nbsp;</span></span>“जब मोर दुस्मन बर्बाद भएन<br> <span class="br-ind"><br><span class="indent">&nbsp;</span></span>तउ मइँ खुस नाहीं भएउँ।<br> <span class="br-ind"><br><span class="indent">&nbsp;</span></span>जब मोरे दुस्मनन क दुख-मुसीबत डाली गवा,<br> <span class="br-ind"><br><span class="indent">&nbsp;</span></span>तउ मइँ ओकर बरे खूस नाहीं भवा।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>मइँ आपन मुहँ खोलिके आपन दुस्मनन क सरापत भए पाप नाहीं किहेउँ<br> <span class="br-ind"><br><span class="indent">&nbsp;</span></span>अउ मइँ ओकरे मोत क इच्छा नाहीं कहेस।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>मोरे घरे क सबहिं लोग जानत हीं<br> <span class="br-ind"><br><span class="indent">&nbsp;</span></span>कि मइँ सदा अजनबी लोगन क खइया क दिहेउँ।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>मइँ सदा अजनबी लोगन क घरे मँ बोलाएउँ,<br> <span class="br-ind"><br><span class="indent">&nbsp;</span></span>ताकि ओनका राति मँ गलियन मँ सोवइ क न पड़इ।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>दूसर लोग आपन पापे क छूपावइ क जतन करत हीं,<br> <span class="br-ind"><br><span class="indent">&nbsp;</span></span>मुला मइँ आपन दोख कबहुँ नाहीं छुपाएउँ।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>मइँ कबहुँ नाहीं डेराउँ कि लोग का कहत रहत हीं।<br> <span class="br-ind"><br><span class="indent">&nbsp;</span></span>मइँ कबहुँ चुप नाहीं रहेउँ अउ मइँ आपन घर बाहेर जाइ बरे कबहुँ नाहीं डेराउँ।<br></div>
<div class="v" id="v35"><span class="vn">35</span> <span class="br-p"><br><br></span><span class="br-ind"><br><span class="indent">&nbsp;</span></span>“कास! कउनो होत जउन मोर सुनत।<br> <span class="br-ind"><br><span class="indent">&nbsp;</span></span>मोका आपन बात अपनी कइँती स समझावइ द्या।<br> <span class="br-ind"><br><span class="indent">&nbsp;</span></span>कास! सक्तीसाली परमेस्सर मोका अउर कास उ ओनँ बातन क लिखत<br> <span class="br-ind"><br><span class="indent">&nbsp;</span></span>जउन मइँ ओकरी निगाहे मँ गलत किहे रहेउँ।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>काहेकि फुरइ ही मइँ उ लिकावट आपन खुद क काँधे पइ धइ लेब<br> <span class="br-ind"><br><span class="indent">&nbsp;</span></span>अउर मइँ ओका मुकुट क तरह मूँड़े पइ धइ लेब।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>“अगर परमेस्सर किहेस तउ जउन कछू मइँ किहेउँ ह, मइँ ओका परमेस्सर क समुझाउब।<br> <span class="br-ind"><br><span class="indent">&nbsp;</span></span>मइँ परमेस्सर क लगे आपन मूँड़ि उठाइके जाब, जइसे मइँ कउनो मुखिया होउँ।<br></div>
<div class="v" id="v38"><span class="vn">38</span> <span class="br-p"><br><br></span><span class="br-ind"><br><span class="indent">&nbsp;</span></span>“मइँ आपन भुइँया पइ कबहुँ बेगुनाह क खुन नाहीं बहाया हउँ<br> <span class="br-ind"><br><span class="indent">&nbsp;</span></span>एँह बरे मोर मिट्टी या मोर धरती क खिलाफ कबहुँ आवाज़ नाहीं उठाएस।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>मइँ हमेसा मजदूरन क फसल काटइ बरे ओनकर मजूरी दिहेउँ।<br> <span class="br-ind"><br><span class="indent">&nbsp;</span></span>मइँ कबहुँ भी ओकर मालिक स जबरदस्ती अनाज़ नाहीं लिहेउँ।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>हाँ! एनमाँ स अगर कउनो भी बुरा काम मइँ किहे होउ,<br> <span class="br-ind"><br><span class="indent">&nbsp;</span></span>तउ गोहूँ क जगह पइ काँटा अउर जौ क बजाय खर-पतवर खेतन मँ उग जाइँ।”<br> <span class="br-p"><br><br></span>अय्यूब क सब्द खतम भएन।</div>
</div>
<!-- PARSED ABOVE; EDITING MAY BREAK PARSER -->
</body></html>