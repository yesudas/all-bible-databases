<html><head>
<meta http-equiv="Content-Type" content="text/html;charset=utf-8" />
<title>Josh 10 &ndash; यहोसू &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 10);">
<div id="navbar"><a href="../index.html">पवित्तर बाइबिल</a> &ndash; <b>यहोसू</b> &ndash; <a href="Josh_1.html">1</a> ... <a href="Josh_8.html">8</a> <a href="Josh_9.html">9</a> <b>10</b> <a href="Josh_11.html">11</a> <a href="Josh_12.html">12</a> ... <a href="Josh_24.html">24</a> </div><hr>
<h1>Josh 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>उ दिन जब सूरज स्थिर रहा</h2><span class="vn">1</span> <span class="br-p"><br><br></span>इ समइ अदोनीसेदेक यरूसलेम क राजा रहा। इ राजा सुनेस कि यहोसू ऐ क जीतेस ह अउर एका पूरी तरह बरबाद कइ दिहस ह। राजा क इ पता लाग कि यहोसू यरीहो अउ ओकरे राजा क संग भी इहइ किहस ह। राजा क इ भी जानकारी मिली कि गिबोनी लोग इस्राएल क संग सान्ति-सन्धि कइ लिहस ह अउर उ सबइ लोग यरूसलेम क बहोत निचके रहत रहेन।</div>
<div class="v" id="v2"><span class="vn">2</span> ऍह बरे अदोनीसेदेक अउ ओकर लोग इ सबइ घटना क कारण बहोत डेरान रहेन। गिबोन ऐ क तरह नान्ह सहर नाहीं रहा। गिबोन एक ठु बहोत बड़ा सहर<sup class="fnm"><a name="fnm1" href="#fn1">1</a></sup> रहा जेहमाँ राजा रहे रहा। अउर सहर क सबहिं मनसेधू अच्छा जोधा रहेन।</div>
<div class="v" id="v3"><span class="vn">3</span> यरूसलेम क राजा अदोनीसेदेक हेब्रोन क राजा होहाम स बातन किहेस। उ यर्मूत क राजा पिराम, लाकीस क राजा यापी, एगलोन क राजा दबीर स भी बातचीत किहस। यरूसलेम क राजा इ मनइयन स पराथना किहस,</div>
<div class="v" id="v4"><span class="vn">4</span> “मोरे संग आवइँ अउर गिबोन प हमला करइ मँ मोर मदद करइँ। गिबोन यहोसू अउ इस्राएल क लोगन क संग सान्ति-सन्धि कइ लिहस ह।”</div>
<div class="v" id="v5"><span class="vn">5</span> <span class="br-p"><br><br></span>इ तरह पाँच एमोरी राजा लोग फउजन क मिलाएन। (इ सबइ पाँचउ यरूसलेम क राजा, हेब्रोन क राजा, यमूर्त क राजा, लाकीस क राजा, अउर एग्लोन क राजा रहेन।) उ सबइ फउजन गिबोन गइन। फउजन सहर क घेरि लिहन अउ एकरे खिलाफ जुद्ध करब सुरु किहन।</div>
<div class="v" id="v6"><span class="vn">6</span> <span class="br-p"><br><br></span>गिबोन सहर मँ बसइयन मनइयन गिलगाल क डेरा मँ यहोसू क खबर भेजेन: “हम पचे तोहर सेवक अही। हम लोगन क अकेल्ले मँ जिन तजा। आवा अउर हमार रच्छा करा। हाली करा। हम पचन्क बचावा। पहाड़ी देसन क सबहिं एमोरी राजा आपन आपन फउजन क एकउट कइ चुका बाटेन अउर हम पचन पइ हमला किहेस।”</div>
<div class="v" id="v7"><span class="vn">7</span> <span class="br-p"><br><br></span>ऍह बरे यहोसू गिलगाल स आपन पूरी फउज क संग जुद्ध बरे चला। यहोसू क उत्तिम जोधा ओकरे संग रहेन।</div>
<div class="v" id="v8"><span class="vn">8</span> यहोवा यहोसू स कहेस, “ओन फउजन स जिन डेराअ। मइँ तू पचन क ओनका हरावइ देब। ओन फउजन मँ स कउनो भी तू पचन क हरावइ मँ समर्थ नाहीं होइ।”</div>
<div class="v" id="v9"><span class="vn">9</span> <span class="br-p"><br><br></span>यहोसू अउ ओकर फउज रात भइ गिबोन कइँती बढ़त रही। दुस्मन क पता नाहीं रहा कि यहोसू आवत अहइ। ऍह बरे जब उ हमला किहस तउ उ पचे चौंक पड़ेन।</div>
<div class="v" id="v10"><span class="vn">10</span> <span class="br-p"><br><br></span>यहोवा ओन फउजन क इस्राएल क फउजन क जरिये हमाला क समइ का करइ या न करइ चाही सोच मँ डाइ दिहस। यह बरे इस्राएलियन ओनका हराइके बहोत बड़ी जीत पाइ लिहन। इस्राएलियन पाछा कइके ओनका गिबोन स खदेर दिहन। उ पचे बेथोरोन तलक जाइवाली सड़क तलक ओनकर खदेर दिहन। इस्राएल क फउज अजेका अउ मक्केदा तलक क समूचइ राहे मँ मनसेधुअन क मारेस।</div>
<div class="v" id="v11"><span class="vn">11</span> इस्राएल क फउज बेथ-हरोन क जाइवाली सड़क तलक दुस्मनन क खदेर दिहस। जबहिं उ पचे दुस्मनन क खदेरत रहेन तउ यहोवा भारी ओला क बर्खा अजेका तलक अकासे स किहस। बहोत स दुस्मन ऍन भारी ओला क बर्खा स मरि गएन। इ सबइ ओला स ओहसे जियादा दुस्मन मारा गएन जेतना इस्रलियन क तरवारन स मरि ग रहेन।</div>
<div class="v" id="v12"><span class="vn">12</span> <span class="br-p"><br><br></span>उ दिना यहोवा इस्राएलियन क जरिये एमोरी लोगन हार जाइ दिहन अउ उ दिन यहोसू इस्राएल क सबहिं क समन्वा खड़ा भवा अउ उ यहोवा स कहेस: <span class="br-p"><br><br></span><span class="br-ind"><br><span class="indent">&nbsp;</span></span>“हे सूरज, गिबोन क अकासे मँ खड़ा रहा अउ हट्या जिन।<br> <span class="br-ind"><br><span class="indent">&nbsp;</span></span>हे चन्द्र, तू अय्यालोन क घाटी क ऊपर अकासे मँ ठाड़ रहा अउ जिन हटा।”<br></div>
<div class="v" id="v13"><span class="vn">13</span> <span class="br-p"><br><br></span>सूरज स्थिर होइ गवा अउ चन्दा भी तबहिं तलक चलब तजि दिहस जब तलक मनइयन आपन दुस्मनन क हराइ नाहीं दिहन। इ फूरे भवा, इ कथा <b>यासार क किताबे</b> मँ लिखी अहइ। सूरज असमान क बीच रुका। इ पूरा दिन हुआँ स नाहीं हटा।</div>
<div class="v" id="v14"><span class="vn">14</span> अइसा उ दिन क पहिले कउनो भी समइ कबहुँ नाहीं भवा रहा अउर तब स अब तलक कबहुँ नाहीं भवा बाटइ। उहर दिन रहा, जब यहोवा मनई क बिनती सुनेस। असल मँ यहोवा इस्राएलियन बरे जुद्ध करत रहा।</div>
<div class="v" id="v15"><span class="vn">15</span> <span class="br-p"><br><br></span>एकरे पाछे, यहोवा अउ ओकर फउज गिलगाल क डेरा मँ वापस भइ।</div>
<div class="v" id="v16"><span class="vn">16</span> जुद्ध क समइ पाँचहु राजा पराइ गएन। उ पचे मक्केदा क निअरे गुफा मँ लुकाइ गएन।</div>
<div class="v" id="v17"><span class="vn">17</span> मुला कछु मनइयन ओनका गुफा मँ लुका भवा पाएस। यहोसू क एकरे बारे मँ पता चला।</div>
<div class="v" id="v18"><span class="vn">18</span> ऍह बरे उ कहेस, “गुफा क जाइवाला दुआरे क बड़वार सिलन स ढाँपि द्या। कछू मनसेधुअन क गुफा क रखवारी बरे हुआँ रखा।</div>
<div class="v" id="v19"><span class="vn">19</span> मुला हुआँ खुद न रहा। दुस्मन क पाछा करत रहा। ओन पइ पाछे स हमला करत रहा। दुस्मनन क आपन सहर तलक सुरच्छित जिन पहोंचइ द्या काहेकि तोहार परमेस्सर यहोवा तू पचन्क ओन पइ विजय दिहेस ह।”</div>
<div class="v" id="v20"><span class="vn">20</span> <span class="br-p"><br><br></span>इ तरह यहोसू अउ इस्राएल क मनइयन दुस्मनन क मर डाएन। मुला दुस्मनन मँ स कछू आपन सहरन मँ जाइ सकेन अउ लुकाइ गएन। उ सबइ मनइयन नाहीं मारा गएन।</div>
<div class="v" id="v21"><span class="vn">21</span> जुद्ध क पाछे, यहोसू क फउजी मक्केदा मँ ओनके लगे आएन। उ प्रदेस मँ कउनो मँ कउनो भी जाति क लोगन मँ स कउनो भी ऍतना हिम्मती नाहीं रहा कि उ लोगन क खिलाफ कछू कहि सकइ।</div>
<div class="v" id="v22"><span class="vn">22</span> <span class="br-p"><br><br></span>यहोसू कहेस, “गुफा क दुआर क रोकइवाली सिलन क हटावा। ओन पाँचउ राजा लोगन क मोरे लगे लिआवा।”</div>
<div class="v" id="v23"><span class="vn">23</span> ऍह बरे यहोसू क लोग पाँचउ राजा लोगन क गुफा स बाहेर लिआएन। इ सबइ पाँचउ यरूसलेम, हेब्रोन, यमूर्त, लाकीस अउ एग्लोन क राजा लोग रहेन।</div>
<div class="v" id="v24"><span class="vn">24</span> ऍह बरे उ सबइ ओन पाँचउ राजा लोगन क यहोसू क लगे लिआएन। यहोसू आपन सबहिं लोगन क हुआँ आवइ बरे कहेस। यहोसू फउज क अफसरन स कहेस, “हिआँ आवा। ऍन राजा लोगन क गले पइ आपन गोड़ धरा।” ऍह बरे यहोसू क फउज क अफसर लोग निचके आएन। उ पचे राजा लोगन क गले पइ आपन गोड़ धरेन।</div>
<div class="v" id="v25"><span class="vn">25</span> <span class="br-p"><br><br></span>तब यहोसू आपन फउजियन स कहेस, “मजबूत अउ हिम्मती बना। डेराअ जिन। मइँ देखाउब कि यहोवा ओन दुस्मनन क संग का करी, जेनसे तू पचे भविस्स मँ जुद्ध करब्या।”</div>
<div class="v" id="v26"><span class="vn">26</span> <span class="br-p"><br><br></span>तब यहोसू पाँचउ राजा लोगन क मार डाएस। उ ओनकर ल्हास पाँच ठु बृच्छन पइ लटकाइ दिहस। यहोसू ओनका सूरज बूड़इ तलक हुअँइ लटकत छोड़े रखा।</div>
<div class="v" id="v27"><span class="vn">27</span> सूरज बूड़े पइ यहोसू आपन लोगन स ल्हासन क बृच्छन स उतारइ क कहेस। तब उ पचे ओन ल्हासन क उ गुफा मँ बहाइ दिहस, जेहमाँ उ पचे लुकान रहेन। उ पचे गुफा क दुआर क बड़वार पाथर क सिलन स ढाँकि दिहन, जउन आजु तलक हुअँइ अहइँ।</div>
<div class="v" id="v28"><span class="vn">28</span> <span class="br-p"><br><br></span>उ दिन यहोसू मक्केदा क हराएस। यहोसू राजा अउ उ सहर क लोगन क मार डाएस। हुआँ कउनो मनई जिअत नाहीं छोड़ा गवा। यहोसू मक्केदा क राजा क संग उहइ किहस जउन उ यरीहो क राजा क संग किहे रहा।</div>
<div class="v" id="v29"><h2>दक्खिनी सहरन क लीन्ह जाब</h2><span class="vn">29</span> <span class="br-p"><br><br></span>तब यहोसू ऊउ इस्राएल क सबहिं लोग मक्केदा स जात्रा किहन। उ पचे लिब्ना गएन अउर उ सहर पइ हमला किहन।</div>
<div class="v" id="v30"><span class="vn">30</span> यहोवा इस्राएल क लोगन क उ सहर अउ ओकरे राजा क हार जाइ दिहस। इस्राएल क लोग उ सहर क हर मनई क मार डाएन। कउनो मनई जिअत नाहीं छोड़ा गवा। यहोसू लिब्नाह क राजा क संग उहइ किहेस जइसा उ पचे यरीहो क राजा क संग किहे रहेन।</div>
<div class="v" id="v31"><span class="vn">31</span> <span class="br-p"><br><br></span>तब यहोसू अउ इस्राएल क सबहिं लोग लिब्ना क तजि दिहन अउर उ पचे लाकीस तलक क जात्रा किहन। यहोसू अउ ओकर फउज लिब्ना क चारिहुँ कइँती डेरा डाएस अउर तब उ पचे सहर पइ हमला किहन।</div>
<div class="v" id="v32"><span class="vn">32</span> यहोवा इस्राएल क मनइयन क जरीये लाकीस सहर क हार जाइ दिहस। दुसरे दिना उ पचे सहर क हराएन। इस्राएल क मनइयन इ सहर क हर एक मनई क मार डाएन। इ वइस ही रहा जइसा उ लिब्ना मँ किहे रहा।</div>
<div class="v" id="v33"><span class="vn">33</span> इहइ समइ गेजेर क राजा होरोम लाकीस क मदद करइ आवा। मुला यहोसू ओका अउ ओकरी फउज क भी हराएस। कउनो मनई जिअत नाहीं छोड़ा गवा।</div>
<div class="v" id="v34"><span class="vn">34</span> <span class="br-p"><br><br></span>तब यहोसू अउर इस्राएल क सबहिं लोग लाकीस स एग्लोन गएन। उ पचे एग्लोन क चारिहुँ कइँती डेरा डाएन अउर ओह पइ हमला किहन।</div>
<div class="v" id="v35"><span class="vn">35</span> उहइ दिन उ पचे सहर पइ कब्जा किहन अउर सहर क सबहिं लोगन क मार डाएन। इ वइसा ही किहन जइसा उ पचे लाकीस मँ किहे रहेन। उ पचे सहर क बरबाद किहन अउ ओकरे सबहिं मनइयन क मार डाएन।</div>
<div class="v" id="v36"><span class="vn">36</span> <span class="br-p"><br><br></span>तब यहोसू अउ इस्राएल क सबहिं लोग एग्लोन स हेब्रोन क जात्रा किहन। उ पचे हेब्रोन पइ हमला किहन।</div>
<div class="v" id="v37"><span class="vn">37</span> उ पचे सहर अउ हेब्रोन क निअरे क सबहिं नान्ह कस्बन पइ कब्जा कइ लिहन। इस्राएल क लोग सहर क हर एक मनई क मार डाएन। हुआँ कउनो भी जिअत नाहीं छोड़ा गवा। इ वइसा ही रहा जइसा उ पचे एग्लोन मँ किहे रहेन। उ पचे सहर क बरबाद किहन अउ ओकर सबहिं मनइयन क मार डाएन।</div>
<div class="v" id="v38"><span class="vn">38</span> <span class="br-p"><br><br></span>तब यहोसू अउ इस्राएल क सबहिं लोग दबीर क गएन अउर उ सहर पइ हमला किहन।</div>
<div class="v" id="v39"><span class="vn">39</span> उ पचे उ सहर, ओकर राजा अउ दबीर क निअरे क सबहिं कस्बन क जीत लिहन। उ पचे उ सहर क सबहिं लोगन क मार डाएन। हुआँ कउनो जिअत नाहीं छोड़ा गवा। इस्राएल का मनइयन दबीर अउ ओकरे राजा क संग उहइ किहन जउन उ पचे हेब्रोन अउ ओकरे राजा क संग किहे रहेन। इ वइसा ही रहा जइसा उ पचे लिब्ना अउ ओकरे राजा क संग किहे रहेन।</div>
<div class="v" id="v40"><span class="vn">40</span> <span class="br-p"><br><br></span>इ तरह यहोसू पहाड़ी देस नेगेव पच्छिमी अउ पूर्वी पहाड़ियन क तराई क सहरन क राजा लोगन क हराएन। इस्राएल क परमेस्सर यहोवा यहोसू स सबहिं लोगन क मारि डावइ क हुकुम दिहे रहा। ऍह बरे यहोसू ओन जगहियन पइ कउनो क जिअत नाहीं छोड़ेस।</div>
<div class="v" id="v41"><span class="vn">41</span> <span class="br-p"><br><br></span>यहोसू कादेसबर्ने स अज्जा तलक क सबहिं सहरन पइ कब्जा कइ लिहस। उ गोसेन क भुइँया स लइके गिबोन तलक क सबहिं सहरन पइ कब्जा कइ लिहस।</div>
<div class="v" id="v42"><span class="vn">42</span> यहोसू एक अभियान मँ ओन सहरन अउ ओनके राजा लोगन क जीत लिहस। यहोसू इ ऍह बरे किहस कि इस्राएल क परमेस्सर यहोवा इस्राएल बरे लड़त रहा।</div>
<div class="v" id="v43"><span class="vn">43</span> तब यहोसू अउ इस्राएल क सबहिं लोग गिलगाल क आपन डेरा मँ लउटि आएन।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->बड़ा सहर <!--raw 1 bo --></em><!--endraw 1-->मजबूत अउ अच्छी तरह सुरच्छित सहर जउन निचके क नान्ह सहरन पइ हुकूमत करत रहेन।</div>
</div>
<!-- PARSED ABOVE; EDITING MAY BREAK PARSER -->
</body></html>