<html><head>
<meta http-equiv="Content-Type" content="text/html;charset=utf-8" />
<title>Josh 2 &ndash; यहोसू &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 2);">
<div id="navbar"><a href="../index.html">पवित्तर बाइबिल</a> &ndash; <b>यहोसू</b> &ndash; <a href="Josh_1.html">1</a> <b>2</b> <a href="Josh_3.html">3</a> <a href="Josh_4.html">4</a> ... <a href="Josh_24.html">24</a> </div><hr>
<h1>Josh 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>यरीहो मँ गुप्तचर</h2><span class="vn">1</span> <span class="br-p"><br><br></span>नून क पूत यहोसू अउ सब मनइयन सित्तीम मँ डेरा डाए रहेन। यहोसू दुइ ठु गुप्तचरन क पठएस। कउनो दूसर मनई क पता नाहीं लाग कि यहोसू इ मनइयन क पठए रहा। यहोसू इ मनइयन स कहेए, “जा अउ भुइँया क जाँच करा, यरीहो सहर क होसियारी स लखा।” <span class="br-p"><br><br></span>ऍह बरे उ पचे यरीहो गएन। उ पचे एक ठु रंडी क घर गएन अउर हुआँ ठहरेन। इ मेहरारू क नाउँ राहाब रहा।</div>
<div class="v" id="v2"><span class="vn">2</span> <span class="br-p"><br><br></span>कउनो यरीहो क राजा स कहेस, “इस्राएल क कछू लोग आजु रात हमरी धरती पइ गुप्तचरी करइ आवा अहइँ।”</div>
<div class="v" id="v3"><span class="vn">3</span> <span class="br-p"><br><br></span>ऍह बरे यरीहो क राजा राहाब क हिआँ इ खबर पठएस: “ओन मनइयन क छिपावा नाही जउन आइके तोहार हिआँ ठहरा अहइँ। ओनका बाहेर लिआवा। उ पचे मेदलेइ आपन देस मँ आवा अहइँ।”</div>
<div class="v" id="v4"><span class="vn">4</span> <span class="br-p"><br><br></span>मेहरारु दुइनउँ मनई क छिपाइ रही। मुला मेहरारु कहेस, “उ पचे दुइनउँ मनई आए तउ रहेन, मुला मइँ नाहीं जानत हउँ कि उ पचे कहाँ स आए रहेन।</div>
<div class="v" id="v5"><span class="vn">5</span> सहर दुआर बन्द होइ क समइ उ पचे मनई साँझ क चला गएन। मइँ नाहीं जानत हउँ कि उ पचे कहाँ गएन। मुला अगर तू हाली जाब्या, तउ साइद तू पचे ओनका धइ लेब्या।”</div>
<div class="v" id="v6"><span class="vn">6</span> (राहाब उ सबइ स कहेस, मुला असिल मँ मेहरारु ओनका छते पइ पहोंचाइ दिहे रही, अउर ओनका उ चारा मँ छिपाइ दिहे रही, जेकर ढेर उ ऊपर लगाए रही।)</div>
<div class="v" id="v7"><span class="vn">7</span> <span class="br-p"><br><br></span>ऍह बरे इस्राएल क दुइ ठु मनइयन क खोज मँ राजा क मनई चला गएन। राजा क मनइयन क जरिये सहर छोड़ देइ क तुरन्त पाछे सहर क दुआर बन्द कइ दीन्ह गएन। उ पचे ओन ठउरन पइ गएन जहाँ स लोग यरदन नदी क पार करत रहेन।</div>
<div class="v" id="v8"><span class="vn">8</span> <span class="br-p"><br><br></span>दुइनउँ मनई रात मँ सोवइ क तइयारी मँ रहेन। मुला मेहरारु छते पइ गइ अउ उ ओनसे बात किहस।</div>
<div class="v" id="v9"><span class="vn">9</span> राहाब कहेस, “मइँ जानत हउँ कि इ भुइँया यहोवा तोहरे लोगन क दिहेस ह। तु पचे हम लोग क डेरावत अहा। इ देस मँ रहइवाले सबहिं लोगन तू स बहोत डेरान अहइँ।</div>
<div class="v" id="v10"><span class="vn">10</span> हम पचे डेरान अही काहेकि हम पचे सुनि चुका अही कि यहोवा तू लोगन क मदद कइसे किहस ह। हम सुने अही कि तू पचे मिस्र स बाहेर आवा अहा तउ यहोवा लाल सागर क पानी क सोखाइ दिहस। हम पचे इ भी सुने अही कि तू लोग दुइ ठु एमोरी राजा लोग, सीहोन अउ ओग क संग का किह्या। हम पचे सुने अही कि तू लोग यरदन नदी क पूरब मँ रहइवाले ओन दुइ राजा लोगन क कइसे पूरी तरह स हरा दिहेस।</div>
<div class="v" id="v11"><span class="vn">11</span> हम पचे ओन सबइ घटना क सुने अही अउर बहोत जियादा डेराइ ग अही अउर अब हम मँ स कउनो मनई ऍतना हिम्मती नाहीं कि तू लोगन स लड़ि सकइ। काहेकि तोहार परमेस्सर यहोवा ऊपर सरग अउ तरखाले भुइँया पइ हुवूमत करत ह।</div>
<div class="v" id="v12"><span class="vn">12</span> तउ अब, मइँ चाहत हउँ कि तू पचे मोका वचन द्या। मइँ तोहार पचन्क मदद किहेउँ ह अउ तू पचन्पइ दाया किहेउँ ह। ऍह बरे यहोवा क समन्वा वचन द्या कि तू पचे हमरे परिवारे पइ दाया करब्या। कृपा कइके मोका कछू निसान द्या कि तू पचे अइसा करब्या।</div>
<div class="v" id="v13"><span class="vn">13</span> मोसे तू पचे इ कहा कि तू पचे मोरे परिवार क जिअत रहइ देब्या जेहमाँ मोरे पिता, भाई, बहिनियन अउर ओनके परिवार होइहीं। तू पचे प्रण करा कि तू पचे हमका मउत स बचउब्या।”</div>
<div class="v" id="v14"><span class="vn">14</span> <span class="br-p"><br><br></span>ओ मनइयन ओका मान लिहन। उ पचे कहेन, “हम तोहरी जिन्नगी बरे अपनी जिन्नगी क बाजी लगाइ देब। कउनो मनई स न बतावा कि हम पचे का करत अही। तब जब यहोवा हम लोगन क हमार देस देइ, तब हम पचे तोहे पइ दाया करब। तू हम पचन्पइ बिस्सास कइ सकत ह।”</div>
<div class="v" id="v15"><span class="vn">15</span> <span class="br-p"><br><br></span>उ मेहरारू क घर सहर क देवारे मँ देवारे क एक ठु हींसा क रूप मँ बना रहा। ऍह बरे उ मेहरारू सहर क देवारे क अन्दर अउर बाहेर क हींसा मँ रहर रहेन। ऍह बरे उ महरारू लसुरी क उपयोग कइ क ओनका आपन खिड़की स नीचे (सहर क बाहेर भुइँया प) उतारहेस।</div>
<div class="v" id="v16"><span class="vn">16</span> तब उ मेहरारु ओनसे कहेस, “पच्छिम क पहाड़ियन मँ जा, जेहसे राजा क सिपाही तू पचन्क एकाएक न घर पकड़इँ। हुआँ तीन दिन छुपा रहा। राजा क मनई जब लउटि आवइँ तब तू पचे आपन राहे पइ जाइ सकत ह।”</div>
<div class="v" id="v17"><span class="vn">17</span> <span class="br-p"><br><br></span>मनइयन ओसे कहेन, “हम पचे तोहका वचन दिहे अही। मुला तोहका एक ठु काम करइ क होइ, नाहीं तउ हम पचे आपन वचन बरे जिम्मेदार नाहीं होब।</div>
<div class="v" id="v18"><span class="vn">18</span> तू इ लाल लसुरी क उपयोग हम पचन्क बचिके पराइ जाइ बरे करति अहा। हम पचे इहइ ठउर मँ लउटब। उ समइ तोहका इ लाल लसुरी क आपन खिड़की स जरुर बाँधइ क होइ। तोहका आपन पिता, आपन महतारी, आपन भाई अउर आपन पूरा परिवार क आपन संग इ घरे मँ रखइ क होइ।</div>
<div class="v" id="v19"><span class="vn">19</span> हम पचे हर एक मनई क सुरिच्छत रखब जउन इ घरे मँ होइ। अगर तोहरे घरे क भीतर कउनो क चोट पहोंचत ह, तउ ओकरे बरे हम जिम्मेदार होब। अगर तोहरे घरे स कउनो मनई बाहेर जाइ, तउ उ मार डावा जाइ सकत ह। उ मनई बरे हम जिम्मेदार नाहीं होब। इ ओकर आपन दोख होइ।</div>
<div class="v" id="v20"><span class="vn">20</span> हम पचे इ वाचा तोहरे संग करत अही। मुला अगर तू कउनो क बतउबिउ कि हम पचे क करत अही, तउ हम पचे आपन इ वचन स अजाद होब।”</div>
<div class="v" id="v21"><span class="vn">21</span> <span class="br-p"><br><br></span>मेहरारु जवाब दिहस, “मइँ ऍका अंगीकार करत हउँ।” मेहरारु नमस्कार किहस अउर मनइयन ओकर घर छोड़ दिहन। मेहरारु खिड़की मँ लाल लसुरी बाँधेस।</div>
<div class="v" id="v22"><span class="vn">22</span> <span class="br-p"><br><br></span>उ पचे ओकरे घरे क तजिके पहाड़ियन मँ चला गएन जहाँ उ पचे तीन दिन रुकेन। राजा क मनइयन पूरी सड़किया पइ ओनकर खोजबीन किहस। तीन दिन पाछे राजा क मनइयन खोज बन्द कइ दिहन। उ पचे ओनका नाहीं हेर पाएन, सो उ पचे सहर मँ लउटि आएन।</div>
<div class="v" id="v23"><span class="vn">23</span> तब दुइनउँ मनइयन यहोसू क लगे लउटि आएन। मनइयन पहाड़ियन क तजेन अउर नदी पार किहन। उ पचे नून क पूत यहोसू क लगे गएन अउर जउन कछू ओनके संग भए रहेन, उ सबइ यहोसू क बताएन।</div>
<div class="v" id="v24"><span class="vn">24</span> उ पचे यहोसू स कहेन, “यहोवा फुरइ सारा भुइँया हम लोगन क दइ दिहस ह। उ देस क सबहिं लोग हम पचन्स डेरान अहइँ।”</div>
</div>
<!-- PARSED ABOVE; EDITING MAY BREAK PARSER -->
</body></html>