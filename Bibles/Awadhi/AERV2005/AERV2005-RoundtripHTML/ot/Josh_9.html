<html><head>
<meta http-equiv="Content-Type" content="text/html;charset=utf-8" />
<title>Josh 9 &ndash; यहोसू &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 9);">
<div id="navbar"><a href="../index.html">पवित्तर बाइबिल</a> &ndash; <b>यहोसू</b> &ndash; <a href="Josh_1.html">1</a> ... <a href="Josh_7.html">7</a> <a href="Josh_8.html">8</a> <b>9</b> <a href="Josh_10.html">10</a> <a href="Josh_11.html">11</a> ... <a href="Josh_24.html">24</a> </div><hr>
<h1>Josh 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>गिबोनियन क जरिये यहोसू क छला जाब</h2><span class="vn">1</span> <span class="br-p"><br><br></span>यरदन नदी क पच्छिम क सब राजा लोग इ सबइ घटना क बारे मँ सुनेन। इ सबइ हित्ती, एमोरी, कनानी, परिज्जी, हिव्वी, यबूसी लोगन क राजा लोग रहेन। उ पचे पहाड़ी भुइँयन अउर मइदानन मँ रहत रहेन। उ पचे लबानोन तलक भूमध्य सागर क किनारन क लगे भी रहत रहेन।</div>
<div class="v" id="v2"><span class="vn">2</span> उ पचे सबहिं राजा लोग बटुरेन। उ पचे यहोसू अउ इस्राएल क लोगन क संग जुद्ध क योजना बनाएन।</div>
<div class="v" id="v3"><span class="vn">3</span> <span class="br-p"><br><br></span>गिबोन क लोग उ तरीका क बारे मँ सुनेन, जेहसे यहोसू यरीहो अउ ऐ क हराए रहा।</div>
<div class="v" id="v4"><span class="vn">4</span> ऍह बरे उ पचे इस्राएल क लोगन क धोखा देइ क ठान लिहन। ओनकर इ योजना रही: उ पचे चाम क पुराना बोरियन क आपन गोरुअन पइ लादेस। उ पचे आपन गोरुअन क ऊपर दाखरस क चाम क पुराना मसक क भी डाएन, जेहसे उ पचे अइसा देखाँइ पड़इँ मान ल्या कि उ पचे बहोतइ दूरी क जात्रा कइके आवा अहइँ।</div>
<div class="v" id="v5"><span class="vn">5</span> <span class="br-p"><br><br></span>मनइयन पुरान पनहियन पहिर लिहन। उ पचे पुरान ओढ़ना भी पहिर लिहेन। उ मनइयन कछू बासी, रुखी, खराब रोटियन भी लइ लिहन। इ तरह उ सबइ मनसेधुअन अइसा लगत रहेन मान ल्या उ पचे बहोतइ दूरी क देस स जात्र किहे होइँ।</div>
<div class="v" id="v6"><span class="vn">6</span> तब इ सबइ मनसेधुअन इस्राएल क लोगन क डेरन क लगे गएन। इ डेरा गिलगाल क लगे रहा। <span class="br-p"><br><br></span>उ सबइ मनसेधुअन यहोसू क लगे गएन अउर उ पचे ओसे कहेन, “हम लोग एक बहोतइ दूर क देस स आवा अही। हम लोग तोहरे संग सान्ति क सन्धि करइ चाहित ह।”</div>
<div class="v" id="v7"><span class="vn">7</span> <span class="br-p"><br><br></span>इस्राएल क लोग इ हिव्वी लोगन स कहेन, “होइ सकत ह तू लोग हम पचन्क धोखा दइ देत ह्वा। होइ सकत ह तू हमरे निचके क रहइवाला ह्वा। हम तब तलक सान्ति क संधि नाहीं कइ सकित जब तलक हम इ नाहीं जान लेइत कि तू पचे कहाँ स आवा अहा।”</div>
<div class="v" id="v8"><span class="vn">8</span> <span class="br-p"><br><br></span>हिव्वी लोग यहोसू स कहेन, “हम पचे आप क सेवक अही।” <span class="br-p"><br><br></span>मुला यहोसू पूछेस, “तू पचे कउन अहा? तू पचे कहाँ स आवा अहा?”</div>
<div class="v" id="v9"><span class="vn">9</span> <span class="br-p"><br><br></span>मनसेधुअन जवाब दिहन, “हम लोग आप क सेवक अही। हम पचे एक बहोतइ दूरी क देस स आवा अही। हम ऍह बरे आए कि हम पचे तोहरे परमेस्सर यहोवा क महान सक्ती क बारे मँ सुना ह। हम लोग उ भी सुने अही, जउन उ किहस। हम लोग उ सब कछू सुना ह, जउन उ मिस्र मँ किहस।</div>
<div class="v" id="v10"><span class="vn">10</span> अउर हम लोग इ भी सुना कि उ यरदन नदी क पूरब दुइ ठु एमोरी लोगन क राजा लोगन क हराएस। हेस्बोन क राजा सीहोन अउर असतारोत क देस मँ बासान क राजा ओग रहेन।</div>
<div class="v" id="v11"><span class="vn">11</span> ऍह बरे हमरे अगुआ अउर हमरे लोग हमसे कहेन, ‘आपन जात्रा बरे जियादा भोजन लइ ल्या।’ जा अउ इस्राएल क लोगन स बात करा। ओनसे कहा, ‘हम आप क सेवक अही। हम लोगन क संग सान्ति क सन्धि करा।’”</div>
<div class="v" id="v12"><span class="vn">12</span> <span class="br-p"><br><br></span>“हमरी रोटियन क लखा। जब हम लोग घर छोड़ा तब इ सबइ गर्मागरम अउ ताजी रहिन। मुला अब आप लखत हीं कि इ सबइ झुरान अउ बासी अहइँ।</div>
<div class="v" id="v13"><span class="vn">13</span> हम लोगन क दाखरस क मसकन क निहारा। जब हम लोग घर तजा तउ इ सबइ नई अउ दाखरस स भरी रहिन। आप लखि सकत हीं कि इ सबइ फाट अउ पुरान अहइँ। हमार ओढ़नन अउ चप्पलन क लखा। आप लखि सकत हीं कि लम्बी जात्रा हमरी चिजियन क खराब कइ दिहे अहइ।”</div>
<div class="v" id="v14"><span class="vn">14</span> <span class="br-p"><br><br></span>इस्राएल क लोग जाना चाहत रहेन कि इ सबइ मनई का फुरइ बोलत अहइँ। ऍह बरे उ पचे रोटियन क चखेन, मुला उ पचे यहोवा स नाहीं पूछेन कि ओनका क करइ चाही।</div>
<div class="v" id="v15"><span class="vn">15</span> <span class="br-p"><br><br></span>यहोसू ओनके संग सान्ति-सन्धि करइ बरे तइयार होइ गवा। उ ओनका जिअत छोड़इ बरे तइयार होइ गवा। इस्राएल क प्रमुखन यहोसू क वचन क समर्थन कइ दिहन।</div>
<div class="v" id="v16"><span class="vn">16</span> <span class="br-p"><br><br></span>तीन दिना पाछे, इस्राएल क लोगन क पता चला कि उ सबइ लोग ओनके डेरा क बहोत निचके रहत हीं।</div>
<div class="v" id="v17"><span class="vn">17</span> ऍह बरे इस्राएल क लोग हुआँ गएन, जहाँ उ सबइ लोग रहत रहेन। तीसरे दिन, इस्राएल क लोग गिबोन, कपीरा, बेरोत अउर किर्यत्यारीम सहरन क आएन।</div>
<div class="v" id="v18"><span class="vn">18</span> मुला इस्राएल क फउज इ सहरन क खिलाफ लड़इ क जतन नाहीं किहस। उ पचे ओन लोगन क संग सान्ति संधि कइ चुका रहेन। उ पचे ओन लोगन क संग इस्राएल क परमेस्सर यहोवा क समन्वा प्रण किहे रहेन। <span class="br-p"><br><br></span>सबहिं लोग ओन प्रमुखन क खिलाफ सिकाइत करत रहेन, जउन सन्धि किहे रहेन।</div>
<div class="v" id="v19"><span class="vn">19</span> मुला प्रमुख लोगन जवाब दिहन, “हम पचे प्रण किहे अही। हम लोग इस्राएल क परमेस्सर यहोवा क समन्वा प्रण किहे अही। हम ओनके खिलाफ अब लड़ नाहीं सकित।</div>
<div class="v" id="v20"><span class="vn">20</span> हम लोगन क सिरिफ ऍतना ही करइ चाही। हम ओनका जरुर जिअत रहइ देब। हम ओनका चोट नाहीं पहोंचाइ सकित काहेकि ओनके संग कीन्ह गवा प्रण क तोड़ देइ पइ यहोवा क किरोध हम लोगन क खिलाफ होइ।</div>
<div class="v" id="v21"><span class="vn">21</span> ऍह बरे ऍनका जिअत रहइ द्या। इ सबइ हमार सेवक होइहीं। उ पचे हमरे बरे लकड़ी कटिहीं अउर हमरे मनइयन बरे पानी ढोइहीं।” इ तरह प्रमुखन इ सबइ लोगन क संग कीन्ह गइ आपन सान्ति-सन्धि क नाहीं तोड़ेन।</div>
<div class="v" id="v22"><span class="vn">22</span> <span class="br-p"><br><br></span>यहोसू गिबोनी लोगन क बोलाएस। उ कहेस, “तू लोग हम स झूठ काहे बोल्या? तोहार भुइँया हम लोगन क डेरा क लगे रहा। मुला तू लोग कहया कि हम लोग बहोत दूरी क देस क अही।</div>
<div class="v" id="v23"><span class="vn">23</span> अब तोहरे लोगन क बहोत कस्ट होइ। तोहार सबहिं लोग दास होइहीं। ओनका परमेस्सर क निवास<sup class="fnm"><a name="fnm1" href="#fn1">1</a></sup> बरे लकड़ी काटब अउर पानी भरइ क पड़ी।”</div>
<div class="v" id="v24"><span class="vn">24</span> <span class="br-p"><br><br></span>गिबोनी लोग जवाब दिहन, “हम लोग तोहसे स झूठ बोले काहेकि हम लोगन क डर रहा कि तोहसे कहूँ हम लोगन क मारि न डावइँ। हम लोग सुना ह कि परमेस्सर आपन सेवक मूसा क इ आदेस दिहे रहा कि उ पचे तोहका इ सारा भुइँया दइ देइँ अउर परमेस्सर तोहसे उ भुइँया मँ रहइवालन सबहिं लोगन क मारि डावइ बरे कहेस। इहइ कारण अहइ कि हम लोग तोहसे स झूठ बोले।</div>
<div class="v" id="v25"><span class="vn">25</span> अब हम आप क सेवक अही। आप हमार उपयोग जइसा ठीक समुझइँ, कइ सकत हीं।”</div>
<div class="v" id="v26"><span class="vn">26</span> <span class="br-p"><br><br></span>इ तरह गिबोन क लोग दास होइ गएन। मुला यहोसू ओनकर जिन्नगी बचाएस। यहोसू इस्राएल क लोगन क ओनका मारइ नाहीं दिहस।</div>
<div class="v" id="v27"><span class="vn">27</span> यहोसू गिबोन क लोगन क इस्राएल क लोगन क दास बनइ दिहस। उ पचे इस्राएल क लोगन अउ यहोवा क चुने भए जउनो भी ठउर क वेदी बरे लकड़ी काटत अउ पानी भरत रहेन। उ सबइ लोग अब तलक दास अहइँ।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->परमेस्सर क निवास <!--raw 1 bo --></em><!--endraw 1-->ऍकर अरथ “परमेस्सर क परिवार” (इस्राएल) या “पवित्तर तम्बू” या “मन्दिर” होइ सकत ह।</div>
</div>
<!-- PARSED ABOVE; EDITING MAY BREAK PARSER -->
</body></html>