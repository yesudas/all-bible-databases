<html><head>
<meta http-equiv="Content-Type" content="text/html;charset=utf-8" />
<title>Lev 23 &ndash; लैव्यव्यवस्था &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 23);">
<div id="navbar"><a href="../index.html">पवित्तर बाइबिल</a> &ndash; <b>लैव्यव्यवस्था</b> &ndash; <a href="Lev_1.html">1</a> ... <a href="Lev_21.html">21</a> <a href="Lev_22.html">22</a> <b>23</b> <a href="Lev_24.html">24</a> <a href="Lev_25.html">25</a> ... <a href="Lev_27.html">27</a> </div><hr>
<h1>Lev 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>खास पवित्तर दिन</h2><span class="vn">1</span> <span class="br-p"><br><br></span>यहोवा मूसा स कहेस,</div>
<div class="v" id="v2"><span class="vn">2</span> “इस्राएल क लोगन स कहा: तू पचे यहोवा क निहचित पर्वन क पवित्तर एलान करा। इ सबइ मोर पवित्तर दिन अहइँ:</div>
<div class="v" id="v3"><h2>सबित</h2><span class="vn">3</span> <span class="br-p"><br><br></span>“छ: दिन काम करा। मुला सतवाँ दिन, आराम क एक खास दिन या पवित्तर मिलन क दिन होइ। उ दिन तू पचन क कउनो काम नाहीं करइ चाही। इ तोहरे सबहिं घरन मँ यहोवा क सबित अहइ।</div>
<div class="v" id="v4"><h2>फसह त्यौहार</h2><span class="vn">4</span> <span class="br-p"><br><br></span>“इ सबइ यहोवा क चुने भए पवित्तर दिन अहइँ। ओनके बरे निहचित समइ पइ तू पचे पवित्तर सभा क घोसणा करब्या।</div>
<div class="v" id="v5"><span class="vn">5</span> यहोवा क फ़सह त्यौहार पहिले महीना क चउदह तारीख क साँझ बेला मँ अहइ।</div>
<div class="v" id="v6"><h2>अखमीरी रोटी क त्यौहार</h2><span class="vn">6</span> <span class="br-p"><br><br></span>“उहइ महीना क पन्द्रह तारीख क बे खमीरी मैदा क फुलकन क त्यौहार होइ। तू पचे सात दिना तलक बे खमीरी मैदा क फुलकन खाब्या।</div>
<div class="v" id="v7"><span class="vn">7</span> इ त्यौहार क पहिले दिन तू पचे एक पवित्तर सभा करब्या। उ दिन तोहका कउनो काम नाहीं करइ चाही।</div>
<div class="v" id="v8"><span class="vn">8</span> सात दिन तलक तू पचे यहोवा बरे भेंट चढ़उब्या। सतएँ दिन एक पवित्तर सभा होइ। उ दिन तू पचन क कउनो काम नाहीं करइ चाही।”</div>
<div class="v" id="v9"><h2>पहिली फसल क त्यौहार</h2><span class="vn">9</span> <span class="br-p"><br><br></span>यहोवा मूसा स कहेस,</div>
<div class="v" id="v10"><span class="vn">10</span> “इस्राएल क लोगन स कहा: तू पचे उ धरती पइ जाब्या जेका मइँ तोहका देब। तू पचे उ समइ ओकर फसल कटब्या। उ समइ तू पचन क आपन फसल क पहिली पूली याजक क लगे लइ आवइ चाही।</div>
<div class="v" id="v11"><span class="vn">11</span> याजक पूली क यहोवा क समन्वा लहराइ। तब उ तोहरे पचन्क बरे स्वीकार कइ लीन्ह जाइ। याजक पूली क रविवार क भिन्सारे लहराइ।</div>
<div class="v" id="v12"><span class="vn">12</span> <span class="br-p"><br><br></span>“जउने दिन तू पचे पूली क लहरउब्या, उ दिन तू पचे एक बरिस क एक ठु नर भेड़ी क बच्चा बलि चढ़उब्या। उ भेड़ी क बच्चा मँ कउनो दोख नाहीं होइ चाही। इ भेड़ी क बच्चा यहोवा क होमबलि होइ।</div>
<div class="v" id="v13"><span class="vn">13</span> तू पचन क एपा क दुइ दसवाँ हींसा जइतून क तेल स सना आटा क अन्नबलि देइ चाही। तू पचन क हीन क चौथाई हींसा दाखरस भी देइ चाही। इ भेंट यहोवा क खुस करइवाली सुगन्धि होइ।</div>
<div class="v" id="v14"><span class="vn">14</span> जब तलक तू पचे आपन परमेस्सर क भेंट नहीं चढ़उत्या, तब तलक तू पचे कउनो नवा अनाज, या फल या नवा अनाज स बनी भइ रोटी नाहीं खाइ चाही। इ नेम तू पचे जहाँ भी रहब्या, तोहरी पीढ़ी दर पीढ़ी चलत रही।</div>
<div class="v" id="v15"><h2>हफ्तन क त्यौहार</h2><span class="vn">15</span> <span class="br-p"><br><br></span>“उ रविवार क भिन्सोर स ही उ दिन जब तू पचे पूली उत्तोलन बलि बरे लिआवत ह, सात हफ्ता गिना।</div>
<div class="v" id="v16"><span class="vn">16</span> सतएँ हफ्ता क पाछे रविवार क (अर्थात पचास दिन क पाछे) तू पचे यहोवा बरे नवा अन्नबलि लउब्या।</div>
<div class="v" id="v17"><span class="vn">17</span> उ दिन तू पचे आपन निवास स्थान स दुइ-दुइ रोटी लिआवा। इ सबइ उत्तोलन भेंट होइ। खमीर क प्रयोग करा अउ चार क्वार्ट आटा क रोटी बनावा। उ तोहरी पहली फसल स यहोवा क भेंट होइ।</div>
<div class="v" id="v18"><span class="vn">18</span> <span class="br-p"><br><br></span>“लोगन स अन्नबलि क साथ मँ एक ठु बछवा, दुइ भेड़ा अउर एक-एक बरिस क सात नर मेमना भेंट कीन्ह जइहीं। इ गोरुअन मँ कउनो दोख नाहीं होइ चाही। इ सबइ भेंट क रूप मँ यहोवा क खुस करइ बरे सुगन्धित होमबलि होइहीं।</div>
<div class="v" id="v19"><span class="vn">19</span> तू पचे भी पापबलि क रुप मँ एक ठु नर बोकरा अउ एक बरिस क दुइ भेड़ी क बच्चन मेलबलि क रुप मँ चढ़उब्या।</div>
<div class="v" id="v20"><span class="vn">20</span> <span class="br-p"><br><br></span>“याजक यहोवा क समन्वा उत्तोलन बलि क रूप मँ दुइ भेड़ी क बच्चन क पहिली फसल क रोटी क संग लहरउब्या। उ सबइ यहोवा बरे पवित्तर अहइँ। इ सबइ याजक क होइहीं।</div>
<div class="v" id="v21"><span class="vn">21</span> उहइ दिन, तू पचे एक ठु पवित्तर सभा बोलउब्या। तू पचे कउनो काम नाहीं करब्या। इ नेम तोहरे सबहिं घरन मँ हमेसा ही चली।</div>
<div class="v" id="v22"><span class="vn">22</span> <span class="br-p"><br><br></span>“जब तू पचे आपन खेतन क फसल कटब्या तउ खेतन क कोनन सारी फसल जिन काट्या। जउन अन्न भुइँया पइ गिरइ, ओका जिन उठावा। ओका तू पचे गरीब लोगन क अउ तोहरे सबन्क देस मँ जात्रा करइवाले बिदेसियन बरे छोड़ द्या। मइँ यहोवा तोहार परमेस्सर अहउँ।”</div>
<div class="v" id="v23"><h2>तुरहियन क त्यौहार</h2><span class="vn">23</span> <span class="br-p"><br><br></span>यहोवा मूसा स फिन कहेस,</div>
<div class="v" id="v24"><span class="vn">24</span> “इस्राएल क लोगन स कहा: सतएँ महीना क पहिले दिन तोहका पचन्क आराम क खास दिन मानइ चाही। उ दिन एक पवित्तर सभा होइ। इ दिना (यहोवा क) याद रखइ अउर तुरही क बजावइ बरे अहइ।</div>
<div class="v" id="v25"><span class="vn">25</span> तोहका कउनो काम नाहीं करइ चाही। तू पचे यहोवा क भेंट चढ़ावइ बरे बलि ले अउब्या।”</div>
<div class="v" id="v26"><h2>प्रायस्चित क दिन</h2><span class="vn">26</span> <span class="br-p"><br><br></span>यहोवा मूसा स कहेस,</div>
<div class="v" id="v27"><span class="vn">27</span> “सतएँ महीना क दसवे दिन प्रायस्चित क दिन<sup class="fnm"><a name="fnm1" href="#fn1">1</a></sup> होइ। उ दिन क पवित्तर सभा होइ। तू पचे भोजन नाहीं करब्या। अउर तू पचे यहोवा क भेंट चढ़उब्या।</div>
<div class="v" id="v28"><span class="vn">28</span> तू पचे ओह दिन कउनो काम नाहीं करब्या। काहेकि इ प्रायस्चित क दिन अहइ। उ दिन याजकन यहोवा क समन्वा जाइ अउ उ तोहार बरे प्रायस्चित करइहीं।</div>
<div class="v" id="v29"><span class="vn">29</span> <span class="br-p"><br><br></span>“अगर कउनो मनई उपवास करइ स मना करत ह तउ ओका आपन लोगन स अलगाइ दीन्ह जाइ।</div>
<div class="v" id="v30"><span class="vn">30</span> अगर कउनो मनई उ दिन काम करी तउ मइँ ओका ओकरे लोगन मँ स बारबाद करइ देब।</div>
<div class="v" id="v31"><span class="vn">31</span> तोहका कउनो भी काम नाहीं करइ चाही। इ नेम तू पचे जहाँ कहूँ भी रहब्या, सदा ही रही।</div>
<div class="v" id="v32"><span class="vn">32</span> इ तोहरे सबन्क आराम क खास दिन होइ। तू पचन क भोजन नाहीं करइ चाही। तू पचे आराम क इ खास दिन क महीना क नवाँ दिन साँझ<sup class="fnm"><a name="fnm2" href="#fn2">2</a></sup> स सुरु करब्या। इ आराम क खास दिन उ साँझ स सुरु कइके अगली साँझ तलक रहत ह।”</div>
<div class="v" id="v33"><h2>कटीर क त्यौहार</h2><span class="vn">33</span> <span class="br-p"><br><br></span>यहोवा मूसा स फुन कहेस,</div>
<div class="v" id="v34"><span class="vn">34</span> “इस्राएल क लोगन स कहा: सतएँ महीना क पन्द्रहवें दिन कटीर क त्यौहार होइ। यहोवा बरे इ पवित्तर त्यौहार सात दिन तक चली।</div>
<div class="v" id="v35"><span class="vn">35</span> पहिले दिन एक धरम सभा होइ। तू पचन्क तब कउनो काम नाहीं करइ चाही।</div>
<div class="v" id="v36"><span class="vn">36</span> तू पचे सात दिना तलक यहोवा बरे भेंट चढ़उब्या। अठएँ दिन तू पचे दूसर धरम सभा करब्या। तू पचे यहोवा क भेंट चढ़उब्या। इ एक भेंट सभा होइ। तू पचन्क तब कउनो काम नाहीं करइ चाही।</div>
<div class="v" id="v37"><span class="vn">37</span> <span class="br-p"><br><br></span>“इ सबइ यहोवा क खास पवित्तर दिन अहइँ। ओन दिन पवित्तर सभा होइ। तू पचे यहोवा क होम बलि, अन्नबलि, जनावरन क बलि पेयबलि भेंट क रूप मँ चढ़उब्या। तू पचे उ सबइ भेंटन क ठीक समइ पइ लइ अउब्या।</div>
<div class="v" id="v38"><span class="vn">38</span> तू पचे यहोवा क सबित दिनन क सुमिरइ क अलावा ओन पवित्तर दिनन क त्यौहार मनउब्या। तू पचे ओन बलियन क यहोवा क आपन अन्नबलि क अलावा देब्या। तू पचे बिसेस दीन्ह गए बचन क पूरा करइ क रुप मँ दीन्ह गइ कउनो भेंट क अलावा ओन चिजियन क देब्या। उ सबइ ओन बिसेस भेंटन क अलावा होइहीं जेनका तू पचे यहोवा क देइ चाहत अहा।</div>
<div class="v" id="v39"><span class="vn">39</span> <span class="br-p"><br><br></span>“सतएँ महीना क पन्द्रहवें दिन, जब तू पचे आपन खेतन स फसल लिआइ चुकब्या, सात दिन तलक यहोवा क त्यौहार मनउब्या। पहिले अउ अठएँ दिन भी आराम क खास दिन होइ चाही।</div>
<div class="v" id="v40"><span class="vn">40</span> पहिले दिन तू पचे फलदार पेड़न स नीक फल लिअउब्या अउ तू पचे खजूर क बृच्छ क डारी, चीड़ अउ बेंते क बृच्छन स डारि लिअउब्या। तू पचे आपन परमेस्सर यहोवा क समन्वा सात दिना तलक त्यौहार मनउब्या।</div>
<div class="v" id="v41"><span class="vn">41</span> तू पचे इ पवित्तर दिन क हर साल यहोवा बरे सात दिना तलक मनउब्या। इ नेम सदा ही रही। तू पचे इ पवित्तर दिन क सतएँ महीना मँ मनउब्या।</div>
<div class="v" id="v42"><span class="vn">42</span> तू पचे सात दिना तलक अस्थायी आस्रयन मँ रहब्या। इस्राएल मँ पइदा भए सबहिं लोग ओन आस्रयन मँ रइहीं।</div>
<div class="v" id="v43"><span class="vn">43</span> काहे? एहसे तोहरे सब बंसज इ जनिहीं कि मइँ इस्राएल क लोगन क अस्थायी आस्रयन मँ रहइवाला ओह समइ बनाएउँ जउने समइ मइँ ओनका मिस्र स लिआएउँ। मइँ तोहार परमेस्सर यहोवा अहउँ।”</div>
<div class="v" id="v44"><span class="vn">44</span> <span class="br-p"><br><br></span>इ तरह मूसा इस्राएल क लोगन क यहोवा क खास पवित्तर दिनन क बारे मँ बताएस।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->प्रायस्चित क दिन <!--raw 1 bo --></em><!--endraw 1-->ऍॅका “युम काप्पुर” भी कहा गवा बाटइ। इ यहूदियन क एक बहोत महत्व क पवित्तर दिन अहइ। इ दिन महा याजक परमपवित्तर ठउर मँ जात रहा अउ ओन कामे क करत रहा जेहसे लोगन क पापन क प्रायस्चित होत रहा।</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->नवाँ दिन साँझ <!--raw 1 bo --></em><!--endraw 1-->यहूदी लोगन क दिन क आरम्भ साँझ स होत रहा।</div>
</div>
<!-- PARSED ABOVE; EDITING MAY BREAK PARSER -->
</body></html>