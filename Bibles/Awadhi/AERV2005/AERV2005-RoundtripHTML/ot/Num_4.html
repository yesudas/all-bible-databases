<html><head>
<meta http-equiv="Content-Type" content="text/html;charset=utf-8" />
<title>Num 4 &ndash; गनती &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 4);">
<div id="navbar"><a href="../index.html">पवित्तर बाइबिल</a> &ndash; <b>गनती</b> &ndash; <a href="Num_1.html">1</a> <a href="Num_2.html">2</a> <a href="Num_3.html">3</a> <b>4</b> <a href="Num_5.html">5</a> <a href="Num_6.html">6</a> ... <a href="Num_36.html">36</a> </div><hr>
<h1>Num 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>कोहात परिवार क सेवा करब</h2><span class="vn">1</span> <span class="br-p"><br><br></span>यहोवा मूसा अउ हारून स कहेस:</div>
<div class="v" id="v2"><span class="vn">2</span> “कोहात परिवार समूह क मनसेधुअन क गना। (कोहात परिवार समूह लेवी परिवार समूह क एक हींसा अहइ।)</div>
<div class="v" id="v3"><span class="vn">3</span> तीस स पचास बरिस क उमर वाले मनइयन क गना जउन फउज मँ सेवा करइ सकत ह। इ मनइयन मिलापवाला तम्बू मँ कामकाज करिहीं।</div>
<div class="v" id="v4"><span class="vn">4</span> <span class="br-p"><br><br></span>“ओनकइ कामकाज सबन त जियादा पवित्तर ठउर क देखभाल करब अहइ।</div>
<div class="v" id="v5"><span class="vn">5</span> <span class="br-p"><br><br></span>“जब सिबिर नवा ठउर क जात्रा करइँ। हारून अउ ओनके पूतन क चाही कि उ पचे मिलापवाला तम्बू मँ जरूर जाइँ अउ पर्दा उतारइँ अउ करार क पवित्तर सन्दूखे क ढाँपइँ।</div>
<div class="v" id="v6"><span class="vn">6</span> तब उ पचे इ सबन्क बढ़िया चाम स बना भवा ढकना स ढाँपि देइँ। तब उ पचे पवित्तर सन्दूखे प बिछा भवा खाल प एक ठु नीला ओढ़ना फइलइहीं अउ पवित्तर सन्दूखे प लगा भवा कड़ा मँ डंडा डइहीं।</div>
<div class="v" id="v7"><span class="vn">7</span> <span class="br-p"><br><br></span>“तब उ पचे एक ठु नीला ओढ़ना पवित्तर मेजी प फइलइहीं। तब उ सबइ ओह पइ थाली, चम्मच, खोरा अउ पयेबलि बरे गगरी धरिहीं। उ पचे खास रोटी ओकर ऊपर धरइ सकत ह।</div>
<div class="v" id="v8"><span class="vn">8</span> तब तू पचे इ सबहिं चीजन प एक ठु लाल ओढ़ना डउब्या। तब हर एक चीज क बढ़िया चाम स ढाँपि द्या। तब मेज क छल्ला मँ डंडा डावा।</div>
<div class="v" id="v9"><span class="vn">9</span> <span class="br-p"><br><br></span>“तब डीबट अउ दिया क नीला ओढ़ना स ढकि द्या अउ साथ ही साथ दिया क गुल काटइवाला कैंची, गुल रखइवाला थाली अउर दिया बरे प्रयोग मँ आवइवाला तेल क मेटिया क ढकि द्या।</div>
<div class="v" id="v10"><span class="vn">10</span> तब सबहिं चीजन क नीक चाम मँ लपटावा अउ ऍनका ढोवइ बरे प्रयोग मँ आवइवाला डंडन प ऍनका धरा।</div>
<div class="v" id="v11"><span class="vn">11</span> <span class="br-p"><br><br></span>“सुनहरी वेदी प एक नीला कपड़ा फइलावा। ओका नीक चाम स ढका। तब वेदी क ढोवइ बरे ओहमाँ लगा भवा छल्लन मँ डंडा डावा।</div>
<div class="v" id="v12"><span class="vn">12</span> <span class="br-p"><br><br></span>“पवित्तर ठउर मँ आराधना क प्रयोग मँ आवइवाली खास चीजन क एक साथे बटोरा। ऍनका एक संग बटोरा अउ ऍनका नीला ओढ़ना मँ बटोरा। तब ऍका बढ़िया चाम स ढका। इ चीजन क लइ जाइ बरे ऍनका एक ढाँचा प धरा जिस प इ लइ जाइ।</div>
<div class="v" id="v13"><span class="vn">13</span> <span class="br-p"><br><br></span>“काँसावाली वेदी स राख क झार द्या अउ ऍकरे ऊपर एक बैगनी रंग क ओढ़ना फइलावा।</div>
<div class="v" id="v14"><span class="vn">14</span> तब वेदी प आराधना बरे प्रयोग मँ आवइवाली आगी क गोस्सी, काँटा, बेल्चा अउ खोरा आदी सब चीजन क बटोरा। इ चीजन्क काँसा क वेदी प धरा। तब वेदी क ऊपर नीक चाम क ओढ़ना फइलावा। वेदी मँ लगा कड़न मँ ऍका लइ जाइवाला डंडा डावा।</div>
<div class="v" id="v15"><span class="vn">15</span> <span class="br-p"><br><br></span>“जब हारून अउ ओकर पूत पवित्तर ठउर क सबहिं पवित्तर चीजन्क ढकना पूरा करि लेइँ तब कोहात परिवार क मनई अन्दर आइ सकत हीं अउर उ चीजन्क लइ जाब सुरु कइ सकत हीं। इ तरह उ पचे पवित्तर चीजन्क छुइहीं नाहीं। तउ उ पचे मरिहीं नाहीं।</div>
<div class="v" id="v16"><span class="vn">16</span> <span class="br-p"><br><br></span>“याजक हारून क पूत एलीआज़ार पवित्तर तम्बू बरे जिम्मेदार होइ। उ पवित्तर ठउर अउ ऍकर हर चीज बरे जिम्मेदार होइ। उ डीबट क तेल, महकउआ सुगन्धिवाली अगरबत्ती अउ हमेसा दीन्ह जाइवाली भेंट।”<sup class="fnm"><a name="fnm1" href="#fn1">1</a></sup></div>
<div class="v" id="v17"><span class="vn">17</span> <span class="br-p"><br><br></span>यहोवा मूसा अउ हारून स कहेस,</div>
<div class="v" id="v18"><span class="vn">18</span> “होसियार रहा, इ कोहात बंसी मनइयन क लेवी मनसेधुअन क बीच स बरबाद जिन होइ द्या।</div>
<div class="v" id="v19"><span class="vn">19</span> तोहका इ एह बरे करइ चाही कि कोहात बंसी महा पवित्तर ठउर ताई जाइँ अउ मरइँ नाहीं। हारून अउ ओकरे पूतन क अन्दर जाइ चाही अउ हरेक कोहात बंसी क बतावइ चाही कि उ का करइ। ओन पचन क हर एक मनई क चीज देइ चाही जउन ओका लइ जाइ क अहइ।</div>
<div class="v" id="v20"><span class="vn">20</span> जदि तू अइसा नाहीं करत्या तउ कोहात बंसी अन्दर जाइ सकत हीं अउ पवित्तर चीजन क लखि सकत हीं। जदि उ पचे एक छिन बरे भी ओन पवित्तर चीजन कइँती निहारत हीं तउ ओनका मरइ क होइ।”</div>
<div class="v" id="v21"><h2>गेर्सोन परिवार क सेवा</h2><span class="vn">21</span> <span class="br-p"><br><br></span>यहोवा मूसा स कहेस,</div>
<div class="v" id="v22"><span class="vn">22</span> “गेर्सोन परिवार क सबहिं मनइयन क गना। ओनकइ सूची परिवार अउ परिवार समूह क मुताबिक बनावा।</div>
<div class="v" id="v23"><span class="vn">23</span> आपन सेवा क कर्तव्य कइ चुकइवालन तीस बरिस स पचास बरिस तक क मनसेधुअन जउन सबइ सेवा करइ बरे जाइ सकत ह क गना। इ सबइ लोग मिलापवाला तम्बू क देख-भाल करिहीं।</div>
<div class="v" id="v24"><span class="vn">24</span> <span class="br-p"><br><br></span>“गेर्सोनी परिवार क इहइ करइ चाही अउ इ चीजन क लइ चलइ चाही।</div>
<div class="v" id="v25"><span class="vn">25</span> ऍनका पवित्तर तम्बू क पर्दा, मिलापवाला तम्बू, एकर ओढ़ावन अउ नीक चाम स बना ओढ़ावन लइ चलइ चाही। ओनका मिलापवाला तम्बू क दुआर क पर्दा भी लइ चलइ चाही।</div>
<div class="v" id="v26"><span class="vn">26</span> ओनका अंगने क ओन पर्दन क भी जउन पवित्तर तम्बू अउ वेदी क चारिहुँ ओर लगा बाटेन, लइ चलइ चाही। ओनका आंगन क प्रवेस दुआर क पर्दा भी लइ चलइ चाही। ओनका सब लसुरी अउ पर्दा क संग प्रयोग मँ आवइवाली सबहिं चीजन क लइ चलइ चाही। गरसान बंस क मनई उ कउनो भी चीज बरे जिम्मेदार होइहीं जउन इ चीजन स कीन्ह जात हीं।</div>
<div class="v" id="v27"><span class="vn">27</span> हारून अउ ओकर पूत इ सबहिं कामन क निगरानी करिहीं। गेर्सोनी बंस क मनई जउन कछू लइ जइहीं अउ जउन दूसर काम करिहीं ओकर पइ हारून अउ ओकर पूत नज़र राखिहीं। तोहका ओन लोगन क उ सबइ चीज सोंप देइ चाही जेनका ढोवइ बरे उ पचे जिम्मेदार होइहीं।</div>
<div class="v" id="v28"><span class="vn">28</span> इहइ काम अहइ जेका गेर्सोन बंस क परिवार समूह क लोगन क मिलापवाला तम्बू बरे करइ क अहइ। हारून क पूत ईतामार याजक ओनके काम बरे जिम्मेदार होइ।”</div>
<div class="v" id="v29"><h2>मरारी परिवार क सेवा</h2><span class="vn">29</span> <span class="br-p"><br><br></span>“मरारी परिवार समूह क परिवार अउ परिवार समूहन क मनसेधुअन क गना।</div>
<div class="v" id="v30"><span class="vn">30</span> तीस स पचास बरिस क सबहिं मनसेधुअन क जउन सेवा करइ बरे जाइ सकत ह क गना। उ पचे मनइयन मिलापवाला तम्बू बरे खास काम करिहीं।</div>
<div class="v" id="v31"><span class="vn">31</span> जब तू जात्रा करब्या तब ओनकइ इ काम अहइ कि मिलापवाला तम्बू क फरेम (ढाँचा) लइ चला। ओनका पट्टी, खाभ्भा अउ आधार क लइ चलइ चाही। ओनका ओन तम्बू क खुँटियन क लइ चाही</div>
<div class="v" id="v32"><span class="vn">32</span> अउर ओका आँगन क चारिहुँ कइँती क खम्भा, ओका खूँटियन क साथ, आधार अउ रस्सी क लइ चाही। सब नाउँ क सूची बनावा अउ हरेक मनई क बतावा कि ओका का का चीज लइ जाइ क अहइ।</div>
<div class="v" id="v33"><span class="vn">33</span> इहइ बात अहइँ जेका मरारी बंस क लोग मिलापवाला तम्बू क कामे मँ सेवा बरे करिहीं। हारून क पूत ईतामार याजक ऍनके बरे जिम्मेदार होइ।”</div>
<div class="v" id="v34"><h2>लेवी बंस परिवार</h2><span class="vn">34</span> <span class="br-p"><br><br></span>मूसा, हारून अउ इस्राएल क मनइयन क अगुआ लोग कोहती-बंस क मनइयन क गनेन। उ पचे ऍनका परिवार अउ परिवार समूहन क मुताबिक गनेन।</div>
<div class="v" id="v35"><span class="vn">35</span> उ पचे तीस स पचास बरिस क उमर क मनइयन क जउन सेवा करइ बरे जाइ सकत ह गनेन। इ पचन क मिलापवाला तम्बू बरे खास काम करइ बरे दीन्ह गएन।</div>
<div class="v" id="v36"><span class="vn">36</span> <span class="br-p"><br><br></span>कहात परिवार समूह मँ जउन इ काम करइ क जोग्गता रखत रहेन, 2,750 मनसेधू रहेन।</div>
<div class="v" id="v37"><span class="vn">37</span> इ तरह कोहात परिवार क इ मनइयन क मिलापवाला तम्बू क खास काम करइ बरे जिम्मेदारी दीन्ह गएन। मूसा अउ हारून ऍका वइसा ही किहेन जइसा यहोवा मूसा स करइ क कहे रहा।</div>
<div class="v" id="v38"><span class="vn">38</span> <span class="br-p"><br><br></span>गेर्सोनी परिवार समूह क भी ओकर परिवारन अउ ओकर परिवार समूहन क अनुसार गना गवा।</div>
<div class="v" id="v39"><span class="vn">39</span> तीस स पचास बरिस क उमर क सबहिं मनइयन क जउन सेवा करइ बरे जाइ सकतेन क गना गएन। इ मनइयन क मिलापवाला तम्बू मँ खास काम करइ क सेवा-काम दीन्ह गवा।</div>
<div class="v" id="v40"><span class="vn">40</span> गेर्सोन परिवार समूह क परिवारन मँ जउन जोग्ग रहेन उ पचे 2,630 मनसेधू रहेन।</div>
<div class="v" id="v41"><span class="vn">41</span> इ तरह इ मनसेधुअन क जउन गेर्सोन परिवार समूह क रहेन, मिलापवाला तम्बू मँ खास काम करइ क सेवा-काम सौंपा गवा। मूसा अउ हारून ऍका वइसा ही किहेन जइसा यहोवा मूसा क करइ क कहे रहा।</div>
<div class="v" id="v42"><span class="vn">42</span> <span class="br-p"><br><br></span>मरारी परिवार क परिवार अउ परिवार समूहन क भी गना गवा।</div>
<div class="v" id="v43"><span class="vn">43</span> तीस स पचास बरिस क उमर क सबहिं मनसेधू जउन सेवा करइ बरे जाइ सकतेन क गना गएन। इ मनइयन क मिलापवाला तम्बू बरे खास काम करइ क सेवा-काम दीन्ह गवा।</div>
<div class="v" id="v44"><span class="vn">44</span> मरारी परिवार समूह क परिवारन मँ जउन लोग जोग्ग रहेन, उ पचे 3,200 मनई रहेन।</div>
<div class="v" id="v45"><span class="vn">45</span> इ तरह मरारी परिवार समूह क इ मनइयन क खास काम दीन्ह गवा। मूसा अउ हारून ऍका वइसा ही किहेन जइसा यहोवा मूसा स करइ क कहे रहा।</div>
<div class="v" id="v46"><span class="vn">46</span> <span class="br-p"><br><br></span>मूसा, हारून अउ इस्राएल क मनइयन क नेता लोग लेवी-बंस क सबहिं निअम्बर क गनेन। उ पचे हर एक परिवार अउ हर एक परिवार समूह क गनेन।</div>
<div class="v" id="v47"><span class="vn">47</span> सब मनइयन जउन आपन सेवा कर्तव्य क निभाइ चुका रहेन अउर जउन तीस बरिस स पचास बरिस उमर क रहेन, गना गएन। इ मनइयन क मिलापवाला तम्बू बरे खास काम करइ क सेवा-काम दीन्ह गवा। उ पचे मिलापवाला तम्बू क चलइ क काम तब किहेन जब उ पचे जात्रा किहेन।</div>
<div class="v" id="v48"><span class="vn">48</span> मनसेधुअन क सारी संख्या 8,580 रही।</div>
<div class="v" id="v49"><span class="vn">49</span> यहोवा इ आदेस मूसा क दिहेन। हर एक मनई क आपन काम दीन्ह ग रहा। अउ हरेक मनसेधू स कहा गवा रहा कि ओका का का लइ चलइ चाही। एह बरे यहोवा जउन हुकुम दिहे रहा उ चीजन क पूरा कीन्ह गवा। सबहिं मनइयन क गना गवा।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->हमेसा दीन्ह जाइवाली भेंट <!--raw 1 bo --></em><!--endraw 1-->जइतून क तेल जउन याजक, देवपुरूस या राजा क मँड़े प डावा जात रहा। इ बतावत रहा कि यहोवा क जरिये आपन खास काम बरे चुना ग रहेन।</div>
</div>
<!-- PARSED ABOVE; EDITING MAY BREAK PARSER -->
</body></html>