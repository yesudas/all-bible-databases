<html><head>
<meta http-equiv="Content-Type" content="text/html;charset=utf-8" />
<title>Num 8 &ndash; गनती &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 8);">
<div id="navbar"><a href="../index.html">पवित्तर बाइबिल</a> &ndash; <b>गनती</b> &ndash; <a href="Num_1.html">1</a> ... <a href="Num_6.html">6</a> <a href="Num_7.html">7</a> <b>8</b> <a href="Num_9.html">9</a> <a href="Num_10.html">10</a> ... <a href="Num_36.html">36</a> </div><hr>
<h1>Num 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>डीबट</h2><span class="vn">1</span> <span class="br-p"><br><br></span>यहोवा मूसा स कहेस,</div>
<div class="v" id="v2"><span class="vn">2</span> “हारून स बात करा अउ ओसे कहा, ‘उ ठउरन प सात दिया धरा जेका मइँ तोहका देखाँएउँ ह। उ सबइ दियन डीबट क समन्वा क डेबरा क रोसन करिहीं।’”</div>
<div class="v" id="v3"><span class="vn">3</span> <span class="br-p"><br><br></span>हारून इ किहेस। हारून ओनॅ दियन क ठीक ठउर प धरेस अउ ओनकइ मुँह अइसा कइ दिहस कि ओसे डीबट क समन्वा क पहँटा उजियर होइ सकइ। उ मूसा क दीन्ह गवा यहोवा क हुकुम क मानेस।</div>
<div class="v" id="v4"><span class="vn">4</span> डीबट सोने क पाटी स बना रहा। सोना क उपयोग पावा स लइ क उपर डीबट क सोना क फूल तलक कीन्ह गवा रहा। इ सब उहइ तरह बना रहा जइसा यहोवा मूसा क देखॉए रहा।</div>
<div class="v" id="v5"><h2>लेवी बंस क मनइयन क समर्पण</h2><span class="vn">5</span> <span class="br-p"><br><br></span>यहोवा मूसा स कहेस,</div>
<div class="v" id="v6"><span class="vn">6</span> “लेवी बंस क मनइयन क इस्राएल क दूसर मनइयन स अलग लइ जा। ओनॅ लेवी बंसी मनइयन क सुद्ध करा।</div>
<div class="v" id="v7"><span class="vn">7</span> इ तोहका सुद्ध बनावइ बरे करइ क होइ। पापबलि स खास पानी<sup class="fnm"><a name="fnm1" href="#fn1">1</a></sup> ओन प छिरका। इ पानी ओनका सुद्ध करी। तब उ पचे पूरा सरीर स बार उस्तरा स कटवइहीं अउ आपन ओढ़ना क धोइहीं। इ ओनके सरीर क सुद्ध करी।</div>
<div class="v" id="v8"><span class="vn">8</span> <span class="br-p"><br><br></span>“तब उ पचे एक नवा बर्धा अउ ओकरे संग प्रयोग मँ आवइवाली अन्नबलि लेइहीं। इ अन्नबलि तेले स साना भवा आटा होइ। तब दूसर बर्धा क पाप बरे भेंट क रूप मँ ल्या।</div>
<div class="v" id="v9"><span class="vn">9</span> लेवी बंस क मनइयन क मिलापवाला तम्बू क समन्वा पहँटा मँ लिआवा। तब इस्राएल क सबहिं मनइयन क चारिहुँ कइँती स बटोरा।</div>
<div class="v" id="v10"><span class="vn">10</span> तब तोहका लेवी बंस क मनइयन क यहोवा क समन्वा लइ आवा। अउ इस्राएल क लोग आपन हाथ ओन प धरीहीं।</div>
<div class="v" id="v11"><span class="vn">11</span> तब हारून लेवी बंस क लोगन क यहोवा क समन्वा लाइ। उ पचे यहोवा बरे उत्तोलनबलि क रूप मँ होइहीं। इ ढंग स लेवी बंस क लोग यहोवा क विसेस काम करइ बरे तइयार होइहीं।</div>
<div class="v" id="v12"><span class="vn">12</span> <span class="br-p"><br><br></span>“लेवी बंस क लोगन स कहा कि उ पचे आपन हाथ बर्धा क मूँड़े प धरिहीं। एक बर्धा यहोवा क पापबलि क रूप मँ होइ। दूसर बर्धा यहोवा क होमबलि क रूप मँ काम आइ। इ भेंट लेवी-बंस क मनइयन क पाप बरे प्रायस्चित करी।</div>
<div class="v" id="v13"><span class="vn">13</span> लवि बंस क मनइयन स कहा कि उ पचे हारून अउ ओकरे पूतन क अगवा खड़ा होइ। तब यहोवा क समन्वा लेवी बंस क मनइयन क उत्तोनबलि क रूप मँ अर्पण करा।</div>
<div class="v" id="v14"><span class="vn">14</span> इ तरीका स लेवी बंस क लोग खास होइहीं। उ पचे इस्राएल क दूसर मनइयन स अलग होइहीं। अउर लेवी बंस क लोग हमार होइहीं।</div>
<div class="v" id="v15"><span class="vn">15</span> <span class="br-p"><br><br></span>“एह बरे लेवी बंस क मनइयन क सुद्ध करा। अउर ओनका यहोवा क समन्वा उत्तोलन बलि क रूप मँ हाजिर करा। जब इ पूरा हो जाइ तब उ पचे आइ सकत हीं अउर मिलापवाला तम्बू मँ आपन काम कइ सकत हीं।</div>
<div class="v" id="v16"><span class="vn">16</span> इ सबइ लेवी बंसी इस्राएल क लोग अहीं जउन मोका दीन्ह ग अहइँ। मइँ ओनका आपन लोग क रूप मँ अंगीकार किएउँ ह। बीते भए जमाना मँ हर एक इस्राएली परिवार मँ पहिलौटी क पइदा लरिका मोका दीन्ह जात रहा मुला मइँ लेवी बंस क मनइयन क इस्राएल क दूसर परिवारन क पहिलौटी क बेटवन क जगह प अंगीकार किहेउँ ह।</div>
<div class="v" id="v17"><span class="vn">17</span> इस्राएल क हर मनई जउन हर एक परिवार मँ पहिले पइदा भवा ह, मोर अहइ। जदि उ मनई या गोरु अहइ तउ भी मोर अहइ। मइँ मिस्र मँ सबहिं पहिला पइदा गदेलन अउ जनावर क मारि डाएउँ रहा। एह बरे मइँ पहिला पइदा पूतन क अलग किहेउँ जेहँसे उ पचे मोर होइ सकइँ।</div>
<div class="v" id="v18"><span class="vn">18</span> अब मइँ लेवी बंस क मनइयन क लइ लिहेउँ ह। मइँ इस्राएल क दूसर लोगन क परिवारन मँ पहिला पइदा भएन गदेलन क ठउर प ऍनका अंगीकार किहेउँ ह।</div>
<div class="v" id="v19"><span class="vn">19</span> मइँ इस्राएल क सबहिं लोगन स लेवी बंस क मनइयन क चुनेउँ ह। मइँ ओनका हारून अउ ओकरे पूतन क ऍनका उपहार क रूप मँ दिहेउँ ह। मइँ चाहत हउँ कि उ पचे मिलापवाला तम्बू मँ काम करइँ। उ पचे इस्राएल क सबहिं मनइयन बरे सेवा करिहीं। अउर उ पचे ओन बलिदानन क देइ मँ मदद करिहीं जउन इस्राएल क लोगन क पापन क प्रायस्चित करिहीं। तब कउनो बड़ा रोग या कष्ट इस्राएल क लोगन क नाहीं होइ जब उ पचे पवित्तर ठउर क लगे अइहीं।”</div>
<div class="v" id="v20"><span class="vn">20</span> <span class="br-p"><br><br></span>एह बरे मूसा, हारून अउ इस्राएल क सबहिं लोगन यहोवा क हुकुम मानेन। उ पचे लेवी बंस क खातिर वइसा ही किहेन, जइसा यहोवा ओनके बरे मूसा क हुकुम दिहे रहा।</div>
<div class="v" id="v21"><span class="vn">21</span> लेवी लोग आपन क फर्छा किहेन अउ आपन ओढ़ना क धोएन। तब हारून ओनका यहोवा क समन्वा उत्तोलन बलि क रूप मँ हाजिर किहेस। हारून उ भेंटन क भी चढ़ाएस जेका ओनकर पापन क प्रायस्चित करइ बरे चढ़ावा गवा रहा जउन ओनका पवित्तर कइ दिहे रहा।</div>
<div class="v" id="v22"><span class="vn">22</span> ओकरे पाछे लेवी बंस क लोग आपन काम करइ बरे मिलापवाला तम्बू क आएन। हारून अउ ओकर पूतन ओनकइ देखरेख किहेन। उ पचे लेवी बंस क मनइयन क काम बरे जिम्मेदार रहेन। हारून अउ ओकर पूतन ओन आदेसन क मानेन जेका यहोवा मूसा क दिहे रहेन।</div>
<div class="v" id="v23"><span class="vn">23</span> <span class="br-p"><br><br></span>यहोवा मूसा स कहेस,</div>
<div class="v" id="v24"><span class="vn">24</span> “लेवी बंस क मनइयन बरे इ विसेस आदेस अहइ: हर एक लेवी बंस क मनसेधू क, जउन पचीस बरिस या ओसे जिआदा उमर क अहइ, जरुर आवइ चाही अउ मिलापवाला तम्बू मँ क काम मँ हाथ बटावइ चाही।</div>
<div class="v" id="v25"><span class="vn">25</span> जब कउनो मनई पचास साल क होइ जाइ तउ ओका रोजाना क कामे स छुट्टी लेइ चाही। ओका फुन काम करइ क जरुरत नाहीं अहइ।</div>
<div class="v" id="v26"><span class="vn">26</span> पचास साल या ओसे जियादा उमर क लोग मिलापवाला तम्बू मँ आपन भाइयन क ओनके काम मँ मदद दइ सकत हीं। मुला उ पचे खुद काम नाहीं करिहीं। तोहका इ सब करइ चाही जब तू लेवि मनइयन क ओनका काम करइ क द्या।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->पापबलि स खास पानी <!--raw 1 bo --></em><!--endraw 1-->इ पानी मँ लाल गइयन क राख रही जेका पाप बरे भेंट क रूप मँ वेदी प जरावा ग रहा।</div>
</div>
<!-- PARSED ABOVE; EDITING MAY BREAK PARSER -->
</body></html>