<html><head>
<meta http-equiv="Content-Type" content="text/html;charset=utf-8" />
<title>Prov 23 &ndash; नीतिवचन &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 23);">
<div id="navbar"><a href="../index.html">पवित्तर बाइबिल</a> &ndash; <b>नीतिवचन</b> &ndash; <a href="Prov_1.html">1</a> ... <a href="Prov_21.html">21</a> <a href="Prov_22.html">22</a> <b>23</b> <a href="Prov_24.html">24</a> <a href="Prov_25.html">25</a> ... <a href="Prov_31.html">31</a> </div><hr>
<h1>Prov 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>— 6 —</h2><span class="vn">1</span> <span class="br-p"><br><br></span>जब तू कउनो अधिकारी क संग खइया क बरे बइठा तउ एकर धियान राखा, कि कउन तोहरे समन्वा अहइ।</div>
<div class="v" id="v2"><span class="vn">2</span> अगर तू पेटू अहा तउ खाना पइ नियंत्रण राखा।</div>
<div class="v" id="v3"><span class="vn">3</span> ओकरे स्वादिस्ट पकवानन क लालसा जिन करा काहेकि उ खइया धोका बाज़ अहइ।</div>
<div class="v" id="v4"><h2>— 7 —</h2><span class="vn">4</span> <span class="br-p"><br><br></span>धनवान बनइ क काम कइ कइके आपने क जिन थकावा। तू संयम देखावइ क, बुद्धि अपनाइ ल्या।</div>
<div class="v" id="v5"><span class="vn">5</span> इ सबइ धन सम्पत्तियन लखत हीं लखत लुप्त होइ जइहीं निहचय ही आपन पंखन क फइलाइके उ पचे गरूड़ क नाईं अकासे मँ उड़ि जइहीं।</div>
<div class="v" id="v6"><h2>— 8 —</h2><span class="vn">6</span> <span class="br-p"><br><br></span>अइसे मनई क संग जउन स्वार्थी अहइ भोजन जिन करा। तू ओकरे स्वादिस्ट पकवाने क लालसा जिन करा।</div>
<div class="v" id="v7"><span class="vn">7</span> काहेकि उ अइसा मनई अहइ जउन मन मँ हरदम ओकरी कीमत क हिंसाब लगावत रहत ह; तोहसे तउ उ कहत ह, “तू खा अउर पिआ” मुला उ मने स तोहरे संग नाहीं अहइ।</div>
<div class="v" id="v8"><span class="vn">8</span> जउन कछू थोड़ा बहोत तू ओकर खाइ चुका अहा, तोहका तउ उ भी उलटइ पड़ी अउर उ पचे तोहार कहे भए आदर स पूर्ण वचन बियर्थ चला जइहीं।</div>
<div class="v" id="v9"><h2>— 9 —</h2><span class="vn">9</span> <span class="br-p"><br><br></span>तू मूरख क संग बातचीत जिन करा, काहेकि उ तोहरे विवेक स भरे बचनन स धिना ही करी।</div>
<div class="v" id="v10"><h2>— 10 —</h2><span class="vn">10</span> <span class="br-p"><br><br></span>पुराने जमाने क सीमा क पत्थर क जिन सरका। अउर अनाथे क भुइयाँ क जिन हड़पा।</div>
<div class="v" id="v11"><span class="vn">11</span> काहेकि ओनकर संरच्छक सामरथ स पूरा अहइ, तोहरे खिलाफ ओनकर मुकदमा उ लड़ी।</div>
<div class="v" id="v12"><h2>— 11 —</h2><span class="vn">12</span> <span class="br-p"><br><br></span>तू आपन मन सीख क बातन मँ लगावा। तू गियान स भरे बचनन पइ कान द्या।</div>
<div class="v" id="v13"><h2>— 12 —</h2><span class="vn">13</span> <span class="br-p"><br><br></span>तू कउनो गदेला क अनुसासित करइ मँ कबहुँ जिन रोका अगर तू कबहुँ ओका छड़ी स सजा देब्या तउ उ एहसे नाहीं मरी।</div>
<div class="v" id="v14"><span class="vn">14</span> तू छड़ी स पीटिके ओका अउर ओकर जिन्नगी क मउत स बचाइ लेब्या।</div>
<div class="v" id="v15"><h2>— 13 —</h2><span class="vn">15</span> <span class="br-p"><br><br></span>हे मोर पूत, जदि तोहार मन विवेक स पूर्ण रहत ह तउ मोर मन भी आनंद स पूर्ण रही।</div>
<div class="v" id="v16"><span class="vn">16</span> अउर जदि तोहार ओंठ उचित बोलत हीं, तउ मइँ बहोत खुस होब्या।</div>
<div class="v" id="v17"><h2>— 14 —</h2><span class="vn">17</span> <span class="br-p"><br><br></span>तू आपन मने मँ भी पापे स भरा मनइयन क बरे जलन जिन करा। मुला तू एकर बजाए यहोवा स सदा डरा।</div>
<div class="v" id="v18"><span class="vn">18</span> तउ तोहार लगे भविस्य होई, अउर तोहार आसा कबहुँ ध्वस्त नाहीं होई।</div>
<div class="v" id="v19"><h2>— 15 —</h2><span class="vn">19</span> <span class="br-p"><br><br></span>मोर पूत सुना! अउर विवेकी बनि जा अउर आपन मन क नेकी क राहे पइ चलावा।</div>
<div class="v" id="v20"><span class="vn">20</span> तू ओनके संग जिन रहा जउन पियक्कड़ अहइँ, अथवा अइसे, जउन ठूँस ठूँस गोस खात हीं।</div>
<div class="v" id="v21"><span class="vn">21</span> काहेकि इ पचे पियक्कड़ अउर इ सबइ पेटू दलिद्र होइ जइहीं, अउर इ ओनकर खुमारी, ओनका चिथड़न पहिरइहीं।</div>
<div class="v" id="v22"><h2>— 16 —</h2><span class="vn">22</span> <span class="br-p"><br><br></span>आपन बाप क सुना जउन तोहका जिन्नगी दिहेस ह, अपनी महतारी क निरादर जिन करा जब उ बुढ़िया होइ जाइ।</div>
<div class="v" id="v23"><span class="vn">23</span> सच्चाई क खरीद ल्या अउर ओका जिन बेचा। अइसे ही विवेक, अनुसासन अउ समुझ क भी खरीद ल्या।</div>
<div class="v" id="v24"><span class="vn">24</span> नेक पूत क बाप महा आनंद मँ रहत अउर जेकर पूत विवेक स पूर्ण होत ह उ तउ ओहमाँ ही खुस रहत ह।</div>
<div class="v" id="v25"><span class="vn">25</span> तोहार महतारी अउ तोहार बाप क आनंद प्राप्त होइ अउर तोहार महतारी जउन तोहका जन्म दिहस, ओका खुसी मिलत रहइ।</div>
<div class="v" id="v26"><h2>— 17 —</h2><span class="vn">26</span> <span class="br-p"><br><br></span>मोर पूत, मोहमाँ मन लगावा अउर तोहार आँखिन मोह पइ टिकी रहइँ। मोका आदर्स माना।</div>
<div class="v" id="v27"><span class="vn">27</span> एक वेस्या गहिर गड़हा होत ह। अउर एक बदकार मेहरारु मुसीबत स भरा कुआँ अहइ।</div>
<div class="v" id="v28"><span class="vn">28</span> उ घात मँ रहत ह जइसे कउनो डाकू अउर उ लोगन मँ बिस्सास हीनन क संख्या बढ़ावत ह।</div>
<div class="v" id="v29"><h2>— 18 —</h2><span class="vn">29</span> <span class="br-p"><br><br></span>कउन बिपत्ति मँ अहइ? कउन दुःखे मँ पड़ा अहइ? कउन झगड़न-टंटन मँ अहइ? कउने क सिकाइतन अहइँ? कउन क घाव अहइ? केकर आँखिन लाल अहइँ?</div>
<div class="v" id="v30"><span class="vn">30</span> उ पचे जउन लगातार दाखरस पिअत रहत हीं अउर जेनमाँ मसाला मिली भइ दाखरस क ललक होत ह।</div>
<div class="v" id="v31"><span class="vn">31</span> <span class="br-p"><br><br></span>जब दाखरस लाल होइ, अउर पिआलन मँ झिलमिलात होइ अउ धीरे धीरे डावत जात होइ, ओका ललचाही आँखिन स जिन लखा।</div>
<div class="v" id="v32"><span class="vn">32</span> सर्प क समान उ डसत, आखीर मँ जहर भरि देत ह जइसे नाग भरि देत ह।</div>
<div class="v" id="v33"><span class="vn">33</span> <span class="br-p"><br><br></span>तोहरी आँखिन मँ अजीब दृस्य तैरइ लगिहीं, तोहार मन उल्टी-सोझ बातन मँ उलझी।</div>
<div class="v" id="v34"><span class="vn">34</span> तू अइसा होइ जाइ, जइसे उफनत सागरे पइ सोवत रहत होइ अउर जइसे मस्तूल क सिखर ओलरा होइ।</div>
<div class="v" id="v35"><span class="vn">35</span> तू कहब्या, “उ पचे मोका मारेन पर मोका तउ दर्द क अनुभव नाहीं हुआ। उ पचे मोका पीटेन, पर मोका याद ही नाहीं मइँ उठी क लायक नाहीं हउँ, मोका पिअइ क अउर द्या।”</div>
</div>
<!-- PARSED ABOVE; EDITING MAY BREAK PARSER -->
</body></html>