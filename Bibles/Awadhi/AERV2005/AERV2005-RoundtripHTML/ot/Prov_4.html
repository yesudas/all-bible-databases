<html><head>
<meta http-equiv="Content-Type" content="text/html;charset=utf-8" />
<title>Prov 4 &ndash; नीतिवचन &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 4);">
<div id="navbar"><a href="../index.html">पवित्तर बाइबिल</a> &ndash; <b>नीतिवचन</b> &ndash; <a href="Prov_1.html">1</a> <a href="Prov_2.html">2</a> <a href="Prov_3.html">3</a> <b>4</b> <a href="Prov_5.html">5</a> <a href="Prov_6.html">6</a> ... <a href="Prov_31.html">31</a> </div><hr>
<h1>Prov 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>विवेक क महत्व</h2><span class="vn">1</span> <span class="br-p"><br><br></span>हे मोर पूतो, बाप क सिच्छा क सुना ओह पइ धियान द्या अउर तू समुझबूझ पाइ लया।</div>
<div class="v" id="v2"><span class="vn">2</span> मइँ तू पचन्क गहिर-गंभीर सिच्छा देत हउँ। मोर इ सिच्छा क तू पचे जिन तज्या।</div>
<div class="v" id="v3"><span class="vn">3</span> <span class="br-p"><br><br></span>जब मइँ आपन बाप क घर एक बालक रहेउँ अउर महतारी क बहोतइ कोमल एकलौता गदेला रहेउँ,</div>
<div class="v" id="v4"><span class="vn">4</span> उ मोका सिखावत रहा, “मोरे सिखिया का पूर्ण रूप स पालन करा। जदि तू मोर आदेसन क माना तउ तू जिअब।</div>
<div class="v" id="v5"><span class="vn">5</span> तू बुद्धि प्राप्त करा अउ समुझबूझ प्राप्त करा, मोर वचन जिन बिसरा अउर ओनसे जिन डुगा,</div>
<div class="v" id="v6"><span class="vn">6</span> बुद्धि जिन तजा। उ तोहार रच्छा करी। ओहसे पिरेम करा उ तोहार धियान राखी।”</div>
<div class="v" id="v7"><span class="vn">7</span> <span class="br-p"><br><br></span>बुद्धि सबन त नीक बाटइ: सब कछू दइके भी बुद्धि प्राप्त करा। गियान प्राप्त करा।</div>
<div class="v" id="v8"><span class="vn">8</span> बुद्धि स पिरेम करा। उ तोहका महान बनाहीं। ओका तू गले स लगाइ ल्या, उ तोहार सम्मान बढ़ाई।</div>
<div class="v" id="v9"><span class="vn">9</span> उ तोहरे मूँड़े पइ सोभा क माला धरी अउर उ तोहका एक ठु वैभव क मुकुट देइ।</div>
<div class="v" id="v10"><span class="vn">10</span> <span class="br-p"><br><br></span>सुना, हे मोर पूत! जउन कछू मइँ कहत हउँ तू ओका ग्रहण करा। तू अनगिनत बरिस जिअत रहब्या।</div>
<div class="v" id="v11"><span class="vn">11</span> मइँ तोहका बुद्धि क मागेर् पइ चलइ क राह देखावत हउँ, अउर सरल मार्गन पइ अगुवाई करत हउँ।</div>
<div class="v" id="v12"><span class="vn">12</span> जब तू अगवा बढ़ब्या तोहार गोड़ रूकावट नाहीं पइहीं, अउर जब तू दउड़ब्या ठोकर नाहीं खाब्या।</div>
<div class="v" id="v13"><span class="vn">13</span> सिच्छा क थामे रहा, ओका तू जिन छो़ड़ा। एकर रखवारी करा। इहइ तोहार जिन्नगी अहइ।</div>
<div class="v" id="v14"><span class="vn">14</span> <span class="br-p"><br><br></span>तू दुट्ठ लोगन क राहे पइ कदम जिन धरा। बुरे लोगन क राहे पइ जिन चला।</div>
<div class="v" id="v15"><span class="vn">15</span> तू एहसे बचत रहा। एह क ओर कदम जिन बढ़ावा। एहसे तू मुड़ि जा अउर एकरे बगल स गुजर जा।</div>
<div class="v" id="v16"><span class="vn">16</span> उ पचे बुरे करम किए बगैर सोइ नाहीं पउतेन। उ पचे नींद खोइ चुकत हीं जब तलक कउनो क नाहीं गिरउतेन।</div>
<div class="v" id="v17"><span class="vn">17</span> उ पचे तउ बस हमेसा नीच होइ क रोटी खात हीं अउर हिंसा क दाखरस पिअत हीं।</div>
<div class="v" id="v18"><span class="vn">18</span> <span class="br-p"><br><br></span>मुला नीक लोगन क राह वइसे होत ह जइसे भिंसारे क किरण होत ह, जउन दिन क पूर्ण होइ तलक आपन प्रकास मँ बढ़त ही चली जात ह।</div>
<div class="v" id="v19"><span class="vn">19</span> मुला दुठ्न लोगन क मारग अँधियारा जइसा होत ह। उ पचे नाहीं जानत ह कि केकर कारण उ पचे ठोकर खात ह या गिरत ह।</div>
<div class="v" id="v20"><span class="vn">20</span> <span class="br-p"><br><br></span>हे मोर पूत, जउन कछू मइँ कहत हउँ ओह पइ तू धियान द्या। मोर बचनन क तू कान लगाइके सुना।</div>
<div class="v" id="v21"><span class="vn">21</span> ओनका आपन दृस्टि स ओझर जिन होइ द्या। आपन हिरदय पइ तू ओनका धरे रहा।</div>
<div class="v" id="v22"><span class="vn">22</span> काहेकि जउन ओनका पावत हीं ओनके बरे उ सबइ जिन्नगी बन जात हीं अउर उ पचे एक मनई क संपूर्ण तने क तन्दुरूस्ती बनत हीं।</div>
<div class="v" id="v23"><span class="vn">23</span> सबन स बड़की बात इ अहइ कि तू आपन विचार क बारे मँ होसियार रहा। काहेकि तोहार विचार जिन्नगी क कब्जे मँ राखत हीं।</div>
<div class="v" id="v24"><span class="vn">24</span> <span class="br-p"><br><br></span>तू आपन मुँह स कुटिलता क दूर राखा। तू आपन ओंठन स गलत बात दूर राखा।</div>
<div class="v" id="v25"><span class="vn">25</span> आपन आंखिन क हमेसा सिधे रखा, आपन पलकन क समन्वा क ओर रखा।</div>
<div class="v" id="v26"><span class="vn">26</span> आपन गोड़न बरे तू सोझ मारग बनावा। बस तू ओन राहन पइ चला जउन निहचइ ही सुरच्छित अहइँ।</div>
<div class="v" id="v27"><span class="vn">27</span> दाहिने क या बाएँ क जिन डुगा। तू आपन गोड़न क बुराई स रोके रहा।</div>
</div>
<!-- PARSED ABOVE; EDITING MAY BREAK PARSER -->
</body></html>