<html><head>
<meta http-equiv="Content-Type" content="text/html;charset=utf-8" />
<title>Prov 7 &ndash; नीतिवचन &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 7);">
<div id="navbar"><a href="../index.html">पवित्तर बाइबिल</a> &ndash; <b>नीतिवचन</b> &ndash; <a href="Prov_1.html">1</a> ... <a href="Prov_5.html">5</a> <a href="Prov_6.html">6</a> <b>7</b> <a href="Prov_8.html">8</a> <a href="Prov_9.html">9</a> ... <a href="Prov_31.html">31</a> </div><hr>
<h1>Prov 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>विवेक दुराचार स बचावत ह</h2><span class="vn">1</span> <span class="br-p"><br><br></span>हे मोर पूत, मोरे बचनन क पाला अउ अपने मने मँ मोर आदेस संचित करा।</div>
<div class="v" id="v2"><span class="vn">2</span> जदि तू मोरे आदेसन क मानब्या तउ तू जियबा। तोहका मोहरे उपदेसन क आपन आँखी क पुतरी सरीखा सँभारिके राखइ चाही।</div>
<div class="v" id="v3"><span class="vn">3</span> ओनका आपन अँगुरियन पइ बाँधि ल्या, तू आपन हिरदय पटल पइ ओनका लिख ल्या।</div>
<div class="v" id="v4"><span class="vn">4</span> बुद्धि स कहा, “तू मोर बहिन अहा” अउर तू समुझबूझिके आपन कुटुम्बी जन कहा।</div>
<div class="v" id="v5"><span class="vn">5</span> उ सबइ हि तोहका बदकार मेहरारु क चिकनी व लुभावन बातन स बचाई।</div>
<div class="v" id="v6"><span class="vn">6</span> <span class="br-p"><br><br></span>एक दिना मइँ अपन खिड़की क झरोखा स झाँकेउँ,</div>
<div class="v" id="v7"><span class="vn">7</span> सरल नउजवानन क बीच एक अइसा नउजवान लखेउँ जेका नीक-बुरा क पहिचान नाहीं रहा।</div>
<div class="v" id="v8"><span class="vn">8</span> उ उहइ गली स होइके उहइ बदकार मेहरारु क नुक्कड़ क लगे स जात रहा। उ ओकरे ही घरवा कइँती बढ़त जात रहा।</div>
<div class="v" id="v9"><span class="vn">9</span> सूरज साँझ क धुँधल मँ बूड़त रहा, राति क अँधियारा क तहन जमत जात रहिन।</div>
<div class="v" id="v10"><span class="vn">10</span> तबहिं एक मेहरारु ओहसे मिलइ बरे निकरिके बाहेर आइ। उ रण्डी क भेस मँ सजीभइ रही। अउर ओकरी इरादा बहोत प्रबल रही।</div>
<div class="v" id="v11"><span class="vn">11</span> उ वाचाल अउर ओकर प्रबल इरादे क रही। उ घरे मँ कबहुँ ठहिरइ नाहीं चाहेस।</div>
<div class="v" id="v12"><span class="vn">12</span> उ कबहुँ-कबहुँ गलियन मँ, कबहुँ चउराहन पइ, अउर हर केउ क नोक्कड़े पइ घात लगावत रही।</div>
<div class="v" id="v13"><span class="vn">13</span> उ ओका रोक लिहस अउ ओका धरेस। उ ओका निर्लज्ज मुँहे स चूमेस, फुन ओहसे बोली,</div>
<div class="v" id="v14"><span class="vn">14</span> “आजु मोका मेलबलि अर्पण किहा। मइँ आपन प्रतिग्या परमेस्सर बरे पूरी कइ लिहेउँ।</div>
<div class="v" id="v15"><span class="vn">15</span> एह बरे मइँ तोहसे मिलइ अउर तोहका यह कहे बरे बाहेर आएहउँ कि आ अउर मोर दावत मँ सामिल होजा। मइँ तोहार तलास मँ रही अउर अंत मँ तोहका पाए लिहेउँ।</div>
<div class="v" id="v16"><span class="vn">16</span> मइँ मिस्र क मलमले क रंगन स भरी भइ चादर स सेज सजाएउँ ह।</div>
<div class="v" id="v17"><span class="vn">17</span> मइँ आपन सेज क गंधरस, दालचीनी अउर अगर गंध स सुगंधित किहेउँ ह।</div>
<div class="v" id="v18"><span class="vn">18</span> तू मोरे लगे आवा। भोर क किरण तलक दाखरस पिअत रही, हम आपुस मँ भोग करत रही।</div>
<div class="v" id="v19"><span class="vn">19</span> मोर पति घरे पइ नाहीं अहइँ। उ दूर जात्रा पइ गवा अहइ।</div>
<div class="v" id="v20"><span class="vn">20</span> उ आपन थैली रूपाया स भरिके लइ गवा अहइ अउर पुन्नवासी तलक घरे पइ नाहीं होइ।”</div>
<div class="v" id="v21"><span class="vn">21</span> <span class="br-p"><br><br></span>उ ओका लुभावना सब्दन स मोह लिहस। ओका मीठ मधुरवाणी स फुसलाइ लिहस।</div>
<div class="v" id="v22"><span class="vn">22</span> उ फउरन ओकरे पाछे अइसे होइ लिहस जइसे कउनो बर्धा क जबह करइ बरे ले जाया जात ह। उ अइस चलत ह जइसे कउनो मूरख जालि मँ गोड़ धरत होइ।</div>
<div class="v" id="v23"><span class="vn">23</span> जब तलक एक तीर ओकर हिरदय नाहीं बेधी तब तलक उ पंछी सा जालि पइ बगैर इ जाने दूट पड़ी कि जालि ओकर प्राण हरि लेइ।</div>
<div class="v" id="v24"><span class="vn">24</span> <span class="br-p"><br><br></span>तउ मोरे पूतो, अब मोर बात सुना अउर जउन कछू मइँ कहत हउँ ओह पइ धियान द्या।</div>
<div class="v" id="v25"><span class="vn">25</span> आपन मन कुलटा क राहन मँ जिन हींचइ द्या अउर ओका ओकरे राहन पइ जिन भटकइ द्या।</div>
<div class="v" id="v26"><span class="vn">26</span> केतने ही सिकार उ मार गिराएन ह। उ जेनका मारेस ओनकर जमघट बहोत बड़ा बाटइ।</div>
<div class="v" id="v27"><span class="vn">27</span> ओकर घर उ राजमार्ग अहइ जउन कब्र क जात ह अउर तरखाले मउते क कालकोठरी मँ उतरत ह।</div>
</div>
<!-- PARSED ABOVE; EDITING MAY BREAK PARSER -->
</body></html>