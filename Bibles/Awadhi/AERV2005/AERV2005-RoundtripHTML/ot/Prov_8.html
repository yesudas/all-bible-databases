<html><head>
<meta http-equiv="Content-Type" content="text/html;charset=utf-8" />
<title>Prov 8 &ndash; नीतिवचन &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 8);">
<div id="navbar"><a href="../index.html">पवित्तर बाइबिल</a> &ndash; <b>नीतिवचन</b> &ndash; <a href="Prov_1.html">1</a> ... <a href="Prov_6.html">6</a> <a href="Prov_7.html">7</a> <b>8</b> <a href="Prov_9.html">9</a> <a href="Prov_10.html">10</a> ... <a href="Prov_31.html">31</a> </div><hr>
<h1>Prov 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>सुबुद्धि क पुकार</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>का बुद्धि तोहका गोहरावत नाहीं अहइ?<br> <span class="br-ind"><br><span class="indent">&nbsp;</span></span>का समुझबूझ ऊँचकी अवाज स तोहका नाहीं बुलावत अहइ?<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>उ राह क किनारे ऊँचे ठउरन पइ<br> <span class="br-ind"><br><span class="indent">&nbsp;</span></span>अउर चौराहे पइ खड़ी रहत ह।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>उ सहर क जाइवालन दुआरन क सहारे<br> <span class="br-ind"><br><span class="indent">&nbsp;</span></span>सिंह दुआर क ऊपर गोहराइके कहत ह,<br></div>
<div class="v" id="v4"><span class="vn">4</span> <span class="br-p"><br><br></span><span class="br-ind"><br><span class="indent">&nbsp;</span></span>“हे लोगो, मइँ तोहका गोहरावत हउँ,<br> <span class="br-ind"><br><span class="indent">&nbsp;</span></span>मइ समूची मानवजाति बरे अवाज उठावत हउँ।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>अरे नादा ने लोगो! बुद्धिमानी स रहइ क सिखा<br> <span class="br-ind"><br><span class="indent">&nbsp;</span></span>तू जउन मूरख बना अहा समुझबूझ सिखा।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>सुना। काहेकि मोरे लगे कहइ क उत्तिम बातन अहइँ,<br> <span class="br-ind"><br><span class="indent">&nbsp;</span></span>आपन मुँहन खोलति हउँ, जउन कहइ क उचित बा<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>मेरे मुखे स तउ उहइ निकरत ह जउन फुरइ अहइ,<br> <span class="br-ind"><br><span class="indent">&nbsp;</span></span>काहेकि मोरे ओंठन क दुट्ठता स घिन अहइ।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>मोरे मुँहे स निकलइ वाले सबइ सब्द निआव स पूर्ण अहइ।<br> <span class="br-ind"><br><span class="indent">&nbsp;</span></span>ओन मँ स कउनो भी धोका देइ वाला नाहीं अहइ।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>विचारवान मनई बरे उ सबइ साफ साफ अहइँ<br> <span class="br-ind"><br><span class="indent">&nbsp;</span></span>अउर गियानी जन बरे उ सबइ सब दोख रहित अहइँ।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>चाँदी नाहीं बल्कि तू मोर हिदायत ग्रहण करा<br> <span class="br-ind"><br><span class="indent">&nbsp;</span></span>उत्तिम सोना नाहीं बल्कि तू मोर गियान ल्या।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>सुबुद्धि रत्नन मणि माणिकन स जियादा कीमती अहइँ।<br> <span class="br-ind"><br><span class="indent">&nbsp;</span></span>तोहार अइसी मनचाही कउनो वस्तु स ओकर तुलना नाहीं होइ।”<br></div>
<div class="v" id="v12"><h2>सुबुद्धि का करत ह</h2><span class="vn">12</span> <span class="br-ind"><br><span class="indent">&nbsp;</span></span>“मइँ बुद्धि अउर गियान क संग रहत हउँ।<br> <span class="br-ind"><br><span class="indent">&nbsp;</span></span>नीक अउर विवेक मोर मीत अहइ।।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>यहोवा स डरब, बुराई स घिना करब अहइ।<br> <span class="br-ind"><br><span class="indent">&nbsp;</span></span>स्वार्थीपन अउर घमण्ड, बुराइ क मारग झुटी मुँह स मइँ घिना करत हउँ।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>मोर लगे परामर्स अउ गियान अहइ।<br> <span class="br-ind"><br><span class="indent">&nbsp;</span></span>मोरे लगे बुद्धि सक्ती अहइ।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>मोरे ही सहारे राजा राज्ज करत हीं,<br> <span class="br-ind"><br><span class="indent">&nbsp;</span></span>अउर सासक नेम रचत हीं, जउन निआउ स पूर्ण अहइ।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>केवल मोरी ही मदद स<br> <span class="br-ind"><br><span class="indent">&nbsp;</span></span>धरती क सबइ नीक सासक राज्ज चलावत हीं।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>जउन मोहसे पिरेम करत हीं, मइँ भी ओनसे पिरेम करत हउँ,<br> <span class="br-ind"><br><span class="indent">&nbsp;</span></span>मोका जउन हेरत हीं, मोका पाइ लेत हीं।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>सम्पत्तियन अउ आदर मोर संग अहइँ।<br> <span class="br-ind"><br><span class="indent">&nbsp;</span></span>मइँ खरी सम्पत्ति अउ जस देत हउँ।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>मोर फल सोना स उत्तिम अहइँ।<br> <span class="br-ind"><br><span class="indent">&nbsp;</span></span>मइँ जउन उपजावत हउँ, उ सुद्ध-चाँदी स जियादा नीक अहइ।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>मइँ निआउ क मारग क संग संग<br> <span class="br-ind"><br><span class="indent">&nbsp;</span></span>सत्य क मारग पइ चलत आवत हउँ।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>मोहसे जउन पिरेम करतेन ओनका मइँ धन देत हउँ,<br> <span class="br-ind"><br><span class="indent">&nbsp;</span></span>अउर ओनकर भंडार भरि देत हउँ।<br></div>
<div class="v" id="v22"><span class="vn">22</span> <span class="br-p"><br><br></span><span class="br-ind"><br><span class="indent">&nbsp;</span></span>“यहोवा सबइ चिजियन क रचइ स पहिले<br> <span class="br-ind"><br><span class="indent">&nbsp;</span></span>आपन पुराने करमन स भी पहिले मोका रचेस ह।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>मोर रचना सनातन काल मँ भइ रहा।<br> <span class="br-ind"><br><span class="indent">&nbsp;</span></span>धरती क रचान स पहिले मोर रचान भइ रहा।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>जब मोरे रचना कीन्हा गवा रहा तब न तउ सागर रहा<br> <span class="br-ind"><br><span class="indent">&nbsp;</span></span>अउर न ही पानी क सोता रहेन।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>मोका पहाड़न पहाड़ियन क थिर करइ स पहिले ही<br> <span class="br-ind"><br><span class="indent">&nbsp;</span></span>जन्म दीन्ह गवा।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>धरती क रचना, या ओकर खेत या जब धरती क,<br> <span class="br-ind"><br><span class="indent">&nbsp;</span></span>धूल कण रचा गएन, ओसे पहिले मोका रचेस ह।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>जब यहोवा अकासे क कायम किहे रहा ओहसे भी पहिले मोर अस्तित्व रहा।<br> <span class="br-ind"><br><span class="indent">&nbsp;</span></span>जब यहोवा सागार क पइ छितिज रेखा खिँचे रहा ओहसे भी पहिले मोर अस्तित्व रहा।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>उ जब अकासे मँ सघन बादल टिकाए रहा,<br> <span class="br-ind"><br><span class="indent">&nbsp;</span></span>अउर गहिर सागर क पानी स भरे रहा तउ स भी मइँ हुवाँ रहा।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>जब उ समुद्दर क चउहद्दी बाँधे रहा ताकि पानी ओहसे आगे न चला जाइ मइँ हुवाँ रहा।<br> <span class="br-ind"><br><span class="indent">&nbsp;</span></span>जब उ धरती क नेवन रखे रहा ओहेस पहिले मइँ राह।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>तब मइँ ओकरे संग कुसल सिल्पी स रहेउँ, मइँ दिन-प्रतिदिन आनन्द स पूरिपूर्ण होत चली गएउँ।<br> <span class="br-ind"><br><span class="indent">&nbsp;</span></span>ओकर समन्वा हमेसा आनन्द मनावत।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>ओकर पूरी दुनिया स मइँ आनन्दित रहेउँ।<br> <span class="br-ind"><br><span class="indent">&nbsp;</span></span>मोर खुसी समूचइ मानवता रही।<br></div>
<div class="v" id="v32"><span class="vn">32</span> <span class="br-p"><br><br></span><span class="br-ind"><br><span class="indent">&nbsp;</span></span>“तउ अब, मोर पूतो, मोर बात सुना।<br> <span class="br-ind"><br><span class="indent">&nbsp;</span></span>ओ धन्न अहइ जउन जन मोर राह पइ चलत हीं।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>मोर उपदेस सुना अउर बुद्धिमान बना।<br> <span class="br-ind"><br><span class="indent">&nbsp;</span></span>एनकर उपेच्छा जिन करा।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>उहइ जन धन्न अहइ, जउन मोर बात सुनत अउर रोज मोरे दुआरन पइ दृस्टि लगाए रहत<br> <span class="br-ind"><br><span class="indent">&nbsp;</span></span>एवं मोर ड्योढ़ी पइ बाट जोहत रहत ह।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>काहेकि जउन मोका पाइ लेत उहइ जिन्नगी पावत<br> <span class="br-ind"><br><span class="indent">&nbsp;</span></span>अउर उ यहोवा क अनुग्रह पावत ह।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>मुला उ जउन मोर खिलाफ पाप करत ह खूद ही चोट खावत ह<br> <span class="br-ind"><br><span class="indent">&nbsp;</span></span>उ जउन मोहे स घिना करत ह उ मउत स गले लगावत ह।”<br></div>
</div>
<!-- PARSED ABOVE; EDITING MAY BREAK PARSER -->
</body></html>