<html><head>
<meta http-equiv="Content-Type" content="text/html;charset=utf-8" />
<title>Ps 103 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 103);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_101.html">101</a> <a href="Ps_102.html">102</a> <b>103</b> <a href="Ps_104.html">104</a> <a href="Ps_105.html">105</a> ... <a href="Ps_150.html">150</a> </div><hr>
<h1>Ps 103</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>दाऊद क एक ठु गीत।</b> <span class="br-p"><br><br></span><span class="br-ind"><br><span class="indent">&nbsp;</span></span>हे मोर आतिमा, यहोवा क स्तुति करा।<br> <span class="br-ind"><br><span class="indent">&nbsp;</span></span>हे मोर अंग-प्रत्यंग ओकरे पवित्तर नाउँ क बड़कई करा।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>हे मोर आतिमा, यहोवा क स्तुति करा<br> <span class="br-ind"><br><span class="indent">&nbsp;</span></span>अउर ओकरे सबइ कृपालु कामन क जिन बिसरा।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>उ तोहार पापन क छमा करत ह।<br> <span class="br-ind"><br><span class="indent">&nbsp;</span></span>उ तोहार सबइ बेरामियन स तोहका चंगा करत ह।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>उ तोहार प्राण क कब्र स बचावत ह,<br> <span class="br-ind"><br><span class="indent">&nbsp;</span></span>अउर उ तोहका पिरेम अउ करुणा स सज़वत ह।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>परमेस्सर हमका भरपूर उत्तिम वस्तुअन देत ह।<br> <span class="br-ind"><br><span class="indent">&nbsp;</span></span>उ हमका फुन उकाब क नाई<br> <span class="br-ind"><br><span class="indent">&nbsp;</span></span>जवान करत ह।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>यहोवा खरा कामन करत ह।<br> <span class="br-ind"><br><span class="indent">&nbsp;</span></span>परमेस्सर ओन लोगन क निआउ देत ह, जउने पइ दूसर लोग अत्याचार किहन ह।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>उ मूसा क आपन मारग सिखाएस।<br> <span class="br-ind"><br><span class="indent">&nbsp;</span></span>उ इस्राएलियन क आपन कार्यन बताएस।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>यहोवा करुणा स भरा अउर दयालु अहइ।<br> <span class="br-ind"><br><span class="indent">&nbsp;</span></span>परमेस्सर सहनसील अउ पिरेम स भरा अहइ।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>यहोवा सदा ही आलोचना नाहीं करत।<br> <span class="br-ind"><br><span class="indent">&nbsp;</span></span>अउर ठीक इहइ तहर उ सदा हम पइ कोहान नाहीं रहत ह।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>उ हम लोगन क संग हमार कीन्ह गवा पाप क अनुसार बेउहार नाहीं करत ह,<br> <span class="br-ind"><br><span class="indent">&nbsp;</span></span>अउर उ हमका वइसा सजा नाहीं देत जेका हम हकदार अहइँ।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>आपन बिस्सासी पइ परमेस्सर क पिरेम वइसे महान अहइ<br> <span class="br-ind"><br><span class="indent">&nbsp;</span></span>जइसे धरती पइ अहइ ऊँचा उठा भवा अकास।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>उ हमरे पापन क हम से ऍतना ही दूर हटाएस<br> <span class="br-ind"><br><span class="indent">&nbsp;</span></span>जेतना पूरब क दूरी पच्छिम स अहइ।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>उ ओहे पइ जउन ओहसे डेरात ह वइसे ही दयालु अहइ,<br> <span class="br-ind"><br><span class="indent">&nbsp;</span></span>जइसे बाप आपन गदेलन पइ दाया करत ह।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>परमेस्सर हमार सब कछू जानत ह।<br> <span class="br-ind"><br><span class="indent">&nbsp;</span></span>परमेस्सर जानत ह कि हम माटी स बना अही।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>परमेस्सर जानत ह कि मानव जिन्नगी नान्ह स अहइ।<br> <span class="br-ind"><br><span class="indent">&nbsp;</span></span>उ जानत ह हमार जिन्नगी घास जइसी अहइ।<br> <span class="br-ind"><br><span class="indent">&nbsp;</span></span>परमेस्सर जानत ह कि हम लोगन क जिन्नगी बनफूल जइसा अल्प अहइ।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>उ फूल जल्दी ही उगत ह।<br> <span class="br-ind"><br><span class="indent">&nbsp;</span></span>फिन गरम हवा चलत ह अउर उ फूल मुरझात ह।<br> <span class="br-ind"><br><span class="indent">&nbsp;</span></span>अउर फुन हाली ही तू लख नाहीं पउत्या कि उ फूल कइसे ठउर पइ उगत बाटइ।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>मुला यहोवा क पिरेम सदा बना रहत ह।<br> <span class="br-ind"><br><span class="indent">&nbsp;</span></span>परमेस्सर सदा सदा ही आपन भगतन स पिरेम करत ह।<br> <span class="br-ind"><br><span class="indent">&nbsp;</span></span>परमेस्सर क दया ओकरे गदेलन स गदेलन तलक बनी रहत ह।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>उ अइसन पइ दयालु अहइ, जउन ओकरी करार पइ चलत हीं।<br> <span class="br-ind"><br><span class="indent">&nbsp;</span></span>उ अइसन पइ दयालु अहइ जउन ओकरे आदेसन क पालन करत हीं।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>परमेस्सर क सिंहासन सरगे मँ बना अहइ।<br> <span class="br-ind"><br><span class="indent">&nbsp;</span></span>हर चीज पइ ओकर हुकूमत अहइ।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>हे सरगदूतो, यहोवा क स्तुति करा।<br> <span class="br-ind"><br><span class="indent">&nbsp;</span></span>हे सक्तिसाली सरगदूतन जउन ओकरे वचन क सुनत ह<br> <span class="br-ind"><br><span class="indent">&nbsp;</span></span>अउर ओकर पालन करत, ओकर गुण गवा।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>हे सबइ ओकर दुस्मनो, यहोवा क स्तुति करा।<br> <span class="br-ind"><br><span class="indent">&nbsp;</span></span>तू जउन ओकर सेवा करत ह<br> <span class="br-ind"><br><span class="indent">&nbsp;</span></span>अउर उहइ करत ह जउन उ चाहत ह, ओकर गुण गवा।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>हे समूचइ जगत, यहोवा क स्तुति करा<br> <span class="br-ind"><br><span class="indent">&nbsp;</span></span>जउन हर जगह पइ सासन करत ह।<br> <span class="br-ind"><br><span class="indent">&nbsp;</span></span>हे मोर आतिमा, यहोवा क बड़कई करा<br></div>
</div>
<!-- PARSED ABOVE; EDITING MAY BREAK PARSER -->
</body></html>