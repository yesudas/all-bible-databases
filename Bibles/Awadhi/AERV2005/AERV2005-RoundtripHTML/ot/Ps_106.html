<html><head>
<meta http-equiv="Content-Type" content="text/html;charset=utf-8" />
<title>Ps 106 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 106);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_104.html">104</a> <a href="Ps_105.html">105</a> <b>106</b> <a href="Ps_107.html">107</a> <a href="Ps_108.html">108</a> ... <a href="Ps_150.html">150</a> </div><hr>
<h1>Ps 106</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा क बड़कई करा।<br> <span class="br-ind"><br><span class="indent">&nbsp;</span></span>यहोवा क धन्यवाद करा काहेकि उ उत्तिम अहइ।<br> <span class="br-ind"><br><span class="indent">&nbsp;</span></span>परमेस्सर क पिरेम सदा ही रहत ह।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>फुरइ यहोवा केतॅना महान अहइ, एकर बखान कउनो मनई कइ नाहीं सकत।<br> <span class="br-ind"><br><span class="indent">&nbsp;</span></span>परमेस्सर क पूरी बड़कई कउनो नाहीं कइ सकत।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>जउन लोग परमेस्सर क आदेस क पालन करत हीं, उ पचे धन्न अहइ।<br> <span class="br-ind"><br><span class="indent">&nbsp;</span></span>उ पचे हमेसा उत्तिम करम करत हीं।<br></div>
<div class="v" id="v4"><span class="vn">4</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा, जब तू आपन भगतन पइ कृपा करा मोका याद करा।<br> <span class="br-ind"><br><span class="indent">&nbsp;</span></span>मोर भी उद्धार करइ बरे याद करा।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>यहोवा, मोका भी ओन भली बातन मँ हींसा बटावइ द्या<br> <span class="br-ind"><br><span class="indent">&nbsp;</span></span>जेनका तू आपन लोगन बरे करत अहा।<br> <span class="br-ind"><br><span class="indent">&nbsp;</span></span>तू आपन रास्ट्रन क संग मोका भी खुस होइ द्या।<br> <span class="br-ind"><br><span class="indent">&nbsp;</span></span>तोह पइ तोहार लोगन क संग मोका भी गर्व करइ द्या।<br></div>
<div class="v" id="v6"><span class="vn">6</span> <span class="br-p"><br><br></span><span class="br-ind"><br><span class="indent">&nbsp;</span></span>हम पचे वइसेन ही पाप किहेन ह जइसे हमार पुरखन किहेन ह।<br> <span class="br-ind"><br><span class="indent">&nbsp;</span></span>हम गलत किहेन।<br> <span class="br-ind"><br><span class="indent">&nbsp;</span></span>हम बुरा काम किहे अही।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>हे यहोवा, मिस्र मँ हमार पुरखन तोहार अचरज कर्मन स कछू भी नाहीं सीखेन।<br> <span class="br-ind"><br><span class="indent">&nbsp;</span></span>उ पचे तोहरे पिरेम क<br> <span class="br-ind"><br><span class="indent">&nbsp;</span></span>अउर तोहार करुणा क याद नाहीं रखेन।<br> <span class="br-ind"><br><span class="indent">&nbsp;</span></span>हमार पुरखन हुआँ लाल सागर क किनारे तोहरे खिलाफ भएन।<br></div>
<div class="v" id="v8"><span class="vn">8</span> <span class="br-p"><br><br></span><span class="br-ind"><br><span class="indent">&nbsp;</span></span>मुला परमेस्सर निज नाउँ क कारण ओनका बचाए रहा।<br> <span class="br-ind"><br><span class="indent">&nbsp;</span></span>उ आपन सक्ति क परगट किहेस।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>परमेस्सर हुकुम दिहस अउर लाल सागर झुरान होइ गवा।<br> <span class="br-ind"><br><span class="indent">&nbsp;</span></span>उ ओनका उ गहिर समुद्दर स अइसा निकारि चला जइसे कउनो रेगिस्तान होइ।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>परमेस्सर हमरे पुरखन क ओनकर दुस्मनन स बचाएस।<br> <span class="br-ind"><br><span class="indent">&nbsp;</span></span>उ ओनका आपन दुस्मनन स आजाद किहस।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>अउर फिन ओनकर दुस्मनन क उहइ सागर क बीच ढाँपिके बोर दिहस।<br> <span class="br-ind"><br><span class="indent">&nbsp;</span></span>ओनकर एक दुस्मन बचिके निकर नाहीं पाएस।<br></div>
<div class="v" id="v12"><span class="vn">12</span> <span class="br-p"><br><br></span><span class="br-ind"><br><span class="indent">&nbsp;</span></span>तब हमार पुरखन परमेस्सर क वचन पइ बिस्सास किहन।<br> <span class="br-ind"><br><span class="indent">&nbsp;</span></span>उ पचे ओकर गुण गाएन।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>मुला हमार पुरखन ओन बातन क हाली बिसरि गएन जउन परमेस्सर किहे रहा।<br> <span class="br-ind"><br><span class="indent">&nbsp;</span></span>उ पचे परमेस्सर क सम्मति पइ कान नाहीं दिहन।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>उ पचे दूसर चिजियन क कामना किहेन।<br> <span class="br-ind"><br><span class="indent">&nbsp;</span></span>रेगिस्तान मँ उ पचे परमेस्सर क परखेन।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>मुला हमार पुरखन जउन कछू भी माँगेन परमेस्सर ओनका दिहस<br> <span class="br-ind"><br><span class="indent">&nbsp;</span></span>मुला परमेस्सर ओनका एक महामारी भी दइ दिहस।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>लोग मूसा स डाह रखइ लागेन<br> <span class="br-ind"><br><span class="indent">&nbsp;</span></span>अउर हारून स उ पचे डाह रखइ लागेन जउन यहोवा क पवित्तर याजक रहा।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>एह बरे धरती फट गई अउ दातान क निगल गवा।<br> <span class="br-ind"><br><span class="indent">&nbsp;</span></span>अउर उ अबिराम क समूह क निगल लिहस।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>फिन आगी ओन<br> <span class="br-ind"><br><span class="indent">&nbsp;</span></span>दुट्ठ लोगन क बारि दिहस।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ओ लोग होरब क पहाड़े पइ एक ठु सोना क बछवा बनाएन।<br> <span class="br-ind"><br><span class="indent">&nbsp;</span></span>उ पचे उ मूरति क पूजा करइ लागेन।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>उ पचे आपन महिमावान परमेस्सर क<br> <span class="br-ind"><br><span class="indent">&nbsp;</span></span>एक घास खाइवाला बछवा क प्रतिमा स बदल डालेन।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>हमार पुरखन परमेस्सर क बिसरि गएन जउन ओनका मुक्ति दियाए रहा।<br> <span class="br-ind"><br><span class="indent">&nbsp;</span></span>उ पचे परमेस्सर क बिसरि गएन जउन मिस्र मँ अचरज भरा करम किहे रहा।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>परमेस्सर हाम क देस मँ अचरज भरा करम किहे रहा।<br> <span class="br-ind"><br><span class="indent">&nbsp;</span></span>परमेस्सर लाल सागर क लगे भय विस्मय भरा काम किहे रहा।<br></div>
<div class="v" id="v23"><span class="vn">23</span> <span class="br-p"><br><br></span><span class="br-ind"><br><span class="indent">&nbsp;</span></span>परमेस्सर ओन लोगन क नस्ट करइ चाहत रहा।<br> <span class="br-ind"><br><span class="indent">&nbsp;</span></span>मुला परमेस्सर क चुना भवा सेवक मूसा,<br> <span class="br-ind"><br><span class="indent">&nbsp;</span></span>परमेस्सर क समन्वा ओन लोगन क नास करइ स<br> <span class="br-ind"><br><span class="indent">&nbsp;</span></span>बचाइ बरे बीच मँ आइ गएन।<br></div>
<div class="v" id="v24"><span class="vn">24</span> <span class="br-p"><br><br></span><span class="br-ind"><br><span class="indent">&nbsp;</span></span>तब ओन लोग उ अद्भुत देस कनान मँ जाइ स मना कइ दिहन।<br> <span class="br-ind"><br><span class="indent">&nbsp;</span></span>उ पचे ओकरे वाचा क बिस्सास नाहीं किहेस।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>आपन तम्बुअन मँ उ पचे सिकाइत करत रहेन।<br> <span class="br-ind"><br><span class="indent">&nbsp;</span></span>हमार पुरखन परमेस्सर क बात मानइ स नकारेन।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>तउ परमेस्सर किरिया खाएस<br> <span class="br-ind"><br><span class="indent">&nbsp;</span></span>कि उ पचे रेगिस्तान मँ मरि जइहीं।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>परमेस्सर किरिया खाएस कि ओनकर सन्तानन क दूसर लोगन क हरावइ देइ।<br> <span class="br-ind"><br><span class="indent">&nbsp;</span></span>परमेस्सर कसम खाएस कि उ हमरे पुरखन क देसन मँ छितराइ।<br></div>
<div class="v" id="v28"><span class="vn">28</span> <span class="br-p"><br><br></span><span class="br-ind"><br><span class="indent">&nbsp;</span></span>बाद मँ परमेस्सर क लोग “बाल-पिऑर” मँ “बाल” क पूजइ करइ सुरू कइ दिहेन।<br> <span class="br-ind"><br><span class="indent">&nbsp;</span></span>उ पचे उ माँस खाइ लागेन जेका निर्जीव देवतन पइ चढ़ावा ग रहा।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>यहोवा ओन लोगन क करमन पइ बहोत कोहाइ गवा।<br> <span class="br-ind"><br><span class="indent">&nbsp;</span></span>अउर उ ओन लोगन क खिलाफ महामारी लिआएन।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>मुला पीनहास बिनती किहस<br> <span class="br-ind"><br><span class="indent">&nbsp;</span></span>अउ परमेस्सर उ बियधि क रोकेस<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>परमेस्सर इ काम क ओकरे बरे आवइवालन<br> <span class="br-ind"><br><span class="indent">&nbsp;</span></span>पीढ़ियन बरे बहोत उत्तिम करम समझेस।<br></div>
<div class="v" id="v32"><span class="vn">32</span> <span class="br-p"><br><br></span><span class="br-ind"><br><span class="indent">&nbsp;</span></span>लोग मरिबा मँ यहोवा क किरोध भड़काएन,<br> <span class="br-ind"><br><span class="indent">&nbsp;</span></span>अउर ओकरे कारण मूसा स बुरा काम कराएन।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>उ सबइ लोग मूसा क बहोत उदास किहन।<br> <span class="br-ind"><br><span class="indent">&nbsp;</span></span>तउ मूसा बिना ही बिचारे बोल उठा।<br></div>
<div class="v" id="v34"><span class="vn">34</span> <span class="br-p"><br><br></span><span class="br-ind"><br><span class="indent">&nbsp;</span></span>तउ उ कनान क रास्ट्र क नस्ट नाहीं किहेस,<br> <span class="br-ind"><br><span class="indent">&nbsp;</span></span>हाँलाकि यहोवा ओनका इ करइ बरे कहे रहा।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>इस्राएल क लोग दूसर लोगन स हिल मिल गएन,<br> <span class="br-ind"><br><span class="indent">&nbsp;</span></span>अउर उ पचे भी वइसेन काम करइ लागेन जइसे दूसर लोग करत रहेन।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>उ सबइ दूसर लोग परमेस्सर क जनन बरे फंदा बन गएन।<br> <span class="br-ind"><br><span class="indent">&nbsp;</span></span>परमेस्सर क लोग ओन देवन क पूजइ लागेन जेनकर उ पचे दूसर लोग पूजा करत रहेन।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>हिआँ तलक कि परमेस्सर क जन आपन ही गदेलन क हत्या करइ लागेन।<br> <span class="br-ind"><br><span class="indent">&nbsp;</span></span>अउर उ पचे ओन गदेलन क ओन दानवन क प्रतिमा पइ अर्पित करइ लागेन।<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>परमेस्सर क लोग निर्दोख गदेलन क हत्या किहन।<br> <span class="br-ind"><br><span class="indent">&nbsp;</span></span>उ पचे आपन ही गदेलन क मारि डाएन अउर ओनका कनान क देवन क अर्पित किहेन।<br> <span class="br-ind"><br><span class="indent">&nbsp;</span></span>उ पचे खून स धरती क दूसित किहेन।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>उ पचे आपन कामन स असुद्ध भएन<br> <span class="br-ind"><br><span class="indent">&nbsp;</span></span>अउर आपन कार्यन दुआरा अबिस्सासी बन गए रहेन।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>परमेस्सर आपन ओन लोगन पइ कोहाइ गवा।<br> <span class="br-ind"><br><span class="indent">&nbsp;</span></span>परमेस्सर ओनसे तंग आइ चुका रहा।<br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>तब परमेस्सर आपन ओन लोगन क दूसर जातियन क दइ दिहस।<br> <span class="br-ind"><br><span class="indent">&nbsp;</span></span>परमेस्सर ओन पइ ओनकर दुस्मनन क हुकूमत करवावइ दिहस।<br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>ओनकर दुस्मनन ओन पइ अत्याचार किहन<br> <span class="br-ind"><br><span class="indent">&nbsp;</span></span>अउ ओनकर जिअब बहोत कठिन कइ दिहन।<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>परमेस्सर आपन लोगन क बहोत बार बचाएस।<br> <span class="br-ind"><br><span class="indent">&nbsp;</span></span>मुला उ पचे ओनका स मुँह मोड़ लिहन।<br> <span class="br-ind"><br><span class="indent">&nbsp;</span></span>अउर उ पचे अइसी बातन करइ लागेन जेनका उ पचे करइ चाहत रहेन।<br> <span class="br-ind"><br><span class="indent">&nbsp;</span></span>एह बरे उ पचे आपन पाप क कारण हराइ दीन्ह गवा रहेन।<br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>मुला जब कबहूँ परमेस्सर क जनन पइ विपद पड़ी उ पचे सदा ही मदद पावइ क परमेस्सर क गोहराएन।<br> <span class="br-ind"><br><span class="indent">&nbsp;</span></span>परमेस्सर हर दाईं ओनकर सबइ पराथना क सुनेस।<br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>परमेस्सर सदा आपन करार क याद राखेस।<br> <span class="br-ind"><br><span class="indent">&nbsp;</span></span>परमेस्सर आपन महा पिरेम स ओनका सदा ही सुख चैन दिहस।<br></div>
<div class="v" id="v46"><span class="vn">46</span> <span class="br-ind"><br><span class="indent">&nbsp;</span></span>परमेस्सर ओन लोगन बरे<br> <span class="br-ind"><br><span class="indent">&nbsp;</span></span>दूसर कैदियन क समन्वा दयालुता दिखाएस।<br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>यहोवा हमार परमेस्सर, हमार रच्छा किहस।<br> <span class="br-ind"><br><span class="indent">&nbsp;</span></span>परमेस्सर ओन दूसर देसन स हमका ऍकट्ठा कइके लइ आवा,<br> <span class="br-ind"><br><span class="indent">&nbsp;</span></span>ताकि हम ओकरे पवित्तर नाउँ क गुणगान कइ सकी;<br> <span class="br-ind"><br><span class="indent">&nbsp;</span></span>तकि हम ओकर बड़कई क गीत गाइ सकी।<br></div>
<div class="v" id="v48"><span class="vn">48</span> <span class="br-ind"><br><span class="indent">&nbsp;</span></span>इस्राएल क परमेस्सर यहोवा क धन्य कहा।<br> <span class="br-ind"><br><span class="indent">&nbsp;</span></span>परमेस्सर सदा ही जिन्दा रहत आवा ह।<br> <span class="br-ind"><br><span class="indent">&nbsp;</span></span>उ सदा ही जिन्दा रही। <span class="br-p"><br><br></span>अउर सबइ जन बोलइँ, “आमीन।” <span class="br-p"><br><br></span>यहोवा क गुण गावा।<br></div>
</div>
<!-- PARSED ABOVE; EDITING MAY BREAK PARSER -->
</body></html>