<html><head>
<meta http-equiv="Content-Type" content="text/html;charset=utf-8" />
<title>Ps 19 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 19);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_17.html">17</a> <a href="Ps_18.html">18</a> <b>19</b> <a href="Ps_20.html">20</a> <a href="Ps_21.html">21</a> ... <a href="Ps_150.html">150</a> </div><hr>
<h1>Ps 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>संगीत निर्देसक बरे दाऊद क एक ठु पद।</b> <span class="br-p"><br><br></span><span class="br-ind"><br><span class="indent">&nbsp;</span></span>अकास परमेस्सर क महिमा बखानत ह,<br> <span class="br-ind"><br><span class="indent">&nbsp;</span></span>अउ अकासमण्डल परमेस्सर क उत्तिम सबइ रचना क देखाँवत ह।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>हर नवा दिन ओकर नई कथा कहत ह,<br> <span class="br-ind"><br><span class="indent">&nbsp;</span></span>अउ हर रात परमेस्सर क नई-नई सक्तियन क परगट करत ह।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>हुवाँ न कउनो भासन या सब्दन होइ।<br> <span class="br-ind"><br><span class="indent">&nbsp;</span></span>न कउनो आवाज़ सुनाइ पड़त।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>मुला ओकर “वाणी” भूमण्डल मँ बियापत ह<br> <span class="br-ind"><br><span class="indent">&nbsp;</span></span>अउर ओकर “सब्दन” धरती क छोर तलक पहोंचत हीं। <span class="br-p"><br><br></span>ओनमाँ उ सूरज बरे एक घर जइसा तय्यार किहस ह।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>सूरज नवखिल दुल्हा क नाई आपन सयन कच्छ स निकरत ह।<br> <span class="br-ind"><br><span class="indent">&nbsp;</span></span>सूरज आपन राहे पइ अकास क पार करइ निकरि पड़त ह,<br> <span class="br-ind"><br><span class="indent">&nbsp;</span></span>जइसे कउनो खिलाड़ी आपन दउड़ पूरी करइ बरे तइयार होइ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>अकासे क एक छोर स सूरज चल पड़त ह अउर ओह पार पहोंचइ क, उ सारी राह दउड़त रहत ह।<br> <span class="br-ind"><br><span class="indent">&nbsp;</span></span>अइसी कउनो वस्तु नाहीं जउन आपन क ओकरी गर्मी स छुपाइ लेइ।<br> <span class="br-ind"><br><span class="indent">&nbsp;</span></span>यहोवा क उपदेस भी अइसेन ही होत हीं।<br></div>
<div class="v" id="v7"><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा क सिच्छन सम्पूर्ण होत हीं,<br> <span class="br-ind"><br><span class="indent">&nbsp;</span></span>इ सबइ भक्त जनन क सक्ती देत हीं।<br> <span class="br-ind"><br><span class="indent">&nbsp;</span></span>यहोवा क करार पइ भरोसा कीन्ह जाइ सकत ह।<br> <span class="br-ind"><br><span class="indent">&nbsp;</span></span>जेनके लगे बुद्धि नाहीं अहइ इ ओनका सुबुद्धि देत ह।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>यहोवा क नेम निआव स पूरा होत हीं,<br> <span class="br-ind"><br><span class="indent">&nbsp;</span></span>उ सबइ लोगन्क खुसी स भरि देत हीं।<br> <span class="br-ind"><br><span class="indent">&nbsp;</span></span>यहोवा क आदेस उत्तिम अहइँ,<br> <span class="br-ind"><br><span class="indent">&nbsp;</span></span>उ सबइ मनइयन क जिअइ क नई राह देखाँवत हीं।<br></div>
<div class="v" id="v9"><span class="vn">9</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा क आराधना प्रकास जइसी होत ह,<br> <span class="br-ind"><br><span class="indent">&nbsp;</span></span>इ तउ सदा सर्वदा जोति स भरी रही।<br> <span class="br-ind"><br><span class="indent">&nbsp;</span></span>यहोवा क निआव निस्पच्छ होत हीं,<br> <span class="br-ind"><br><span class="indent">&nbsp;</span></span>उ सबइ पूरी तरह निआव स पूरा होत हीं।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>यहोवा क उपदेस उत्तिम सुबरन अउ कुन्दन स भी बढ़िके मनोहर अहइँ,<br> <span class="br-ind"><br><span class="indent">&nbsp;</span></span>उ सबइ उत्तिम सहद स भी जियादा मधुर अहइँ, जउन सोझ सहद क छत्ता स टपक आवत ह।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>हे यहोवा, तोहार उपदेस तोहरे सेवक क आगाह करत हीं।<br> <span class="br-ind"><br><span class="indent">&nbsp;</span></span>अउर जउन ओनकइ पालन करत हीं ओनका तउ बरदान मिलत ह।<br></div>
<div class="v" id="v12"><span class="vn">12</span> <span class="br-p"><br><br></span><span class="br-ind"><br><span class="indent">&nbsp;</span></span>हे यहोवा, आपन सबहिं दोसन क कउनो नाहीं लख पावत।<br> <span class="br-ind"><br><span class="indent">&nbsp;</span></span>एह बरे तू मोका ओन पापन्स बचावा जउन एकान्त मँ छुपिके कीन्ह जात हीं।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>हे यहोवा, मोका ओन पापन्क करइ स बचावा जेनका मइँ करइ चाहत हउँ।<br> <span class="br-ind"><br><span class="indent">&nbsp;</span></span>ओन पापन्क मोह पइ सासन न करइ द्या।<br> <span class="br-ind"><br><span class="indent">&nbsp;</span></span>अगर तू मोका बचावत ह तउ मइँ इमानदारी स भरि भवा होइ सकत हउँ<br> <span class="br-ind"><br><span class="indent">&nbsp;</span></span>अउ बहोत सारा पापन्स मुक्त होइ सकत हउँ।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>मोका आसा अहइ कि, मोर वचन अउ चिंतन तोहका प्रसन्न करिहीं।<br> <span class="br-ind"><br><span class="indent">&nbsp;</span></span>हे यहोवा, तू मोर चट्टान, अउर मोर बचावइवाला अहा।<br></div>
</div>
<!-- PARSED ABOVE; EDITING MAY BREAK PARSER -->
</body></html>