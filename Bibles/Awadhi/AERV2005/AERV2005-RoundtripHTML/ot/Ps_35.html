<html><head>
<meta http-equiv="Content-Type" content="text/html;charset=utf-8" />
<title>Ps 35 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 35);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_33.html">33</a> <a href="Ps_34.html">34</a> <b>35</b> <a href="Ps_36.html">36</a> <a href="Ps_37.html">37</a> ... <a href="Ps_150.html">150</a> </div><hr>
<h1>Ps 35</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>दाऊद क समर्पित।</b> <span class="br-p"><br><br></span><span class="br-ind"><br><span class="indent">&nbsp;</span></span>हे यहोवा, मोरे मुकदमन क लड़ा।<br> <span class="br-ind"><br><span class="indent">&nbsp;</span></span>मोरे जुद्धन क लड़ा।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>हे यहोवा, कवच अउ ढार धारण करा,<br> <span class="br-ind"><br><span class="indent">&nbsp;</span></span>खड़ा ह्वा अउ मोर रच्छा करा।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>बरछी अउ भाला उठावा,<br> <span class="br-ind"><br><span class="indent">&nbsp;</span></span>अउर जउन मोरे पाछे पड़ा अहइँ ओनसे जुद्ध करा।<br> <span class="br-ind"><br><span class="indent">&nbsp;</span></span>हे यहोवा, मोरी आतिमा स कहा, “मइँ तोहार उद्धार करब।”<br></div>
<div class="v" id="v4"><span class="vn">4</span> <span class="br-p"><br><br></span><span class="br-ind"><br><span class="indent">&nbsp;</span></span>कछू लोग मोका मारइ पाछे पड़ा अहइँ।<br> <span class="br-ind"><br><span class="indent">&nbsp;</span></span>ओनका निरास अउ लज्जित करा।<br> <span class="br-ind"><br><span class="indent">&nbsp;</span></span>ओनका मोड़ द्या अउ ओनका भगाइ द्या।<br> <span class="br-ind"><br><span class="indent">&nbsp;</span></span>मोका नस्कान पहोंचावइ क कुचक्र जउन रचत अहइँ<br> <span class="br-ind"><br><span class="indent">&nbsp;</span></span>ओनका असमंजस मँ डाइ द्या।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>तू ओनका अइसा भूसा स बनाइ द्या, जेका हवा उड़ाइ लइ जात ह।<br> <span class="br-ind"><br><span class="indent">&nbsp;</span></span>ओनके संग अइसा होइ द्या कि, ओनके पाछे यहोवा क दूत पड़इँ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>हे यहोवा, ओनकर राह अँधियारी अउ फिसल जाइवाली होइ जाइ।<br> <span class="br-ind"><br><span class="indent">&nbsp;</span></span>यहोवा क दूत ओनकइ पाछे पड़इँ।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>उ पचे बिना कारण मोर बरे फंदा लगाएस ह।<br> <span class="br-ind"><br><span class="indent">&nbsp;</span></span>उ पचे बिना कारण मोका फँसावा चाहत हीं।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>तउ, हे यहोवा, अइसे लोगन क ओनकर आपन ही जालि मँ गिरइ द्या।<br> <span class="br-ind"><br><span class="indent">&nbsp;</span></span>ओनका आपन ही फंदन मँ पड़इ द्या।<br> <span class="br-ind"><br><span class="indent">&nbsp;</span></span>अउर कउनो न मालूम भवा खतरा ओन पइ पड़द द्या।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>फुन तउ यहोवा मइँ तोहे मँ आनन्द मनाउब।<br> <span class="br-ind"><br><span class="indent">&nbsp;</span></span>यहोवा क संरच्छण मँ मइँ प्रसन्न होब।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>मइँ आपन पूरे मन स कहब, “हे यहोवा, तोहरे समान कउनो नाहीं अहइ।<br> <span class="br-ind"><br><span class="indent">&nbsp;</span></span>तू सबलन स दुर्बलन क बचावत ह।<br> <span class="br-ind"><br><span class="indent">&nbsp;</span></span>जउन लोग सक्तीवाला होत हीं,<br> <span class="br-ind"><br><span class="indent">&nbsp;</span></span>ओनसे तू चिजियन क छोर लेत अहा अउर दीन अउ बेसहारा लोगन क देत ह।”<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>एक लबार साच्छी दल मोका दुःख देइ बरे कुचक्र रचत अहइ।<br> <span class="br-ind"><br><span class="indent">&nbsp;</span></span>उ पचे मोह पइ अपराधन क इलज़ाम लगवात ह जेकरे बरे मइँ जानत ही नाहीं हउँ।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>मइँ तउ बस भलाई ही भलाई किहेउँ ह।<br> <span class="br-ind"><br><span class="indent">&nbsp;</span></span>मुला उ पचे मोसे बुराई करिहीं।<br> <span class="br-ind"><br><span class="indent">&nbsp;</span></span>हे यहोवा, मोका उ उत्तिम फल द्या जउन मोका मिलइ चाही।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ओन पइ जब दुःख पड़ा, ओनके बरे मइँ दुःख भएउँ।<br> <span class="br-ind"><br><span class="indent">&nbsp;</span></span>मइँ खइया क तजिके आपन दुःख परगट किहेउँ।<br> <span class="br-ind"><br><span class="indent">&nbsp;</span></span>(जउन मइँ ओनके बरे पराथना किहेउँ, का मोका इहइ मिलइ चाही?)<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ओन लोगन बरे मइँ सोक वस्त्र धारण किहेउँ।<br> <span class="br-ind"><br><span class="indent">&nbsp;</span></span>मइँ ओन लोगन क संग मीत वरन भाई जइसा बेउहार किहेउँ।<br> <span class="br-ind"><br><span class="indent">&nbsp;</span></span>मइँ उ रोवत मनई जइसा दुःखी भएउँ, जेकर महतारी मरि गइ होइ।<br> <span class="br-ind"><br><span class="indent">&nbsp;</span></span>अइसे लोगन स सोक परगट करइ बरे मइँ करिआ वस्त्र पहिर लिहेउँ।<br> <span class="br-ind"><br><span class="indent">&nbsp;</span></span>मइँ दुःखे मँ बूड़ेउँ अउर मूँड़ निहुराइके चलेउँ।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>मुला जब मोसे कउनो एक चूक होइ गइ, उ सबइ लोग मोर खिल्ली उड़ाएन।<br> <span class="br-ind"><br><span class="indent">&nbsp;</span></span>उ सबइ लोग फुरइ मोर मीत नाहीं रहेन।<br> <span class="br-ind"><br><span class="indent">&nbsp;</span></span>मइँ ओन लोगन क जानत तउ नाहीं।<br> <span class="br-ind"><br><span class="indent">&nbsp;</span></span>उ पचे मोका घेरि लिहन अउर मोह पइ प्रहार किहन।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>उ पचे मोह पइ दुर्जनता क संग मसखरी किहन<br> <span class="br-ind"><br><span class="indent">&nbsp;</span></span>अउ उ पचे मोह पइ दाँत पीसेन।<br></div>
<div class="v" id="v17"><span class="vn">17</span> <span class="br-p"><br><br></span><span class="br-ind"><br><span class="indent">&nbsp;</span></span>मोर सुआमी, तू कब तलक इ सब बुरा होत लखब्या? इ सबइ लोग मोका नास करइ क जतन करत अहइँ।<br> <span class="br-ind"><br><span class="indent">&nbsp;</span></span>हे यहोवा, मोर प्राण बचाइ ल्या।<br> <span class="br-ind"><br><span class="indent">&nbsp;</span></span>मोरी पियारी जिन्नगी क रच्छा करा।<br> <span class="br-ind"><br><span class="indent">&nbsp;</span></span>उ सबइ सिंह जइसा बन गवा अहइँ।<br></div>
<div class="v" id="v18"><span class="vn">18</span> <span class="br-p"><br><br></span><span class="br-ind"><br><span class="indent">&nbsp;</span></span>हे यहोवा, मइँ महासभा मँ तोहार स्तुति करब।<br> <span class="br-ind"><br><span class="indent">&nbsp;</span></span>मइँ बरिआर लोगन क संग रहत भए तोहार जस बखानब।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>मोर लबार सत्रु हँसत नाहीं रहिहीं।<br> <span class="br-ind"><br><span class="indent">&nbsp;</span></span>फुरइ मोर दुस्मन आपन छुपी भइ<br> <span class="br-ind"><br><span class="indent">&nbsp;</span></span>जोजना बरे सजा पइहीं।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>मोर दुस्मन सचमुच सान्ति क जोजनन क नाहीं रचतेन।<br> <span class="br-ind"><br><span class="indent">&nbsp;</span></span>उ पचे इ देस क सान्ति प्रिय लोगन क खिलाफत मँ छुप हुपिके बुरा करइ क कुचक्र रचत अहइँ।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>मोर दुस्मन मोरे बरे बुरी बातन क कहत अहइँ।<br> <span class="br-ind"><br><span class="indent">&nbsp;</span></span>उ सबइ झूठ बोलत भए कहत अहइँ, “अहा!<br> <span class="br-ind"><br><span class="indent">&nbsp;</span></span>हम सबइ जानत अही तू का करत अहा!”<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>हे यहोवा, तू सचमुच लखत अहा कि का कछू घटत बाटइ।<br> <span class="br-ind"><br><span class="indent">&nbsp;</span></span>तउ तू जिन छुपा रहा,<br> <span class="br-ind"><br><span class="indent">&nbsp;</span></span>मोका जिन तजा।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>हे यहोवा, जागा!<br> <span class="br-ind"><br><span class="indent">&nbsp;</span></span>मोका रच्छा बरे तइयार होइ जा!<br> <span class="br-ind"><br><span class="indent">&nbsp;</span></span>मोरे परमेस्सर यहोवा मोर लड़ाई लड़ा, अउर मोर निआउ करा।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>हे मोरे परमेस्सर यहोवा, आपन बगइर पच्छ लिहे मोर निआउ करा,<br> <span class="br-ind"><br><span class="indent">&nbsp;</span></span>तू ओन लोगन क मोह पइ हँसइ जिन द्या।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>ओन लोगन क अइसा जिन कहइ द्या,<br> <span class="br-ind"><br><span class="indent">&nbsp;</span></span>“अहा! हमका जउन चाही रहा ओका पाइ लीन्ह!”<br> <span class="br-ind"><br><span class="indent">&nbsp;</span></span>हे यहोवा, ओनका जिन कहइ द्या, “हम ओका बरबाद कइ दीन्ह।”<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>मइँ आसा करत हउँ कि मोर दुस्मन निरास अउ लज्जित होइहीं।<br> <span class="br-ind"><br><span class="indent">&nbsp;</span></span>उ सबइ लोग खुस रहेन जब मोरे संग बुरी बातन घटत रहिन।<br> <span class="br-ind"><br><span class="indent">&nbsp;</span></span>उ सबइ सोचा करतेन कि उ सबइ मोसे स्रेस्ठ अहइँ!<br> <span class="br-ind"><br><span class="indent">&nbsp;</span></span>तउ अइसे लोगन क लाज मँ बूड़ि जाइ द्या।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>ओन लोगन क जउन मोका निर्दोख घोसित करइ चाहत ह,<br> <span class="br-ind"><br><span class="indent">&nbsp;</span></span>खुसी अउ आनन्दित होइ द्या।<br> <span class="br-ind"><br><span class="indent">&nbsp;</span></span>उ पचन क हमेसा कहइ द्या, “यहोवा महान बा!<br> <span class="br-ind"><br><span class="indent">&nbsp;</span></span>उ आपन सेवक क अच्छाई चाहत ह।”<br></div>
<div class="v" id="v28"><span class="vn">28</span> <span class="br-p"><br><br></span><span class="br-ind"><br><span class="indent">&nbsp;</span></span>तउ, हे यहोवा, मइँ लोगन क तोहार अच्छाई बताउब।<br> <span class="br-ind"><br><span class="indent">&nbsp;</span></span>हर दिन, मइँ तोहार स्तुति करब।<br></div>
</div>
<!-- PARSED ABOVE; EDITING MAY BREAK PARSER -->
</body></html>