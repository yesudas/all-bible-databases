<html><head>
<meta http-equiv="Content-Type" content="text/html;charset=utf-8" />
<title>Ps 38 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 38);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_36.html">36</a> <a href="Ps_37.html">37</a> <b>38</b> <a href="Ps_39.html">39</a> <a href="Ps_40.html">40</a> ... <a href="Ps_150.html">150</a> </div><hr>
<h1>Ps 38</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>दाऊद क समपिर्त।</b> <span class="br-p"><br><br></span><span class="br-ind"><br><span class="indent">&nbsp;</span></span>हे यहोवा, जब तू किरोध मँ रहा तउ मोका फटकार जिन लगावा;<br> <span class="br-ind"><br><span class="indent">&nbsp;</span></span>जब तू परेसानी मँ रहा मोका जिन सुधारा।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>हे यहोवा, तू मोका चोट दिहा ह।<br> <span class="br-ind"><br><span class="indent">&nbsp;</span></span>तोहार बाण मोहमाँ गहिर उतरा अहइँ।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>तू मोका सजा दिहा ह अउर मोर पूरी देह दुःखत बाटइ,<br> <span class="br-ind"><br><span class="indent">&nbsp;</span></span>मइँ पाप किहेउँ अउ तू मोका सजा दिहा।<br> <span class="br-ind"><br><span class="indent">&nbsp;</span></span>एह बरे मोर हाड़ दुःखत अहइ।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>मइँ बुरा काम करइ क अपराधी हउँ,<br> <span class="br-ind"><br><span class="indent">&nbsp;</span></span>अउर उ अपराध एक बड़का बोझा क नाई मोरे काँधे पइ चढ़ा अहइ।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>मइँ बना रहेउँ मूरख, अब मोर घाव दुर्गन्ध स भरिके रिसत अहइँ,<br> <span class="br-ind"><br><span class="indent">&nbsp;</span></span>अउर उ सबइ सड़त अहइँ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>मइँ निहुरा अउ दबा भवा अहउँ।<br> <span class="br-ind"><br><span class="indent">&nbsp;</span></span>मइँ दिन भइ उदास रहत हउँ।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>बोखार स मोर गुर्दन दर्द करत ह,<br> <span class="br-ind"><br><span class="indent">&nbsp;</span></span>अउर मोर समूचे बदन मँ बेमारी अहइ।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>मइँ बहोत दुर्बल अउ थका भवा हउँ।<br> <span class="br-ind"><br><span class="indent">&nbsp;</span></span>मइँ कराहत हउँ काहेकि मोर हिरदइ कस्ट झेलत अहइ।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>हे यहोवा, तू मोर कराहब सुनि लिहा।<br> <span class="br-ind"><br><span class="indent">&nbsp;</span></span>मोर आह तउ तोहसे छुपी नाहीं।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>मोर हिरदइ चूर-चूर होइ गवा अहइ अउर मोर सक्ति मोका छोड़ दिहेस ह।<br> <span class="br-ind"><br><span class="indent">&nbsp;</span></span>मोरी आँखिन क जोति लगभग जात रही।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>काहेकि मइँ रोगी हउँ,<br> <span class="br-ind"><br><span class="indent">&nbsp;</span></span>एह बरे मोरे मीत अउ मोर पड़ोसी मोसे मिलइ नाहीं अउतेन।<br> <span class="br-ind"><br><span class="indent">&nbsp;</span></span>मोरे परिवार क लोग तउ मोरे लगे तलक नाहीं फटकतेन।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>मोर दुस्मन मोर निन्दा करत हीं।<br> <span class="br-ind"><br><span class="indent">&nbsp;</span></span>उ सबइ झूठ बातन अउ प्रतिवादन क फइलावत रहत हीं।<br> <span class="br-ind"><br><span class="indent">&nbsp;</span></span>मोरे ही बारे मँ उ सबइ हरदम बातचीत करत रहत हीं।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>मुला मइँ बहरा बना कछू नाहीं अनकत हउँ।<br> <span class="br-ind"><br><span class="indent">&nbsp;</span></span>मइँ गूँगा होइ गवा, जउन कछू नाहीं बोल सकत।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>मइँ उ मनई क तरह बना हउँ, जउन कछू नाहीं सुन सकत कि लोग ओकरे बारे मँ का कहत अहइँ।<br> <span class="br-ind"><br><span class="indent">&nbsp;</span></span>अउर मइँ इ तर्क नाहीं दइ सकत अउर सिद्ध नाहीं कइ सकत कि मोर दुस्मन अपराधी अहइँ।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>तउ, हे यहोवा, मोका तू ही बचाइ सकत ह।<br> <span class="br-ind"><br><span class="indent">&nbsp;</span></span>मोर परमेस्सर अउर मोर सुआमी मोरे दुस्मनन क तू ही फुरइ बताइ द्या।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>काहेकि मइँ पराथना किहेउँ, “ओनका दुर्जन स प्रसन्न होइ क अनुमति जिन द्या जब मइँ कउनो गलती किहेउँ।<br> <span class="br-ind"><br><span class="indent">&nbsp;</span></span>ओनका आपन क बारे मँ सेखी हाँकइ क अनुमति जिन द्या।”<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>मइँ जानत हउँ कि मइँ आपन कुकरमन बरे पापी हउँ।<br> <span class="br-ind"><br><span class="indent">&nbsp;</span></span>मइँ आपन पीरा क बिसरि नाहीं सकत हउँ।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>हे यहोवा, मइँ तोहका आपन कुकरम बताइ दिहेउँ।<br> <span class="br-ind"><br><span class="indent">&nbsp;</span></span>मइँ आपन पापन बरे दुःखी हउँ।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>मोर दुस्मन जिअत अउ पूरी तरह तन्दुरुस्त अहइँ।<br> <span class="br-ind"><br><span class="indent">&nbsp;</span></span>उ पचे बहोत-बहोत झूठी बातन बोलेन ह।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>मोर दुस्मन मोरे संग बुरा बेउहार करत हीं,<br> <span class="br-ind"><br><span class="indent">&nbsp;</span></span>जबकि मइँ ओनके बरे भला ही किहेउँ ह।<br> <span class="br-ind"><br><span class="indent">&nbsp;</span></span>मइँ बस भला करइ क जतन करत रहेउँ,<br> <span class="br-ind"><br><span class="indent">&nbsp;</span></span>मुला उ सबइ लोग मोरे खिलाफ होइ ग अहइँ।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>हे यहोवा, मोका जिन बिसरा।<br> <span class="br-ind"><br><span class="indent">&nbsp;</span></span>मोरे परमेस्सर, मोसे तू दूर जिन रहा।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>देरी जिन करा, आवा अउर मोर सुधि ल्या।<br> <span class="br-ind"><br><span class="indent">&nbsp;</span></span>हे मोर परमेस्सर मोका तू बचाइ ल्या।<br></div>
</div>
<!-- PARSED ABOVE; EDITING MAY BREAK PARSER -->
</body></html>