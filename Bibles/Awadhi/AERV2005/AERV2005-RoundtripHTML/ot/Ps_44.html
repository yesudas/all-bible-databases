<html><head>
<meta http-equiv="Content-Type" content="text/html;charset=utf-8" />
<title>Ps 44 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 44);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_42.html">42</a> <a href="Ps_43.html">43</a> <b>44</b> <a href="Ps_45.html">45</a> <a href="Ps_46.html">46</a> ... <a href="Ps_150.html">150</a> </div><hr>
<h1>Ps 44</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>संगीत निर्देसक बरे कोरह परिवार क एक ठु भक्ति गीत।</b> <span class="br-p"><br><br></span><span class="br-ind"><br><span class="indent">&nbsp;</span></span>हे परमेस्सर, हम पचे तोहरे बारे मँ सुने अही।<br> <span class="br-ind"><br><span class="indent">&nbsp;</span></span>हमार पुरखन ओनकइ दिनन मँ जउन काम तू किहे रह्या ओनके बारे मँ हम पचन्क बताया।<br> <span class="br-ind"><br><span class="indent">&nbsp;</span></span>उ पचे पुराने जमाने मँ जउन तू किह्या ह, ओनका हम पचन्क बताया।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>हे परमेस्सर, तू इ धरती आपन महासक्ति स पराये लोगन्स लिहा<br> <span class="br-ind"><br><span class="indent">&nbsp;</span></span>अउर हम का दिहा।<br> <span class="br-ind"><br><span class="indent">&nbsp;</span></span>ओन बिदेसी लोगन्क तू कुचर दिहा,<br> <span class="br-ind"><br><span class="indent">&nbsp;</span></span>अउर ओनका इ धरती तजिके देइ क दबाव डाया।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>हमार पुरखन इ धरती आपन तरवारन क बल पइ नाहीं लिहे रहेन आपन भुजदण्डन क बल पइ बिजयी नाहीं भएन।<br> <span class="br-ind"><br><span class="indent">&nbsp;</span></span>इ एह बरे भवा रहा।<br> <span class="br-ind"><br><span class="indent">&nbsp;</span></span>काहेकि तू हमरे पुरखन क संग रह्या।<br> <span class="br-ind"><br><span class="indent">&nbsp;</span></span>हे परमेस्सर, तोहार महान सक्ति हमरे पुरखन क रच्छा किहस।<br> <span class="br-ind"><br><span class="indent">&nbsp;</span></span>काहेकि तू ओनसे पिरेम करत रह्या।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>हे मोरे परमेस्सर, तू मोर राजा अहा।<br> <span class="br-ind"><br><span class="indent">&nbsp;</span></span>उ आदेस द्या जउन कि याकूब क लोगन क जीत मँ अगुवाइ करी।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>परमेस्सर, तोहरी सक्ति स हम आपन दुस्मनन क पीछे ढकेल दिहन।<br> <span class="br-ind"><br><span class="indent">&nbsp;</span></span>तोहार नाउँ स हम आपन दुस्मन क कुचरि देब।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>मोका आपन धनुस अउ बाणन पइ भरोसा नाहीं।<br> <span class="br-ind"><br><span class="indent">&nbsp;</span></span>मोर तरवार मोका बचाइ नाहीं सकत।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>हे परमेस्सर, तू ही हमका मिस्र स बचाया।<br> <span class="br-ind"><br><span class="indent">&nbsp;</span></span>तू हमरे दुस्मनन क लज्जित किहा।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>हर दिन हम परमेस्सर क गुण गाउब।<br> <span class="br-ind"><br><span class="indent">&nbsp;</span></span>हम तोहरे नाउँ क स्तुति सदा करब।<br></div>
<div class="v" id="v9"><span class="vn">9</span> <span class="br-p"><br><br></span><span class="br-ind"><br><span class="indent">&nbsp;</span></span>मुला अब, हे यहोवा, तू हम लोगन स पीछे मुड़ि गवा ह अउ हमका नीचा कइ दिहा ह!<br> <span class="br-ind"><br><span class="indent">&nbsp;</span></span>तू हमरे फउज मँ जुरइ स इन्कार कइ दिहा ह जब हम जुद्ध मँ गए रहेन!<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>तू हमका हमरे दुस्मनन क लगे छोड़ि दिहेस,<br> <span class="br-ind"><br><span class="indent">&nbsp;</span></span>तउ उ पचे हमार सारा धन दौलत छीन लइ गएन।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>तू हमका उ भेड़ी क नाई तज्या जउन खइया क तरह खाइ क होत ह।<br> <span class="br-ind"><br><span class="indent">&nbsp;</span></span>तू हमका रास्ट्रन क बीच छितराइ दिहा।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>हे परमेस्सर, तू आपन लोगन क यूँ ही बेच दिहा,<br> <span class="br-ind"><br><span class="indent">&nbsp;</span></span>अउ ओनके मूल्य पइ भाव ताव नाहीं किहा।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>तू हमका हमरे पड़ोसियन मँ हँसी क पात्र बनाया।<br> <span class="br-ind"><br><span class="indent">&nbsp;</span></span>हमरे पड़ोसी हमार मसखरी करत हीं, अउर हमार मजाक बनावत हीं।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>लोग हमरी भी कथा उपहास कथा मँ कहत हीं।<br> <span class="br-ind"><br><span class="indent">&nbsp;</span></span>हिआँ तलक कि उ सबइ लोग जेनका आपन कउनो रास्ट्र नाहीं अहइ, आपन मूँड़ी हलाइके हमार मसखरी करत हीं।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>मइँ लज्जा मँ बूड़ा अहउँ।<br> <span class="br-ind"><br><span class="indent">&nbsp;</span></span>मइँ सारे दिन भइ निज लज्जा निहारत रहत हउँ।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>मोर दुस्मन मोका लज्जित किहेन ह।<br> <span class="br-ind"><br><span class="indent">&nbsp;</span></span>मोर मसखरी उड़ावत भए मोर दुस्मन, आपन बदला लेइ चाहत ह।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>हे परमेस्सर, हम तोहका बिसरावा नाहीं।<br> <span class="br-ind"><br><span class="indent">&nbsp;</span></span>फिन भी तू हमरे संग अइसा करत ह।<br> <span class="br-ind"><br><span class="indent">&nbsp;</span></span>हम जब आपन करार पइ तोहरे संग हस्ताच्छर किहे रहे, झूठ नाहीं बोले रहे।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>हे परमेस्सर, हम तउ तोहसे मुँह नाहीं मोड़ा।<br> <span class="br-ind"><br><span class="indent">&nbsp;</span></span>अउर न ही तोहार अनुसरण करब तजा ह।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>मुला, हे यहोवा, तू हमका इ ठउरे पइ अइसे ठूँस दिहा ह जहाँ सियार रहत हीं।<br> <span class="br-ind"><br><span class="indent">&nbsp;</span></span>तू हमका इ जगह मँ जउन मउत क तरह अँधियर अहइ मूँद दिहा ह।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>का हम आपन परमेस्सर क नाउँ बिसरी?<br> <span class="br-ind"><br><span class="indent">&nbsp;</span></span>का हम विदेसी देवतन क अगवा निहुरी? नाहीं।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>निहचय ही, परमेस्सर ऍन बातन क जानत ह।<br> <span class="br-ind"><br><span class="indent">&nbsp;</span></span>उ तउ हमार गहिर रहस्य तलक जानत ह।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>हे परमेस्सर, हम तोहरे बरे रोज रोज मारा जात अही।<br> <span class="br-ind"><br><span class="indent">&nbsp;</span></span>हम ओन भेड़िन जइसा बना अही जउन बधइ बरे लइ जाई जात अहइँ।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>मोर सुआमी, उठ!<br> <span class="br-ind"><br><span class="indent">&nbsp;</span></span>नींदिया मँ काहे ओलरा अहा?<br> <span class="br-ind"><br><span class="indent">&nbsp;</span></span>उठा! हमका सदा बरे जिन तजा।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>हे परमेस्सर, तू हमसे काहे छुपत ह?<br> <span class="br-ind"><br><span class="indent">&nbsp;</span></span>का तू हमार दुःख अउर सबइ वेदना क बिसरि गवा अहा?<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>हमका धूरि मँ पटक दीन्ह गवा ह।<br> <span class="br-ind"><br><span class="indent">&nbsp;</span></span>हम ओंधा मुँह कइके धरती पइ पड़ा भवा अही।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>हे परमेस्सर, उठा अउर हमका बचाइ ल्या।<br> <span class="br-ind"><br><span class="indent">&nbsp;</span></span>आपन नित्य पिरेम क कारण हमार रच्छा करा।<br></div>
</div>
<!-- PARSED ABOVE; EDITING MAY BREAK PARSER -->
</body></html>