<html><head>
<meta http-equiv="Content-Type" content="text/html;charset=utf-8" />
<title>Ps 45 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 45);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_43.html">43</a> <a href="Ps_44.html">44</a> <b>45</b> <a href="Ps_46.html">46</a> <a href="Ps_47.html">47</a> ... <a href="Ps_150.html">150</a> </div><hr>
<h1>Ps 45</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>संगीत निर्देसक बरे “सोकन्नीम” राग क अनुसार कोरह परिवार क कलात्मक एक ठु पिरेम गीत।</b> <span class="br-p"><br><br></span><span class="br-ind"><br><span class="indent">&nbsp;</span></span>सुन्नर सब्द मोरे मनवा मँ भरि जात हीं,<br> <span class="br-ind"><br><span class="indent">&nbsp;</span></span>जब मइँ राजा बरे बातन लिखत हउँ।<br> <span class="br-ind"><br><span class="indent">&nbsp;</span></span>मोरी जिभिया पइ सब्द अइसे आवइ लागत हीं<br> <span class="br-ind"><br><span class="indent">&nbsp;</span></span>जइसे उ पचे कउनो कुसल लेखक क लेखनी स निकरत होइँ।<br></div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>सबइ मनइयन मँ, तू अति सुन्नर अहइ।<br> <span class="br-ind"><br><span class="indent">&nbsp;</span></span>तोहार मुँहे स कृपालु सब्द निकलत अहा।<br> <span class="br-ind"><br><span class="indent">&nbsp;</span></span>एह बरे परमेस्सर तोहका सदा-सर्वदा आसीस देइ।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>तू आपन तरवार क जोद्धन क कमर पइ बाँधा।<br> <span class="br-ind"><br><span class="indent">&nbsp;</span></span>तू महिमा वाला वस्त्र धारण करा।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>तू अद्भुत देखाँत अहा।<br> <span class="br-ind"><br><span class="indent">&nbsp;</span></span>जा, धरम अउ निआउ क जुद्ध जीत ल्या।<br> <span class="br-ind"><br><span class="indent">&nbsp;</span></span>अद्भुत करम क करइ बरे सक्ती स भरी दाहिनी भुजा क प्रयोग करा।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>तोहार तीर तइयार अहइँ।<br> <span class="br-ind"><br><span class="indent">&nbsp;</span></span>तू बहुतेरन क हराइ देब्या।<br> <span class="br-ind"><br><span class="indent">&nbsp;</span></span>तू आपन दुस्मनन पइ हुकूमत करब्या।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>हे परमेस्सर,<sup class="fnm"><a name="fnm1" href="#fn1">1</a></sup> तोहार सिंहासन हमेसा रहब।<br> <span class="br-ind"><br><span class="indent">&nbsp;</span></span>तोहार साही राजदण्ड अच्छाई तोहार राज्ज क मज़बूत बनावत ह।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>तू नेकी स पिआर अउ बुराई स घिना करत अहा।<br> <span class="br-ind"><br><span class="indent">&nbsp;</span></span>एह बरे सक्तीमान निआवाधीस,<br> <span class="br-ind"><br><span class="indent">&nbsp;</span></span>तोहार परमेस्सर तोहका तोहार साथियन क ऊपर राजा चुनेस ह।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>तोहार ओढ़ना महकत अहइँ जइसे गंध रस, अगर अउ तेज पात स मधुर गंध आवति होइ।<br> <span class="br-ind"><br><span class="indent">&nbsp;</span></span>हाथी दाँत स जड़ा भवा राजमहलन स तोहका आनन्द मँ भरि देइ क मधुर संगीत क झंकार फइलति अहइँ।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>राजा लोगन क बिटियन अइसा सेवा किहेन जइसा कि उ राजा क बिवाह मँ दुल्हन क सेविकन अहइँ।<br> <span class="br-ind"><br><span class="indent">&nbsp;</span></span>तोहार महरानी ओपीर क सोना स बना मुकुट पहिरे तोहरे दाहिन कइँती विराजति अहइँ।<br></div>
<div class="v" id="v10"><span class="vn">10</span> <span class="br-p"><br><br></span><span class="br-ind"><br><span class="indent">&nbsp;</span></span>हे राजपुत्री, मोरी बात क सुना।<br> <span class="br-ind"><br><span class="indent">&nbsp;</span></span>धियानदइके सुना, तबहिं तू मोरी बात क समझबू।<br> <span class="br-ind"><br><span class="indent">&nbsp;</span></span>तू आपन निज लोगन अउर बाप क घराने क बिसरि जा।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>राजा तोहरे सुन्दरता पइ मोहित अहइ।<br> <span class="br-ind"><br><span class="indent">&nbsp;</span></span>इ तोहार नवा सुआमी होइ।<br> <span class="br-ind"><br><span class="indent">&nbsp;</span></span>तोहका एकर सम्मान करब अहइ।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>सूर सहर क लोग तोहरे बरे उपहार<sup class="fnm"><a name="fnm2" href="#fn2">2</a></sup> लइ अइहीं।<br> <span class="br-ind"><br><span class="indent">&nbsp;</span></span>अउर धनी मानी तोहसे मिलइ चइहीं।<br></div>
<div class="v" id="v13"><span class="vn">13</span> <span class="br-p"><br><br></span><span class="br-ind"><br><span class="indent">&nbsp;</span></span>उ राजकन्या उ मूल्यवान रत्न क नाई अहइ<br> <span class="br-ind"><br><span class="indent">&nbsp;</span></span>जेका सुन्नर मूल्यवान सुवर्ण मँ जड़ा गवा होइ।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ओका रमणीक वस्त्र पहिराइके लिआवा गवा बाटइ।<br> <span class="br-ind"><br><span class="indent">&nbsp;</span></span>ओकरी सखियन क भी जउन ओकरे पाछे अहइँ राजा क समन्वा लावा गवा।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>उ पचे हिआँ उल्लास मँ आई अहइँ।<br> <span class="br-ind"><br><span class="indent">&nbsp;</span></span>उ पचे आनन्द मँ मगन होइके राजमहल मँ प्रवेस करिहीं।<br></div>
<div class="v" id="v16"><span class="vn">16</span> <span class="br-p"><br><br></span><span class="br-ind"><br><span class="indent">&nbsp;</span></span>राजा, तोहरे पाछे तोहार पूत सासक होइहीं।<br> <span class="br-ind"><br><span class="indent">&nbsp;</span></span>तू ओनका समूचे धरती क राजा बनउब्या।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>मइँ तोहरे नाउँ क प्रचार जुग जुग तलक करब।<br> <span class="br-ind"><br><span class="indent">&nbsp;</span></span>तू प्रसिद्ध होब्या, तोहरे जसे क गीतन क लोग सदा सदा ही गावत रइहीं।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->परमेस्सर <!--raw 1 bo --></em><!--endraw 1-->हिआँ सम्भवत: राजा क ओर इसारा करत ह, जउन आपन लोगन क निआवाधीस क रूप मँ सेवा करत ह।</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->तोहरे बरे उपहार <!--raw 1 bo --></em><!--endraw 1-->“सूर क बिटिया, अमीर लोग तोहार लगे तोहसे मिलइ बरे उपहार लेइहीं।” साइद दुल्हन फोनिका क राजकुमारी अहइ। उ होइ सकत ह इस्राएल क (उत्तरी बंसज) राजा अहाब स बियाह किहेस ह।</div>
</div>
<!-- PARSED ABOVE; EDITING MAY BREAK PARSER -->
</body></html>