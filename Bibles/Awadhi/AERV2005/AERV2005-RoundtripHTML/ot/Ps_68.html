<html><head>
<meta http-equiv="Content-Type" content="text/html;charset=utf-8" />
<title>Ps 68 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 68);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_66.html">66</a> <a href="Ps_67.html">67</a> <b>68</b> <a href="Ps_69.html">69</a> <a href="Ps_70.html">70</a> ... <a href="Ps_150.html">150</a> </div><hr>
<h1>Ps 68</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>संगीत निर्देसक बरे दाऊद क एक ठु भजन।</b> <span class="br-p"><br><br></span><span class="br-ind"><br><span class="indent">&nbsp;</span></span>हे परमेस्सर, उठा, आपन दुस्मनन क एहर ओहर करा।<br> <span class="br-ind"><br><span class="indent">&nbsp;</span></span>ओकर सबहिं दुस्मनन ओकरे लगे स पराइ जाइँ।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>जइसे हवा स उड़ावा भवा धुआँ बिखरि जात ह,<br> <span class="br-ind"><br><span class="indent">&nbsp;</span></span>वइसे ही तोहार दुस्मन बिखरि जाइँ।<br> <span class="br-ind"><br><span class="indent">&nbsp;</span></span>जइसे आगी मँ मोम टेघर जात ह,<br> <span class="br-ind"><br><span class="indent">&nbsp;</span></span>वइसे ही तोहरे दुस्मनन क नास होइ जाइ।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>परमेस्सर क संग सज्जन सुखी होत हीं, अउर सज्जन सुखद पल बितावत हीं।<br> <span class="br-ind"><br><span class="indent">&nbsp;</span></span>सज्जन खुद ही आनन्द मनावत अउ खुद ही बहोत खुस रहत हीं।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>परमेस्सर क गीत गावा।<br> <span class="br-ind"><br><span class="indent">&nbsp;</span></span>ओकरे महिमा नाउँ क गुणगान करा।<br> <span class="br-ind"><br><span class="indent">&nbsp;</span></span>परमेस्सर बरे राह तइयार करा जउन आपन रथे क रेगिस्तान मँ हाँकत ह।<br> <span class="br-ind"><br><span class="indent">&nbsp;</span></span>ओकरे समन्वा आन्दित भवा जेकर नाउँ याह अहइ।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>परमेस्सर अनाथन क पिता क समान अहइ अउर राँड़ मेहररूअन क धियान रखत ह।<br> <span class="br-ind"><br><span class="indent">&nbsp;</span></span>उ आपन पवित्तर मन्दिर मँ अहइ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>जेकर कउनो घर नाहीं होत, अइसे अकेले मनई क परमेस्सर घर देत ह।<br> <span class="br-ind"><br><span class="indent">&nbsp;</span></span>आपन मनवइयन क परमेस्सर बंधन स अजाद करत ह।<br> <span class="br-ind"><br><span class="indent">&nbsp;</span></span>उ पचे बहोत खुस रहत हीं।<br> <span class="br-ind"><br><span class="indent">&nbsp;</span></span>मुला जउन परमेस्सर क खिलाफ होत हीं, ओनका तपत भइ भुइँया पइ रहइ क होइ।<br></div>
<div class="v" id="v7"><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span>हे परमेस्सर, तू आपन मनवइयन क मिस्र स निकार्या,<br> <span class="br-ind"><br><span class="indent">&nbsp;</span></span>अउ रेगिस्तान स पैदर ही पार निकार्या।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>इस्राएल क परमेस्सर जब सिय्योन पर्वत पइ आवा रहा,<br> <span class="br-ind"><br><span class="indent">&nbsp;</span></span>तउ धरती काँप उठी रही, अउ अकास टेघरा रहा।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>हे परमेस्सर, बर्खा क तू पठए रह्या,<br> <span class="br-ind"><br><span class="indent">&nbsp;</span></span>अउ पुरान अउ दुर्बल पड़ी धरती क तू फुन ससक्त किहा।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>उहइ धरती पइ तोहार गोरू वापस आइ गएन।<br> <span class="br-ind"><br><span class="indent">&nbsp;</span></span>हे परमेस्सर, हुआँ क दीन लोगन क तू उत्तिम चिजियन दिहा।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>परमेस्सर हुकुम दिहस<br> <span class="br-ind"><br><span class="indent">&nbsp;</span></span>अउर बहोत लोग सुसंदेस सुनावइ गएन।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>“बरिआर राजा लोगन क फउजन एहर ओहर पराइ गइन।<br> <span class="br-ind"><br><span class="indent">&nbsp;</span></span>जुद्ध स जउन चिजियन क फउजी लिआवत हीं, ओनका घरे पइ रुकी मेहररूअन बाँटि लेइही।<br> <span class="br-ind"><br><span class="indent">&nbsp;</span></span>जउन लोग घरे म्ँ रूका बाटेन, उ सबइ उ धने क बाँटि लेइहीं।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>उ सबइ चाँदी स मढ़ा भवा कबूतरे क पखना पइहीं।<br> <span class="br-ind"><br><span class="indent">&nbsp;</span></span>उ सबइ सोना स चमकत भवा पखनन क पइहीं।”<br></div>
<div class="v" id="v14"><span class="vn">14</span> <span class="br-p"><br><br></span><span class="br-ind"><br><span class="indent">&nbsp;</span></span>परमेस्सर जब सल्मोन पर्वत पइ दुस्मन राजा लोगन क बिखेर दिहस,<br> <span class="br-ind"><br><span class="indent">&nbsp;</span></span>तउ उ पचे अइसे छितरानेन जइसे बरफ गिरत ह।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>बासान पर्वत महान पर्वत अहइ,<br> <span class="br-ind"><br><span class="indent">&nbsp;</span></span>जेकर चोटियन बहोत सी बाटिन।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>बासान पर्वत, तू काहे सिय्योन पर्वत क नान्ह समुझत बाट्या?<br> <span class="br-ind"><br><span class="indent">&nbsp;</span></span>परमेस्सर ओहसे पिरेम करत ह।<br> <span class="br-ind"><br><span class="indent">&nbsp;</span></span>परमेस्सर ओका हुआँ सदा रहइ बरे चुनेस ह।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>यहोवा पवित्तर पर्वत सिय्योन पइ आवत अहइ।<br> <span class="br-ind"><br><span class="indent">&nbsp;</span></span>अउ ओकरे पाछे कई लाख रथ अहइँ।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>उ ऊँचे पइ चढ़ गवा।<br> <span class="br-ind"><br><span class="indent">&nbsp;</span></span>उ बंदियन क अगुआई किहस,<br> <span class="br-ind"><br><span class="indent">&nbsp;</span></span>उ मनइयन स हिआँ तलक कि<br> <span class="br-ind"><br><span class="indent">&nbsp;</span></span>आपन विरोधी लोगन स भेंट लिहस।<br> <span class="br-ind"><br><span class="indent">&nbsp;</span></span>यहोवा परमेस्सर हुआँ रहइ गवा।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>यहोवा क गुण गावा।<br> <span class="br-ind"><br><span class="indent">&nbsp;</span></span>उ हर दिन हमार, हमरे संग भार उठावइ मँ मदद करत ह।<br> <span class="br-ind"><br><span class="indent">&nbsp;</span></span>परमेस्सर हमार रच्छा करत ह।<br></div>
<div class="v" id="v20"><span class="vn">20</span> <span class="br-p"><br><br></span><span class="br-ind"><br><span class="indent">&nbsp;</span></span>उ हमार परमेस्सर अहइ।<br> <span class="br-ind"><br><span class="indent">&nbsp;</span></span>उ उहइ परमेस्सर अहइ जउन हमका बचावत ह।<br> <span class="br-ind"><br><span class="indent">&nbsp;</span></span>हमार यहोवा परमेस्सर मउत स हमार रच्छा करत ह।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>परमेस्सर देखाँइ देइ कि आपन दुस्मनन क उ हराइ दिहस ह।<br> <span class="br-ind"><br><span class="indent">&nbsp;</span></span>अइसे ओन मनइयन क जउन ओकरे खिलाफ लड़ेन, उ सजा देइ।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>मोर सुआमी कहेस, “मइँ बासान स दुस्मन क वापस लिआउब,<br> <span class="br-ind"><br><span class="indent">&nbsp;</span></span>मइँ दुस्मन क समुद्दर क गहराई स वापस लाउब,<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>ताकि तू ओनकर खून मँ विचरि सका,<br> <span class="br-ind"><br><span class="indent">&nbsp;</span></span>तोहार कूकुरन ओनकर खून चाट जाइँ।”<br></div>
<div class="v" id="v24"><span class="vn">24</span> <span class="br-p"><br><br></span><span class="br-ind"><br><span class="indent">&nbsp;</span></span>लोग लखत हीं, परमेस्सर क विजय अभियान क अगुआइ करत भए।<br> <span class="br-ind"><br><span class="indent">&nbsp;</span></span>लोग मोरे पवित्तर परमेस्सर, मोरे राजा क अभियान क अगुआई करत लखत हीं।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>अगवा-अगवा गवइयन क मण्डली चलत ह, पाछे-पाछे वादक लोगन क मण्डली आवति अहइ,<br> <span class="br-ind"><br><span class="indent">&nbsp;</span></span>अउ बीच मँ कुमारियन तम्बूरन बजावति अहइँ।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>परमेस्सर क बड़कई महासभा क बीच करा।<br> <span class="br-ind"><br><span class="indent">&nbsp;</span></span>इस्राएल क लोगो, तू यहोवा क गुण गावा।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>नान्ह बिन्यामीन ओनकर अगुआई करत बाटइ।<br> <span class="br-ind"><br><span class="indent">&nbsp;</span></span>यहूदा क बड़का परिवार हुआँ बाटइ।<br> <span class="br-ind"><br><span class="indent">&nbsp;</span></span>जबूलून अउ नपताली क नेता हुआँ पइ अहइँ।<br></div>
<div class="v" id="v28"><span class="vn">28</span> <span class="br-p"><br><br></span><span class="br-ind"><br><span class="indent">&nbsp;</span></span>हे परमेस्सर, हमका आपन सक्ति देखाँवा।<br> <span class="br-ind"><br><span class="indent">&nbsp;</span></span>हमका उ आपन सक्ति देखाँवा जेकर उपयोग तू हमरे बरे बीते भए जमाने मँ किहे रहा।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>राजा लोग, जरूसलेम मँ तोहरे मन्दिर क बरे<br> <span class="br-ind"><br><span class="indent">&nbsp;</span></span>निज सम्पत्ति लिअइहीं।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>ओन “गोरूअन” स काम मनचाहा करावइ बरे<br> <span class="br-ind"><br><span class="indent">&nbsp;</span></span>आपन कुबरी क प्रयोग करा।<br> <span class="br-ind"><br><span class="indent">&nbsp;</span></span>ओन जातियन क “बर्धन”<br> <span class="br-ind"><br><span class="indent">&nbsp;</span></span>अउर “गइयन” क आग्या मानइवालन बनावा।<br> <span class="br-ind"><br><span class="indent">&nbsp;</span></span>तू जउन रास्ट्रन क जुद्ध मँ हराया।<br> <span class="br-ind"><br><span class="indent">&nbsp;</span></span>अब तू ओनसे चाँदी मँगवाइ ल्या।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>तू ओनसे मिस्र स धन मँगवाइ ल्या।<br> <span class="br-ind"><br><span class="indent">&nbsp;</span></span>हे परमेस्सर, तू आपन धन कूस स मँगवाइ ल्या।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>धरती क राजा लोगो, परमेस्सर बरे गावा।<br> <span class="br-ind"><br><span class="indent">&nbsp;</span></span>हमरे सुआमी बरे तू जसगान गावा।<br></div>
<div class="v" id="v33"><span class="vn">33</span> <span class="br-p"><br><br></span><span class="br-ind"><br><span class="indent">&nbsp;</span></span>परमेस्सर बरे गावा, उ रथे पइ चढ़िके सनातन अकासन स निकरत ह।<br> <span class="br-ind"><br><span class="indent">&nbsp;</span></span>तू ओकरे सक्तीसाली स्वर क सुना।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>इस्राएल क परमेस्सर,<br> <span class="br-ind"><br><span class="indent">&nbsp;</span></span>तोहरे कउनो भी देवतन स जियादा बलवान अहइ।<br> <span class="br-ind"><br><span class="indent">&nbsp;</span></span>उ जउन निज मनवइयन क सुदृढ़ बनावत ह।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>परमेस्सर आपन मन्दिर मँ अद्भुत बाटइ।<br> <span class="br-ind"><br><span class="indent">&nbsp;</span></span>इस्राएल क परमेस्सर भक्तन क सक्ति अउ सामरथ देत ह। <span class="br-p"><br><br></span>परमेस्सर क गुण गावा।<br></div>
</div>
<!-- PARSED ABOVE; EDITING MAY BREAK PARSER -->
</body></html>