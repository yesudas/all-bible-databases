<html><head>
<meta http-equiv="Content-Type" content="text/html;charset=utf-8" />
<title>Ps 7 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 7);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_5.html">5</a> <a href="Ps_6.html">6</a> <b>7</b> <a href="Ps_8.html">8</a> <a href="Ps_9.html">9</a> ... <a href="Ps_150.html">150</a> </div><hr>
<h1>Ps 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>दाऊद क एक भजन गीत: जेका उ यहोवा बरे गाएस। इ गीत बिन्यामीन परिवार समूह क कीस क पूत साऊल क बारे मँ अहइ।</b> <span class="br-p"><br><br></span><span class="br-ind"><br><span class="indent">&nbsp;</span></span>हे मोर यहोवा परमेस्सर, मोका तोहे प भरोसा बा ओन मनइयन स तू मोर रच्छा कर, जउन मोरे पाछे पड़ा अहइँ।<br> <span class="br-ind"><br><span class="indent">&nbsp;</span></span>मोका तू बचाइ ल्या।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>अगर तू मोका नाहीं बचउत्या तउ मोर दसा उ निरीह गोरू क नाई होइ, जेका कउनो सेर धइ दबोच लेत ह।<br> <span class="br-ind"><br><span class="indent">&nbsp;</span></span>उ मोका घेर्राइके लइ जाइ कउनो भी मनई मोका नाहीं बचाइ पाइ।<br></div>
<div class="v" id="v3"><span class="vn">3</span> <span class="br-p"><br><br></span><span class="br-ind"><br><span class="indent">&nbsp;</span></span>हे मोर यहोवा परमेस्सर, कउनो पाप करइ क मइँ दोखी नाहीं हउँ मइँ तउ कउनो भी पाप नाहीं किहेउँ।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>मइँ आपन मीतन क संग बुरा नाहीं किहेउँ<br> <span class="br-ind"><br><span class="indent">&nbsp;</span></span>अउर आपन मीत क दुस्मनन क भी मइँ मदद नाहीं किहेउँ।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>मुला एक दुस्मन मोका पाछे खदेरत बाटइ उ मोर हत्या करइ-चाहत ह।<br> <span class="br-ind"><br><span class="indent">&nbsp;</span></span>उ दुस्मन चाहत ह कि मोर जिन्नगी क धरती पइ रउँद डावइ<br> <span class="br-ind"><br><span class="indent">&nbsp;</span></span>अउर मोर आतिमा क धूरि मँ मिलाइ देइ।<br></div>
<div class="v" id="v6"><span class="vn">6</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा उठा, अउर आपन किरोध मोर दुस्मन क बिरुद्ध परगट करा।<br> <span class="br-ind"><br><span class="indent">&nbsp;</span></span>मोरे बरे निआव करा<br> <span class="br-ind"><br><span class="indent">&nbsp;</span></span>जेकर माँग तू हमेसा करत रहा ह।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>हे यहोवा, मनइयन क निआउ करा।<br> <span class="br-ind"><br><span class="indent">&nbsp;</span></span>आपन चारिहुँ कइँती क रास्ट्र क बटोरा अउ मनइयन क निआव करा।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>हे यहोवा, आपन निआव क कुर्सी पइ बइठा।<br> <span class="br-ind"><br><span class="indent">&nbsp;</span></span>आपन निअरे क देसन क इकट्ठा करा अउर ओनका निआव करा<br> <span class="br-ind"><br><span class="indent">&nbsp;</span></span>यहोवा मइँ निर्दोख अहउँ, मोका निआव द्या जेका मइँ हकदार अहउँ।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>दुर्जन क दण्ड द्या अउर सज्जन क मदद करा।<br> <span class="br-ind"><br><span class="indent">&nbsp;</span></span>हे परमेस्सर, तू उत्तिम अहा।<br> <span class="br-ind"><br><span class="indent">&nbsp;</span></span>तू अन्तर्जामी अहा।<br> <span class="br-ind"><br><span class="indent">&nbsp;</span></span>तू तउ मनइयन क हिरदइ मँ निहारि सकत अहा।<br></div>
<div class="v" id="v10"><span class="vn">10</span> <span class="br-p"><br><br></span><span class="br-ind"><br><span class="indent">&nbsp;</span></span>जेनकर मन सच्चा अहइँ, परमेस्सर ओन मनइयन क मदद करत ह।<br> <span class="br-ind"><br><span class="indent">&nbsp;</span></span>एह बरे उ मोर भी मदद करी।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>परमेस्सर उत्तिम निआवकर्ता अहइ।<br> <span class="br-ind"><br><span class="indent">&nbsp;</span></span>उ कबहुँ भी आपन किरोध परगट कइ देइ।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>परमेस्सर जब कउनो निर्णय लइ लेत ह,<br> <span class="br-ind"><br><span class="indent">&nbsp;</span></span>तउ फिन आपन मन नाहीं फेरत।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ओहमाँ मनइयन क सजा देइ क छमता बाटइ।<br> <span class="br-ind"><br><span class="indent">&nbsp;</span></span>उ मउत क सब सामान साथे रखे बाटइ।<br></div>
<div class="v" id="v14"><span class="vn">14</span> <span class="br-p"><br><br></span><span class="br-ind"><br><span class="indent">&nbsp;</span></span>कछू अइसे लोग होत हीं जउन हमेसा कुकर्मन क जोजना बनावत रहत हीं।<br> <span class="br-ind"><br><span class="indent">&nbsp;</span></span>अइसेन ही लोग गुप्त सड्यन्त्र रचत रहत हीं।<br> <span class="br-ind"><br><span class="indent">&nbsp;</span></span>अउर झूठ बोलत रहत हीं।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>उ पचे दूसर लोगन क जालि मँ फाँसइ अउर नोस्कान पहुँचावइ क जतन करत रहत हीं।<br> <span class="br-ind"><br><span class="indent">&nbsp;</span></span>मुला आपने ही जालि मँ फँसिके उ पचे नोस्कान उठइहीं।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>उ पचे आपन ही कर्मे क उचित सजा पइहीं।<br> <span class="br-ind"><br><span class="indent">&nbsp;</span></span>उ पचे दूसर लोगन क संग क्रूर रहेन।<br> <span class="br-ind"><br><span class="indent">&nbsp;</span></span>मुला जइसे ओनका चाही वइसेन ही फल पइहीं।<br></div>
<div class="v" id="v17"><span class="vn">17</span> <span class="br-p"><br><br></span><span class="br-ind"><br><span class="indent">&nbsp;</span></span>मइँ यहोवा क जस गावत हउँ, काहेकि उ उत्तिम अहइ।<br> <span class="br-ind"><br><span class="indent">&nbsp;</span></span>मइँ यहोवा क सबन त ऊँच नाउँ क बड़कइ करत हउँ।<br></div>
</div>
<!-- PARSED ABOVE; EDITING MAY BREAK PARSER -->
</body></html>