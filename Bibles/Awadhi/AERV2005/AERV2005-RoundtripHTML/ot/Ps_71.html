<html><head>
<meta http-equiv="Content-Type" content="text/html;charset=utf-8" />
<title>Ps 71 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 71);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_69.html">69</a> <a href="Ps_70.html">70</a> <b>71</b> <a href="Ps_72.html">72</a> <a href="Ps_73.html">73</a> ... <a href="Ps_150.html">150</a> </div><hr>
<h1>Ps 71</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>हे यहोवा, मोका तोहार भरोसा अहइ,<br> <span class="br-ind"><br><span class="indent">&nbsp;</span></span>एह बरे मइँ कबहुँ निरास नाहीं होब।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>आपन नेकी स तू मोका बचाई।<br> <span class="br-ind"><br><span class="indent">&nbsp;</span></span>तू मोका छोड़ाइ लेब्या, मोर सुना।<br> <span class="br-ind"><br><span class="indent">&nbsp;</span></span>मोर उद्धार करा।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>तू मोर गढ़ बना।<br> <span class="br-ind"><br><span class="indent">&nbsp;</span></span>सुरच्छा बरे अइसा गढ़ जेहमाँ मइँ दौड़ जाउँ।<br> <span class="br-ind"><br><span class="indent">&nbsp;</span></span>मोर सुरच्छा बरे तू हुकुम द्या,<br> <span class="br-ind"><br><span class="indent">&nbsp;</span></span>काहेकि तू ही तउ मोर चट्टान अहा:मोर सरणस्थल अहा।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>मोर परमेस्सर, तू मोका दुट्ठ जनन स बचाइ ल्या।<br> <span class="br-ind"><br><span class="indent">&nbsp;</span></span>तू मोका क्रूर कुटिल लोगन स छोड़ाइ ल्या।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>मोर सुआमी, तू मोर आसा अहा।<br> <span class="br-ind"><br><span class="indent">&nbsp;</span></span>मइँ आपन बचपन स ही तोहरे भरोसे हउँ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>जब मइँ आपन महतारी क गरभ मँ रहेउँ, तबहिं स तोहरे भरोसे रहेउँ।<br> <span class="br-ind"><br><span class="indent">&nbsp;</span></span>जउने दिन स मइँ जन्म धारण किहेउँ, मइँ तोहरे भरोसे हउँ।<br> <span class="br-ind"><br><span class="indent">&nbsp;</span></span>मइँ तोहार पराथना सदा करत रहत हउँ।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>मइँ दूसर लोगन बरे एक उदाहरण रहेउँ ह।<br> <span class="br-ind"><br><span class="indent">&nbsp;</span></span>काहेकि तू मोर सक्ति क सोता रह्या ह।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ओन अद्भुत कामन क सदा गावत रहेउँ ह, जेनका तू करत अहा।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>सिरिफ इ कारण कि मइँ बुढ़वा होइ गवा हउँ मोका निकारिके जिन लोकावा।<br> <span class="br-ind"><br><span class="indent">&nbsp;</span></span>सिरिफ इ कारण कि मइँ दुर्बल होइ गवा हउँ मोका निज छोड़्या।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>फुरइ, मोर दुस्मनन मोरे खिलाफ कुचक्र रच डाए बाटेन।<br> <span class="br-ind"><br><span class="indent">&nbsp;</span></span>फुरइ उ पचे सब बटुर ग अहइँ, अउर ओनकर जोजना मोका मार डावइ क अहइ।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>मोर दुस्मन कहत हीं, “परमेस्सर ओका तजि दिहस ह। जा, ओका धइ ल्या।<br> <span class="br-ind"><br><span class="indent">&nbsp;</span></span>कउनो भी मनई ओका मदद न देई।”<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>हे परमेस्सर, तू मोका जिन बिसरा।<br> <span class="br-ind"><br><span class="indent">&nbsp;</span></span>हे परमेस्सर, हाली करा। मोका सहारा द्या।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>मोरे दुस्मनन क पूरी तरह स हराइ द्या।<br> <span class="br-ind"><br><span class="indent">&nbsp;</span></span>तू ओनकर नास कइ द्या।<br> <span class="br-ind"><br><span class="indent">&nbsp;</span></span>मोका कस्ट देइ क उ पचे जतन करत अहइँ।<br> <span class="br-ind"><br><span class="indent">&nbsp;</span></span>उ पचे लज्जा महसूस करइँ अउ अपमान सहइँ।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>फुन मइँ तोहरे ही भरोसे, सदा रहब।<br> <span class="br-ind"><br><span class="indent">&nbsp;</span></span>अउर तोहार गुण मइँ जियादा अउ जियादा गाउब।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>सबहिं लोगन स, मइँ तोहार बखान करब कि तू केतॅना उत्तिम अहा।<br> <span class="br-ind"><br><span class="indent">&nbsp;</span></span>उ समइ क बातन मइँ ओनका बताउब,<br> <span class="br-ind"><br><span class="indent">&nbsp;</span></span>जब तू अइसे मोका एक नाहीं अनगिनत अवसर पइ बचाए रह्या।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>हे यहोवा, मोर सुआमी।<br> <span class="br-ind"><br><span class="indent">&nbsp;</span></span>मइँ तोहरी महानता क वर्णन करब।<br> <span class="br-ind"><br><span class="indent">&nbsp;</span></span>बस सिरिफ मइँ तोहार अउ तोहरी ही अच्छाई क चर्चा करब।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>हे परमेस्सर, तू मोका बचपन स ही सिच्छा दिहा।<br> <span class="br-ind"><br><span class="indent">&nbsp;</span></span>मइँ आजु तलक बखानत रहा हउँ, ओन अद्भुत कामन क जेका तू करत अहा।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>अब मइँ बुढ़वा होइ गवा हउँ अउर मोर बार सफेद होइ ग अहइँ।<br> <span class="br-ind"><br><span class="indent">&nbsp;</span></span>मुला मइँ जानत हउँ कि तू मोका नाहीं तजब्या।<br> <span class="br-ind"><br><span class="indent">&nbsp;</span></span>हर नई पीढ़ी स, मइँ तोहरी सक्ति क अउर तोहरी महानता क वर्णन करब।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>हे परमेस्सर, तोहार धार्मिक भावना अकासन स ऊँच अहइ।<br> <span class="br-ind"><br><span class="indent">&nbsp;</span></span>हे परमेस्सर, तोहरे समान दूसर कउनो नाहीं।<br> <span class="br-ind"><br><span class="indent">&nbsp;</span></span>तू अजूबा अचरजभरा काम किहा ह।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>तू मोका बुरा समइ अउ कस्ट लखइ दिहा।<br> <span class="br-ind"><br><span class="indent">&nbsp;</span></span>मुला तू ही मोका ओन सब स बचाइ लिहा अउर जिअत राख्या ह।<br> <span class="br-ind"><br><span class="indent">&nbsp;</span></span>एकर कउनो अरथ नाहीं, मइँ केतॅना ही गहिर बूड़ेउँ तू मोका मोर संकटन स उबारि लिहा।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>तू अइसे काम करइ क मोका मदद द्या जउन पहिले स भी बड़ा होइँ।<br> <span class="br-ind"><br><span class="indent">&nbsp;</span></span>मोका सुख चैन देत रहा।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>वीणा क संग, मइँ तोहार गुण गाउब।<br> <span class="br-ind"><br><span class="indent">&nbsp;</span></span>हे मोरे परमेस्सर, मइँ इ गाउब कि तोह पइ भरोसा धरा जाइ सकत ह।<br> <span class="br-ind"><br><span class="indent">&nbsp;</span></span>मइँ ओकरे बरे गीत आपन सितार पइ बजावा करब<br> <span class="br-ind"><br><span class="indent">&nbsp;</span></span>जउन इस्राएल क पवित्तर यहोवा अहइ।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>मोरे प्राणन क तू रच्छा किहा ह।<br> <span class="br-ind"><br><span class="indent">&nbsp;</span></span>मोर मन मगन होइ अउर आपन होंठन स, मइँ प्रसंसा क गीत गाउब।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>मोर जिभिया हर घड़ी तोहार धार्मिक भावना क गीत गावा करी।<br> <span class="br-ind"><br><span class="indent">&nbsp;</span></span>अइसे उ सबइ लोग जउन मोका मारइ चाहत हीं,<br> <span class="br-ind"><br><span class="indent">&nbsp;</span></span>उ पचे हारि जइहीं अउ अपमानित कीन्ह जइहीं।<br></div>
</div>
<!-- PARSED ABOVE; EDITING MAY BREAK PARSER -->
</body></html>