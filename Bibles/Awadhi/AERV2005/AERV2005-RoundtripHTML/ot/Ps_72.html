<html><head>
<meta http-equiv="Content-Type" content="text/html;charset=utf-8" />
<title>Ps 72 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 72);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_70.html">70</a> <a href="Ps_71.html">71</a> <b>72</b> <a href="Ps_73.html">73</a> <a href="Ps_74.html">74</a> ... <a href="Ps_150.html">150</a> </div><hr>
<h1>Ps 72</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>सुलैमान बरे।</b> <span class="br-p"><br><br></span><span class="br-ind"><br><span class="indent">&nbsp;</span></span>हे परमेस्सर, राजा क मदद करा ताकि उ भी तोहरी तरह स विवेक स भरिके निआउ करइ।<br> <span class="br-ind"><br><span class="indent">&nbsp;</span></span>राजपुत्र क सहायता करा ताकि उ तोहार धार्मिक भावना क जानि सकइ।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>राजा क सहायता करा कि तोहरे मनवइयन क उ निस्पच्छ निआउ करइ।<br> <span class="br-ind"><br><span class="indent">&nbsp;</span></span>सहायता करा कि उ दीन जनन क संग उचित बेउहार करइ।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>पहाड़न क सबइ बरे सान्ति लिआवइ द्या।<br> <span class="br-ind"><br><span class="indent">&nbsp;</span></span>समूचइ भुइँया बरे सान्ति अउर निआउ लिआवइ द्या।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>राजा निर्धन लोगन बरे निआउ स भरा रहइ।<br> <span class="br-ind"><br><span class="indent">&nbsp;</span></span>उ बेसहार लोगन क मदद करइ।<br> <span class="br-ind"><br><span class="indent">&nbsp;</span></span>उ सबइ लोग सजा पावइँ जउन ओनका सतावत होइँ।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>मोर इ कामना अहइ कि जब तलक सूरज अकास मँ चमकत ह, अउर चन्द्रमा अकासे मँ अहइ।<br> <span class="br-ind"><br><span class="indent">&nbsp;</span></span>लोग राजा क डर मानइँ।<br> <span class="br-ind"><br><span class="indent">&nbsp;</span></span>मोर आसा अहइ कि लोग ओकर डर सदा मनिहीं।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>राजा क मदद, धरती प पड़इवाली बरसात बनावइ मँ करा।<br> <span class="br-ind"><br><span class="indent">&nbsp;</span></span>ओकर मदद करा कि खेतन मँ पड़इवाली बौछार बनइ।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>जब तलक उ राजा अहइ, भलाइ फूलइ-फरइ।<br> <span class="br-ind"><br><span class="indent">&nbsp;</span></span>जब तलक चन्द्रमा अहइ, सान्ति बनी रहइ।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ओकर राज्ज समुद्दर स समुद्दर तलक<br> <span class="br-ind"><br><span class="indent">&nbsp;</span></span>अउ परात नदी स लइके सुदूर तलक फइलि जाइ।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>रेगिस्ताने क लोग ओकरे अगवा निहुरइँ।<br> <span class="br-ind"><br><span class="indent">&nbsp;</span></span>अउर ओकर सबइ दुस्मन ओकरे अगवा औधे मुँह भहरान भए धरती पइ निहुरइँ।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>तर्सीस क राजा अउ दूर देसन क राजा ओकरे बरे उपहार लिआवइँ।<br> <span class="br-ind"><br><span class="indent">&nbsp;</span></span>सेबा क राजा अउ सबा क राजा ओका उपहार देइँ।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>सबइ राजा हमरे राजा क अगवा निहुरइँ।<br> <span class="br-ind"><br><span class="indent">&nbsp;</span></span>सबहिं रास्ट्र ओकर सेवा करत रहइँ।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>हमार राजा बेसहारन क सहायक अहइ।<br> <span class="br-ind"><br><span class="indent">&nbsp;</span></span>हमार राजा दीनन पइ अउर बेसहारा लोगन क सहारा देत ह।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>दीन, बेसहारा लोग ओकरे सहारे अहइँ।<br> <span class="br-ind"><br><span class="indent">&nbsp;</span></span>इ राजा ओनका जिअत रखत ह।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>इ राजा ओनक ओन लोगन स बचावत ह, जउन क्रूर अहइँ अउर जउन ओनका दुःख देइ चाहत हीं।<br> <span class="br-ind"><br><span class="indent">&nbsp;</span></span>राजा बरे ओन दीनन क जीवन बहोतइ महत्वपूर्ण अहइ।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>राजा लम्बी उमर क होइ!<br> <span class="br-ind"><br><span class="indent">&nbsp;</span></span>अउर सेबा स सोना प्राप्त करइ।<br> <span class="br-ind"><br><span class="indent">&nbsp;</span></span>राजा बरे सदा पराथना करत रहा,<br> <span class="br-ind"><br><span class="indent">&nbsp;</span></span>अउर तू हर दिन ओका असीस द्या।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>खेत भरपूर फसल देइ। पहाड़ियन फसलन स ढकि जाइँ।<br> <span class="br-ind"><br><span class="indent">&nbsp;</span></span>इ सबइ खेत लबानोन क खेतन स उपजाऊ होइ जाइँ।<br> <span class="br-ind"><br><span class="indent">&nbsp;</span></span>सहर लोगन क भीड़ स भरि जाइ,<br> <span class="br-ind"><br><span class="indent">&nbsp;</span></span>जइसेन खेत घनी घासे स भरि जात हीं।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>राजा क जस सदा बना रहइ।<br> <span class="br-ind"><br><span class="indent">&nbsp;</span></span>लोग ओकरे नाउँ क सुमिरन तब तलक करत रहइँ, जब तलक सूरज चमकत ह।<br> <span class="br-ind"><br><span class="indent">&nbsp;</span></span>ओकरे कारण सारी प्रजा धन्य होइ जाइ<br> <span class="br-ind"><br><span class="indent">&nbsp;</span></span>अउ उ पचे सबहिं ओका असीसइँ।<br></div>
<div class="v" id="v18"><span class="vn">18</span> <span class="br-p"><br><br></span><span class="br-ind"><br><span class="indent">&nbsp;</span></span>यहोवा परमेस्सर क गुण गावा, जउन एस्राएल क परमेस्सर अहइ।<br> <span class="br-ind"><br><span class="indent">&nbsp;</span></span>उहइ परमेस्सर अइसे अचरज क कर्म कइ सकत ह।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ओकरे महिमा स भरा नाउँ क बड़कई सदा करा।<br> <span class="br-ind"><br><span class="indent">&nbsp;</span></span>ओकर महिमा सारी दुनिया मँ भरि जाइ।<br> <span class="br-ind"><br><span class="indent">&nbsp;</span></span>आमीन अउ आमिन।<br></div>
<div class="v" id="v20"><span class="vn">20</span> <span class="br-p"><br><br></span>यिसै क पूत दाऊद क पराथनन समाप्त भइन।</div>
</div>
<!-- PARSED ABOVE; EDITING MAY BREAK PARSER -->
</body></html>