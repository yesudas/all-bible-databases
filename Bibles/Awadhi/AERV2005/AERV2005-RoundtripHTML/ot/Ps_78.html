<html><head>
<meta http-equiv="Content-Type" content="text/html;charset=utf-8" />
<title>Ps 78 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 78);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_76.html">76</a> <a href="Ps_77.html">77</a> <b>78</b> <a href="Ps_79.html">79</a> <a href="Ps_80.html">80</a> ... <a href="Ps_150.html">150</a> </div><hr>
<h1>Ps 78</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>आसाफ क एक कलात्मक।</b> <span class="br-p"><br><br></span><span class="br-ind"><br><span class="indent">&nbsp;</span></span>मोर मनवइयो, तू पचे मोरे उपदेसन क सुना।<br> <span class="br-ind"><br><span class="indent">&nbsp;</span></span>ओन बातन पइ कान द्या जेनका मइँ बतावत हउँ।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>मइँ तू पचन्क इ कथा सुनाउब।<br> <span class="br-ind"><br><span class="indent">&nbsp;</span></span>मइँ तू पचन्क पुरान कथा सुनाउब।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>हम पचे इ कहानी सुना ह, अउर ऍका अच्छी तरह जानित ह।<br> <span class="br-ind"><br><span class="indent">&nbsp;</span></span>हम लोगन क पुरखन इ कहानी कहेन ह।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>हम लोग ऍन बातन क आपन सन्तानन स नाहीं छुपाउब।<br> <span class="br-ind"><br><span class="indent">&nbsp;</span></span>हम लोग ऍन बातन क आपन अगवा पीढ़ी क बताउब।<br> <span class="br-ind"><br><span class="indent">&nbsp;</span></span>हम लोग ओनसे यहोवा क सक्ति अउर ओकरे अद्भुत कामन क बारे मँ बताउब।<br> <span class="br-ind"><br><span class="indent">&nbsp;</span></span>हम पचे ओनका ओन कामन बरे जेनका उ किहस ह बखान करब।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>यहोवा याकूब स वाचा किहस।<br> <span class="br-ind"><br><span class="indent">&nbsp;</span></span>परमेस्सर इस्राएल क व्यवस्था क विधान दिहस,<br> <span class="br-ind"><br><span class="indent">&nbsp;</span></span>अउर हमार परमेस्सर हमरे पुरखन क हुकूम दिहन।<br> <span class="br-ind"><br><span class="indent">&nbsp;</span></span>उ हमरे पुरखन क व्यवस्था क विधान आपन संतानन क सिखावइ क किहेस।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>इ तरह अगवा पीढ़ी ऍन बातन क बरे मँ जानिहीं।<br> <span class="br-ind"><br><span class="indent">&nbsp;</span></span>अउर हर एक पीढ़ी मँ गदेलन पइदा होइ अउर बढ़ीइ अउर फुन उ पचे इ कहानी क आपन गदेलन क बतइहीं।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ऍह बरे उ सबहिं लोग यहोवा पइ भरोसा करिहीं।<br> <span class="br-ind"><br><span class="indent">&nbsp;</span></span>उ पचे ओन सक्ति स भरा कामम क नाहीं बिसरिहीं।<br> <span class="br-ind"><br><span class="indent">&nbsp;</span></span>जेन्का परमेस्सर किहे रहा।<br> <span class="br-ind"><br><span class="indent">&nbsp;</span></span>उ पचे धियान स रखवारी करिहीं अउर परमेस्सर क हुकूम क मनिहीं,<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>एह बरे उ पचे आपन पुरखन क नाई नाहीं होइ।<br> <span class="br-ind"><br><span class="indent">&nbsp;</span></span>ओनकर पुरखन परमेस्सर क अनसुनी किहे रहेन<br> <span class="br-ind"><br><span class="indent">&nbsp;</span></span>अउर ओकर अनुसरण करइ स इन्कार किहे रहेन उ पचे हठी रहेन।<br> <span class="br-ind"><br><span class="indent">&nbsp;</span></span>उ पचे बिस्सासी होइ क परमेस्सर क अनुसरण नाहीं किहेन।<br></div>
<div class="v" id="v9"><span class="vn">9</span> <span class="br-p"><br><br></span><span class="br-ind"><br><span class="indent">&nbsp;</span></span>ओन मुड़ी भइ कमान की तरह जेका उ पचे लइ रहेन<br> <span class="br-ind"><br><span class="indent">&nbsp;</span></span>एप्रैम क लोग जुद्ध स पीठ दिखाइ गए।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>उ पचे ओन करार क नाहीं मानेन जउन उ पचे यहोवा स किहे रहेन।<br> <span class="br-ind"><br><span class="indent">&nbsp;</span></span>उ पचे उ नाहीं किहे जउन उ ओन लोगन क करइ क हुकूम दिहे रहा।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>एप्रैम क उ सबइ लोग ओन बड़की बातन क बिसरि गएन जेनका परमेस्सर किहे रहा।<br> <span class="br-ind"><br><span class="indent">&nbsp;</span></span>उ पचे ओन अद्भुत बातन क बिसरि गएन जेनका उ ओनका देखाँए रहा।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>परमेस्सर ओनकर पुरखन क<br> <span class="br-ind"><br><span class="indent">&nbsp;</span></span>मिस्र क भुइयाँ सोअन मँ निज महासक्ति देखाँइस।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>परमेस्सर लाल सागर क चीरिके दुइ भाग कइके लोगन क पार उतार दिहस।<br> <span class="br-ind"><br><span class="indent">&nbsp;</span></span>उ पानी क मजबूत देवार क तरह दुइनउँ कइँती खड़ा कइ दिहस रहा।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>परमेस्सर ओन लोगन क दिन क समइ मँ महा बादर स अगुवाई किहस।<br> <span class="br-ind"><br><span class="indent">&nbsp;</span></span>अउर रात क समइ मँ चमकत भवा आगी स राह देखाँएस।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>उ चट्टान क फारेस अउर पानी तेजी स बाहर निकर आवा<br> <span class="br-ind"><br><span class="indent">&nbsp;</span></span>वइसे ही जइसे झड़ना स निकरत ह।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>परमेस्सर चट्टान स पानी क धारा<br> <span class="br-ind"><br><span class="indent">&nbsp;</span></span>नदी क नाईं निकारे रहा।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>मुला लोग रेगिस्तान मँ सर्वोच्च परमेस्सर क खिलाफ<br> <span class="br-ind"><br><span class="indent">&nbsp;</span></span>पाप करत जारी रखे रहेन।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>फिन ओन लोग परमेस्सर क परखइ क पक्का इरादा किहन।<br> <span class="br-ind"><br><span class="indent">&nbsp;</span></span>उ पचे बस आपन भूख मिटावइ बरे परमेस्सर स खइया क माँगेन।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>परमेस्सर क खिलाफ उ पचे बतियाइ लागेन, उ पचे कहइ लागेन,<br> <span class="br-ind"><br><span class="indent">&nbsp;</span></span>“का रेगिस्ताने मँ परमेस्सर हमका खाइ क दइ सकत ह?<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>लोगन ने कहा, जब परमेस्सर चट्टाने पइ चोट किहस तउ पानी क एक ठु रेला फूटि पड़ा।<br> <span class="br-ind"><br><span class="indent">&nbsp;</span></span>किन्तु का उ हमका कछू रोटी अउ गोस भी दइ सकत ह?”<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>जब यहोवा इ सुनि लिहस जउन लोग कहे रहेन<br> <span class="br-ind"><br><span class="indent">&nbsp;</span></span>तउ ओकर किरोध इस्राएल क रास्ट्र<br> <span class="br-ind"><br><span class="indent">&nbsp;</span></span>याकूब क खिलाफ भड़क गवा।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>काहेकि लोग ओह पइ भरोसा नाहीं रखे रहेन, ओनका भरोसा नाहीं रहा,<br> <span class="br-ind"><br><span class="indent">&nbsp;</span></span>कि परमेस्सर ओनका बचाइ सकत ह।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>तब भी परमेस्सर ओन पइ बादर क खोल दिहस।<br> <span class="br-ind"><br><span class="indent">&nbsp;</span></span>ओनका खाइ बरे खाले मन्ना बरसाइ दिहस।<br> <span class="br-ind"><br><span class="indent">&nbsp;</span></span>इ ठीक वइसेन ही भवा जइसे कि उ अकासे क दुआर खोल दिहस ह<br> <span class="br-ind"><br><span class="indent">&nbsp;</span></span>अउर ओनसे अनाज बाहेर उड़ेर दिहस ह।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>लोग उ भोजन खाएन अउर उ पचे बहोत ताकतवर होइ गएन।<br> <span class="br-ind"><br><span class="indent">&nbsp;</span></span>परमेस्सर ओन लोगन क तृप्त करइ बरे भर पूर भोजन पठएस।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>फिन परमेस्सर पूरब स तेज हवा चलाएस<br> <span class="br-ind"><br><span class="indent">&nbsp;</span></span>अउर ओन लोगन बरे बटेर क बर्खा बरसात क नाई बरसाएस।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>परमेस्सर क महासक्ति तैमान कइँती स एक ठु आँधी उठाएस<br> <span class="br-ind"><br><span class="indent">&nbsp;</span></span>अउर नीला अकास करिआ होइ गवा काहेकि हुवाँ अनगिनत पंछी छाइ ग रहेन।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>उ सबइ पंछी क ठीक ओनकर डेरे क बीच मँ<br> <span class="br-ind"><br><span class="indent">&nbsp;</span></span>खेमन क चारिहुँ कइँती गिरा दिहे रहेन।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>ओनके लगे खाइ बरे भरपूर भोजन रहा।<br> <span class="br-ind"><br><span class="indent">&nbsp;</span></span>उ ओनका उहइ दिहस जउन उ पचन्क इच्छा रहेन।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>उ पचे उ भोजन अबहुँ तलक खाइ क खतम नाहीं किहे रहेन जेन्का इच्छा उ पचन्क रहेन<br> <span class="br-ind"><br><span class="indent">&nbsp;</span></span>अउर गोस अबहुँ तलक ओनकर मुँह मँ ही रहेन।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>तउ ओन लोगन पइ परमेस्सर बहोत कोहाइ गवा अउर ओनमाँ स सबन्क नीक क मारि दिहस।<br> <span class="br-ind"><br><span class="indent">&nbsp;</span></span>उ बरिआर जवानन क मउत दइ दिहस।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>फिन भी लोग पाप करत जारी राखे रहेन!<br> <span class="br-ind"><br><span class="indent">&nbsp;</span></span>उ पचे परमेस्सर क अद्भुत करमन पइ भरोसे नाहीं किहेन।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>तउ परमेस्सर ओनकर जिन्नगी क बियर्था मँ<br> <span class="br-ind"><br><span class="indent">&nbsp;</span></span>अउर बरिसन क डर मँ खतम किहस।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>जब कबहुँ परमेस्सर ओनमाँ स कउनो क मारेस<br> <span class="br-ind"><br><span class="indent">&nbsp;</span></span>ओनमाँ स बाकी लोग परमेस्सर कइँती लउटि गएन।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>उ सबइ लोग याद किहेन कि परमेस्सर ओनकर चट्टान रहत रहा।<br> <span class="br-ind"><br><span class="indent">&nbsp;</span></span>उ पचे याद किहन कि परमेस्सर ओनकर मदद किहे रहा।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>किन्तु ओकर पाछे उ पचे अइस किहेन जइसे उ पचे ओन पइ बिस्सास करत हीं, किन्तु असल मँ उ पचे झूट बोले रहेन।<br> <span class="br-ind"><br><span class="indent">&nbsp;</span></span>उ पचे ओकर बिस्सासी नाहीं रहेन।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>उ पचे फुरइ मनवा स यहोवा क संग नाहीं रहेन।<br> <span class="br-ind"><br><span class="indent">&nbsp;</span></span>उ पचे आपन करार बरे सच्चा नाहीं रहेन।<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>मुला परमेस्सर करुणा स भरा नाहीं रहा।<br> <span class="br-ind"><br><span class="indent">&nbsp;</span></span>उ ओनकइ पापन बरे छिमा किहेस, अउर उ ओनकर विनास नाहीं किहस।<br> <span class="br-ind"><br><span class="indent">&nbsp;</span></span>परमेस्सर अनेक अवसरन पइ आपन किरोध रोकेस।<br> <span class="br-ind"><br><span class="indent">&nbsp;</span></span>परमेस्सर आपन क बहोत किरोधी नाहीं होइ दिहस।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>परमेस्सर क याद रहा कि उ पचे सिरिफ मानव जात अहइँ।<br> <span class="br-ind"><br><span class="indent">&nbsp;</span></span>लोग सिरिफ हवा जइसे अहइँ जउन बहिके चली जात ह अउर कबहुँ नाहीं लउटत ह।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>हाय, उ पचे सबइ मरुभूमि मँ परमेस्सर क खिलाफ विद्रोह किहेन ह।<br> <span class="br-ind"><br><span class="indent">&nbsp;</span></span>उ पचे मरुभूमि मँ ओका बहोत दुःखी किहे रहेन।<br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>उ पचे लगातार परमेस्सर पइ सक किहेन<br> <span class="br-ind"><br><span class="indent">&nbsp;</span></span>अउर इस्राएल क पवित्तर क चोट पहुँचाएन।<br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>उ सबइ लोग परमेस्सर क सक्ती क बिसरि गएन।<br> <span class="br-ind"><br><span class="indent">&nbsp;</span></span>उ सबइ लोग बिसरि गएन कि परमेस्सर ओनका दुस्मन स कइसे बचाए रहा।<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>उ सबइ लोग ओन अद्भुत बातन क बिसरि गएन जउन कि उ मिस्र क सोआन मँ किहे रहा<br> <span class="br-ind"><br><span class="indent">&nbsp;</span></span>अउर ओन चमत्कारन क बिसरि गएन जउन उ उस भुइयाँ मँ किहे रहा।<br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>उ ओनकर नदियन क रक्त मँ बदल दिहे रहा।<br> <span class="br-ind"><br><span class="indent">&nbsp;</span></span>मिस्र क लोग आपन नदी-नाला स पानी पी नाहीं सकत रहेन।<br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>परमेस्सर भिड़न क झुण्ड पठए रहा जउन मिस्र क मनइयन क काटेन।<br> <span class="br-ind"><br><span class="indent">&nbsp;</span></span>परमेस्सर ओन मेघन क पठएस जउन ओन लोगन क भुइयाँ क नास कइ दिहन।<br></div>
<div class="v" id="v46"><span class="vn">46</span> <span class="br-ind"><br><span class="indent">&nbsp;</span></span>उ ओनकर फसलन क जेकर बरे उ पचे बहोत सखत मेहनत किहे रहेन<br> <span class="br-ind"><br><span class="indent">&nbsp;</span></span>टिड्डन अउर झिंगुरन क दइ दिहस।<br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>उ मिस्रियन क अंगूरे क बगिया ओलन स बर्बाद किहस,<br> <span class="br-ind"><br><span class="indent">&nbsp;</span></span>अउर ओनकर गोलर क बृच्छन क पाला स बर्बाद कइ दिहस।<br></div>
<div class="v" id="v48"><span class="vn">48</span> <span class="br-ind"><br><span class="indent">&nbsp;</span></span>उ ओनकर जनावरन क ओलन स मारि दिहस<br> <span class="br-ind"><br><span class="indent">&nbsp;</span></span>अउ बिजुरी गिराइके मवेसियन क बर्बाद कइ दिहस।<br></div>
<div class="v" id="v49"><span class="vn">49</span> <span class="br-ind"><br><span class="indent">&nbsp;</span></span>उ मिस्री लोगन क खिलाफ आपन प्रचण्ड किरोध अउर फटकार देखाँएस, अउर ओन लोगन पइ मुसीबत लिआएस।<br> <span class="br-ind"><br><span class="indent">&nbsp;</span></span>उ आपन विनास क दूत ओन लोगन क खिलाफ पठएस।<br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>उ किरोध परगट करइ बरे एक राह पाएस।<br> <span class="br-ind"><br><span class="indent">&nbsp;</span></span>उ ओन लोगन क मउत स नाहीं बचाएस।<br> <span class="br-ind"><br><span class="indent">&nbsp;</span></span>उ ओनकर गोरुअन क बेरामी स मरि जाइ दिहस।<br></div>
<div class="v" id="v51"><span class="vn">51</span> <span class="br-ind"><br><span class="indent">&nbsp;</span></span>परमेस्सर मिस्र क हर पहिलउटी पूत क मार डाएस।<br> <span class="br-ind"><br><span class="indent">&nbsp;</span></span>हाम क घराने क हर पहिलउटी पूत क उ मार डाएस।<br></div>
<div class="v" id="v52"><span class="vn">52</span> <span class="br-ind"><br><span class="indent">&nbsp;</span></span>फिन उ इस्राएल क चरवाहा क नाई अगुवाई किहस।<br> <span class="br-ind"><br><span class="indent">&nbsp;</span></span>उ ओन लोगन क भेड़न क झुण्ड क नाई रेगिस्तान स होत भए निकारेस।<br></div>
<div class="v" id="v53"><span class="vn">53</span> <span class="br-ind"><br><span class="indent">&nbsp;</span></span>उ आपन निज लोगन क सुरच्छा क संग लइ चला।<br> <span class="br-ind"><br><span class="indent">&nbsp;</span></span>परमेस्सर क भगतन क कउनो स डर नाहीं रहा।<br> <span class="br-ind"><br><span class="indent">&nbsp;</span></span>परमेस्सर ओनकर दुस्मनन क लाल सागर मँ डुबाएस।<br></div>
<div class="v" id="v54"><span class="vn">54</span> <span class="br-ind"><br><span class="indent">&nbsp;</span></span>परमेस्सर आपन मनवइयन क आपन पवित्तर भुइँया पइ लइ आवा।<br> <span class="br-ind"><br><span class="indent">&nbsp;</span></span>उ ओनका उ पहाड़े पइ लिआवा जउन उ आपन सक्ति स पाएस।<br></div>
<div class="v" id="v55"><span class="vn">55</span> <span class="br-ind"><br><span class="indent">&nbsp;</span></span>परमेस्सर दूसर जातियन क उ भुइँया तजइ क मजबूर किहस।<br> <span class="br-ind"><br><span class="indent">&nbsp;</span></span>परमेस्सर हर एक परिवारन क उ भुइँया मँ ओनकर खुदकास्त क हींसा दिहस।<br> <span class="br-ind"><br><span class="indent">&nbsp;</span></span>इ तरह इस्राएल क परिवारन आपन ही घरन मँ बस गएन।<br></div>
<div class="v" id="v56"><span class="vn">56</span> <span class="br-ind"><br><span class="indent">&nbsp;</span></span>उ पचे लगातार सर्वोच्च परमेस्सर पइ सक किहेन अउर ओकर खिलाफ विद्रोह किहेन<br> <span class="br-ind"><br><span class="indent">&nbsp;</span></span>उ सबइ लोग परमेस्सर क आग्या क नाहीं मानेन।<br></div>
<div class="v" id="v57"><span class="vn">57</span> <span class="br-ind"><br><span class="indent">&nbsp;</span></span>इस्राएल क लोग परमेस्सर स भटकिके विमुख होइ ग रहेन।<br> <span class="br-ind"><br><span class="indent">&nbsp;</span></span>उ सबइ आपन पुरखन क नाईं परमेस्सर क अबिस्सासी रहेन।<br> <span class="br-ind"><br><span class="indent">&nbsp;</span></span>उ पचे मुड़ा भवा धनुस<sup class="fnm"><a name="fnm1" href="#fn1">1</a></sup> क जइसे होइ गवा रहेन।<br></div>
<div class="v" id="v58"><span class="vn">58</span> <span class="br-ind"><br><span class="indent">&nbsp;</span></span>इस्राएल क लोग ऊँच पूजा क ठउरन बनाएन अउर परमेस्सर क कोहाइ दिहन।<br> <span class="br-ind"><br><span class="indent">&nbsp;</span></span>उ पचे मूर्तियन गढ़ेन जउन परमेस्सर क किरोधित बनाएन।<br></div>
<div class="v" id="v59"><span class="vn">59</span> <span class="br-ind"><br><span class="indent">&nbsp;</span></span>परमेस्सर इ सुनेस अउर बहोत कोहाइ गवा।<br> <span class="br-ind"><br><span class="indent">&nbsp;</span></span>उ इस्राएल क पूरी तरह रद्द कइ दिहस।<br></div>
<div class="v" id="v60"><span class="vn">60</span> <span class="br-ind"><br><span class="indent">&nbsp;</span></span>परमेस्सर सिलोह क पवित्तर तम्बू क तजि दिहस।<br> <span class="br-ind"><br><span class="indent">&nbsp;</span></span>जहाँ उ लोगन क बीच निवास करत रहा।<br></div>
<div class="v" id="v61"><span class="vn">61</span> <span class="br-ind"><br><span class="indent">&nbsp;</span></span>फिन उ दूसर रास्ट्रन क, करार क संदूख क कब्जा करइ क दिहस।<br> <span class="br-ind"><br><span class="indent">&nbsp;</span></span>दुस्मन ओकर महिमा क संकेत क लइ लिहस।<br></div>
<div class="v" id="v62"><span class="vn">62</span> <span class="br-ind"><br><span class="indent">&nbsp;</span></span>उ आपन ही लोगन पइ आपन किरोध परगट किहस।<br> <span class="br-ind"><br><span class="indent">&nbsp;</span></span>उ ओनका जुद्ध मँ मार दिहस।<br></div>
<div class="v" id="v63"><span class="vn">63</span> <span class="br-ind"><br><span class="indent">&nbsp;</span></span>ओनकर जवान मनइयन आगी मँ जरिके नास होइ गएन।<br> <span class="br-ind"><br><span class="indent">&nbsp;</span></span>अउर ओकर जवान कुआँरी लड़कियन कबहुँ आपन बियाह गीत नाहीं सुनि पाएन।<br></div>
<div class="v" id="v64"><span class="vn">64</span> <span class="br-ind"><br><span class="indent">&nbsp;</span></span>याजक मार डावा गएन<br> <span class="br-ind"><br><span class="indent">&nbsp;</span></span>मुला ओनकर राँड़ मेहरारूअन ओनके बरे नाहीं रोइ सकेन।<br></div>
<div class="v" id="v65"><span class="vn">65</span> <span class="br-ind"><br><span class="indent">&nbsp;</span></span>आखिर मँ यहोवा उठ बइठा<br> <span class="br-ind"><br><span class="indent">&nbsp;</span></span>जइसे कउनो नींदे स जागिके उठी बइठत होइ।<br> <span class="br-ind"><br><span class="indent">&nbsp;</span></span>या कउनो जोद्धा क नाई जउन कि दाखरस क नसा स होस मँ आवा होइ।<br></div>
<div class="v" id="v66"><span class="vn">66</span> <span class="br-ind"><br><span class="indent">&nbsp;</span></span>फुन तउ उ आपन दुस्मनन क मारिके भगाइ दिहस अउर ओनका हराइ दिहस।<br> <span class="br-ind"><br><span class="indent">&nbsp;</span></span>उ आपन दुस्मनन क हराइ दिहस अउर सदा बरे ओनका अपमानित किहस।<br></div>
<div class="v" id="v67"><span class="vn">67</span> <span class="br-ind"><br><span class="indent">&nbsp;</span></span>मुला परमेस्सर यूसुफ क तम्बू<sup class="fnm"><a name="fnm2" href="#fn2">2</a></sup> क रद्द कइ दिहस।<br> <span class="br-ind"><br><span class="indent">&nbsp;</span></span>उ इब्राहीम परिवार क नाहीं चुनेस।<br></div>
<div class="v" id="v68"><span class="vn">68</span> <span class="br-ind"><br><span class="indent">&nbsp;</span></span>परमेस्सर यहूदा क पिरवार क चुनेस<br> <span class="br-ind"><br><span class="indent">&nbsp;</span></span>अउर उ सिय्योन क पहाड़ क चुनेस जउन ओका पियारा अहइ।<br></div>
<div class="v" id="v69"><span class="vn">69</span> <span class="br-ind"><br><span class="indent">&nbsp;</span></span>उ ऊँचे पहाड़न नाई अउर धरती क नाई जेका उ सदा बरे स्थापित किहस ह<br> <span class="br-ind"><br><span class="indent">&nbsp;</span></span>आपन पवित्तर मन्दिर क सुरच्छित बनाएस।<br></div>
<div class="v" id="v70"><span class="vn">70</span> <span class="br-ind"><br><span class="indent">&nbsp;</span></span>परमेस्सर दाऊद क आपन विसेस सेवक बनावइ मँ चुनेस।<br> <span class="br-ind"><br><span class="indent">&nbsp;</span></span>दाऊद तउ भेड़िन क देखरेख करत रहा, मुला परमेस्सर ओका उ काम स लइ आवा।<br></div>
<div class="v" id="v71"><span class="vn">71</span> <span class="br-ind"><br><span class="indent">&nbsp;</span></span>उ दाऊद क भेड़िन क रखवाली स लइ आवा।<br> <span class="br-ind"><br><span class="indent">&nbsp;</span></span>तउ उ ओका आपन लोगन याकूब क सन्तानन, इस्राएल<sup class="fnm"><a name="fnm3" href="#fn3">3</a></sup> क रखवाली क काम बरे बहाल किहा।<br></div>
<div class="v" id="v72"><span class="vn">72</span> <span class="br-ind"><br><span class="indent">&nbsp;</span></span>तउ फिन दाऊद पुरे मन स ओन लोगन क देख-भाल किहस।<br> <span class="br-ind"><br><span class="indent">&nbsp;</span></span>उ ओनका पूरी बुद्धिमानी स राह देखाँएस।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->मुड़ा भवा धनुस <!--raw 1 bo --></em><!--endraw 1-->पंछियन क सिकार बरे प्रयोग मँ लावइ जाइ वाला एक धनुस। जेका जदि सीधे फेंका जाइ तउ उ सीधे ऊपर स नीचे धरती क ओर जात ह फुन अचानक हवा मँ ऊपर उठत ह अउर फिर कबहुँ फेंकइ वालन कइँती ही वापस लौट आवत ह। मुलार्थ एका “लोकावइ वाला धनुस” या ““आँखियन क धोका देइ वाला धनुस” भी कहा जात ह।</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->तम्बू <!--raw 1 bo --></em><!--endraw 1-->इ सम्भवत: सीलोह क पवित्तर तम्बू अहइ, किन्तु एका अर्थ यूसुफ क परिवार होइ सकत ह जउन कि एप्रैम अउर मनस्से क परिवार समूह अहइ।</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><em><!--endraw 1-->याकूब … इस्राएल <!--raw 1 bo --></em><!--endraw 1-->इ उत्तरी दस परिवार समूह हइ।</div>
</div>
<!-- PARSED ABOVE; EDITING MAY BREAK PARSER -->
</body></html>