<html><head>
<meta http-equiv="Content-Type" content="text/html;charset=utf-8" />
<title>Ps 86 &ndash; भजन संहिता &ndash; पवित्तर बाइबिल</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 86);">
<div id="navbar"><a href="../index.html">पवित्तर बाइबिल</a> &ndash; <b>भजन संहिता</b> &ndash; <a href="Ps_1.html">1</a> ... <a href="Ps_84.html">84</a> <a href="Ps_85.html">85</a> <b>86</b> <a href="Ps_87.html">87</a> <a href="Ps_88.html">88</a> ... <a href="Ps_150.html">150</a> </div><hr>
<h1>Ps 86</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>दाऊद क पराथना।</b> <span class="br-p"><br><br></span><span class="br-ind"><br><span class="indent">&nbsp;</span></span>मइँ एक दीन, असहाय मनई अहउँ।<br> <span class="br-ind"><br><span class="indent">&nbsp;</span></span>हे यहोवा, तू कृपा कइके मोर सुनि ल्या, अउर तू मोर विनती क जवाब द्या।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>मइँ तोहार भगत हउँ, कृपा कइके मोर रच्छा करा।<br> <span class="br-ind"><br><span class="indent">&nbsp;</span></span>मइँ तोहार सेवक अहउँ अउर तू मोर परमेस्सर अहा।<br> <span class="br-ind"><br><span class="indent">&nbsp;</span></span>मइँ तोह पइ भरोसा किहेउँ, कृपा कइके मोका बचावा।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>मोर सुआमी, मोह पइ दाया करा।<br> <span class="br-ind"><br><span class="indent">&nbsp;</span></span>मइँ सारा दिन तोहार बिनती करत रहत हउँ।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>हे मोर यहोवा, मइँ आपन जिन्नगी तोहार हाथन मँ देत हउँ।<br> <span class="br-ind"><br><span class="indent">&nbsp;</span></span>हे मोर सुआमी, मोका, आपन सेवक क सुखी बनावा।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>हे सुआमी, तू नीक अउ छिमाकर्ता अहा।<br> <span class="br-ind"><br><span class="indent">&nbsp;</span></span>तू आपन मनवइयन स बहोत पिरेम करत अहा, जउन सहारा पावइ क तोहका गोहरावत हीं।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>हे यहोवा, मोर बिनती सुनि ल्या।<br> <span class="br-ind"><br><span class="indent">&nbsp;</span></span>कृपा कइके तू आपन कान क मोर पराथना पइ दाया बरे द्या।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>हे यहोवा, आपन संकट क घरी मँ मइँ तोहार बिनती करत हउँ।<br> <span class="br-ind"><br><span class="indent">&nbsp;</span></span>मइँ जानत हउँ तू मोका जवाब देब्या।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>हे सुआमी, तोहरे जइसा कउनो देवता नाहीं अहइ।<br> <span class="br-ind"><br><span class="indent">&nbsp;</span></span>जइसेन काम तू किहा ह वइसा काम कउनो भी नाहीं कइ सकत।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>हे सुआमी, तू ही सब लोगन क रच्या ह।<br> <span class="br-ind"><br><span class="indent">&nbsp;</span></span>उ पचे आइहीं अउर तोहार आराधना करिहीं।<br> <span class="br-ind"><br><span class="indent">&nbsp;</span></span>उ पचे सबहिं तोहरे नाउँ क आदर करिहीं।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>हे परमेस्सर, तू महान अहा।<br> <span class="br-ind"><br><span class="indent">&nbsp;</span></span>तू अजूबा करम करत अहा।<br> <span class="br-ind"><br><span class="indent">&nbsp;</span></span>तू अकेल्ले ही परमेस्सर अहा।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>हे यहोवा, मोका आपन राहन क सिच्छा द्या,<br> <span class="br-ind"><br><span class="indent">&nbsp;</span></span>तउ मइँ तोहरे सच्चाइ क अनुसार रहेबउँ।<br> <span class="br-ind"><br><span class="indent">&nbsp;</span></span>कृपा कइके मोर मदद करा,<br> <span class="br-ind"><br><span class="indent">&nbsp;</span></span>तउ मइँ पूरे हिरदय स तोहार उपासना करबउँ।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>हे मोर सुआमी परमेस्सर, मइँ सम्पूर्ण हिरदय स तोहार गुण गावत हउँ।<br> <span class="br-ind"><br><span class="indent">&nbsp;</span></span>मइँ तोहरे नाउँ क आदर सदा सदा ही करबउँ।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>काहेकि तू मोका बहोत जिआदा पिरेम किहा ह।<br> <span class="br-ind"><br><span class="indent">&nbsp;</span></span>तू मोका मउत क गहड़ा खाइ स बचाया ह।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>परमेस्सर, अहंकारी लोग मोह पइ वार करत अहइँ।<br> <span class="br-ind"><br><span class="indent">&nbsp;</span></span>कर लोगन क समूह मोका मार डावइ चाहत अहइँ।<br> <span class="br-ind"><br><span class="indent">&nbsp;</span></span>अउर उ सबइ मनई तोहार आदर नाहीं करत अहइँ।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>हे सुआमी, तू दयालु अउ कृपा स भरा परमेस्सर अहा।<br> <span class="br-ind"><br><span class="indent">&nbsp;</span></span>तू धीरज स भरा, बिस्सासी अउ पिरेम स भरा अहा।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>हे परमेस्सर, देखावा कि तू मोर सुनत ह अउर मोह पइ कृपालु रहत ह।<br> <span class="br-ind"><br><span class="indent">&nbsp;</span></span>मइँ तोहार सेवक हउँ, तू मोका सक्ति द्या।<br> <span class="br-ind"><br><span class="indent">&nbsp;</span></span>मइँ तोहार सेवक हउँ, मोका बचावा!<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>हे यहोवा, कछू अइसा करा जेहसे इ साबित होइ कि तू मोर सहायता करब्या।<br> <span class="br-ind"><br><span class="indent">&nbsp;</span></span>तब मोर दुस्मन एका जानिहीं अउ निरास होइ जइहीं।<br> <span class="br-ind"><br><span class="indent">&nbsp;</span></span>तउ इ परगट होइ तू उहइ अहा जउन मोर मदद किह्या अउर मोका आराम दिह्या।<br></div>
</div>
<!-- PARSED ABOVE; EDITING MAY BREAK PARSER -->
</body></html>