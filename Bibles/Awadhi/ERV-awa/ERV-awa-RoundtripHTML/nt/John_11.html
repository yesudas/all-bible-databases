<html><head>
<meta http-equiv="Content-Type" content="text/html;charset=utf-8" />
<title>John 11 &ndash; यूहन्ना &ndash; अवधी, Awadhi New Testament-FL-Easy to Read, 2005</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 11);">
<div id="navbar"><a href="../index.html">अवधी, Awadhi New Testament-FL-Easy to Read, 2005</a> &ndash; <b>यूहन्ना</b> &ndash; <a href="John_1.html">1</a> ... <a href="John_9.html">9</a> <a href="John_10.html">10</a> <b>11</b> <a href="John_12.html">12</a> <a href="John_13.html">13</a> ... <a href="John_21.html">21</a> </div><hr>
<h1>John 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> बैतनिय्याह क लाजर नाउँ क एक ठु मनई बीमार रहा। इ उहइ सहर रहा जहाँ प मरियम अउर ओकर बहिन मार्था रहत रहिन।</div>
<div class="v" id="v2"><span class="vn">2</span> (मरियम उ स्त्री रही जउऩ पर्भू क ऊपर, इतर डाए रही अउर अपने मूँडे क बारे स ओकर गोड़ पोंछे रही। लाजर नाउँ क रोगी ओकर भाई रहा।)</div>
<div class="v" id="v3"><span class="vn">3</span> इ बहिनियन ईसू क लगे समाचार भेजे रहिन, “पर्भू, जेहिका तू मया करत अहा उ बीमार अहइ।”</div>
<div class="v" id="v4"><span class="vn">4</span> ईसू जब इ सुनेस तउ बोला, “इ बीमारी जान लेवा नाहीं अहइ। इ तउ परमेस्सर क महिमा परगट करइ क बरे अहइ। इहइ स परमेस्सर क पूत क महिमा मिली।”</div>
<div class="v" id="v5"><span class="vn">5</span> (ईसू मार्था ओकर बहिन अउर लाजर क पियार करत रहा)</div>
<div class="v" id="v6"><span class="vn">6</span> इ बरे जब उ सुनेस कि लाजर बीमार होइ गवा अहइ, तब जहाँ उ ठहरा रहा, हुवाँ दुइ दिन अउर रूक गवा।</div>
<div class="v" id="v7"><span class="vn">7</span> फिन ईसू अपने चेलन स कहेस, “आवत जा हम सब यहूदिया लौटि चली।”</div>
<div class="v" id="v8"><span class="vn">8</span> इ सुनिके ओकर चेलन कहेन, “गुरू कछू दिन पहेल यहूदी नेता तोहरे ऊपर पथराव करइ क कोसिस करे रहेन अउर तू फिन हुवाँ जात अहा?”</div>
<div class="v" id="v9"><span class="vn">9</span> ईसू जवाब दिहेस, “का एक दिन मँ बारह घंटा नाहीं होतेन। जब कउनो मनई दिन क रोसनी मँ चलत ह तउ उ ठोकर नाहीं खात, काहेकि उ इ दुनिया क रोसनी क देखत ह।</div>
<div class="v" id="v10"><span class="vn">10</span> मुला जदि कउनो रात मँ चलत ह तउ ठोकर खाइ क गिर जात ह, काहेकि रोसनी नाहीं रहत।”</div>
<div class="v" id="v11"><span class="vn">11</span> उ फिन इ कहेस अउर ओनसे बोला, हमार मीत लाजर अबहीं सोवत अहइ मुला मइँ ओका जगावइ जात अहउँ।”</div>
<div class="v" id="v12"><span class="vn">12</span> फिन ओकर चेलन ओसे कहेन, “पर्भू, जदि ओका नींद आइ ग अहइ तउ उ नीक होइ जाई।”</div>
<div class="v" id="v13"><span class="vn">13</span> ईसू लाजर क मउत क बाबत बतावत रहा मुला ओकर चेलन सोचेन कि उ प्राकृतिक नींद क बारे मँ कहत बाटइ।</div>
<div class="v" id="v14"><span class="vn">14</span> इ बरे ईसू ओनसे साफ साफ कहेस, “लाजर मरि गवा अहइ।</div>
<div class="v" id="v15"><span class="vn">15</span> मइँ तोहरे बरे खुस अहउँ कि मइँ हुवाँ नाहीं रहेउँ। इ बरे कि अब तू पचे मोरे मँ बिसवास करि सकत ह। आवा अब हम ओकरे पास चली।”</div>
<div class="v" id="v16"><span class="vn">16</span> फिन थोमा, जेका लोग दिदुमुस कहत रहेन, दूसरे चेलन स कहेस, “आवा हमहूँ सबइ पर्भू क पास चली जइसे कि हमहूँ सबे उहइ क साथे मर सकी।”</div>
<div class="v" id="v17"><span class="vn">17</span> इ तरह स ईसू चला गवा अउर हुवाँ जाइके उ पाएस कि लाजर क कब्र मँ रखे चार दिन होइ चुका रहेन।</div>
<div class="v" id="v18"><span class="vn">18</span> (बैतनिय्याह यरूसलेम स करीब तीन किलोमीटर दूर रहा।)</div>
<div class="v" id="v19"><span class="vn">19</span> भाई क मउत पर मार्था अउर मरियम क तसल्ली दियावइ क बरे अउर तमाम यहूदी नेता आवा रहेन।</div>
<div class="v" id="v20"><span class="vn">20</span> जब मार्था सुनेस कि ईसू आवा अहइ तउ उ ओसे मिलइ क बास्ते गइ। जबकि मरियम घरे मँ रूकी रही</div>
<div class="v" id="v21"><span class="vn">21</span> हुआँ जाइके तब मार्था ईसू स कहेस, “पर्भू, जदि तू हियाँ होत्या तउ मोर भाई न मरत।</div>
<div class="v" id="v22"><span class="vn">22</span> मुला मइँ जानत अहउँ कि तू अबहूँ अगर परमेस्सर स जउऩ कछू मँगब्या, उ तोहका देई।”</div>
<div class="v" id="v23"><span class="vn">23</span> ईसू ओसे कहेस, तोहार भाई जी उठी।”</div>
<div class="v" id="v24"><span class="vn">24</span> मार्था ओसे कहेस, “मइँ जानित ह कि पुनरूत्थान क आखिरी दिन लोग जिवावा जइहीं।”</div>
<div class="v" id="v25"><span class="vn">25</span> ईसू ओसे कहेस, “मइँ पुनरूत्थान क अहउँ मइँ जीवन अहउँ जउऩ मनई मोहमाँ बिसवास करत ह, जी उठी।</div>
<div class="v" id="v26"><span class="vn">26</span> अउर उ मनई जउन जियत ह अउर मोहमाँ बिसवास करत ह, कबहूँ न मरी। का तू ऍहमा बिसवास करति अहा?”</div>
<div class="v" id="v27"><span class="vn">27</span> उ ईसू स बोली, “हाँ पर्भू, मइँ बिसवास करित ह कि तू मसीह अह्या, उहइ परमेस्सर क पूत, जउन इ दुनिया मँ आवइवाला रहा।”</div>
<div class="v" id="v28"><span class="vn">28</span> फिन ऍतना कहिके उ हुवाँ स चली गइ अउर अपने बहन क अकेले मँ बोलाइके बोली, “गुरू हियाँ अहइ, अउर तोहका बोलावत अहइ।”</div>
<div class="v" id="v29"><span class="vn">29</span> जब मरियम इ सुनेस तउ उ तुरन्त उठिके ओसे मिलइ क चलि दिहेस।</div>
<div class="v" id="v30"><span class="vn">30</span> ईसू अबहुँ तलक गाँव मँ नाहीं आवा रहा। अबहीं उ उहइ जगह रहा जहाँ मार्था ओसे मिली रही।</div>
<div class="v" id="v31"><span class="vn">31</span> फिन जउन यहूदी घरे प ओका तसल्ली देत रहेन, जब मरियम क झटपट उठिके जात देखेन तउ इ सोचेन कि उ कब्र प रोवइ क बरे जात अहइ, इ बरे उ पचे ओकरे पीछे चल दिहेन।</div>
<div class="v" id="v32"><span class="vn">32</span> मरियम जब हुवाँ पहुँची, जहाँ ईसू रहा तउ ईसू क देखिके ओकरे गोड़े प गिर पड़ी अउर बोली, “पर्भू जदि तू हियाँ होत्या तउ मोर भाई न मरत।”</div>
<div class="v" id="v33"><span class="vn">33</span> ईसू जब ओका अउर ओकरे साथ आए रहेन यहूदियन क रोअत चिल्लात देखेस तउ ओकर आतिमा तड़पइ अउर उ बहुत ब्याकुल होइ लाग। उ बहुत घबराइ गवा।</div>
<div class="v" id="v34"><span class="vn">34</span> अउर बोला, “तू ओका कहाँ रखे अहा? उ पचे ओसे बोलेन्ह, “पर्भू आवा अउर देखा।”</div>
<div class="v" id="v35"><span class="vn">35</span> ईसू क फूटि फूटिके रोवइ लाग।</div>
<div class="v" id="v36"><span class="vn">36</span> इ देखिके यहूदी कहइ लागेन, “देख! इ लाजर क बहोत पियार करत ह!”</div>
<div class="v" id="v37"><span class="vn">37</span> मुला ओहमाँ स कछू लोग कहेन, “इ मनई जउऩ आँधरे क आँखी दिहेस, का लाजर क मरइ स बचाइ नाहीं सकत?”</div>
<div class="v" id="v38"><span class="vn">38</span> तउ ईसू अपने मन मँ एक दाई फिन विचलित होइ गवा अउर कब्र कइँती गवा। उ एक गुफा रही अउर ओकर दरवाजा एक ठु चटूटान स ढका रहा।</div>
<div class="v" id="v39"><span class="vn">39</span> ईसू कहेस, “इ चटूटान क हटावा।” जउऩ मनई मरा रहा, ओकर बहिन मार्था कहेस, “पर्भू अब तलक तउ हुवाँ स गन्ध आवइ लाग, काहेकि ओका दफनाए चार दिन होइ गएन।”</div>
<div class="v" id="v40"><span class="vn">40</span> ईसू ओसे कहेस, “का मइँ तोह कहे नाहीं कि जदि तू बिसवास करबू तउ परमेस्सर क महिमा का दर्सन पउबू।”</div>
<div class="v" id="v41"><span class="vn">41</span> तउ उ पचे उ चट्टान क हटाय दिहेन। अउर ईसू आपन आँखी ऊपर उठाइके कहेस, “परमपिता, मइँ तोहार धन्यबाद करत अहउँ, इ बरे कि तू मोर सुनि लिहा।</div>
<div class="v" id="v42"><span class="vn">42</span> मइँ जानित ह कि तू हमेसा मोर बात सुनि लेत ह मुला मइँ हियाँ चारिउँ तरफ इकट्ठा भीड़ स कहे अही जइसे लोग बिसवास कइ लेइ कि मोका तू भेजे अहा।”</div>
<div class="v" id="v43"><span class="vn">43</span> इ कहिके उ बड़े जोर की आवाज दइके बोलाएस, “लाजर बाहर आइ जा!”</div>
<div class="v" id="v44"><span class="vn">44</span> उ मनइ जउन मरि ग रहा, बाहर आइ गवा। ओकर हाथ गोड़ अबहुँ तक कफन स बंधा रहेन। ओकर मुँह कपरा स लिपटा रहा। ईसू ओऩ लोगन स कहेस, “एका खोल द्या अउर जाइ द्या।”</div>
<div class="v" id="v45"><span class="vn">45</span> एकरे बाद मरियम क साथ आए यहूदियन मँ स तमाम ईसू क इ काम देखिके ओह प बिसवास करइ लागेन।</div>
<div class="v" id="v46"><span class="vn">46</span> मुला ओहमाँ स कछू फरीसियन क लगे गएन अउर जउऩ कछू ईसू करे रहा, ओऩका बताएऩ।</div>
<div class="v" id="v47"><span class="vn">47</span> फिन मुख्याजकन अउर फरीसियन यहूदी महासभा क बैठक बोलाएन अउर कहेन, “हमका सबेन्ह क अब का करइ चाही? इ मनई बहुत अद्भुत कारजन देखॅावत अहइ।</div>
<div class="v" id="v48"><span class="vn">48</span> अगर हम पचे एका अइसे करइ देब तउ ओकरे ऊपर सब बिसवास करइ लगिहइँ अउर इ तरह स रोमी लोग हियाँ आइ जइहीं अउर हमरे मन्दिर क अउर हमरे देस क बरबाद कइ देई।”</div>
<div class="v" id="v49"><span class="vn">49</span> मुला उ साल क मुख्ययाजक काइफा ओऩसे कहेस, “तू पचे कछू नाहीं जानत अह।</div>
<div class="v" id="v50"><span class="vn">50</span> अउर तोहका सबेन्ह क इहउ समझ नाहीं अहइ कि इहइ करइ मँ तोहार फायदा अहइ, अपनी सारी जात क बचावइ क बरे सबके फायदे क बरे एक मनई क मारइ क होई।”</div>
<div class="v" id="v51"><span class="vn">51</span> इ बात उ अपनी तरफ स नाहीं कहे रहा, मुला उ साल क मुख्ययाजक होइ क नाते इ भविस्सबाणी किहे रहा, कि ईसू यहूदी रास्ट्र क बरे मरइ जात अहइ,</div>
<div class="v" id="v52"><span class="vn">52</span> केवल यहूदी रास्ट्र क बरे नाहीं बल्कि परमेस्सर क सन्तान क बरे जउन तितर-बितर अहइ ओनका इदट्ठा करइ क बदे।</div>
<div class="v" id="v53"><span class="vn">53</span> इ तरह स उही दिन स उ पचे ईसू क मारइ क साजिस करइ लागेन।</div>
<div class="v" id="v54"><span class="vn">54</span> ईसू फिन यहूदियन क बीच मँ खुलके नाहीं आवा अउर यरूसलेम छोड़के उ निरजन रेगिस्तान क लगे इफ्राईम सहर जाइके अपने चेलन क साथे रहइ लाग।</div>
<div class="v" id="v55"><span class="vn">55</span> यहूदियन क फसह क त्यौहार आवइवाला रहा। तमाम मनई अपने अपने गाँव स यरूसलेम चला गएन, जइसे कि फ़सह क त्यौहार क पहले खुद क पवित्तर कइ लेइँ।</div>
<div class="v" id="v56"><span class="vn">56</span> उ पचे ईसू क खोजत रहेन। इ बरे जदि उ सबेन्ह मन्दिर मँ खड़ा रहेन तउ आपस मँ एक दूसरे स पूछब, सुरू करेन्ह, “तू सबेन्ह का सोचत अहा, का उ इ त्यौहार मँ न आई?”</div>
<div class="v" id="v57"><span class="vn">57</span> फिन मुख्ययाजकन अउर फरिसियन इ आदेस दिहेन कि कउनो क एकर पता लगावा जाइ कि क कउनो जानत ह कि ईसू कहाँ अहइ, तो उ बताइ देइ, जेहसे कि उ ओका बन्दी बनाइ सकइँ।</div>
</div>
<!-- PARSED ABOVE; EDITING MAY BREAK PARSER -->
</body></html>