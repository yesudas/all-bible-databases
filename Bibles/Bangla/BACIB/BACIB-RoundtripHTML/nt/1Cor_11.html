<html><head>
<meta http-equiv="Content-Type" content="text/html;charset=utf-8" />
<title>1Cor 11 &ndash; সপ্তম খণ্ড : ১ করিন্থীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 11);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তম খণ্ড : ১ করিন্থীয়</b> &ndash; <a href="1Cor_1.html">1</a> ... <a href="1Cor_9.html">9</a> <a href="1Cor_10.html">10</a> <b>11</b> <a href="1Cor_12.html">12</a> <a href="1Cor_13.html">13</a> ... <a href="1Cor_16.html">16</a> </div><hr>
<h1>1Cor 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>যেমন আমিও মসীহের অনুকারী, তোমরা তেমনি আমার অনুকারী হও।</div>
<div class="v" id="v2"><h2>আল্লাহ্‌র এবাদত বিষয়ক কথা</h2><span class="vn">2</span> <span class="br-p"><br><br></span>আমি তোমাদের প্রশংসা করছি যে, তোমরা সমস্ত বিষয়ে আমাকে স্মরণ করে থাক এবং তোমাদের কাছে যে সব শিক্ষা দান করেছি, তোমরা তা ধরে আছ।</div>
<div class="v" id="v3"><span class="vn">3</span> কিন্তু আমার ইচ্ছা এই, যেন তোমরা জান যে, প্রত্যেক পুরুষের মস্তকস্বরূপ মসীহ্‌ এবং স্ত্রীর মস্তকস্বরূপ স্বামী, আর মসীহের মস্তকস্বরূপ আল্লাহ্‌।</div>
<div class="v" id="v4"><span class="vn">4</span> যে কোন পুরুষ মাথা ঢেকে রেখে মুনাজাত করে, কিংবা ভবিষ্যদ্বাণী বলে, সে তার নিজের মাথার অপমান করে।</div>
<div class="v" id="v5"><span class="vn">5</span> কিন্তু যে কোন স্ত্রী মাথা ঢেকে না রেখে মুনাজাত করে, কিংবা ভবিষ্যদ্বাণী বলে, সে তার নিজের মাথার অপমান করে; কারণ সে মাথা মুণ্ডিত স্ত্রী লোকের সমান হয়ে পড়ে।</div>
<div class="v" id="v6"><span class="vn">6</span> ভাল, স্ত্রী যদি মাথা ঢেকে না রাখে, সে চুলও কেটে ফেলুক; কিন্তু চুল কেটে ফেলা বা মাথা মুণ্ডন করা যদি স্ত্রী লোকের লজ্জার বিষয় হয়, তবে মাথা ঢেকে রাখুক।</div>
<div class="v" id="v7"><span class="vn">7</span> বাস্তবিক মাথা ঢেকে রাখা পুরুষের উচিত নয়, কেননা সে আল্লাহ্‌র প্রতিমূর্তি ও গৌরব; কিন্তু স্ত্রী পুরুষের গৌরব।</div>
<div class="v" id="v8"><span class="vn">8</span> কারণ পুরুষ স্ত্রীলোক থেকে নয়, বরং স্ত্রীলোক পুরুষ থেকে এসেছে।</div>
<div class="v" id="v9"><span class="vn">9</span> আর স্ত্রীর জন্য পুরুষ সৃষ্টি হয় নি, কিন্তু পুরুষের জন্য স্ত্রী লোকের সৃষ্টি হয়েছে।</div>
<div class="v" id="v10"><span class="vn">10</span> <span class="br-p"><br><br></span>এই কারণে স্ত্রীর মাথায় কর্তৃত্বাধীনের চিহ্ন রাখা কর্তব্য— ফেরেশতাগণের জন্য।</div>
<div class="v" id="v11"><span class="vn">11</span> তথাপি প্রভুতে স্ত্রীও পুরুষ ছাড়া নয়, আবার পুরুষও স্ত্রী ছাড়া নয়।</div>
<div class="v" id="v12"><span class="vn">12</span> কারণ যেমন পুরুষ থেকে স্ত্রী, তেমনি আবার স্ত্রীর মধ্য দিয়ে পুরুষ হয়েছে, কিন্তু সকলই আল্লাহ্‌ থেকে।</div>
<div class="v" id="v13"><span class="vn">13</span> তোমরা নিজেদের মধ্যে বিচার কর, মাথা না ঢেকে আল্লাহ্‌র কাছে মুনাজাত করা কি স্ত্রীলোকের পক্ষে উপযুক্ত?</div>
<div class="v" id="v14"><span class="vn">14</span> স্বয়ং প্রকৃতিও কি তোমাদেরকে শিক্ষা দেয় না যে, পুরুষ যদি লম্বা চুল রাখে, তবে তা তার অপমানের বিষয়;</div>
<div class="v" id="v15"><span class="vn">15</span> কিন্তু স্ত্রীলোক যদি লম্বা চুল রাখে, তবে তা তার গৌরবের বিষয়, কারণ সেই চুল তাকে আবরণের পরিবর্তে দেওয়া হয়েছে।</div>
<div class="v" id="v16"><span class="vn">16</span> কিন্তু কেউ যদি এই নিয়ে তর্ক করতে চায়, তবে আমি বলবো যে, এই প্রকার ব্যবহার আমাদের মধ্যেও নেই এবং আল্লাহ্‌র মণ্ডলীগুলোর মধ্যেও নেই।</div>
<div class="v" id="v17"><h2>প্রভুুর ভোজের বিষয়</h2><span class="vn">17</span> <span class="br-p"><br><br></span>কিন্তু এই হুকুম দেবার উপলক্ষে আমি তোমাদের প্রশংসা করি না, কারণ তোমরা যে সমবেত হয়ে থাক, তাতে ভাল না হয়ে বরং মন্দই হয়।</div>
<div class="v" id="v18"><span class="vn">18</span> কারণ প্রথমতঃ শুনতে পাচ্ছি, যখন তোমরা মণ্ডলীতে জমায়েত হও, তখন তোমাদের মধ্যে দলাদলি হয়ে থাকে এবং আমি এর কিছুটা বিশ্বাসও করি।</div>
<div class="v" id="v19"><span class="vn">19</span> আর বাস্তবিক তোমাদের মধ্যে দলভেদ হওয়া আবশ্যক, যেন তোমাদের মধ্যে যারা পরীক্ষাসিদ্ধ তারা প্রকাশিত হয়।</div>
<div class="v" id="v20"><span class="vn">20</span> যা হোক, তোমরা যখন এক স্থানে জমায়েত হও, তখন প্রকৃত পক্ষে প্রভুর ভোজ খাওয়া হয় না;</div>
<div class="v" id="v21"><span class="vn">21</span> কেননা খাবারের সময় প্রত্যেকে অন্যের আগে তার নিজের খাবার গ্রহণ করে, তাতে একজনের ক্ষুধা থাকে, আর একজন মাতাল হয়। এটা কেমন?</div>
<div class="v" id="v22"><span class="vn">22</span> ভোজন পান করার জন্য কি তোমাদের ঘর-বাড়ি নেই? অথবা তোমরা কি আল্লাহ্‌র মণ্ডলীকে অবজ্ঞা করছো এবং যাদের কিছু নেই, তাদেরকে লজ্জা দিচ্ছ? আমি তোমাদেরকে কি বলবো? আমি কি তোমাদের প্রশংসা করবো? এই বিষয়ে প্রশংসা করতে পারি না।</div>
<div class="v" id="v23"><h2>প্রভুর ভোজ পালন</h2><span class="vn">23</span> <span class="br-p"><br><br></span>কারণ আমি প্রভুর কাছ থেকে এই শিক্ষা পেয়েছি এবং তোমাদেরকে সেই একই শিক্ষা দিচ্ছি যে, প্রভু ঈসা যে রাত্রিতে সমর্পিত হন, সেই রাত্রিতে তিনি রুটি নিলেন,</div>
<div class="v" id="v24"><span class="vn">24</span> এবং শুকরিয়াপূর্বক ভাঙ্গলেন ও বললেন, ‘এটা আমার শরীর, এটা তোমাদের জন্য; আমার স্মরণার্থে এটা কোরো’।</div>
<div class="v" id="v25"><span class="vn">25</span> সেই একই ভাবে তিনি ভোজনের পর পানপাত্রও নিয়ে বললেন, ‘এই পানপাত্র আমার রক্তে নতুন নিয়ম; তোমরা যতবার পান করবে, আমার স্মরণার্থে এটা কোরো’।</div>
<div class="v" id="v26"><span class="vn">26</span> কারণ যতবার তোমরা এই রুটি ভোজন কর এবং এই পানপাত্রে পান কর, ততবার প্রভুর মৃত্যু তবলিগ করে থাক, যে পর্যন্ত তিনি না আসেন।</div>
<div class="v" id="v27"><span class="vn">27</span> অতএব যে কেউ অযোগ্যরূপে প্রভুর রুটি ভোজন কিংবা পানপাত্রে পান করবে, সে প্রভুর শরীর ও রক্তের দায়ী হবে।</div>
<div class="v" id="v28"><span class="vn">28</span> মানুষ নিজের পরীক্ষা করুক এবং এভাবে সেই রুটি ভোজন ও সেই পানপাত্রে পান করুক।</div>
<div class="v" id="v29"><span class="vn">29</span> কেননা যে ব্যক্তি ভোজন ও পান করে, সে যদি তাঁর শরীর না চেনে, তবে সে নিজের উপর শাস্তি ডেকে নিয়ে আসে।</div>
<div class="v" id="v30"><span class="vn">30</span> এই কারণে তোমাদের মধ্যে অনেক লোক দুর্বল ও অসুস্থ আছে এবং অনেকে ইন্তেকাল করেছে।</div>
<div class="v" id="v31"><span class="vn">31</span> আমরা যদি নিজেরা নিজেদের বিচার করতাম, তবে আমরা বিচারিত হতাম না;</div>
<div class="v" id="v32"><span class="vn">32</span> কিন্তু প্রভু যখন আমাদের বিচার করেন, তখন তিনি আমাদের শাসন করেন, যেন দুনিয়ার সঙ্গে শাস্তি না পাই।</div>
<div class="v" id="v33"><span class="vn">33</span> অতএব, হে আমার ভাইয়েরা, তোমরা যখন ভোজন করার জন্য জমায়েত হও, তখন একজন অন্যের অপেক্ষা করো।</div>
<div class="v" id="v34"><span class="vn">34</span> যদি কারো ক্ষুধা পায়, তবে সে ঘরে গিয়ে ভোজন করুক; তোমাদের জমায়েত হওয়া যেন তাদের শাস্তির কারণ না হয়। আর অন্যান্য সমস্ত বিষয়ে যখন আমি আসবো তখন হুকুম করবো।</div>
</div>
<!-- PARSED ABOVE; EDITING MAY BREAK PARSER -->
</body></html>