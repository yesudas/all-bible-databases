<html><head>
<meta http-equiv="Content-Type" content="text/html;charset=utf-8" />
<title>1Cor 16 &ndash; সপ্তম খণ্ড : ১ করিন্থীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 16);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তম খণ্ড : ১ করিন্থীয়</b> &ndash; <a href="1Cor_1.html">1</a> ... <a href="1Cor_14.html">14</a> <a href="1Cor_15.html">15</a> <b>16</b> </div><hr>
<h1>1Cor 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>চাঁদা সংগ্রহের বিধি</h2><span class="vn">1</span> <span class="br-p"><br><br></span>আর পবিত্র লোকদের জন্য দান তুললবার সম্বন্ধে বলছি, আমি গালাতিয়া দেশস্থ মণ্ডলী সকলকে যে হুকুম দিয়েছি, সেই অনুসারে তোমরাও কর।</div>
<div class="v" id="v2"><span class="vn">2</span> সপ্তাহের প্রথম দিনে তোমরা প্রত্যেকে নিজেদের কাছে কিছু কিছু রেখে নিজ নিজ সঙ্গতি অনুসারে অর্থ সঞ্চয় কর; যেন আমি যখন আসবো, তখনই চাঁদা তুলতে না হয়।</div>
<div class="v" id="v3"><span class="vn">3</span> পরে আমি আসলে পর, তোমরা যাদেরকে যোগ্য মনে করবে, আমি তাদেরকে পত্র দিয়ে তাদের দ্বারা তোমাদের সেই দান জেরুশালেমে পাঠিয়ে দেব।</div>
<div class="v" id="v4"><span class="vn">4</span> আর আমারও যদি যাওয়া প্রয়োজন হয়, তবে তারা আমার সঙ্গে যাবে।</div>
<div class="v" id="v5"><h2>যাত্রার পরিকল্পনা</h2><span class="vn">5</span> <span class="br-p"><br><br></span>ম্যসিডোনিয়া দেশ দিয়ে যাত্রা সমাপ্ত হলেই আমি তোমাদের ওখানে যাব, কেননা আমি ম্যসিডোনিয়া দেশ দিয়ে যেতে উদ্যত আছি।</div>
<div class="v" id="v6"><span class="vn">6</span> আর হয় তো তোমাদের কাছে কিছু দিন অবস্থান করবো, কি জানি শীতকালও যাপন করবো; তা হলে আমি যেখানেই যাই, তোমরা আমাকে এগিয়ে দিয়ে আসতে পারবে।</div>
<div class="v" id="v7"><span class="vn">7</span> কেননা তোমাদের সঙ্গে এবার যাবার পথে সংক্ষিপ্ত সাক্ষাৎ করতে বাসনা করি না; কারণ আমার প্রত্যাশা এই যে, যদি প্রভুর অনুমতি হয়, আমি তোমাদের কাছে কিছু কাল থাকব।</div>
<div class="v" id="v8"><span class="vn">8</span> কিন্তু পঞ্চাশত্তমী-ঈদ পর্যন্ত আমি ইফিষে থাকব;</div>
<div class="v" id="v9"><span class="vn">9</span> কারণ আমার সম্মুখে একটি কার্যসাধক বৃহৎ খোলা দরজা রয়েছে এবং অনেকে এর বিপক্ষতাও করছে।</div>
<div class="v" id="v10"><span class="vn">10</span> <span class="br-p"><br><br></span>তীমথি যদি আসেন, তবে দেখো যেন তিনি তোমাদের কাছে নির্ভয়ে থাকেন, কেননা যেমন আমি করি, তেমনি তিনি প্রভুর কাজ করছেন; অতএব কেউ তাঁকে হেয়জ্ঞান না করুক।</div>
<div class="v" id="v11"><span class="vn">11</span> কিন্তু তাঁকে শান্তিতে এগিয়ে দেবে, যেন তিনি আমার কাছে আসতে পারেন, কারণ আমি অপেক্ষা করছি যে, তিনি ভাইদের সঙ্গে আসবেন।</div>
<div class="v" id="v12"><span class="vn">12</span> <span class="br-p"><br><br></span>আর আপল্লো ভাইয়ের বিষয়ে বলছি; আমি তাঁকে অনেক ফরিয়াদ করেছিলাম, যেন তিনি ভাইদের সঙ্গে তোমাদের কাছে যান; কিন্তু এখন কোন ভাবেই যেতে তাঁর ইচ্ছা হল না, কিন্তু সুযোগ পেলেই যাবেন।</div>
<div class="v" id="v13"><h2>পত্রের উপসংহার</h2><span class="vn">13</span> <span class="br-p"><br><br></span>তোমরা জেগে থাক, ঈমানে দাঁড়িয়ে থাক, সাহসী হও ও বলবান হও।</div>
<div class="v" id="v14"><span class="vn">14</span> তোমাদের সমস্ত কাজ মহব্বতে সম্পন্ন হোক।</div>
<div class="v" id="v15"><span class="vn">15</span> <span class="br-p"><br><br></span>আর হে ভাইয়েরা, তোমাদেরকে নিবেদন করছি; তোমরা স্তিফানের পরিজনকে জান, তাঁরা আখায়া দেশের প্রথম ঈমানদার এবং পবিত্র লোকদের পরিচর্যায় নিজেদের নিযুক্ত করেছেন;</div>
<div class="v" id="v16"><span class="vn">16</span> তোমরাও এই প্রকার লোকদের এবং যত জন এই কাজে সাহায্য করেন ও পরিশ্রম করেন তাদের অধীনতা স্বীকার কর।</div>
<div class="v" id="v17"><span class="vn">17</span> স্তিফান, ফর্তুনাত ও আখায়িকের আগমনে আমি আনন্দ করছি, কেননা তোমাদের অভাব তাঁরা পূর্ণ করেছেন;</div>
<div class="v" id="v18"><span class="vn">18</span> কারণ তাঁরা আমার এবং তোমাদেরও রূহ্‌কে সজীব করেছেন। অতএব তোমরা এই প্রকার লোকদের চিনে মান্য করো।</div>
<div class="v" id="v19"><span class="vn">19</span> <span class="br-p"><br><br></span>এশিয়ার মণ্ডলী সকল তোমাদের সালাম জানাচ্ছে। আক্কিলা ও প্রিষ্কা এবং তাঁদের গৃহস্থিত মণ্ডলী তোমাদের প্রভুতে অনেক সালাম জানাচ্ছেন।</div>
<div class="v" id="v20"><span class="vn">20</span> ভাইয়েরা সকলে তোমাদের সালাম জানাচ্ছেন। তোমরা পবিত্র চুম্বনে পরস্পর সালাম জানাও।</div>
<div class="v" id="v21"><span class="vn">21</span> <span class="br-p"><br><br></span>আমার শুভেচ্ছা আমি পৌল স্বহস্তে লিখলাম।</div>
<div class="v" id="v22"><span class="vn">22</span> কোন ব্যক্তি যদি প্রভুকে ভাল না বাসে, তবে সে বদদোয়াপ্রাপ্ত হোক; ‘মারাণ আথা’ [প্রভু আসছেন]।</div>
<div class="v" id="v23"><span class="vn">23</span> ঈসা মসীহের রহমত তোমাদের সহবর্তী হোক।</div>
<div class="v" id="v24"><span class="vn">24</span> মসীহ্‌ ঈসাতে আমার মহব্বত তোমাদের সকলের সহবর্তী হোক।</div>
</div>
<!-- PARSED ABOVE; EDITING MAY BREAK PARSER -->
</body></html>