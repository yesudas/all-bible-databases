<html><head>
<meta http-equiv="Content-Type" content="text/html;charset=utf-8" />
<title>1Cor 2 &ndash; সপ্তম খণ্ড : ১ করিন্থীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তম খণ্ড : ১ করিন্থীয়</b> &ndash; <a href="1Cor_1.html">1</a> <b>2</b> <a href="1Cor_3.html">3</a> <a href="1Cor_4.html">4</a> ... <a href="1Cor_16.html">16</a> </div><hr>
<h1>1Cor 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ক্রুশে হত মসীহকে তবলিগ করা</h2><span class="vn">1</span> <span class="br-p"><br><br></span>হে ভাইয়েরা, আমি যখন তোমাদের কাছে গিয়েছিলাম, তখন সুন্দর ভাষায় বা জ্ঞানের উৎকৃষ্টতা অনুসারে তোমাদেরকে যে আল্লাহ্‌র নিগূঢ়তত্ত্ব জ্ঞাত করছিলাম তা নয়।</div>
<div class="v" id="v2"><span class="vn">2</span> কেননা আমি মনে স্থির করেছিলাম, তোমাদের মধ্যে আর কিছুই জানবো না, কেবল ঈসা মসীহ্‌ এবং তাঁকে ক্রুশে হত বলেই জানবো।</div>
<div class="v" id="v3"><span class="vn">3</span> আর আমি তোমাদের কাছে যখন ছিলাম তখন দুর্বল, ভীত ও সন্ত্রস্ত হয়ে ছিলাম,</div>
<div class="v" id="v4"><span class="vn">4</span> আর আমার কথা ও আমার তবলিগ জ্ঞানের বাক্‌চাতুর্যে মনোহর ছিল না, বরং পাক-রূহের ও পরাক্রমের প্রদর্শনযুক্ত ছিল,</div>
<div class="v" id="v5"><span class="vn">5</span> যেন তোমাদের ঈমান মানুষের জ্ঞানের উপরে নয় কিন্তু আল্লাহ্‌র পরাক্রমের উপরে নির্ভর করে।</div>
<div class="v" id="v6"><h2>বেহেশতী জ্ঞানের উৎকৃষ্টতা</h2><span class="vn">6</span> <span class="br-p"><br><br></span>তবুও আমরা পরিপক্কদের মধ্যে জ্ঞানের কথা বলছি, কিন্তু সেই জ্ঞান এই যুগের নয় এবং এই যুগের শাসনকর্তাদেরও নয়, এরা তো ক্ষমতাশূন্য হয়ে পড়ছেন।</div>
<div class="v" id="v7"><span class="vn">7</span> কিন্তু আমরা আল্লাহ্‌র সেই নিগূঢ়তত্ত্বরূপ জ্ঞানের কথা বলছি, যা গুপ্ত ছিল, যা আল্লাহ্‌ আমাদের মহিমার জন্য যুগপর্যায়ের পূর্বেই নির্ধারণ করেছিলেন।</div>
<div class="v" id="v8"><span class="vn">8</span> এই যুগের শাসনকর্তাদের মধ্যে কেউ তা জানেন নাই; কেননা যদি জানতেন, তবে মহিমার প্রভুকে ক্রুশে দিতেন না।</div>
<div class="v" id="v9"><span class="vn">9</span> কিন্তু, যেমন লেখা আছে, <span class="br-p"><br><br></span>“চোখ যা দেখে নি, কান যা শোনে নি <span class="br-p"><br><br></span>এবং মানুষের হৃদয়াকাশে যা ওঠে নি, <span class="br-p"><br><br></span>যারা তাঁকে মহব্বত করে, <span class="br-p"><br><br></span>আল্লাহ্‌ তাদের জন্য তা প্রস্তুত করে রেখেছেন।”</div>
<div class="v" id="v10"><span class="vn">10</span> <span class="br-p"><br><br></span>কারণ আমাদের কাছে আল্লাহ্‌ তাঁর রূহ্‌ দ্বারা তা প্রকাশ করেছেন, কেননা পাক-রূহ্‌ সকলই অনুসন্ধান করেন, আল্লাহ্‌র গভীর বিষয় সকলও অনুসন্ধান করেন।</div>
<div class="v" id="v11"><span class="vn">11</span> কারণ মানুষের মধ্যে কে মানুষের সত্যিকারের বিষয়সমূহ জানে? কেবল মানুষের অন্তরস্থ রূহ্‌ই তার চিন্তা সকল জানে; তেমনি আল্লাহ্‌র বিষয়গুলো কেউ জানে না, কেবল আল্লাহ্‌র রূহ্‌ই তা জানেন।</div>
<div class="v" id="v12"><span class="vn">12</span> কিন্তু আমরা দুনিয়ার রূহ্‌কে পাই নি, বরং আল্লাহ্‌ থেকে নির্গত রূহ্‌কে পেয়েছি, যেন আল্লাহ্‌ মেহেরবানী করে আমাদেরকে যা যা দান করেছেন তা জানতে পারি।</div>
<div class="v" id="v13"><span class="vn">13</span> আমরা সেসব বিষয়েরই কথা, মানুষের শিক্ষানুরূপ জ্ঞানের বাক্য দ্বারা নয়, কিন্তু পাক-রূহের শিক্ষা অনুসারে বলছি; যারা পাক-রূহ্‌ লাভ করেছেন তাদের কাছ রূহানিক সত্য ব্যাখ্যা করছি।</div>
<div class="v" id="v14"><span class="vn">14</span> কিন্তু যারা রূহানিক নয় তারা আল্লাহ্‌র রূহের বিষয়গুলো গ্রহণ করে না, কেননা তার কাছে সেসব মূর্খতা; আর সেসব সে জানতে পারে না, কারণ তা রূহানিকভাবে বিচারিত হয়।</div>
<div class="v" id="v15"><span class="vn">15</span> কিন্তু যে রূহানিক লোক, সে সমস্ত বিষয়ের বিচার করে; আর তার বিচার কারো দ্বারা হয় না।</div>
<div class="v" id="v16"><span class="vn">16</span> কেননা “কে প্রভুর মন জেনেছে যে, তাঁকে উপদেশ দিতে পারে?” কিন্তু মসীহের মন আমাদের আছে।</div>
</div>
<!-- PARSED ABOVE; EDITING MAY BREAK PARSER -->
</body></html>