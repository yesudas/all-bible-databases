<html><head>
<meta http-equiv="Content-Type" content="text/html;charset=utf-8" />
<title>1Cor 4 &ndash; সপ্তম খণ্ড : ১ করিন্থীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তম খণ্ড : ১ করিন্থীয়</b> &ndash; <a href="1Cor_1.html">1</a> <a href="1Cor_2.html">2</a> <a href="1Cor_3.html">3</a> <b>4</b> <a href="1Cor_5.html">5</a> <a href="1Cor_6.html">6</a> ... <a href="1Cor_16.html">16</a> </div><hr>
<h1>1Cor 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রেরিতদের পরিচর্যা</h2><span class="vn">1</span> <span class="br-p"><br><br></span>লোকে আমাদেরকে এরূপ মনে করুক যে, আমরা মসীহের সেবক ও আল্লাহ্‌র নিগূঢ়তত্ত্বরূপ ধনের ধনাধক্ষ্য।</div>
<div class="v" id="v2"><span class="vn">2</span> আর এই স্থলে ধনাধ্যক্ষের এই গুণ থাকা প্রয়োজন, যেন তাকে বিশ্বস্ত দেখতে পাওয়া যায়।</div>
<div class="v" id="v3"><span class="vn">3</span> কিন্তু তোমাদের দ্বারা কিংবা মানুষের আদালতে যে আমার বিচার হয়, তা আমার মতে অতি ক্ষুদ্র বিষয়; এমন কি, আমি আমার নিজেরও বিচার করি না।</div>
<div class="v" id="v4"><span class="vn">4</span> কারণ আমি আমার নিজের বিরুদ্ধে কিছু জানি না, তবু এতে আমি নির্দোষ বলে প্রতিপন্ন হচ্ছি না; কিন্তু যিনি আমার বিচার করেন, তিনি প্রভু।</div>
<div class="v" id="v5"><span class="vn">5</span> অতএব তোমরা সময়ের পূর্বে, যে পর্যন্ত প্রভু না আসেন, সেই পর্যন্ত কোন বিচার করো না; তিনিই অন্ধকারের গুপ্ত বিষয় সকল দীপ্তিতে আনবেন, এবং হৃদয়-সমূহের পরামর্শ সকল প্রকাশ করবেন; আর সেসময় প্রত্যেকে আল্লাহ্‌র কাছ থেকে নিজ নিজ প্রশংসা পাবে।</div>
<div class="v" id="v6"><span class="vn">6</span> <span class="br-p"><br><br></span>হে ভাইয়েরা, আমি আমার ও আপল্লোর উদাহরণ দিয়ে তোমাদের জন্য এসব কথা বললাম, যেন আমাদের দ্বারা তোমরা এই শিক্ষা পাও যে, যা লেখা আছে, তা অতিক্রম করতে নেই, তোমরা কেউ যেন একজনের পক্ষে অন্য জনের বিপক্ষে গর্ব না কর।</div>
<div class="v" id="v7"><span class="vn">7</span> কেননা কে তোমাকে অন্যদের থেকে বিশিষ্ট করে তোলে? তোমার এমন কি আছে যা দান হিসাবে পাও নি? আর যখন পেয়েছ তখন পাও নি বলে শ্লাঘা কেন করছো?</div>
<div class="v" id="v8"><span class="vn">8</span> তোমরা এখন পূর্ণ হয়েছ! এখন ধনবান হয়েছ! আমাদের ছাড়াই রাজত্ব পেয়েছ! আর রাজত্ব পেলে ভালই হত, তোমাদের সঙ্গে আমরাও রাজত্ব পেতাম।</div>
<div class="v" id="v9"><span class="vn">9</span> কারণ আমার বোধ হয়, প্রেরিতগণ যে আমরা, আল্লাহ্‌ আমাদেরকে বধ্য লোকদের মত শেষের বলে দেখিয়েছেন; কেননা আমরা দুনিয়ার ও ফেরেশতাগণের ও মানুষের ঠাট্টার পাত্র হয়েছি।</div>
<div class="v" id="v10"><span class="vn">10</span> আমরা মসীহের নিমিত্ত মূর্খ হয়েছি, কিন্তু তোমরা মসীহে বুদ্ধিমান হয়েছ; আমরা দুর্বল, কিন্তু তোমরা বলবান; তোমরা গৌরবান্বিত, কিন্তু আমরা অনাদৃত।</div>
<div class="v" id="v11"><span class="vn">11</span> এখনকার এই দণ্ড পর্যন্ত আমরা ক্ষুধার্ত, তৃষ্ণার্ত ও বস্ত্রহীন রয়েছি, আর বেত্রাঘাতে আহত হচ্ছি, ও গৃহহীন হয়েছি;</div>
<div class="v" id="v12"><span class="vn">12</span> এবং স্বহস্তে কাজ করে পরিশ্রম করছি; নিন্দিত হতে হতে দোয়া করছি, তাড়িত হতে হতে সহ্য করছি,</div>
<div class="v" id="v13"><span class="vn">13</span> অপবাদের পাত্র হতে হতে বিনয় করছি; অদ্য পর্যন্ত আমরা যেন দুনিয়ার আবর্জনা, সকল বস্তুর জঞ্জাল হয়ে রয়েছি।</div>
<div class="v" id="v14"><span class="vn">14</span> <span class="br-p"><br><br></span>আমি তোমাদেরকে লজ্জা দেবার জন্য নয়, কিন্তু আমার প্রিয় বৎস বলে তোমাদেরকে চেতনা দেবার জন্য এসব লিখছি।</div>
<div class="v" id="v15"><span class="vn">15</span> কেননা যদিও মসীহে তোমাদের দশ সহস্র পালনকর্তা থাকে, তবুও পিতা অনেক নয়; কারণ মসীহ্‌ ঈসাতে ইঞ্জিল দ্বারা আমিই তোমাদের জন্ম দিয়েছি।</div>
<div class="v" id="v16"><span class="vn">16</span> অতএব তোমাদের আরজ করি, তোমরা আমার অনুকারী হও।</div>
<div class="v" id="v17"><span class="vn">17</span> এই অভিপ্রায়ে আমি তীমথিকে তোমাদের কাছে পাঠিয়েছি; তিনি প্রভুতে আমার প্রিয় ও বিশ্বস্ত সন্তান; তিনি তোমাদেরকে মসীহ্‌ ঈসাতে আমার পন্থা সকল স্মরণ করাবেন, যা আমি সর্বত্র সমস্ত মণ্ডলীতে শিক্ষা দিয়ে থাকি।</div>
<div class="v" id="v18"><span class="vn">18</span> <span class="br-p"><br><br></span>আমি তোমাদের কাছে আসবো না বলে কেউ কেউ গর্বিত হয়ে উঠেছে।</div>
<div class="v" id="v19"><span class="vn">19</span> কিন্তু প্রভু যদি ইচ্ছা করেন, তবে আমি অবিলম্বে তোমাদের কাছে আসবো এবং যারা গর্বিত হয়ে উঠেছে তাদের কথা নয়, কিন্তু তাদের পরাক্রম জানবো।</div>
<div class="v" id="v20"><span class="vn">20</span> কেননা আল্লাহ্‌র রাজ্য কথার ব্যাপার নয়, কিন্তু পরাক্রমের ব্যাপার।</div>
<div class="v" id="v21"><span class="vn">21</span> তোমাদের ইচ্ছা কি? আমি কি বেত নিয়ে তোমাদের কাছে যাব? না, মহব্বত ও মৃদুতার মনোভাব নিয়ে যাব?</div>
</div>
<!-- PARSED ABOVE; EDITING MAY BREAK PARSER -->
</body></html>