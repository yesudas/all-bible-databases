<html><head>
<meta http-equiv="Content-Type" content="text/html;charset=utf-8" />
<title>1Cor 6 &ndash; সপ্তম খণ্ড : ১ করিন্থীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তম খণ্ড : ১ করিন্থীয়</b> &ndash; <a href="1Cor_1.html">1</a> ... <a href="1Cor_4.html">4</a> <a href="1Cor_5.html">5</a> <b>6</b> <a href="1Cor_7.html">7</a> <a href="1Cor_8.html">8</a> ... <a href="1Cor_16.html">16</a> </div><hr>
<h1>1Cor 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈমানদারদের মধ্যেকার বিচারের জন্য আদালতে যাওয়া</h2><span class="vn">1</span> <span class="br-p"><br><br></span>যখন তোমাদের মধ্যে কোন একজনের বিরুদ্ধে কোন কথা থাকে তবে কোন্‌ সাহসে তার বিচার পবিত্র লোকদের কাছে নিয়ে না গিয়ে অধার্মিকদের কাছে নিয়ে যায়?</div>
<div class="v" id="v2"><span class="vn">2</span> অথবা তোমরা কি জান না যে, পবিত্র লোকেরা দুনিয়ার বিচার করবেন? আর দুনিয়ার বিচার যদি তোমাদের দ্বারা হয়, তবে তোমরা কি যৎসামান্য বিষয়ের বিচার করার অযোগ্য?</div>
<div class="v" id="v3"><span class="vn">3</span> তোমরা কি জান না যে, আমরা ফেরেশতাদের বিচার করবো, তবে দুনিয়াবী বিষয় বিচার করা কি সামান্য কথা নয়?</div>
<div class="v" id="v4"><span class="vn">4</span> সুতরাং তোমাদের বিচার যদি দুনিয়াবী বিষয় সক্রান্ত হয়, তবে মণ্ডলীর চোখে যারা কিছুরই মধ্যে গণ্য নয়, তাদের উপরেই কি বিচারের দায়িত্ব দিয়ে থাক?</div>
<div class="v" id="v5"><span class="vn">5</span> আমি তোমাদের লজ্জা দেবার জন্য এই কথা বলছি। এটা কেমন কথা? তোমাদের মধ্যে কি এমন একজনও জ্ঞানবান নেই যে, ভাইয়ে ভাইয়ে ঝগড়া হলে তার নিষপত্তি করে দিতে পারে?</div>
<div class="v" id="v6"><span class="vn">6</span> কিন্তু ভাইয়ের বিরুদ্ধে ভাই আদালতে যায়, তা আবার অ-ঈমানদারদের কাছে!</div>
<div class="v" id="v7"><span class="vn">7</span> তোমরা যে পরস্পরের বিরুদ্ধে বিচার চাও, এতে তোমাদের বিশেষ ক্ষতি হচ্ছে। এর চেয়ে বরং অন্যায় সহ্য কর না কেন? অথবা বঞ্চিত হও না কেন?</div>
<div class="v" id="v8"><span class="vn">8</span> কিন্তু তোমরাই অন্যায় করছো, বঞ্চনা করছো, আর তা ভাইদের প্রতিই করছো।</div>
<div class="v" id="v9"><span class="vn">9</span> অথবা তোমরা কি জান না যে, অধার্মিকেরা আল্লাহ্‌র রাজ্যে অধিকার পাবে না? ভ্রান্ত হয়ো না; যারা অসচ্চরিত্র বা প্রতিমাপূজক বা জেনাকারী বা সমকামী,</div>
<div class="v" id="v10"><span class="vn">10</span> বা চোর বা লোভী বা মাতাল বা কটুভাষী বা প্রবঞ্চক, তারা আল্লাহ্‌র রাজ্যে অধিকার পাবে না।</div>
<div class="v" id="v11"><span class="vn">11</span> আর তোমরা কেউ কেউ সেই ধরনের লোক ছিলে; কিন্তু তোমরা ঈসা মসীহের নামে ও আমাদের আল্লাহ্‌র রূহে তোমাদের ধৌত করা হয়েছে, পবিত্র করা হয়েছ ও ধার্মিক বলে গণনা করা হয়েছ।</div>
<div class="v" id="v12"><h2>দেহে ও রূহে আল্লাহ্‌কে মহিমান্বিত করা</h2><span class="vn">12</span> <span class="br-p"><br><br></span>‘সকলই আমার পক্ষে বিধেয়’, তা হতে পারে কিন্তু সকলই যে মঙ্গলজনক তা নয়; ‘সকলই আমার পক্ষে বিধেয়’, কিন্তু আমি কোন কিছুরই গোলাম হব না।</div>
<div class="v" id="v13"><span class="vn">13</span> খাদ্য পেটের জন্য এবং পেট খাদ্যের জন্য, কিন্তু আল্লাহ্‌ উভয়েরই লোপ করবেন। দেহ জেনার জন্য নয়, কিন্তু প্রভুর জন্য এবং প্রভু দেহের জন্য।</div>
<div class="v" id="v14"><span class="vn">14</span> আর আল্লাহ্‌ আপন পরাক্রম দ্বারা প্রভুকে মৃত্যু থেকে পুনরুত্থিত করেছেন, আমাদেরকেও পুনরুত্থিত করবেন।</div>
<div class="v" id="v15"><span class="vn">15</span> তোমরা কি জান না যে, তোমাদের দেহ মসীহের অঙ্গ? তবে আমি কি মসীহের অঙ্গ নিয়ে গিয়ে পতিতার অঙ্গে পরিণত করবো? তা নিশ্চয় না।</div>
<div class="v" id="v16"><span class="vn">16</span> অথবা তোমরা কি জান না, যে ব্যক্তি পতিতার সঙ্গে যুক্ত হয়, সে তার সঙ্গে একদেহ হয়? কারণ পাক-কিতাবে লেখা আছে, “সে দু’জন একাঙ্গ হবে।”</div>
<div class="v" id="v17"><span class="vn">17</span> <span class="br-p"><br><br></span>কিন্তু যে ব্যক্তি প্রভুর সঙ্গে যুক্ত হয়, সে তাঁর সঙ্গে একাত্মা হয়।</div>
<div class="v" id="v18"><span class="vn">18</span> তোমরা জেনা থেকে পলায়ন কর। মানুষ অন্য যে কোন গুনাহ্‌ করে, তা তার দেহের বাইরে করে; কিন্তু যে জেনা করে, সে নিজের দেহের বিরুদ্ধে গুনাহ্‌ করে।</div>
<div class="v" id="v19"><span class="vn">19</span> অথবা তোমরা কি জান যে, তোমাদের দেহ পাক-রূহের থাকবার ঘর, যিনি তোমাদের অন্তরে থাকেন, যাঁকে তোমরা আল্লাহ্‌র কাছ থেকে পেয়েছ?</div>
<div class="v" id="v20"><span class="vn">20</span> আর তোমরা নিজের নও, কারণ মূল্য দ্বারা তোমাদের ক্রয় করা হয়েছ। অতএব তোমাদের দেহে আল্লাহ্‌র গৌরব কর।</div>
</div>
<!-- PARSED ABOVE; EDITING MAY BREAK PARSER -->
</body></html>