<html><head>
<meta http-equiv="Content-Type" content="text/html;charset=utf-8" />
<title>1Thess 2 &ndash; ত্রয়োদশ খণ্ড : ১ থিষলনীকীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Thess', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>ত্রয়োদশ খণ্ড : ১ থিষলনীকীয়</b> &ndash; <a href="1Thess_1.html">1</a> <b>2</b> <a href="1Thess_3.html">3</a> <a href="1Thess_4.html">4</a> <a href="1Thess_5.html">5</a> </div><hr>
<h1>1Thess 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>থিষলনীকি শহরে হযরত পৌলের কাজ</h2><span class="vn">1</span> <span class="br-p"><br><br></span>ভাইয়েরা, তোমরা নিজেরাই জান, তোমাদের কাছে আমাদের উপস্থিত হওয়াটা নিষ্ফল হয় নি।</div>
<div class="v" id="v2"><span class="vn">2</span> বরং তোমরা জান, এর আগে ফিলিপীতে দুঃখভোগ ও অপমান ভোগ করার পরেও আমরা আমাদের আল্লাহ্‌তে সাহসী হয়ে অতিশয় প্রাণপণে তোমাদের কাছে আল্লাহ্‌র ইঞ্জিলের কথা বলেছিলাম।</div>
<div class="v" id="v3"><span class="vn">3</span> কেননা আমাদের উপদেশ ভ্রান্তি থেকে বা নাপাক উদ্দেশ্য থেকে বা ছলনা থেকে আসে নি।</div>
<div class="v" id="v4"><span class="vn">4</span> কিন্তু আল্লাহ্‌ যেমন আমাদেরকে পরীক্ষাসিদ্ধ করে আমাদের উপরে ইঞ্জিলের ভার দিয়েছেন, সেই হিসাবেই আমরা কথা বলছি; মানুষকে সন্তুষ্ট করবো বলে নয়, কিন্তু আল্লাহ্‌, যিনি আমাদের অন্তঃকরণ পরীক্ষা করেন তাঁকে সন্তুষ্ট করবো বলেই বলছি।</div>
<div class="v" id="v5"><span class="vn">5</span> তোমরা তো জান, আমরা কখনও তোষামোদ করে কথা বলি নি কিংবা লোভের বশে ছলনায় লিপ্ত হই নি— স্বয়ং আল্লাহ্‌ এর সাক্ষী;</div>
<div class="v" id="v6"><span class="vn">6</span> আর মানুষের কাছ থেকে সম্মান পেতে চেষ্টা করি নি, তোমাদের কাছ থেকেও নয়, অন্যদের থেকেও নয়,</div>
<div class="v" id="v7"><span class="vn">7</span> যদিও আমরা মসীহের প্রেরিত বলে ভারস্বরূপ হলেও হতে পারতাম। কিন্তু যেমন মা তার নিজের সন্তানদের লালন-পালন করে তেমনি তোমাদের মধ্যে স্নেহ-মমতা দেখিয়েছিলাম।</div>
<div class="v" id="v8"><span class="vn">8</span> আমরা তোমাদেরকে গভীরভাবে স্নেহ-মমতা করাতে কেবল আল্লাহ্‌র ইঞ্জিল নয়, কিন্তু নিজ নিজ প্রাণও দিতে রাজী ছিলাম, যেহেতু তোমরা আমাদের প্রিয়পাত্র হয়েছিলে।</div>
<div class="v" id="v9"><span class="vn">9</span> <span class="br-p"><br><br></span>হে ভাইয়েরা, আমাদের পরিশ্রম ও কষ্ট তোমাদের স্মরণে আছে; তোমাদের কারো ভারস্বরূপ যেন না হই, সেজন্য আমরা দিনরাত কাজ করতে করতে তোমাদের কাছে আল্লাহ্‌র ইঞ্জিল তবলিগ করেছিলাম।</div>
<div class="v" id="v10"><span class="vn">10</span> আর তোমরা যারা ঈমানদার, তোমাদের সঙ্গে আমাদের ব্যবহার কেমন খাঁটি, ধর্মসম্মত ও নির্দোষ ছিল, তার সাক্ষী তোমরাও আছ আর আল্লাহ্‌ও আছেন।</div>
<div class="v" id="v11"><span class="vn">11</span> তোমরা তো জান, পিতা যেমন আপন সন্তানদের প্রতি করেন, তেমনি আমরা তোমাদের প্রত্যেক জনকে উৎসাহ দিতাম,</div>
<div class="v" id="v12"><span class="vn">12</span> সান্ত্বনা দিতাম ও দৃঢ়ভাবে হুকুম দিতাম, যেন তোমরা আল্লাহ্‌র যোগ্যরূপে চল, যিনি তাঁর নিজের রাজ্যে ও প্রতাপে তোমাদেরকে আহ্বান করছেন।</div>
<div class="v" id="v13"><h2>থিষলনীকীয়দের স্থিরতায় পৌলের আনন্দ</h2><span class="vn">13</span> <span class="br-p"><br><br></span>আর এজন্য আমরাও অবিরত আল্লাহ্‌র শুকরিয়া করছি যে, যখন তোমরা আমাদের কাছ থেকে শুনে আল্লাহ্‌র কালাম গ্রহণ করেছ তখন তোমরা তা মানুষের কালাম বলে নয়, কিন্তু আল্লাহ্‌র কালাম বলেই গ্রহণ করেছিলে। আর সত্যিই তা আল্লাহ্‌র কালাম এবং তোমরা যারা ঈমানদার, তোমাদের মধ্যে সেই কালামই কাজ করছে।</div>
<div class="v" id="v14"><span class="vn">14</span> কারণ, হে ভাইয়েরা, এহুদিয়ায় মসীহ্‌ ঈসাতে আল্লাহ্‌র যেসব মণ্ডলী আছে, তোমরা তাদের অনুকারী হয়েছ; কেননা ওরা ইহুদীদের কাছ থেকে যে রকম দুঃখ পেয়েছে, তোমরাও তোমাদের স্বজাতির লোকদের কাছ থেকে সেই রকম দুঃখ পেয়েছ;</div>
<div class="v" id="v15"><span class="vn">15</span> ইহুদীরা প্রভু ঈসাকে এবং নবীদেরকে হত্যা করেছিল, আবার আমাদেরকেও নির্যাতন করেছিল; তারা আল্লাহ্‌কে অসন্তুষ্ট করে এবং তারা সকল মানুষেরও বিরুদ্ধে থাকে;</div>
<div class="v" id="v16"><span class="vn">16</span> তারা আমাদেরকে অ-ইহুদীদের নাজাতের জন্য তাদের কাছে কথা বলতে বারণ করছে; এভাবে সতত নিজেদের গুনাহ্‌র পরিমাণ পূর্ণ করছে; কিন্তু পরিশেষে আল্লাহ্‌র গজব সমপূর্ণভাবে তাদের উপর উপস্থিত হল।</div>
<div class="v" id="v17"><h2>ঈমানদারদের দেখবার জন্য হযরত পৌলের আগ্রহ</h2><span class="vn">17</span> <span class="br-p"><br><br></span>হে ভাইয়েরা, আমরা হৃদয়ের দিক থেকে না হলেও শারীরিকভাবে তোমাদের কাছ থেকে অল্পকালের জন্য পৃথক হলে পর, অতিশয় আকাঙক্ষা সহকারে তোমাদের মুখ দেখবার জন্য আরও বেশি যত্ন করেছিলাম।</div>
<div class="v" id="v18"><span class="vn">18</span> কারণ আমরা, বিশেষত আমি পৌল বারবার তোমাদের কাছে যেতে বাসনা করেছিলাম, কিন্তু শয়তান আমাদের বাধা দিল।</div>
<div class="v" id="v19"><span class="vn">19</span> কেননা আমাদের প্রত্যাশা, বা আনন্দ, বা গর্বের মুকুট কি? আমাদের প্রভু ঈসার সাক্ষাতে তাঁর আগমনকালে তোমরাই কি নও?</div>
<div class="v" id="v20"><span class="vn">20</span> সত্যি, তোমরাই আমাদের গৌরব ও আনন্দভূমি!</div>
</div>
<!-- PARSED ABOVE; EDITING MAY BREAK PARSER -->
</body></html>