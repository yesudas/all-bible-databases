<html><head>
<meta http-equiv="Content-Type" content="text/html;charset=utf-8" />
<title>1Thess 3 &ndash; ত্রয়োদশ খণ্ড : ১ থিষলনীকীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Thess', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>ত্রয়োদশ খণ্ড : ১ থিষলনীকীয়</b> &ndash; <a href="1Thess_1.html">1</a> <a href="1Thess_2.html">2</a> <b>3</b> <a href="1Thess_4.html">4</a> <a href="1Thess_5.html">5</a> </div><hr>
<h1>1Thess 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>এজন্য আমরা আর ধৈর্য ধরতে না পারাতে এথেন্সে একাকী থাকা স্থির করেছিলাম,</div>
<div class="v" id="v2"><span class="vn">2</span> এবং আমাদের ভাই ও মসীহের ইঞ্জিল তবলিগের কাজে আল্লাহ্‌র সহকর্মী তীমথিকে পাঠিয়েছিলাম যেন তিনি তোমাদেরকে সুস্থির করেন এবং তোমাদের ঈমানের বিষয়ে উৎসাহ দেন,</div>
<div class="v" id="v3"><span class="vn">3</span> যেন এসব দুঃখ-কষ্টে কেউ বিচলিত না হয়। অবশ্য তোমরা নিজেরাই জান যে, এই সমস্ত দুঃখ-কষ্ট আমাদের জন্য নিরূপিত।</div>
<div class="v" id="v4"><span class="vn">4</span> আর বাস্তবিক আমাদের প্রতি যে দুঃখ-কষ্ট ঘটবে সেই কথা আমরা যখন তোমাদের কাছে ছিলাম তখন আগেই তোমাদেরকে বলেছিলাম, আর তা-ই ঘটেছে এবং তোমরা তা জান।</div>
<div class="v" id="v5"><span class="vn">5</span> এজন্য আমিও আর ধৈর্য ধরতে না পারাতে তোমাদের ঈমান সম্বন্ধে কিছু জানবার জন্য ওঁকে পাঠিয়েছিলাম। আমি ভেবেছিলাম, হয়তো শয়তান কোন না কোনভাবে তোমাদের প্রলোভন দেখিয়েছে আর আমাদের পরিশ্রম বৃথা হয়ে গেছে।</div>
<div class="v" id="v6"><h2>হযরত তীমথির কাছ থেকে উৎসাহব্যঞ্জক প্রতিবেদন</h2><span class="vn">6</span> <span class="br-p"><br><br></span>কিন্তু এখন তীমথি তোমাদের কাছ থেকে আমাদের কাছে এসে তোমাদের ঈমান ও মহব্বতের শুভ সংবাদ আমাদেরকে দিয়েছেন। তিনি বলেছেন, তোমরা সব সময় মহব্বতের মনোভাব নিয়ে আমাদেরকে স্মরণ করছো, যেমন আমরাও তোমাদেরকে দেখতে চাইছি, তেমনি তোমরাও আমাদেরকে দেখতে আকাঙক্ষা করছো।</div>
<div class="v" id="v7"><span class="vn">7</span> এজন্য, হে ভাইয়েরা, তোমাদের বিষয়ে আমরা সমস্ত সঙ্কটের ও দুঃখ-কষ্টের মধ্যেও তোমাদের ঈমানের কথা শুনে উৎসাহ পেলাম;</div>
<div class="v" id="v8"><span class="vn">8</span> কেননা তোমরা প্রভুতে স্থির থাকলেই আমরা বেঁচে যাই।</div>
<div class="v" id="v9"><span class="vn">9</span> বাস্তবিক তোমাদের কারণে আমরা আমাদের আল্লাহ্‌র সাক্ষাতে যেসব আনন্দে আনন্দ করি, তার প্রতিদানে তোমাদের জন্য আল্লাহ্‌কে কিভাবে শুকরিয়া জানাতে পারি?</div>
<div class="v" id="v10"><span class="vn">10</span> আমরা যেন তোমাদের মুখ দেখতে পাই এবং তোমাদের ঈমানের মধ্যে যে সকল অভাব আছে তা পূর্ণ করতে পারি, সেজন্য দিনরাত খুব বেশি বেশি মুনাজাত করছি।</div>
<div class="v" id="v11"><span class="vn">11</span> <span class="br-p"><br><br></span>আর আমাদের আল্লাহ্‌ ও পিতা নিজে এবং আমাদের প্রভু ঈসা তোমাদের কাছে আমাদের পথ সুগম করুন।</div>
<div class="v" id="v12"><span class="vn">12</span> আর যেমন আমরাও তোমাদের প্রতি উপ্‌চে পড়ি, তেমনি প্রভু তোমাদেরকে পরস্পরের ও সকলের প্রতি মহব্বতে বৃদ্ধি করুন ও উপ্‌চে পড়তে দিন;</div>
<div class="v" id="v13"><span class="vn">13</span> এভাবে নিজের সমস্ত পবিত্রগণ সহ আমাদের প্রভু ঈসার আগমন কালে যেন তিনি আমাদের আল্লাহ্‌ ও পিতার সাক্ষাতে তোমাদের অন্তর পবিত্রতায় অনিন্দনীয়রূপে সুস্থির করে তোলেন।</div>
</div>
<!-- PARSED ABOVE; EDITING MAY BREAK PARSER -->
</body></html>