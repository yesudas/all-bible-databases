<html><head>
<meta http-equiv="Content-Type" content="text/html;charset=utf-8" />
<title>1Thess 4 &ndash; ত্রয়োদশ খণ্ড : ১ থিষলনীকীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Thess', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>ত্রয়োদশ খণ্ড : ১ থিষলনীকীয়</b> &ndash; <a href="1Thess_1.html">1</a> <a href="1Thess_2.html">2</a> <a href="1Thess_3.html">3</a> <b>4</b> <a href="1Thess_5.html">5</a> </div><hr>
<h1>1Thess 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আল্লাহ্‌কে সন্তুষ্ট করা</h2><span class="vn">1</span> <span class="br-p"><br><br></span>অবশেষে হে ভাইয়েরা, কিভাবে চলে আল্লাহ্‌কে সন্তুষ্ট করতে হয় এই বিষয়ে তোমরা আমাদের কাছ থেকে শিক্ষা গ্রহণ করেছ, আর তোমরা তো সেভাবেই চলছো। তবুও আমরা প্রভু ঈসাতে তোমাদেরকে বিনয় করছি, উৎসাহ দিয়ে বলছি, তোমরা আরও বেশি করে সেইভাবে চল।</div>
<div class="v" id="v2"><span class="vn">2</span> কেননা প্রভু ঈসার মধ্য দিয়ে আমরা তোমাদেরকে কি কি হুকুম দিয়েছি তা তো তোমরা জান।</div>
<div class="v" id="v3"><span class="vn">3</span> কেননা আল্লাহ্‌র ইচ্ছা এই, তোমরা পবিত্র হও, অর্থাৎ তোমরা জেনা থেকে দূরে থাক,</div>
<div class="v" id="v4"><span class="vn">4</span> তোমরা প্রত্যেকে জান কেমন করে পবিত্রতায় ও সমাদরে নিজ নিজ দেহ দমনে রাখতে হয়,</div>
<div class="v" id="v5"><span class="vn">5</span> কিন্তু যারা আল্লাহ্‌কে জানে না, সেই অ-ইহুদীদের মত কামাভিলাষে নয়;</div>
<div class="v" id="v6"><span class="vn">6</span> যেন কেউ অন্যায় করে এই ব্যাপারে কোন ভাইকে না ঠকায়; কেননা প্রভু এই সমস্ত অন্যায়ের প্রতিফল দিয়ে থাকেন; এই কথা তো আমরা আগে তোমাদেরকে বলেছি ও সাবধান করে দিয়েছি।</div>
<div class="v" id="v7"><span class="vn">7</span> কারণ আল্লাহ্‌ আমাদেরকে নাপাকীতার জন্য নয়, কিন্তু পবিত্রতায় আহ্বান করেছেন।</div>
<div class="v" id="v8"><span class="vn">8</span> এজন্য যে ব্যক্তি এই সমস্ত কথা অগ্রাহ্য করে, সে মানুষকে অগ্রাহ্য করে তা নয়, বরং আল্লাহ্‌কেই অগ্রাহ্য করে, যিনি নিজের পাক-রূহ্‌ তোমাদেরকে দান করেন।</div>
<div class="v" id="v9"><span class="vn">9</span> <span class="br-p"><br><br></span>আর ভাইদের মহব্বত সম্বন্ধে তোমাদেরকে কিছু লেখার প্রয়োজন নেই, কারণ তোমরা নিজেরা পরস্পর মহব্বত করার জন্য আল্লাহ্‌র কাছ থেকে শিক্ষা লাভ করেছ;</div>
<div class="v" id="v10"><span class="vn">10</span> আর বাস্তবিক সমস্ত ম্যাসিডোনিয়া-নিবাসী সমস্ত ভাইদের প্রতি তোমরা তা করছো। কিন্তু তোমাদেরকে বিনয় করে বলছি, প্রিয় ভাইয়েরা, মহব্বতে তোমরা আরও বেশি উপ্‌চে পড়,</div>
<div class="v" id="v11"><span class="vn">11</span> আর শান্তভাবে থাকতে ও নিজ নিজ কাজ করতে এবং নিজের হাতে পরিশ্রম করতে যত্নবান হও— যেমন আমরা তোমাদেরকে হুকুম দিয়েছি—</div>
<div class="v" id="v12"><span class="vn">12</span> যেন বাইরের লোকদের প্রতি তোমাদের ব্যবহার উপযুক্ত হয় এবং তোমরা পর-নির্ভরশীল না হও।</div>
<div class="v" id="v13"><h2>ঈসা মসীহের আবার ফিরে আসা</h2><span class="vn">13</span> <span class="br-p"><br><br></span>কিন্তু, হে ভাইয়েরা, আমরা চাই না যে, যাদের মৃত্যু হয়েছে তাদের বিষয়ে তোমাদের অজানা থাকে; যেন যাদের কোন প্রত্যাশা নেই সেই সমস্ত লোকের মত তোমরা দুঃখে ভেঙ্গে না পড়।</div>
<div class="v" id="v14"><span class="vn">14</span> কেননা আমরা যখন বিশ্বাস করি যে, ঈসা মৃত্যুবরণ করেছেন এবং মৃত্যু থেকে পুনরুত্থিত হয়েছেন, তখন এও বিশ্বাস করি যে, ঈসার মাধ্যমে যারা মৃত্যুবরণ করেছে আল্লাহ্‌ সেই লোকদেরকেও সেভাবে তাঁর সঙ্গে আনয়ন করবেন।</div>
<div class="v" id="v15"><span class="vn">15</span> কেননা আমরা প্রভুর কালাম দ্বারা তোমাদেরকে এই কথা ঘোষণা করছি যে, আমরা যারা জীবিত আছি, যারা প্রভুর আগমন পর্যন্ত অবশিষ্ট থাকব, আমরা কোনক্রমে সেই মৃত লোকদের আগে যাব না।</div>
<div class="v" id="v16"><span class="vn">16</span> কারণ প্রভু স্বয়ং আনন্দধ্বনি সহ, প্রধান ফেরেশতার স্বর সহ এবং আল্লাহ্‌র তূরীবাদ্য সহ বেহেশত থেকে নেমে আসবেন, আর যারা মসীহে মৃত্যুবরণ করেছে, তারা প্রথমে জীবিত হয়ে উঠবে।</div>
<div class="v" id="v17"><span class="vn">17</span> পরে আমরা যারা জীবিত আছি, যারা অবশিষ্ট থাকব, আসমানে প্রভুর সঙ্গে সাক্ষাৎ করার জন্য তাদের সঙ্গে একত্রে আমাদেরও মেঘযোগে তুলে নেওয়া হবে। আর আমরা এভাবে সব সময় প্রভুর সঙ্গে থাকব।</div>
<div class="v" id="v18"><span class="vn">18</span> অতএব তোমরা এসব কথা বলে এক জন অন্য জনকে উৎসাহ দাও।</div>
</div>
<!-- PARSED ABOVE; EDITING MAY BREAK PARSER -->
</body></html>