<html><head>
<meta http-equiv="Content-Type" content="text/html;charset=utf-8" />
<title>1Thess 5 &ndash; ত্রয়োদশ খণ্ড : ১ থিষলনীকীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Thess', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>ত্রয়োদশ খণ্ড : ১ থিষলনীকীয়</b> &ndash; <a href="1Thess_1.html">1</a> ... <a href="1Thess_3.html">3</a> <a href="1Thess_4.html">4</a> <b>5</b> </div><hr>
<h1>1Thess 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>হে ভাইয়েরা, বিশেষ বিশেষ কালের ও সময়ের বিষয়ে তোমাদেরকে কিছু লেখার প্রয়োজন নেই।</div>
<div class="v" id="v2"><span class="vn">2</span> কারণ তোমরা নিজেরা ভাল করেই জান, রাতের বেলায় যেমন চোর আসে তেমনি প্রভুর দিন আসছে।</div>
<div class="v" id="v3"><span class="vn">3</span> লোকে যখন বলে, “শান্তি ও নিরাপত্তা”, তখনই তাদের কাছে আকস্মিক বিনাশ উপস্থিত হয়, যেমন গর্ভবতী স্ত্রীলোকের প্রসব-বেদনা উপস্থিত হয়ে থাকে, আর তারা কোনক্রমে তা এড়াতে পারবে না।</div>
<div class="v" id="v4"><span class="vn">4</span> কিন্তু ভাইয়েরা, তোমরা অন্ধকারে নও যে, সেই দিন চোরের মত করে তোমাদের উপরে এসে পড়বে।</div>
<div class="v" id="v5"><span class="vn">5</span> তোমরা তো সকলে আলোর সন্তান ও দিনের সন্তান; আমরা রাতের লোকও নই, অন্ধকারের লোকও নই।</div>
<div class="v" id="v6"><span class="vn">6</span> অতএব এসো, আমরা অন্য সকলের মত ঘুমিয়ে না পড়ি, বরং জেগে থাকি ও মিতাচারী হই।</div>
<div class="v" id="v7"><span class="vn">7</span> কারণ যারা ঘুমায় তারা রাতেই ঘুমায় এবং যারা মদ্যপায়ী তারা রাতেই মাতাল হয়।</div>
<div class="v" id="v8"><span class="vn">8</span> কিন্তু আমরা দিনের বলে এসো, মিতাচারী হই, ঈমান ও মহব্বতরূপ বুকপাটা পরি এবং নাজাতের আশারূপ শিরস্ত্রাণ মাথায় দিই;</div>
<div class="v" id="v9"><span class="vn">9</span> কেননা আল্লাহ্‌ আমাদেরকে তাঁর গজবের জন্য নিযুক্ত করেন নি, কিন্তু আমাদের প্রভু ঈসা মসীহ্‌ দ্বারা নাজাত লাভের জন্য নিযুক্ত করেছেন।</div>
<div class="v" id="v10"><span class="vn">10</span> তিনি আমাদের জন্য মৃত্যুবরণ করলেন, যেন আমরা জেগে থাকি বা ঘুমিয়ে থাকি, তাঁর সঙ্গেই জীবিত থাকি।</div>
<div class="v" id="v11"><span class="vn">11</span> অতএব তোমরা যেমন করেও থাক, তেমনি তোমরা পরস্পরকে উৎসাহ দাও এবং এক জন অন্যকে গেঁথে তোল।</div>
<div class="v" id="v12"><h2>শেষ কথা ও দোয়া</h2><span class="vn">12</span> <span class="br-p"><br><br></span>কিন্তু, হে ভাইয়েরা, আমরা তোমাদেরকে নিবেদন করছি, যাঁরা তোমাদের মধ্যে পরিশ্রম করেন ও প্রভুতে তোমাদের উপরে নিযুক্ত আছেন এবং তোমাদেরকে চেতনা দেন, তাঁদেরকে সম্মান কর,</div>
<div class="v" id="v13"><span class="vn">13</span> আর মহব্বতের সঙ্গে তাঁদের কাজের জন্য তাঁদেরকে সম্মান কর। তোমরা নিজেদের মধ্যে শান্তিতে থাক।</div>
<div class="v" id="v14"><span class="vn">14</span> হে ভাইয়েরা, আমরা তোমাদেরকে বিনয় করছি, যারা অলস তাদের সাবধান কর, যাদের সাহস নেই তাদেরকে উৎসাহ দাও, দুর্বলদের সাহায্য কর, সকলের প্রতি দীর্ঘসহিষ্ণু হও।</div>
<div class="v" id="v15"><span class="vn">15</span> দেখো, যেন তোমরা অপকারের প্রতিদানে কেউ কারো অপকার না কর, কিন্তু পরস্পরের এবং সকলের প্রতি সব সময় সদাচরণের জন্য কঠোরভাবে চেষ্টা কর।</div>
<div class="v" id="v16"><span class="vn">16</span> সতত আনন্দ কর;</div>
<div class="v" id="v17"><span class="vn">17</span> অবিরত মুনাজাত কর;</div>
<div class="v" id="v18"><span class="vn">18</span> সমস্ত বিষয়ে শুকরিয়া জানাও; কারণ মসীহ্‌ ঈসাতে এ-ই তোমাদের জন্য আল্লাহ্‌র ইচ্ছা।</div>
<div class="v" id="v19"><span class="vn">19</span> রূহ্‌কে নিভিয়ে ফেলবে না।</div>
<div class="v" id="v20"><span class="vn">20</span> নবীদের বাণী তুচ্ছ করো না।</div>
<div class="v" id="v21"><span class="vn">21</span> কিন্তু সমস্ত বিষয় পরীক্ষা করে দেখ; যা ভাল, তা ধরে রাখ।</div>
<div class="v" id="v22"><span class="vn">22</span> সব রকম মন্দ বিষয় থেকে দূরে থাক।</div>
<div class="v" id="v23"><span class="vn">23</span> <span class="br-p"><br><br></span>আর শান্তির আল্লাহ্‌ নিজে তোমাদেরকে সর্বতোভাবে পবিত্র করুন; এবং তোমাদের সমপূর্ণ রূহ্‌, প্রাণ ও দেহ আমাদের ঈসা মসীহের আগমন কালে অনিন্দনীয়রূপে রক্ষিত হোক।</div>
<div class="v" id="v24"><span class="vn">24</span> যিনি তোমাদেরকে আহ্বান করেন তিনি বিশ্বস্ত, তিনিই তা করবেন।</div>
<div class="v" id="v25"><span class="vn">25</span> <span class="br-p"><br><br></span>ভাইয়েরা, আমাদের জন্য মুনাজাত কর।</div>
<div class="v" id="v26"><span class="vn">26</span> সকল ভাইকে পবিত্র চুম্বনে সালাম জানাও।</div>
<div class="v" id="v27"><span class="vn">27</span> আমি তোমাদেরকে প্রভুর দোহাই দিয়ে বলছি, সমস্ত ভাইয়ের কাছে যেন এই পত্র পাঠ করা হয়।</div>
<div class="v" id="v28"><span class="vn">28</span> <span class="br-p"><br><br></span>আমাদের ঈসা মসীহের রহমত তোমাদের সহবর্তী হোক।</div>
</div>
<!-- PARSED ABOVE; EDITING MAY BREAK PARSER -->
</body></html>