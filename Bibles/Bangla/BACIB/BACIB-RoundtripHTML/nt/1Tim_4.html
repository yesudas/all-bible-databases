<html><head>
<meta http-equiv="Content-Type" content="text/html;charset=utf-8" />
<title>1Tim 4 &ndash; পঞ্চদশ খণ্ড : ১ তীমথিয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Tim', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>পঞ্চদশ খণ্ড : ১ তীমথিয়</b> &ndash; <a href="1Tim_1.html">1</a> <a href="1Tim_2.html">2</a> <a href="1Tim_3.html">3</a> <b>4</b> <a href="1Tim_5.html">5</a> <a href="1Tim_6.html">6</a> </div><hr>
<h1>1Tim 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত তীমথিয়ের প্রতি উপদেশ</h2><span class="vn">1</span> <span class="br-p"><br><br></span>পাক-রূহ্‌ স্পষ্টভাবেই বলছেন, ভবিষ্যতে কতগুলো লোক ভ্রান্তিজনক রূহ্‌দের ও বদ-রূহ্‌দের শিক্ষামালায় মন দিয়ে ঈমান থেকে সরে পড়বে।</div>
<div class="v" id="v2"><span class="vn">2</span> যাদের নিজের বিবেক তপ্ত লোহার দাগের মত দাগযুক্ত হয়েছে এমন মিথ্যাবাদীদের কপটতার জন্যই তা ঘটবে।</div>
<div class="v" id="v3"><span class="vn">3</span> তারা বিয়ে করতে নিষেধ করে এবং কোন কোন খাদ্য ভোজন করতে নিষেধ করে, অথচ সেই খাদ্য আল্লাহ্‌ এই অভিপ্রায়ে সৃষ্টি করেছেন, যেন যারা ঈমানদার ও সত্যের তত্ত্ব জানে, তারা শুকরিয়াপূর্বক তা ভোজন করে।</div>
<div class="v" id="v4"><span class="vn">4</span> বাস্তবিক আল্লাহ্‌র সৃষ্ট সমস্ত বস্তুই ভাল; শুকরিয়া সহকারে গ্রহণ করলে কিছুই বর্জনীয় নয়,</div>
<div class="v" id="v5"><span class="vn">5</span> কেননা আল্লাহ্‌র কালাম এবং মুনাজাত দ্বারা তা পবিত্রীকৃত হয়।</div>
<div class="v" id="v6"><h2>ঈসা মসীহের যোগ্য পরিচর্যাকারী</h2><span class="vn">6</span> <span class="br-p"><br><br></span>এসব কথা ভাইদেরকে মনে করিয়ে দিলে তুমি মসীহ্‌ ঈসার উত্তম পরিচারক হবে; এবং ঈমানের যে কালাম ও উত্তম শিক্ষার অনুসরণ করে আসছ তার দ্বারা পরিপুষ্ট হতে থাকবে।</div>
<div class="v" id="v7"><span class="vn">7</span> কিন্তু ভক্তিহীন যত পৌরাণিক গল্প ও বুড়িদের বানানো গল্প অগ্রাহ্য কর। তার চেয়ে বরং ভক্তিতে দক্ষ হতে অভ্যাস কর;</div>
<div class="v" id="v8"><span class="vn">8</span> কেননা শারীরিক দক্ষতার অভ্যাস অল্প বিষয় সুফলদায়ক হয়; কিন্তু আল্লাহ্‌-ভক্তি সমস্ত বিষয়ে সুফলদায়ক, তা বর্তমান ও ভবিষ্যৎ জীবনের প্রতিজ্ঞা-যুক্ত।</div>
<div class="v" id="v9"><span class="vn">9</span> এই কথা বিশ্বাসযোগ্য এবং সর্বতোভাবে গ্রহণেরও যোগ্য।</div>
<div class="v" id="v10"><span class="vn">10</span> এইজন্যই আমরা পরিশ্রম ও প্রাণপণ করছি; কেননা আমরা সেই জীবন্ত আল্লাহ্‌র উপরেই প্রত্যশা রেখেছি, যিনি সমস্ত মানুষের, বিশেষত ঈমানদারদের নাজাতদাতা।</div>
<div class="v" id="v11"><span class="vn">11</span> <span class="br-p"><br><br></span>তুমি এসব বিষয় হুকুম দাও ও শিক্ষা দাও।</div>
<div class="v" id="v12"><span class="vn">12</span> তুমি যুবক বলে যেন কেউ তোমাকে তুচ্ছ না করে; কিন্তু কথাবার্তায়, আচার ব্যবহারে, মহব্বতে ও শুদ্ধতায় ঈমানদারদের আদর্শ হও।</div>
<div class="v" id="v13"><span class="vn">13</span> আমি না আসা পর্যন্ত তুমি পাক-কিতাব পাঠে, উপদেশ দানে ও শিক্ষা দিতে নিজেকে নিবিষ্ট রাখ।</div>
<div class="v" id="v14"><span class="vn">14</span> তোমার অন্তরস্থ সেই অনুগ্রহ-দান অবহেলা করো না, যা ভবিষ্যদ্বাণী দ্বারা প্রাচীনদের হস্তার্পণ সহকারে তোমাকে দেওয়া হয়েছে।</div>
<div class="v" id="v15"><span class="vn">15</span> এসব বিষয়ে যত্নবান হও ও তাতে স্থির থাক যেন তোমার উন্নতি সকলের প্রত্যক্ষ হয়।</div>
<div class="v" id="v16"><span class="vn">16</span> নিজের বিষয়ে ও তোমার শিক্ষার বিষয়ে সাবধান হও, এই সমস্ত বিষয়ে স্থির থাক; কেননা তা করলে তুমি নিজেকে এবং যারা তোমার কথা শুনে তাদেরকেও রক্ষা করতে পারবে।</div>
</div>
<!-- PARSED ABOVE; EDITING MAY BREAK PARSER -->
</body></html>