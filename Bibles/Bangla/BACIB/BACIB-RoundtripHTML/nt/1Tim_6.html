<html><head>
<meta http-equiv="Content-Type" content="text/html;charset=utf-8" />
<title>1Tim 6 &ndash; পঞ্চদশ খণ্ড : ১ তীমথিয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Tim', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>পঞ্চদশ খণ্ড : ১ তীমথিয়</b> &ndash; <a href="1Tim_1.html">1</a> ... <a href="1Tim_4.html">4</a> <a href="1Tim_5.html">5</a> <b>6</b> </div><hr>
<h1>1Tim 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>যেসব লোক জোয়ালের অধীন গোলাম, তারা নিজ নিজ মালিকদেরকে সমপূর্ণ সমাদরের যোগ্য জ্ঞান করুন, যেন আল্লাহ্‌র নাম এবং শিক্ষা নিন্দিত না হয়।</div>
<div class="v" id="v2"><span class="vn">2</span> আর যারা ঈমানদার মালিকের অধীনে আছে, তারা তাঁদেরকে ঈমানদার ভাই বলে তুচ্ছ জ্ঞান না করুক; বরং আরও যত্ন সহকারে গোলামীর কাজ করুক, কেননা যাঁরা সেই সদ্ব্যবহারের ফল ভোগ করেন তাঁরা ঈমানদার ও মহব্বতের পাত্র। এসব শিক্ষা দাও ও অনুনয় কর।</div>
<div class="v" id="v3"><h2>মিথ্যা শিক্ষা ও নিরাময় কালাম</h2><span class="vn">3</span> <span class="br-p"><br><br></span>যদি কেউ অন্য রকম শিক্ষা দেয় এবং নিরাময় কালাম, অর্থাৎ আমাদের ঈসা মসীহের কালাম ও ভক্তির অনুরূপ শিক্ষা স্বীকার না করে,</div>
<div class="v" id="v4"><span class="vn">4</span> তবে সে গর্বে অন্ধ হয়ে গেছে, কিছুই জানে না, কিন্তু ঝগড়া-বিবাদ ও তর্ক-বিতর্ক করা তার একটা রোগ হয়ে দাঁড়িয়েছে; এই সবের ফল হল হিংসা, ঝগড়া, নিন্দা, কুসন্দেহ,</div>
<div class="v" id="v5"><span class="vn">5</span> এবং বিকৃতমনা ও সত্যবিহীন লোকদের মধ্যে তুমুল ঝগড়া-বিবাদ; এই রকম লোকেরা আল্লাহ্‌-ভক্তিকে একটা লাভের উপায় বলে মনে করে।</div>
<div class="v" id="v6"><span class="vn">6</span> বাস্তবিকই আল্লাহ্‌-ভক্তি সন্তোষযুক্ত হলে মহালাভের উপায় হয়,</div>
<div class="v" id="v7"><span class="vn">7</span> কেননা আমরা দুনিয়াতে কিছুই সঙ্গে আনি নি আর কিছুই সঙ্গে করে নিয়ে যেতেও পারি না;</div>
<div class="v" id="v8"><span class="vn">8</span> অতএব খাবার ও কাপড়-চোপড় থাকলে আমরা তাতেই সন্তুষ্ট থাকব।</div>
<div class="v" id="v9"><span class="vn">9</span> কিন্তু যারা ধনী হতে বাসনা করে, তারা পরীক্ষায় ও ফাঁদে পড়ে এবং নানা ধরনের বোধশূন্য ও ক্ষতিকর কামনার হাতে ধরা পড়ে, যা মানুষকে সংহারে ও বিনাশে নিমজ্জিত করে।</div>
<div class="v" id="v10"><span class="vn">10</span> কেননা ধনাসক্তি সমস্ত মন্দতার একটা মূল; তাতে রত হওয়াতে অনেক লোক ঈমান থেকে সরে বিপথগামী হয়েছে এবং নিজেরা নিজদের উপর অনেক যাতনা ডেকে এনেছে।</div>
<div class="v" id="v11"><h2>ঈমানের যুদ্ধ</h2><span class="vn">11</span> <span class="br-p"><br><br></span>কিন্তু তুমি, হে আল্লাহ্‌র লোক, এসব থেকে পালিয়ে যাও; এবং ধার্মিকতা, ভক্তি, ঈমান, মহব্বত, ধৈর্য, মৃদুভাব— এই সমস্ত বিষয়ের জন্য কঠোরভাবে চেষ্টা কর।</div>
<div class="v" id="v12"><span class="vn">12</span> ঈমানের উত্তম যুদ্ধে প্রাণপণ কর; যে অনন্ত জীবনের জন্য তুমি আহ্বান পেয়েছ এবং অনেক সাক্ষীর সাক্ষাতে সেই উত্তম স্বীকারোক্তি উচ্চারণ করেছ, সেই অনন্ত জীবন ধরে রাখ।</div>
<div class="v" id="v13"><span class="vn">13</span> সকলের জীবনদাতা আল্লাহ্‌র সাক্ষাতে এবং যিনি পন্তীয় পীলাতের কাছে সেই উত্তম স্বীকারোক্তি উচ্চারণ করেছিলেন, সেই মসীহ্‌ ঈসার সাক্ষাতে, আমি তোমাকে এই হুকুম করছি,</div>
<div class="v" id="v14"><span class="vn">14</span> প্রভু ঈসা মসীহ্‌ প্রকাশিত না হওয়া পর্যন্ত তুমি হুকুমটি নিষ্কলঙ্ক ও অনিন্দনীয় রাখ;</div>
<div class="v" id="v15"><span class="vn">15</span> সেই পরমধন্য ও একমাত্র শাসনকর্তা, বাদশাহ্‌দের বাদশাহ্‌ ও প্রভুদের প্রভু, উপযুক্ত সময়ে মসীহ্‌কে প্রকাশ করবেন।</div>
<div class="v" id="v16"><span class="vn">16</span> তিনি অমরতার একমাত্র অধিকারী, এমন আলোতে বাস করেন যেখানে কেউ যেতে পারে না, যাঁকে মানুষের মধ্যে কেউ কখনও দেখতে পায় নি, দেখতে সক্ষমও নয়; তাঁরই সমাদর ও অনন্তকালস্থায়ী পরাক্রম হোক। আমিন।</div>
<div class="v" id="v17"><span class="vn">17</span> <span class="br-p"><br><br></span>যারা এই যুগে ধনবান তাদেরকে এই হুকুম দাও যেন তারা অহংকারী না হয় এবং অস্থায়ী ধনের উপরে নয়, কিন্তু যিনি ধনবানের মত সমস্ত কিছুই আমাদের ভোগের জন্য যুগিয়ে দেন সেই আল্লাহ্‌রই উপরে প্রত্যাশা রাখে;</div>
<div class="v" id="v18"><span class="vn">18</span> যেন পরের উপকার করে, সৎ কাজরূপ ধনে ধনবান হয়, দানশীল হয়, সহভাগীকরণে তৎপর হয়;</div>
<div class="v" id="v19"><span class="vn">19</span> এভাবে তারা নিজেদের জন্য, ভবিষ্যতের জন্য উত্তম ভিত্তিমূলস্বরূপ সম্পদ প্রস্তুত করুক যেন যা প্রকৃতরূপে জীবন তা-ই ধরে রাখতে পারে।</div>
<div class="v" id="v20"><span class="vn">20</span> <span class="br-p"><br><br></span>হে তীমথি, তোমার কাছে যা গচ্ছিত হয়েছে তা সাবধানে রাখ; যাকে মিথ্যাভাবে জ্ঞান নামে আখ্যাত করা হয় সেই সব ভক্তিহীন অসার প্রলাপ ও স্ববিরোধী শিক্ষা থেকে দূরে থাক;</div>
<div class="v" id="v21"><span class="vn">21</span> কেউ কেউ সেই জ্ঞান স্বীকার করে ঈমান সম্বন্ধে লক্ষ্যভ্রষ্ট হয়েছে। রহমত তোমাদের সহবর্তী হোক।</div>
</div>
<!-- PARSED ABOVE; EDITING MAY BREAK PARSER -->
</body></html>