<html><head>
<meta http-equiv="Content-Type" content="text/html;charset=utf-8" />
<title>2Cor 10 &ndash; অষ্টম খণ্ড : ২ করিন্থীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 10);">
<div id="navbar"><a href="../index.html">কিতাবুল মোকাদ্দস</a> &ndash; <b>অষ্টম খণ্ড : ২ করিন্থীয়</b> &ndash; <a href="2Cor_1.html">1</a> ... <a href="2Cor_8.html">8</a> <a href="2Cor_9.html">9</a> <b>10</b> <a href="2Cor_11.html">11</a> <a href="2Cor_12.html">12</a> <a href="2Cor_13.html">13</a> </div><hr>
<h1>2Cor 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত পৌলের প্রেরিতত্ত্ব ও ক্ষমতা</h2><span class="vn">1</span> <span class="br-p"><br><br></span>আর আমি পৌল নিজে মসীহের মৃদুতা ও সৌজন্যের দোহাই দিয়ে তোমাদেরকে অনুরোধ করছি। আমি নাকি যখন তোমাদের সম্মুখে থাকি তখন বিনত থাকি, কিন্তু যখন তোমাদের সম্মুখে থাকি না তখন তোমাদের প্রতি সাহসী হয়ে উঠি।</div>
<div class="v" id="v2"><span class="vn">2</span> কিন্তু আমি ফরিয়াদ করছি, কারো কারো বিরুদ্ধে দৃঢ়প্রতিজ্ঞ ভাবে যে সাহস দেখানো প্রয়োজন মনে করি, সাক্ষাৎ হলে যেন আমাকে সেই সাহস দেখাতে না হয়; তারা আমাদের বিষয়ে মনে করে যে, আমরা দুনিয়ার বশে চলে থাকি।</div>
<div class="v" id="v3"><span class="vn">3</span> অবশ্য আমরা দুনিয়াতে চলছি বটে, কিন্তু দুনিয়ার বশে যুদ্ধযাত্রা করছি না;</div>
<div class="v" id="v4"><span class="vn">4</span> কারণ আমাদের যুদ্ধের অস্ত্রশস্ত্র দুনিয়াবী নয়, কিন্তু দুর্গসমূহ ভেঙ্গে ফেলবার জন্য আল্লাহ্‌র সাক্ষাতে পরাক্রমী। আমরা লোকদের বাজে বিতর্ক সকল ধ্বংস করছি,</div>
<div class="v" id="v5"><span class="vn">5</span> এবং আল্লাহ্‌-জ্ঞানের বিরুদ্ধে উত্থাপিত সমস্ত গর্বজনক বাধা ভেঙ্গে ফেলছি এবং সমুদয় চিন্তাকে বন্দী করে মসীহের বাধ্য করছি;</div>
<div class="v" id="v6"><span class="vn">6</span> আর তোমাদের বাধ্যতা সমপূর্ণ হলে পর সমস্ত অবাধ্যতার সমুচিত দণ্ড দিতে প্রস্তুত আছি।</div>
<div class="v" id="v7"><span class="vn">7</span> <span class="br-p"><br><br></span>যা সম্মুখে আছে, তোমরা তা-ই নিরীক্ষণ করছো। কেউ যদি নিজের উপরে বিশ্বাস রেখে বলে, আমি মসীহের লোক, তবে সে পুনর্বার নিজে নিজেই বিচার করে বুঝুক, সে যেমন, আমরাও তেমনি মসীহের লোক।</div>
<div class="v" id="v8"><span class="vn">8</span> বাস্তবিক আমাদের কর্তৃত্বের বিষয়ে কিছুটা বেশি গর্ব করলেও আমি লজ্জা পাব না; প্রভু তোমাদের উৎপাটনের জন্য নয়, কিন্তু তোমাদেরকে গেঁথে তুলবার জন্য সেই কর্তৃত্ব দিয়েছেন;</div>
<div class="v" id="v9"><span class="vn">9</span> আমি পত্রগুলোর দ্বারা যে তোমাদের ভয় দেখাচ্ছি এমন মনে করো না।</div>
<div class="v" id="v10"><span class="vn">10</span> কেউ কেউ বলে, তাঁর পত্রগুলো ভারযুক্ত ও তেজস্বী বটে, কিন্তু সাক্ষাতে তাঁর শরীর দুর্বল এবং তাঁর বাক্য শ্রবণ করার মত এমন কিছু নয়।</div>
<div class="v" id="v11"><span class="vn">11</span> এই রকম লোকেরা বুঝুক যে, আমরা অনুপস্থিতিকালে পত্র দ্বারা বাক্যে যেমন, উপস্থিতিকালে কাজেও তেমনি।</div>
<div class="v" id="v12"><span class="vn">12</span> কেননা এমন কোন কোন লোকের সঙ্গে আমরা নিজদেরকে গণনা করতে বা তুলনা করতে সাহস করি না, যারা নিজেরাই নিজেদের প্রশংসা করে; কিন্তু ওরা নিজেদের পরিমাপ-দণ্ডে নিজদেরকে পরিমাপ করে এবং নিজেদের সঙ্গে নিজেদের তুলনা করে বলে ওদের অত বোধশক্তি নেই।</div>
<div class="v" id="v13"><span class="vn">13</span> আমরা কিন্তু সীমার অতিরিক্ত গর্ব করবো না, বরং আল্লাহ্‌ পরিমাণ হিসাবে আমাদের পক্ষে যে সীমা নির্ধারণ করেছেন, তার পরিমাণ অনুসারে গর্ব করবো; আর সেই সীমানার মধ্যে তোমরাও রয়েছ।</div>
<div class="v" id="v14"><span class="vn">14</span> আমরা যখন তোমাদের কাছ পর্যন্ত গিয়েছি তখন যে আমরা সীমা অতিক্রম করছি এমন নয়, কেননা মসীহের ইঞ্জিল নিয়ে আমরা তোমাদের কাছ পর্যন্তও প্রথমে উপস্থিত হয়েছিলাম।</div>
<div class="v" id="v15"><span class="vn">15</span> আমরা সীমা না মেনে যে পরের পরিশ্রমের গর্ব করি তা নয়; কিন্তু প্রত্যাশা করি যে, তোমাদের ঈমান বৃদ্ধি পেলে আমাদের কাজের সীমা অনুসারে তোমাদের মধ্যে আরও পর্যাপ্তরূপে প্রসারিত হব;</div>
<div class="v" id="v16"><span class="vn">16</span> তাতে তোমাদের পরবর্তী অঞ্চলেও ইঞ্জিল তবলিগ করতে পারব; পরের সীমার মধ্যে যা প্রস্তুত করা হয়েছে, সেই জন্য আমরা গর্ব করবো না।</div>
<div class="v" id="v17"><span class="vn">17</span> তবে “যে গর্ব করে, সে প্রভুতেই গর্ব করুক;”</div>
<div class="v" id="v18"><span class="vn">18</span> কেননা যে নিজের প্রশংসা করে সে নয়, কিন্তু প্রভু যার প্রশংসা করেন সেই পরীক্ষাসিদ্ধ।</div>
</div>
<!-- PARSED ABOVE; EDITING MAY BREAK PARSER -->
</body></html>