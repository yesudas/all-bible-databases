<html><head>
<meta http-equiv="Content-Type" content="text/html;charset=utf-8" />
<title>2Cor 11 &ndash; অষ্টম খণ্ড : ২ করিন্থীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 11);">
<div id="navbar"><a href="../index.html">কিতাবুল মোকাদ্দস</a> &ndash; <b>অষ্টম খণ্ড : ২ করিন্থীয়</b> &ndash; <a href="2Cor_1.html">1</a> ... <a href="2Cor_9.html">9</a> <a href="2Cor_10.html">10</a> <b>11</b> <a href="2Cor_12.html">12</a> <a href="2Cor_13.html">13</a> </div><hr>
<h1>2Cor 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত পৌল ও ভণ্ড শিক্ষকরা</h2><span class="vn">1</span> <span class="br-p"><br><br></span>আমার ইচ্ছা এই যে, আমার একটু নির্বুদ্ধিতার বিষয়ে তোমরা আমার প্রতি একটু সহিষ্ণুতা প্রদর্শন কর; অবশ্য তোমরা তো আমার প্রতি সহিষ্ণুতা করছই।</div>
<div class="v" id="v2"><span class="vn">2</span> কারণ খোদায়ী এক জ্বালায় তোমাদের জন্য আমি এক গভীর জ্বালায় জ্বলছি, কেননা আমি তোমাদেরকে সতী কন্যা হিসাবে একমাত্র বর মসীহের হস্তে সমর্পণ করার জন্য বাগদান করেছি।</div>
<div class="v" id="v3"><span class="vn">3</span> কিন্তু আশঙ্কা হচ্ছে, সেই সর্প যেমন নিজের ধূর্ততায় হাওয়াকে প্রতারণা করেছিল, তেমনি তোমাদের মনে মসীহের প্রতি যে সরলতা ও শুদ্ধতা আছে তা থেকে দূরে সরিয়ে নিয়ে না যায়।</div>
<div class="v" id="v4"><span class="vn">4</span> কোন আগন্তুক যদি এমন আর এক ঈসাকে তবলিগ করে, যাকে আমরা তবলিগ করি নি, কিংবা তোমরা যে পাক-রূহ্‌কে পেয়েছ তা ছাড়া যদি এমন অন্য কোন রূহ্‌ পাও, বা যে ইঞ্জিল তোমরা পূর্বে গ্রহণ করেছ তা থেকে যদি ভিন্ন কিছু পাও, তবে তো তোমরা সেসব মেনে নিতে খুবই ইচ্ছুক!</div>
<div class="v" id="v5"><span class="vn">5</span> কারণ আমার বিচার এই যে, সেই প্রেরিত-চূড়ামণিদের থেকে আমি একটুও পিছনে নই।</div>
<div class="v" id="v6"><span class="vn">6</span> কিন্তু যদিও আমি বক্তৃতায় সামান্য তবুও জ্ঞানে সামান্য নই, এই কথা আমরা সর্ববিষয়ে সব লোকের মধ্যে তোমাদের কাছে প্রকাশ করেছি।</div>
<div class="v" id="v7"><span class="vn">7</span> <span class="br-p"><br><br></span>তোমাদের উন্নতির জন্য নিজেকে বিনত করেছি বলে আমি কি গুনাহ্‌ করেছি কারণ বিনা বেতনে তোমাদের কাছে আল্লাহ্‌র ইঞ্জিল তবলিগ করেছি?</div>
<div class="v" id="v8"><span class="vn">8</span> তোমাদের পরিচর্যা করার জন্য আমি অন্যান্য মণ্ডলীকে লুণ্ঠন করেই যেন বেতন গ্রহণ করেছি;</div>
<div class="v" id="v9"><span class="vn">9</span> এবং যখন তোমাদের কাছে ছিলাম তখন আমার অভাব হলেও কারো ভারস্বরূপ হই নি, কেননা ম্যাসিডোনিয়া থেকে ভাইয়েরা এসে আমার অভাব দূর করলেন। হ্যাঁ, আমি যাতে কোন বিষয়ে তোমাদের ভারস্বরূপ না হই নিজেকে সেভাবে রক্ষা করেছি এবং রক্ষা করবো।</div>
<div class="v" id="v10"><span class="vn">10</span> মসীহের সত্য যখন আমার মধ্যে আছে, তখন আখায়ার কোন অঞ্চলে কেউ আমার এই গর্ব ভেঙ্গে ফেলতে পারবে না।</div>
<div class="v" id="v11"><span class="vn">11</span> কেন? আমি তোমাদেরকে মহব্বত করি না বলে কি? আল্লাহ্‌ জানেন আমি তোমাদের মহ্ববত করি।</div>
<div class="v" id="v12"><span class="vn">12</span> কিন্তু যা করছি তা আরও করবো; যারা সুযোগ পেতে ইচ্ছা করে তাদের সুযোগ যেন খণ্ডন করতে পারি; তারা যে বিষয়ের গর্ব করে সেই বিষয়ে যেন তারা আমাদের সমান হয়ে পড়ে।</div>
<div class="v" id="v13"><span class="vn">13</span> কেননা এ রকম লোকেরা ভণ্ড প্রেরিত, প্রতারক কার্যকারী, তারা মসীহের প্রেরিতদের ছদ্ম-বেশ ধারণ করে।</div>
<div class="v" id="v14"><span class="vn">14</span> আর এতে আশ্চর্য হবার কোন কারণ নেই যে, শয়তান নিজে দীপ্তিময় ফেরেশতার বেশ ধারণ করে।</div>
<div class="v" id="v15"><span class="vn">15</span> সুতরাং তার পরিচারকেরাও যে ধার্মিকতার পরিচারকদের বেশ ধারণ করে, এটা আশ্চর্যের বিষয় নয়। তাদের পরিণাম তাদের কর্ম অনুসারে হবে।</div>
<div class="v" id="v16"><h2>মসীহের জন্য হযরত পৌলের দুঃখভোগ</h2><span class="vn">16</span> <span class="br-p"><br><br></span>আমি পুনর্বার বলছি, কেউ আমাকে যেন নির্বোধ মনে না করে; কিন্তু তোমরা যদি কর, তবে আমাকে নির্বোধ বলেই গ্রহণ কর যেন আমিও একটুখানি গর্ব করতে পারি।</div>
<div class="v" id="v17"><span class="vn">17</span> তবুও আমি এই যে কথা বলছি তা প্রভুর মত অনুসারে বলছি না, কিন্তু এক প্রকার নির্বুদ্ধিতায় এই গর্ব সম্পর্কে নিশ্চিত হয়েই বলছি।</div>
<div class="v" id="v18"><span class="vn">18</span> অনেকে যখন মানবীয় মান অনুসারে গর্ব করছে, তখন আমিও গর্ব করবো।</div>
<div class="v" id="v19"><span class="vn">19</span> কেননা তোমরা নিজে বুদ্ধিমান বলে নির্বোধ লোকদের আনন্দের সঙ্গে সহিষ্ণুতা দেখিয়ে থাক;</div>
<div class="v" id="v20"><span class="vn">20</span> কারণ কেউ যদি তোমাদের গোলাম বানায়, যদি তোমাদের শিকার করে, যদি তোমাদের ধরে নেয়, যদি তোমাদের কাছে উদ্ধত কথা বলে, যদি তোমাদের গালে চড় মারে, তবে তোমরা সহ্য করে থাক।</div>
<div class="v" id="v21"><span class="vn">21</span> আমি লজ্জার সঙ্গে স্বীকার করছি যে, আমরা ভীষণ দুর্বল ছিলাম; তবুও যে বিষয়ে অন্য কেউ সাহস করে— নির্বোধের মত কথা বলছি— সেই বিষয়ে আমিও সাহস করি।</div>
<div class="v" id="v22"><span class="vn">22</span> ওরা কি ইবরানী? আমিও তা-ই। ওরা কি ইসরাইল? আমিও তা-ই। ওরা কি ইব্রাহিমের বংশ? আমিও তা-ই।</div>
<div class="v" id="v23"><span class="vn">23</span> ওরা কি মসীহের পরিচারক? হতবুদ্ধির মত বলছি— আমিও অধিকতররূপে তা-ই; আমি অধিক পরিশ্রমে, বহুবার কারাবন্ধনে, অতিরিক্ত প্রহারে এবং বহুবার প্রাণ বিপন্ন করেছি।</div>
<div class="v" id="v24"><span class="vn">24</span> ইহুদীদের থেকে পাঁচবার ঊনচল্লিশ ঘা চাবুকের আঘাত পেয়েছি।</div>
<div class="v" id="v25"><span class="vn">25</span> তিনবার বেত্রাঘাত, একবার প্রস্তরাঘাত, তিনবার নৌকাভঙ্গ সহ্য করেছি, এক দিন ও এক রাত্রি অগাধ পানিতে কাটিয়েছি;</div>
<div class="v" id="v26"><span class="vn">26</span> যাত্রায় অনেকবার, নদীসঙ্কটে, দস্যুসঙ্কটে, স্বজাতি-ঘটিত সঙ্কটে, অ-ইহুদী ঘটিত সঙ্কটে, নগরসঙ্কটে, মরুসঙ্কটে, সমুদ্রসঙ্কটে,</div>
<div class="v" id="v27"><span class="vn">27</span> ভণ্ড ভাইদের মধ্যে ঘটিত সঙ্কটে, পরিশ্রমে ও আয়াসে, অনেকবার নিদ্রার অভাবে, ক্ষুধায় ও তৃষ্ণায়, অনেকবার অনাহারে, শীতে ও বস্ত্রের অভাবে কষ্টভোগ করেছি।</div>
<div class="v" id="v28"><span class="vn">28</span> আর এসব বাহ্যিক বিষয় ছাড়াও একটি বিষয় প্রতিদিন আমার উপর চাপ পড়ছে, তা হল সমস্ত মণ্ডলীর চিন্তা।</div>
<div class="v" id="v29"><span class="vn">29</span> কে দুর্বল হলে আমি দুর্বল না হই? কে বিঘ্ন পেলে আমি জ্বলে পুড়ে না যাই?</div>
<div class="v" id="v30"><span class="vn">30</span> যদি গর্ব করতে হয়, তবে আমার নানা দুর্বলতার বিষয়ে গর্ব করবো।</div>
<div class="v" id="v31"><span class="vn">31</span> প্রভু ঈসার আল্লাহ্‌ ও পিতা, যিনি যুগে যুগে ধন্য, তিনি জানেন যে, আমি মিথ্যা কথা বলছি না।</div>
<div class="v" id="v32"><span class="vn">32</span> দামেস্কে আরিতা বাদশাহ্‌র নিযুক্ত শাসনকর্তা আমাকে ধরবার চেষ্টায় দামেস্কবাসীদের সেই নগরে পাহারার নিয়ম করেছিলেন;</div>
<div class="v" id="v33"><span class="vn">33</span> আর একটি ঝুড়িতে করে প্রাচীরের মধ্যকার জানালা দিয়ে আমাকে নামিয়ে দেওয়া হয়েছিল বলে তাঁর হাত থেকে পালাতে পেরেছিলাম।</div>
</div>
<!-- PARSED ABOVE; EDITING MAY BREAK PARSER -->
</body></html>