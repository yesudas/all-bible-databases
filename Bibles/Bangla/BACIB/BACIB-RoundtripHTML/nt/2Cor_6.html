<html><head>
<meta http-equiv="Content-Type" content="text/html;charset=utf-8" />
<title>2Cor 6 &ndash; অষ্টম খণ্ড : ২ করিন্থীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>অষ্টম খণ্ড : ২ করিন্থীয়</b> &ndash; <a href="2Cor_1.html">1</a> ... <a href="2Cor_4.html">4</a> <a href="2Cor_5.html">5</a> <b>6</b> <a href="2Cor_7.html">7</a> <a href="2Cor_8.html">8</a> ... <a href="2Cor_13.html">13</a> </div><hr>
<h1>2Cor 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পরিচারকদের দুঃখভোগ, সদ্ভাব ও বিজয়</h2><span class="vn">1</span> <span class="br-p"><br><br></span>আর যেহেতু আমরা তাঁর সহকর্মী সেজন্য আমরা এই নিবেদনও করছি যে, তোমরা আল্লাহ্‌র রহমত ব্যর্থ হতে দিও না।</div>
<div class="v" id="v2"><span class="vn">2</span> কেননা তিনি বলেন, <span class="br-p"><br><br></span>“আমি প্রসন্নতার সময়ে তোমার মুনাজাত শুনলাম <span class="br-p"><br><br></span>এবং নাজাতের দিবসে তোমার সাহায্য করলাম।” <span class="br-p"><br><br></span>দেখ, এখন সুপ্রসন্নতার সময়; দেখ, এখন নাজাতের দিবস।</div>
<div class="v" id="v3"><span class="vn">3</span> আমরা কোন বিষয়ে যেন কোন ব্যাঘাত না জন্মাই, যেন সেই পরিচর্যা-পদ কলঙ্কিত না হয়;</div>
<div class="v" id="v4"><span class="vn">4</span> কিন্তু আল্লাহ্‌র পরিচারক বলে সর্ব বিষয়ে নিজদেরকে যোগ্য পাত্র হিসাবে প্রমাণ করছি, বিপুল ধৈর্যে, নানা প্রকার ক্লেশে, অনটনে, সঙ্কটে,</div>
<div class="v" id="v5"><span class="vn">5</span> প্রহারে, কারাবাসে, দাংঙ্গা-হাঙ্গামায়, পরিশ্রমে, অনিদ্রায়, অনাহারে;</div>
<div class="v" id="v6"><span class="vn">6</span> শুদ্ধতায়, জ্ঞানে, চিরসহিষ্ণুতায়, দয়ার ভাবে, পাক-রূহে, অকপট মহব্বতে,</div>
<div class="v" id="v7"><span class="vn">7</span> সত্যের কালামে, আল্লাহ্‌র পরাক্রমে; ডান ও বাম হস্তে ধার্মিকতার অস্ত্রশস্ত্র দ্বারা;</div>
<div class="v" id="v8"><span class="vn">8</span> সম্মান ও অসম্মানে, অখ্যাতি ও সুখ্যাতি-ক্রমে। আমরা নাকি প্রবঞ্চক, অথচ সত্যবাদী;</div>
<div class="v" id="v9"><span class="vn">9</span> অপরিচিতের মত, অথচ সুপরিচিত; মৃতপ্রায়, অথচ দেখ, জীবিত আছি; দণ্ড দান করা হচ্ছে, অথচ হত্যা করা হচ্ছে না;</div>
<div class="v" id="v10"><span class="vn">10</span> অনেক দুঃখ পাচ্ছি, কিন্তু সর্বদা আনন্দিত; দীনহীনের মত, কিন্তু অনেকের ধনদাতা; আমাদের যেন কিছুই নেই, অথচ আমরা সর্বাধিকারী।</div>
<div class="v" id="v11"><h2>করিন্থীয়দের সদ্‌ভাবে হযরত পৌলের আনন্দ</h2><span class="vn">11</span> <span class="br-p"><br><br></span>হে করিন্থীয়েরা, তোমাদের কাছ আমরা খোলামনেই কথা বলেছি, আমাদের অন্তর উন্মুক্ত রয়েছে।</div>
<div class="v" id="v12"><span class="vn">12</span> আমরা আমাদের অন্তর তোমাদের জন্য উম্মুক্ত রেখেছি, কিন্তু তোমরা তোমাদের অন্তর আমাদের বিরুদ্ধে বদ্ধ করে রেখেছ।</div>
<div class="v" id="v13"><span class="vn">13</span> আমি তোমাদের সন্তানের মত জেনে বলছি, অনুরূপ প্রতিদানের জন্য তোমরাও অন্তর উম্মুক্ত রাখ।</div>
<div class="v" id="v14"><h2>জীবন্ত আল্লাহ্‌র গৃহ</h2><span class="vn">14</span> <span class="br-p"><br><br></span>তোমরা অ-ঈমানদারদের সঙ্গে অসম-ভাবে যোয়ালিতে আবদ্ধ হয়ো না; কেননা ধর্মে ও অধর্মে পরস্পর কি সহযোগিতা হয়? অন্ধকারের সঙ্গে দীপ্তিরই বা কি সহভাগিতা?</div>
<div class="v" id="v15"><span class="vn">15</span> আর বলীয়ারের [গুনাহ্‌দেবতার] সঙ্গে মসীহের কি ঐক্য আছে? অ-ঈমানদারদের সঙ্গে ঈমানদারদেরই বা কি অংশ আছে?</div>
<div class="v" id="v16"><span class="vn">16</span> আর প্রতিমাদের সঙ্গে আল্লাহ্‌র গৃহেরই বা কি সম্পর্ক আছে? আমরাই তো জীবন্ত আল্লাহ্‌র গৃহ, যেমন আল্লাহ্‌ বলেছেন, “আমি তাদের মধ্যে বসতি করবো ও গমনাগমন করবো; এবং আমি তাদের আল্লাহ্‌ হব ও তারা আমার লোক হবে।”</div>
<div class="v" id="v17"><span class="vn">17</span> অতএব “তোমরা তাদের মধ্য থেকে বের হয়ে এসো ও পৃথক হও, এটা প্রভু বলছেন এবং তোমরা নাপাক বস্তু স্পর্শ করো না; তাতে আমিই তোমাদের গ্রহণ করবো,</div>
<div class="v" id="v18"><span class="vn">18</span> এবং তোমাদের পিতা হব, ও তোমরা আমার পুত্র কন্যা হবে, এই কথা সর্বশক্তিমান প্রভু বলেন।”</div>
</div>
<!-- PARSED ABOVE; EDITING MAY BREAK PARSER -->
</body></html>