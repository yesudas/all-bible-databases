<html><head>
<meta http-equiv="Content-Type" content="text/html;charset=utf-8" />
<title>2Cor 9 &ndash; অষ্টম খণ্ড : ২ করিন্থীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>অষ্টম খণ্ড : ২ করিন্থীয়</b> &ndash; <a href="2Cor_1.html">1</a> ... <a href="2Cor_7.html">7</a> <a href="2Cor_8.html">8</a> <b>9</b> <a href="2Cor_10.html">10</a> <a href="2Cor_11.html">11</a> ... <a href="2Cor_13.html">13</a> </div><hr>
<h1>2Cor 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমের ঈমানদারদের জন্য দান পাঠানো</h2><span class="vn">1</span> <span class="br-p"><br><br></span>অবশ্য পবিত্র লোকদের পরিচর্যা করার বিষয়ে তোমাদেরকে আমার লেখার কোন প্রয়োজন নেই,</div>
<div class="v" id="v2"><span class="vn">2</span> কারণ আমি তোমাদের আগ্রহ জানি এবং তোমাদের পক্ষে সেই বিষয়ে ম্যাসিডোনিয়ার লোকদের কাছে এই গর্ব করে থাকি যে, গত বৎসর থেকে আখায়ার ভাইয়েরা প্রস্তুত হয়ে রয়েছে; আর তোমাদের গভীর আগ্রহ তাদের অধিকাংশ লোককে উৎসাহিত করে তুলেছে।</div>
<div class="v" id="v3"><span class="vn">3</span> কিন্তু আমি এই ভাইদেরকে পাঠাচ্ছি, যেন তোমাদের বিষয়ে আমাদের যে গর্ব তা এই বিষয়ে বিফল না হয়, যেন আমি যেমন বলেছি, সেই অনুসারে তোমরা প্রস্তুত হও;</div>
<div class="v" id="v4"><span class="vn">4</span> নতুবা কি জানি, ম্যাসিডোনিয়ার কোন লোক আমার সঙ্গে এসে যদি তোমাদের প্রস্তুত না দেখে তবে সেই দৃঢ় প্রত্যাশার বিষয়ে আমাদের লজ্জা জন্মাবে— অবশ্য তোমরাও লজ্জা পাবে।</div>
<div class="v" id="v5"><span class="vn">5</span> এজন্য আমি ভাইদেরকে এই অনুরোধ করা প্রয়োজন মনে করলাম যেন তাঁরা আগে তোমাদের কাছে যান এবং পূর্বে ওয়াদাকৃত তোমাদের সেই দান ঠিকঠাক করেন, যেন এরূপে তা বাধ্যতামূলক বলে নয়, কিন্তু বদান্যতার বিষয় বলে প্রস্তুত থাকে।</div>
<div class="v" id="v6"><h2>যে পরিমাণে বুনি, সেই পরিমাণই কাটব</h2><span class="vn">6</span> <span class="br-p"><br><br></span>মনে রেখ, যে অল্প পরিমাণে বীজ বপন করে সে অল্প পরিমাণে শস্য কাটবে; আর যে ব্যক্তি অধিক পরিমাণে বীজ বপন করে সে অধিক পরিমাণে শস্যও কাটবে।</div>
<div class="v" id="v7"><span class="vn">7</span> প্রত্যেক ব্যক্তি নিজ নিজ অন্তরে যেরূপ সঙ্কল্প করেছে সেই অনুসারে দান করুক, মনোদুঃখপূর্বক কিংবা আবশ্যক বলে না দিক; কেননা আল্লাহ্‌ হৃষ্টচিত্ত দাতাকে মহব্বত করেন।</div>
<div class="v" id="v8"><span class="vn">8</span> আর আল্লাহ্‌ তোমাদের সর্ব প্রকার রহমতের উপচয় দিতে সমর্থ; যেন সর্ব বিষয়ে সর্বদা সর্ব প্রকার প্রাচুর্য থাকায় তোমরা সর্ব প্রকার সৎকর্মের জন্য উপচে পড়।</div>
<div class="v" id="v9"><span class="vn">9</span> যেমন লেখা আছে, <span class="br-p"><br><br></span>“সে বিতরণ করেছে, দরিদ্রদের দান করেছে, <span class="br-p"><br><br></span>তার ধার্মিকতা চিরস্থায়ী।”</div>
<div class="v" id="v10"><span class="vn">10</span> <span class="br-p"><br><br></span>আর যিনি বপনকারীকে বীজ ও খাবারের জন্য খাদ্য যুগিয়ে থাকেন তিনি তোমাদের বপনের বীজ যোগাবেন এবং তা প্রচুর করবেন, আর তোমাদের ধার্মিকতার ফল বৃদ্ধি করবেন;</div>
<div class="v" id="v11"><span class="vn">11</span> এরূপে তোমরা সর্ব প্রকার দানশীলতার জন্য সর্ববিষয়ে ধনবান হবে, আর এই দানশীলতা আমাদের দ্বারা আল্লাহ্‌র প্রতি শুকরিয়া সম্পন্ন করে।</div>
<div class="v" id="v12"><span class="vn">12</span> কেননা এই সেবারূপ পরিচর্যা-কর্ম কেবল পবিত্র লোকদের অভাব পূর্ণ করছে তা নয়, বরং আল্লাহ্‌র উদ্দেশে গভীর কৃতজ্ঞতাও উপচে পড়ছে।</div>
<div class="v" id="v13"><span class="vn">13</span> কেননা তোমাদের এই পরিচর্যায় তোমাদের যোগ্যতার প্রমাণ পেয়ে তারা আল্লাহ্‌র গৌরব করবে এবং তোমরা মসীহের ইঞ্জিলের প্রতি যে স্বীকৃত বাধ্যতা দেখাচ্ছ এবং তাদের ও সকলের সংগে সহভাগী হয়ে যে দানশীলতা দেখাচ্ছ তার জন্যও তারা তাঁর গৌরব করবে;</div>
<div class="v" id="v14"><span class="vn">14</span> আর তোমাদের প্রতি আল্লাহ্‌র অপার রহমতের জন্য তারা তোমাদের জন্য মুনাজাত করতে করতে তোমাদের জন্য আকাঙক্ষা করছে।</div>
<div class="v" id="v15"><span class="vn">15</span> আল্লাহ্‌র বর্ণনাতীত দানের জন্য তাঁর শুকরিয়া হোক।</div>
</div>
<!-- PARSED ABOVE; EDITING MAY BREAK PARSER -->
</body></html>