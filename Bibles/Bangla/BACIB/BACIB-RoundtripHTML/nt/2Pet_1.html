<html><head>
<meta http-equiv="Content-Type" content="text/html;charset=utf-8" />
<title>2Pet 1 &ndash; একবিংশ খণ্ড : ২ পিতর &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Pet', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>একবিংশ খণ্ড : ২ পিতর</b> &ndash; <b>1</b> <a href="2Pet_2.html">2</a> <a href="2Pet_3.html">3</a> </div><hr>
<h1>2Pet 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈমানে স্থির থাকবার বিষয়ে উপদেশ</h2><span class="vn">1</span> <span class="br-p"><br><br></span>শিমোন পিতর, ঈসা মসীহের গোলাম ও প্রেরিত— যাঁরা আমাদের আল্লাহ্‌র ও নাজাতদাতা ঈসা মসীহের ধার্মিকতায় আমাদের সঙ্গে সমরূপ বহুমূল্য ঈমান লাভ করেছেন, তাঁদের সমীপে।</div>
<div class="v" id="v2"><span class="vn">2</span> আল্লাহ্‌র এবং আমাদের প্রভু ঈসার তত্ত্বজ্ঞানে রহমত ও শান্তি প্রচুররূপে তোমাদের প্রতি বর্ষিত হোক।</div>
<div class="v" id="v3"><span class="vn">3</span> <span class="br-p"><br><br></span>কারণ যিনি নিজের গৌরব ও সদ্‌গুণে আমাদেরকে আহ্বান করেছেন, তাঁর তত্ত্ব-জ্ঞান দ্বারা তাঁর খোদায়ী শক্তি আমাদেরকে জীবন ও ভক্তি সম্বন্ধীয় সমস্ত বিষয় দান করেছে।</div>
<div class="v" id="v4"><span class="vn">4</span> আর ঐ গৌরবে ও উৎকর্ষে তিনি আমাদেরকে মহামূল্য অথচ অতি মহৎ অনেক প্রতিজ্ঞা দান করেছেন, যেন তা দ্বারা তোমরা দুনিয়াবী কামনা-বাসনার দরুন দুনিয়াতে যে সমস্ত নোংরামি জমা হয়েছে তা থেকে পালিয়ে গিয়ে খোদায়ী স্বভাবের সহভাগী হও।</div>
<div class="v" id="v5"><span class="vn">5</span> আর এরই জন্য তোমরা সমপূর্ণ যত্নের সাথে চেষ্টা কর যাতে নিজেদের ঈমানের সঙ্গে সদ্‌গুণ ও সদ্‌গুণের সঙ্গে জ্ঞান</div>
<div class="v" id="v6"><span class="vn">6</span> ও জ্ঞানের সঙ্গে নিজেকে দমন ও নিজেকে দমনের সঙ্গে ধৈর্য,</div>
<div class="v" id="v7"><span class="vn">7</span> ও ধৈর্যের সঙ্গে ভক্তি ও ভক্তির সঙ্গে ভাইদের প্রতি স্নেহ ও ভাইদের প্রতি স্নেহের সঙ্গে মহব্বত যোগ করতে পার।</div>
<div class="v" id="v8"><span class="vn">8</span> কেননা এ সব যদি তোমাদের মধ্যে থাকে ও উপচে পড়ে, তবে তা আমাদের ঈসা মসীহের তত্ত্বজ্ঞান সম্বন্ধে তোমাদের অলস বা ফলহীন থাকতে দেবে না।</div>
<div class="v" id="v9"><span class="vn">9</span> কারণ এই সমস্ত যার নেই, সে অন্ধ ও অদূরদর্শী। তাকে যে তার আগের গুনাহ্‌গুলো থেকে মাফ করা হয়েছে তা ভুলে গেছে।</div>
<div class="v" id="v10"><span class="vn">10</span> অতএব, হে ভাইয়েরা, তোমরা যে আহ্বান পেয়েছ ও মনোনীত, তা নিশ্চিত করে তুলবার জন্য আরও বেশি চেষ্টা কর, কেননা এসব করলে তোমরা কখনও হোঁচট খাবে না;</div>
<div class="v" id="v11"><span class="vn">11</span> কারণ এভাবে আমাদের প্রভু ও নাজাতদাতা ঈসা মসীহের অনন্ত রাজ্যে প্রবেশ করার অধিকার তোমাদেরকে প্রচুর দেওয়া যাবে।</div>
<div class="v" id="v12"><span class="vn">12</span> <span class="br-p"><br><br></span>এই কারণ আমি তোমাদেরকে সব সময় এসব স্মরণ করিয়ে দিতে প্রস্তুত থাকব; যদিও তোমরা এসব জান এবং বর্তমান সত্যে সুস্থিরও আছ।</div>
<div class="v" id="v13"><span class="vn">13</span> আর আমি যত দিন এই দেহে থাকি, ততদিন তোমাদেরকে স্মরণ করিয়ে দিয়ে জাগিয়ে রাখা কর্তব্য বলে মনে করি।</div>
<div class="v" id="v14"><span class="vn">14</span> কারণ আমি জানি, আমার এই দেহ খুব শীঘ্রই আমাকে পরিত্যাগ করতে হবে, তা আমাদের প্রভু ঈসা মসীহ্‌ই আমাকে জানিয়েছেন।</div>
<div class="v" id="v15"><span class="vn">15</span> <span class="br-p"><br><br></span>আর তোমরা যাতে আমার গত হওয়ার পরে সব সময় এসব স্মরণ করতে পার, এমন যত্নও করবো।</div>
<div class="v" id="v16"><h2>মসীহের মহিমার চাক্ষুষ সাক্ষী</h2><span class="vn">16</span> <span class="br-p"><br><br></span>কারণ আমাদের ঈসা মসীহের পরাক্রম ও আগমনের বিষয় যখন তোমাদের জানিয়েছিলাম, তখন আমরা কৌশল-কল্পিত পৌরাণিক গল্পের অনুগামী হই নি, কিন্তু তাঁর মহিমার চাক্ষুষ সাক্ষী হয়েছিলাম।</div>
<div class="v" id="v17"><span class="vn">17</span> ফলত তিনি পিতা আল্লাহ্‌র কাছ থেকে সম্মান ও গৌরব পেয়েছিলেন, সেই মহিমাযুক্ত মহিমা কর্তৃক তাঁর কাছে এই বাণী উপনীত হয়েছিল, “ইনিই আমার পুত্র, আমার প্রিয়তম, এতেই আমি প্রীত।”</div>
<div class="v" id="v18"><span class="vn">18</span> আর বেহেশত থেকে উপনীত সেই বাণী আমরাই শুনেছি, যখন তাঁর সঙ্গে পবিত্র পর্বতে ছিলাম।</div>
<div class="v" id="v19"><span class="vn">19</span> <span class="br-p"><br><br></span>আর নবীদের কালাম আরও দৃঢ় হয়ে আমাদের কাছে রয়েছে; তোমরা যে সেই কালামের প্রতি মনোযোগ করছো, তা ভালই করছো; তা এমন প্রদীপের মত, যা যে পর্যন্ত দিনের আরম্ভ না হয় এবং প্রভাতী তারা তোমাদের হৃদয়ে উদিত না হয়, সেই পর্যন্ত অন্ধকারময় স্থানে আলো দেয়।</div>
<div class="v" id="v20"><span class="vn">20</span> প্রথমে এই কথা জেনো যে, পাক-কিতাবের কোন ভবিষ্যদ্বাণী বক্তার নিজের ব্যাখ্যার বিষয় নয়;</div>
<div class="v" id="v21"><span class="vn">21</span> কারণ ভবিষ্যদ্বাণী কখনও মানুষের ইচ্ছাক্রমে উপনীত হয় নি, কিন্তু মানুষেরা পাক-রূহ্‌ দ্বারা চালিত হয়ে আল্লাহ্‌ থেকে যা পেয়েছেন, তা-ই বলেছেন।</div>
</div>
<!-- PARSED ABOVE; EDITING MAY BREAK PARSER -->
</body></html>