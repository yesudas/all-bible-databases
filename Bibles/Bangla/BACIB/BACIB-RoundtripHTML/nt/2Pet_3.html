<html><head>
<meta http-equiv="Content-Type" content="text/html;charset=utf-8" />
<title>2Pet 3 &ndash; একবিংশ খণ্ড : ২ পিতর &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Pet', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>একবিংশ খণ্ড : ২ পিতর</b> &ndash; <a href="2Pet_1.html">1</a> <a href="2Pet_2.html">2</a> <b>3</b> </div><hr>
<h1>2Pet 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রভুর পুনরাগমনের প্রতীক্ষা</h2><span class="vn">1</span> <span class="br-p"><br><br></span>এখন প্রিয়তমেরা, আমি এই দ্বিতীয় পত্র তোমাদেরকে লিখছি। উভয় পত্রে তোমাদেরকে স্মরণ করিয়ে দিয়ে তোমাদের সরল চিত্তকে জাগিয়ে তুলছি,</div>
<div class="v" id="v2"><span class="vn">2</span> যেন তোমরা পবিত্র নবীরা যে সব কথা বলে গেছেন সেই কালামগুলো এবং তোমাদের প্রেরিতদের মধ্য দিয়ে দেওয়া নাজাতদাতা প্রভুর হুকুমগুলো স্মরণ কর।</div>
<div class="v" id="v3"><span class="vn">3</span> প্রথমে এই কথা জেনো যে, শেষকালে উপহাসকারীরা উপহাস করার জন্য উপস্থিত হবে; তারা নিজ নিজ অভিলাষ অনুসারে চলবে,</div>
<div class="v" id="v4"><span class="vn">4</span> এবং বলবে, তাঁর আগমনের ওয়াদা কোথায়? কেননা সৃষ্টির আরম্ভ থেকে যেমন চলছে, ঠিক তেমনি আমাদের পূর্বপুরুষদের মৃত্যুর পর থেকে একই রকমভাবে সমস্ত কিছু চলছে।</div>
<div class="v" id="v5"><span class="vn">5</span> বস্তুত সেই লোকেরা ইচ্ছা করেই এই কথা ভুলে যায় যে, বহু দিন আগেই আল্লাহ্‌র কালামের গুণে আসমান সৃষ্টি হয়েছিল ছিল এবং পানি থেকে ও পানি দ্বারা এই দুনিয়ার সৃষ্টি হয়েছিল।</div>
<div class="v" id="v6"><span class="vn">6</span> তখনকার সেই দুনিয়া বন্যার পানিতে প্লাবিত হয়ে নষ্ট হয়ে গিয়েছিল।</div>
<div class="v" id="v7"><span class="vn">7</span> আবার সেই কালামের গুণে এই বর্তমান কালের আসমান ও দুনিয়া আগুনে পুড়িয়ে দেবার জন্য রাখা হয়েছে, ভক্তিহীন মানুষের বিচার ও বিনাশের দিন পর্যন্ত তা রক্ষা করা হচ্ছে।</div>
<div class="v" id="v8"><span class="vn">8</span> <span class="br-p"><br><br></span>কিন্তু প্রিয়তমেরা, তোমরা এই একটি বিষয় ভুলে যেও না, প্রভুর কাছে একদিন হাজার বছরের সমান এবং হাজার বছর এক দিনের সমান।</div>
<div class="v" id="v9"><span class="vn">9</span> প্রভু নিজের ওয়াদা পালনে বিলম্ব করেন না, যেমন কেউ কেউ মনে করেন তিনি বিলম্ব করেন— কিন্তু তোমাদের পক্ষে তিনি দীর্ঘসহিষ্ণু; কেউ যে বিনষ্ট হয়, তা তিনি চান না, বরং তিনি চান যেন সকলে মন পরিবর্তন পর্যন্ত পৌঁছাতে পারে।</div>
<div class="v" id="v10"><span class="vn">10</span> কিন্তু প্রভুর দিন চোরের মত আসবে; তখন আসমান হূহূ আওয়াজ করে উড়ে যাবে এবং মূলবস্তুগুলো পুড়ে গিয়ে বিলীন হবে এবং দুনিয়া ও তার মধ্যে যা কিছু আছে সমস্তই পুড়ে যাবে।</div>
<div class="v" id="v11"><span class="vn">11</span> <span class="br-p"><br><br></span>এভাবে যখন এ সবই বিলীন হবে, তখন তোমাদেরও পবিত্র আচার ব্যবহার ও ভক্তিতে কি রকম লোক হওয়া উচিত!</div>
<div class="v" id="v12"><span class="vn">12</span> আল্লাহ্‌র সেই দিনের আগমনের অপেক্ষা ও আকাঙ্খা করতে করতে সেরকম হওয়া চাই, যে দিনে আসমান আগুনে জ্বলে বিলীন হবে এবং মূলবস্তুগুলো পুড়ে গলে যাবে।</div>
<div class="v" id="v13"><span class="vn">13</span> কিন্তু তাঁর ওয়াদা অনুসারে আমরা এমন নতুন আসমানের ও নতুন দুনিয়ার অপেক্ষায় আছি, যার মধ্যে ধার্মিকতা বাস করে।</div>
<div class="v" id="v14"><span class="vn">14</span> <span class="br-p"><br><br></span>অতএব, প্রিয়তমেরা, তোমরা যখন এই সকলের অপেক্ষা করছো, তখন যত্ন কর যেন তাঁর কাছে তোমাদেরকে নিষ্কলঙ্ক ও নির্দোষ অবস্থায় শান্তিতে দেখতে পাওয়া যায়।</div>
<div class="v" id="v15"><span class="vn">15</span> আর আমাদের প্রভুর ধৈর্যকে নাজাত পাবার সুযোগ বলে মনে কর; যেমন আমাদের প্রিয় ভাই পৌলও তাঁকে দেওয়া জ্ঞান অনুসারে তোমাদের লিখেছেন,</div>
<div class="v" id="v16"><span class="vn">16</span> আর যেমন তাঁর সকল পত্রেও এই বিষয়ের প্রসঙ্গ করে তিনি এই রকম কথা বলেন; তার মধ্যে কোন কোন কথা বোঝা কষ্টকর; অজ্ঞান ও চঞ্চল লোকেরা যেমন অন্য সমস্ত কিতাবের কথা, তেমনি সেই কথাগুলোরও বিরূপ অর্থ করে নিজেদের ধ্বংস ডেকে আনে।</div>
<div class="v" id="v17"><span class="vn">17</span> <span class="br-p"><br><br></span>অতএব, প্রিয়তমেরা, তোমরা এসব আগে জেনেছ বলে সাবধান থাক, যেন ধর্মহীনদের ভ্রান্তিতে আকৃষ্ট হয়ে নিজের স্থিরতা থেকে পদস্খলিত না হও;</div>
<div class="v" id="v18"><span class="vn">18</span> কিন্তু আমাদের প্রভু ও নাজাতদাতা ঈসা মসীহের রহমত ও জ্ঞানে বৃদ্ধি লাভ কর। এখন ও অনন্তকাল পর্যন্ত তাঁর গৌরব হোক। আমিন।</div>
</div>
<!-- PARSED ABOVE; EDITING MAY BREAK PARSER -->
</body></html>