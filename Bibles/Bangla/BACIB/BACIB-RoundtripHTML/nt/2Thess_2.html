<html><head>
<meta http-equiv="Content-Type" content="text/html;charset=utf-8" />
<title>2Thess 2 &ndash; চতুর্দশ খণ্ড : ২ থিষলনীকীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Thess', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>চতুর্দশ খণ্ড : ২ থিষলনীকীয়</b> &ndash; <a href="2Thess_1.html">1</a> <b>2</b> <a href="2Thess_3.html">3</a> </div><hr>
<h1>2Thess 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আল-দজ্জালের প্রকাশ</h2><span class="vn">1</span> <span class="br-p"><br><br></span>হে ভাইয়েরা, আমাদের ঈসা মসীহের আগমন ও তাঁর কাছে আমাদের সংগৃহীত হবার বিষয়ে তোমাদেরকে এই ফরিয়াদ করছি;</div>
<div class="v" id="v2"><span class="vn">2</span> প্রভুর দিন উপস্থিত হয়েছে ভেবে তোমরা কোন রূহ্‌ দ্বারা বা কোন কথা দ্বারা অথবা আমরা লিখেছি মনে করে কোন পত্র দ্বারা, মনের স্থিরতা থেকে বিচলিত হয়ো না বা ভয় পেয়ো না।</div>
<div class="v" id="v3"><span class="vn">3</span> তোমাদেরকে যেন কেউ কোন মতে ভুল পথে নিয়ে না যায়; কেননা প্রথমে আল্লাহ্‌র বিরুদ্ধে মহা বিদ্রোহ উপস্থিত হবে এবং সেই গুনাহ্‌-পুরুষ, সেই বিনাশ-সন্তান প্রকাশিত হবে।</div>
<div class="v" id="v4"><span class="vn">4</span> সে বিরোধিতা করবে ও ‘আল্লাহ্‌’ নামে আখ্যাত বা যা কিছুর এবাদত করা হয় সেই সকলের থেকে নিজেকে বড় করে দেখাবে, এমন কি, আল্লাহ্‌র এবাদতখানায় বসে নিজেকে আল্লাহ্‌ বলে ঘোষণা করবে।</div>
<div class="v" id="v5"><span class="vn">5</span> তোমাদের কি মনে পড়ে না যে, আমি আগে যখন তোমাদের কাছে ছিলাম তখন তোমাদেরকে এসব বলেছিলাম?</div>
<div class="v" id="v6"><span class="vn">6</span> আর সে যেন উপযুক্ত সময়ে প্রকাশ পায়, এজন্য কিসে তাকে বাধা দিয়ে রাখছে তা তো তোমরা জান।</div>
<div class="v" id="v7"><span class="vn">7</span> কারণ অধর্মের নিগূঢ়তত্ত্ব এখনই কাজ করছে, কিন্তু কেবল এক জন, যে পর্যন্ত না তিনি দূরীভূত হন, তিনি তাকে বাধা দিয়ে রাখছেন।</div>
<div class="v" id="v8"><span class="vn">8</span> আর তখন সেই অধার্মিকতার পুরুষ প্রকাশ পাবে, যাকে প্রভু ঈসা তাঁর মুখের নিঃশ্বাস দ্বারা সংহার করবেন ও তাঁর আগমনের প্রকাশ দ্বারা তাকে শেষ করে দেবেন।</div>
<div class="v" id="v9"><span class="vn">9</span> সেই অধার্মিক ব্যক্তির আগমন শয়তানের কাজ অনুসারে মিথ্যার সমস্ত পরাক্রম ও নানা চিহ্ন-কাজ ও অদ্ভুত লক্ষণ সহকারে হবে,</div>
<div class="v" id="v10"><span class="vn">10</span> এবং যারা বিনাশ পাচ্ছে, তাদের সম্বন্ধে অধার্মিকতার সমস্ত প্রতারণা সহকারে হবে; কারণ তারা নাজাত পাবার জন্য সত্যকে মহব্বত করে নি।</div>
<div class="v" id="v11"><span class="vn">11</span> আর সেজন্য আল্লাহ্‌ তাদের কাছে ভ্রান্তির এক শক্তি পাঠাবেন যাতে তারা সেই মিথ্যায় বিশ্বাস করে;</div>
<div class="v" id="v12"><span class="vn">12</span> যেন যারা সত্যে বিশ্বাস করতো না, কিন্তু অধার্মিকতায় প্রসন্ন হত তাদের বিচার হয়।</div>
<div class="v" id="v13"><h2>প্রভুতে স্থির থাকতে নিবেদন</h2><span class="vn">13</span> <span class="br-p"><br><br></span>কিন্তু ভাইয়েরা, প্রভুর প্রিয়তমেরা, আমরা তোমাদের জন্য সব সময় আল্লাহ্‌কে শুকরিয়া দিতে বাধ্য; কেননা আল্লাহ্‌ প্রথম ফসল হিসেবে তোমাদেরকে রূহের দ্বারা পবিত্র করে ও সত্যে ঈমান আনার মধ্য দিয়ে নাজাতের জন্য মনোনীত করেছেন।</div>
<div class="v" id="v14"><span class="vn">14</span> এই অভিপ্রায়ে আমাদের ঘোষিত সুসমাচার দ্বারা তিনি তোমাদেরকে আহ্বানও করেছেন যেন তোমরা আমাদের ঈসা মসীহের মহিমা লাভ করতে পার।</div>
<div class="v" id="v15"><span class="vn">15</span> অতএব ভাইয়েরা, স্থির থাক এবং আমাদের কথা দ্বারা অথবা পত্র দ্বারা যেসব শিক্ষা পেয়েছ তা ধরে রাখ।</div>
<div class="v" id="v16"><span class="vn">16</span> <span class="br-p"><br><br></span>আর আমাদের প্রভু ঈসা মসীহ্‌ নিজে ও আমাদের পিতা আল্লাহ্‌ যিনি আমাদেরকে মহব্বত করেছেন এবং রহমত দ্বারা অনন্তকাল স্থায়ী সান্ত্বনা ও উত্তম প্রত্যাশা দিয়েছেন,</div>
<div class="v" id="v17"><span class="vn">17</span> তিনি তোমাদের হৃদয়কে সান্ত্বনা দিন এবং সমস্ত উত্তম কাজে ও কালামে স্থির রাখুন।</div>
</div>
<!-- PARSED ABOVE; EDITING MAY BREAK PARSER -->
</body></html>