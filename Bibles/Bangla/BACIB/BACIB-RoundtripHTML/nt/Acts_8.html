<html><head>
<meta http-equiv="Content-Type" content="text/html;charset=utf-8" />
<title>Acts 8 &ndash; পঞ্চম খণ্ড : প্রেরিত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>পঞ্চম খণ্ড : প্রেরিত</b> &ndash; <a href="Acts_1.html">1</a> ... <a href="Acts_6.html">6</a> <a href="Acts_7.html">7</a> <b>8</b> <a href="Acts_9.html">9</a> <a href="Acts_10.html">10</a> ... <a href="Acts_28.html">28</a> </div><hr>
<h1>Acts 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মণ্ডলীর প্রতি শৌলের নির্যাতন</h2><span class="vn">1</span> <span class="br-p"><br><br></span>সেদিন জেরুশালেমের মণ্ডলীর প্রতি বড়ই নির্যাতন উপস্থিত হল, তাতে প্রেরিতেরা ছাড়া অন্য সকলে এহুদিয়ার ও সামেরিয়ার জনপদে ছড়িয়ে পড়লো।</div>
<div class="v" id="v2"><span class="vn">2</span> আর কয়েক জন ভক্ত লোক স্তিফানকে দাফন করলেন ও তাঁর জন্য অনেক মাতম করলেন।</div>
<div class="v" id="v3"><span class="vn">3</span> কিন্তু শৌল মণ্ডলীর উচ্ছেদ সাধন করতে লাগলেন, ঘরে ঘরে প্রবেশ করে পুরুষ ও স্ত্রীলোকদেরকে টেনে এনে জেলে দিতে লাগলেন।</div>
<div class="v" id="v4"><h2>সামেরিয়াতে হযরত ফিলিপের তবলিগ</h2><span class="vn">4</span> <span class="br-p"><br><br></span>তখন যারা ছড়িয়ে পড়েছিল, তারা চারদিকে ভ্রমণ করে সুসমাচারের কালাম করতে লাগল।</div>
<div class="v" id="v5"><span class="vn">5</span> আর ফিলিপ সামেরিয়ার নগরে গিয়ে লোকদের কাছে মসীহ্‌কে তবলিগ করতে লাগলেন।</div>
<div class="v" id="v6"><span class="vn">6</span> আর লোকেরা ফিলিপের কথা শুনে ও তাঁর কৃত চিহ্ন-কাজগুলো দেখে মন দিয়ে তাঁর কথা শুনল।</div>
<div class="v" id="v7"><span class="vn">7</span> কারণ নাপাক রূহ্‌বিষ্ট অনেক লোক থেকে সেসব রূহ্‌ চিৎকার করে চেঁচিয়ে বের হয়ে আসলো এবং অনেক পক্ষাঘাতগ্রস্ত ও খঞ্জ সুস্থ হল;</div>
<div class="v" id="v8"><span class="vn">8</span> তাতে ঐ নগরে বড়ই আনন্দ হল।</div>
<div class="v" id="v9"><span class="vn">9</span> <span class="br-p"><br><br></span>কিন্তু শিমোন নামে এক ব্যক্তি ছিল, সে আগে থেকে সেই নগরে যাদু দেখাত ও সামেরিয় জাতিকে চমৎকৃত করতো। সে নিজেকে এক জন মহাপুরুষ বলে দাবী করতো,</div>
<div class="v" id="v10"><span class="vn">10</span> এবং তার কথা ছোট বড় সকলে শুনতো। তারা বলতো, এই ব্যক্তি আল্লাহ্‌র সেই শক্তি, যা মহতী নামে আখ্যাত।</div>
<div class="v" id="v11"><span class="vn">11</span> লোকে তার কথায় মনযোগ দিত, কারণ সে বহুকাল থেকে তার যাদুর কাজ দিয়ে তাদেরকে চমৎকৃত করে আসছিল।</div>
<div class="v" id="v12"><span class="vn">12</span> কিন্তু ফিলিপ আল্লাহ্‌র রাজ্য ও ঈসা মসীহের নাম বিষয়ক সুসমাচার তবলিগ করলে তারা তাঁর কথায় ঈমান আনল, আর পুরুষ ও স্ত্রীলোকেরা বাপ্তিস্ম নিতে লাগল।</div>
<div class="v" id="v13"><span class="vn">13</span> আর শিমোন নিজেও ঈমান আনল এবং বাপ্তিস্ম নিয়ে ফিলিপের সঙ্গে সঙ্গেই থাকতে লাগল; আর অনেক চিহ্ন-কাজ ও মহাপরাক্রমের কাজ সাধিত হচ্ছে দেখে চমৎকৃত হল।</div>
<div class="v" id="v14"><span class="vn">14</span> <span class="br-p"><br><br></span>জেরুশালেমে প্রেরিতেরা যখন শুনতে পেলেন যে, সামেরীয়রা আল্লাহ্‌র কালাম গ্রহণ করেছে, তখন তাঁরা পিতর ও ইউহোন্নাকে তাদের কাছ প্রেরণ করলেন।</div>
<div class="v" id="v15"><span class="vn">15</span> তাঁরা এসে তাদের জন্য মুনাজাত করলেন, যেন তাঁরা পাক-রূহ্‌ পায়;</div>
<div class="v" id="v16"><span class="vn">16</span> কেননা এই পর্যন্ত তাদের কারো উপরে পাক-রূহ্‌ নেমে আসেন নি; কেবল তারা প্রভু ঈসার নামে বাপ্তিস্ম গ্রহণ করেছিল।</div>
<div class="v" id="v17"><span class="vn">17</span> তখন তাঁরা তাদের উপরে হস্তার্পণ করলেন, আর তারা পাক-রূহ্‌ লাভ করলো।</div>
<div class="v" id="v18"><span class="vn">18</span> আর শিমোন যখন দেখতে পেল, প্রেরিতদের হস্তার্পণ দ্বারা পাক-রূহ্‌ দেওয়া হচ্ছে, তখন সে তাঁদের কাছে টাকা এনে বললো,</div>
<div class="v" id="v19"><span class="vn">19</span> আমাকেও এই ক্ষমতা দিন, যেন আমি যার উপরে হাত রাখবো, সে পাক-রূহ্‌ পায়।</div>
<div class="v" id="v20"><span class="vn">20</span> কিন্তু পিতর তাকে বললেন, তোমার রূপা তোমার সঙ্গে বিনষ্ট হোক, কেননা আল্লাহ্‌র দান তুমি অর্থ দিয়ে ক্রয় করতে মনস্থ করেছ।</div>
<div class="v" id="v21"><span class="vn">21</span> এই বিষয়ে তোমার অংশ বা অধিকার কিছুই নেই; কারণ তোমার অন্তর আল্লাহ্‌র সাক্ষাতে সরল নয়।</div>
<div class="v" id="v22"><span class="vn">22</span> অতএব তোমার এই নাফরমানী থেকে মন ফিরাও এবং প্রভুর কাছে ফরিয়াদ কর, কি জানি, তোমার হৃদয়ের কল্পনার মাফ হলেও হতে পারে;</div>
<div class="v" id="v23"><span class="vn">23</span> কেননা আমি দেখছি, তোমার মন মন্দতায় পরিপূর্ণ ও তুমি গুনাহ্‌র বন্ধনে আবদ্ধ রয়েছ।</div>
<div class="v" id="v24"><span class="vn">24</span> তখন শিমোন জবাবে বললো, আপনারাই আমার জন্য প্রভুর কাছে ফরিয়াদ করুন, যেন আপনারা যা যা বললেন, তার কিছুই আমার প্রতি না ঘটে।</div>
<div class="v" id="v25"><span class="vn">25</span> <span class="br-p"><br><br></span>পরে তাঁরা সাক্ষ্য দিয়ে ও প্রভুর কালাম তবলিগ করে জেরুশালেমে ফিরে যেতে যেতে সামেরিয়দের অনেক গ্রামে সুসমাচার তবলিগ করলেন।</div>
<div class="v" id="v26"><h2>হযরত ফিলিপ ও ইথিওপিয়ার নপুংসক</h2><span class="vn">26</span> <span class="br-p"><br><br></span>পরে প্রভুর এক জন ফেরেশতা ফিলিপকে এই কথা বললেন, উঠ, দক্ষিণ দিকে, যে পথ জেরুশালেম থেকে গাজার দিকে নেমে গেছে, সেই পথে যাও। সেই পথটি ছিল মরুভূমির মধ্যে।</div>
<div class="v" id="v27"><span class="vn">27</span> তাতে তিনি উঠে গমন করলেন। আর দেখ, সেখানে ইথিওপিয়া দেশের এক কর্মকর্তা ছিলেন, যিনি ইথিওপীয়দের কান্দাকি রাণীর অধীন উচ্চপদস্থ এক জন নপুংসক এবং রাণীর সমস্ত ধনকোষের নেতা ছিলেন। তিনি এবাদত করার জন্য জেরুশালেমে এসেছিলেন;</div>
<div class="v" id="v28"><span class="vn">28</span> পরে ফিরে যাচ্ছিলেন এবং তাঁর রথে বসে ইশাইয়া নবীর কিতাব পাঠ করছিলেন।</div>
<div class="v" id="v29"><span class="vn">29</span> তখন পাক-রূহ্‌ ফিলিপকে বললেন, ঐ রথের কাছে যাও ও তার সঙ্গে সঙ্গে চল।</div>
<div class="v" id="v30"><span class="vn">30</span> তাতে ফিলিপ দৌড়ে কাছে গিয়ে শুনলেন, তিনি ইশাইয়া নবীর কিতাব পাঠ করছেন। ফিলিপ বললেন, আপনি যা পাঠ করছেন, তা কি বুঝতে পারছেন?</div>
<div class="v" id="v31"><span class="vn">31</span> তিনি বললেন, কেউ আমাকে বুঝিয়ে না দিলে কেমন করে বুঝতে পারব? পরে তিনি ফিলিপকে তাঁর কাছে উঠে বসতে অনুরোধ করলেন।</div>
<div class="v" id="v32"><span class="vn">32</span> পাক-কিতাবের যে কথা তিনি পড়ছিলেন, তা এই— <span class="br-p"><br><br></span>“তিনি হত হবার জন্য ভেড়ার মত নীত হলেন, <span class="br-p"><br><br></span>এবং লোমচ্ছেদকের সম্মুখে ভেড়ার বাচ্চা যেমন নীরব থাকে, <span class="br-p"><br><br></span>সেরকম তিনি মুখ খুললেন না।</div>
<div class="v" id="v33"><span class="vn">33</span> <span class="br-p"><br><br></span>তাঁর হীনাবস্থায় তাঁর সম্বন্ধীয় বিচার অপনীত হল, <span class="br-p"><br><br></span>তাঁর সমকালীন লোকদের বর্ণনা কে করতে পারে? <span class="br-p"><br><br></span>যেহেতু তাঁর জীবন দুনিয়া থেকে অপনীত হল।”</div>
<div class="v" id="v34"><span class="vn">34</span> <span class="br-p"><br><br></span>নপুংসক জবাবে ফিলিপকে বললেন, নিবেদন করি, নবী কার বিষয় এই কথা বলেন? নিজের বিষয়ে, না অন্য কারো বিষয়ে?</div>
<div class="v" id="v35"><span class="vn">35</span> তখন ফিলিপ মুখ খুলে পাক-কিতাবের সেই কথা থেকে আরম্ভ করে তাঁর কাছে ঈসার বিষয়ে সুসমাচার তবলিগ করলেন।</div>
<div class="v" id="v36"><span class="vn">36</span> পরে পথে যেতে যেতে তাঁরা কোন এক স্থানে উপস্থিত হলেন যেখানে পানি ছিল। তখন নপুংসক বললেন, এই দেখুন, এখানে পানি আছে; আমার বাপ্তিস্ম নেবার বাধা কি?</div>
<div class="v" id="v37"><span class="vn">37</span> পরে তিনি রথ থামাতে হুকুম করলেন, আর ফিলিপ ও নপুংসক উভয়ে পানির মধ্যে নামলেন এবং ফিলিপ তাঁকে বাপ্তিস্ম দিলেন।</div>
<div class="v" id="v38"><span class="vn">38</span> আর যখন তারা পানির মধ্য থেকে উঠলেন, তখন প্রভুর রূহ্‌ ফিলিপকে হরণ করে নিয়ে গেলেন এবং নপুংসক আর তাঁকে দেখতে পেলেন না, ফলে তিনি আনন্দ করতে করতে নিজের পথে চলে গেলেন।</div>
<div class="v" id="v39"><span class="vn">39</span> কিন্তু ফিলিপকে অস্‌দোদে দেখতে পাওয়া গেল; আর তিনি নগরে নগরে ভ্রমণ করে সুসমাচার তবলিগ করতে করতে শেষে সিজারিয়াতে উপস্থিত হলেন।</div>
</div>
<!-- PARSED ABOVE; EDITING MAY BREAK PARSER -->
</body></html>