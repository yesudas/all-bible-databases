<html><head>
<meta http-equiv="Content-Type" content="text/html;charset=utf-8" />
<title>Col 1 &ndash; দ্বাদশ খণ্ড : কলসীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Col', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বাদশ খণ্ড : কলসীয়</b> &ndash; <b>1</b> <a href="Col_2.html">2</a> <a href="Col_3.html">3</a> <a href="Col_4.html">4</a> </div><hr>
<h1>Col 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শুভেচ্ছা</h2><span class="vn">1</span> <span class="br-p"><br><br></span>পৌল, আল্লাহ্‌র ইচ্ছায় মসীহ্‌ ঈসার প্রেরিত এবং ভাই তীমথি— কলসীতে যেসব পবিত্র লোক ও বিশ্বস্ত ভাই মসীহে আছেন, তাঁদের সমীপে।</div>
<div class="v" id="v2"><span class="vn">2</span> আমাদের পিতা আল্লাহ্‌র রহমত ও শান্তি তোমাদের উপরে বর্ষিত হোক।</div>
<div class="v" id="v3"><h2>কলসীয়দের জন্য আল্লাহ্‌র শুকরিয়া</h2><span class="vn">3</span> <span class="br-p"><br><br></span>আমরা সব সময় তোমাদের জন্য মুনাজাতের সময় আমাদের ঈসা মসীহের পিতা আল্লাহ্‌র শুকরিয়া করছি;</div>
<div class="v" id="v4"><span class="vn">4</span> কেননা মসীহ্‌ ঈসাতে যে ঈমান এবং সমস্ত পবিত্র লোকের প্রতি যে মহব্বত তোমাদের আছে, তার সংবাদ শুনেছি;</div>
<div class="v" id="v5"><span class="vn">5</span> এর মূল সেই প্রত্যাশিত বিষয়, যা তোমাদের জন্য বেহেশতে রাখা হয়েছে। এই প্রত্যাশিত বিষয় সম্বন্ধে তোমরা ইঞ্জিল, অর্থাৎ সত্যের কালাম থেকে আগেই শুনতে পেয়েছ,</div>
<div class="v" id="v6"><span class="vn">6</span> যে ইঞ্জিল তোমাদের কাছে উপস্থিত হয়েছে। এটি যেমন সমস্ত দুনিয়াতে ফলবান হচ্ছে ও বৃদ্ধি পাচ্ছে, তেমনি যেদিন তোমরা তা শুনেছিলে এবং আল্লাহ্‌র রহমত সত্যিকারভাবে জেনেছিলে, তোমাদের মধ্যেও সেদিন থেকে তা ফলবান হচ্ছে।</div>
<div class="v" id="v7"><span class="vn">7</span> তোমরা আমাদের প্রিয় সহ-গোলাম ইপাফ্রার কাছে সেরকম শিক্ষাই পেয়েছ; তিনি তোমাদের পক্ষে মসীহের বিশ্বস্ত পরিচারক;</div>
<div class="v" id="v8"><span class="vn">8</span> পাক-রূহে তোমাদের মহব্বতের বিষয়ও তিনি আমাদেরকে জানিয়েছেন।</div>
<div class="v" id="v9"><h2>হযরত ঈসা মসীহ্‌ই প্রধান</h2><span class="vn">9</span> <span class="br-p"><br><br></span>এই কারণে আমরাও যেদিন সেই সংবাদ শুনেছি, সেদিন থেকে তোমাদের জন্য মুনাজাত ও ফরিয়াদ করতে ক্ষান্ত হই নি, যেন তোমরা সমস্ত রূহানিক জ্ঞানে ও বুদ্ধিতে আল্লাহ্‌র ইচ্ছার তত্ত্বজ্ঞানে পূর্ণ হও,</div>
<div class="v" id="v10"><span class="vn">10</span> এতে যেন তোমরা প্রভুর যোগ্যরূপে জীবন-যাপন ও সর্বতোভাবে তাঁকে সন্তুষ্ট করতে পার, আর তোমরা সমস্ত সৎকর্মে ফলবান ও আল্লাহ্‌র তত্ত্বজ্ঞানে সমৃদ্ধ হও।</div>
<div class="v" id="v11"><span class="vn">11</span> তোমরা আনন্দের সঙ্গে সমপূর্ণ ধৈর্য ও সহিষ্ণুতা প্রকাশ করার জন্য তাঁর মহিমার পরাক্রম অনুসারে সমস্ত শক্তিতে শক্তিমান হও;</div>
<div class="v" id="v12"><span class="vn">12</span> আর পিতার শুকরিয়া কর, যিনি পবিত্র লোকদের আলোতে যে উত্তরাধিকার, তাতে তোমাদের অংশী হবার জন্য উপযুক্ত করেছেন।</div>
<div class="v" id="v13"><span class="vn">13</span> তিনিই আমাদের অন্ধকারের কর্তৃত্ব থেকে উদ্ধার করে আপন প্রিয় পুত্রের রাজ্যে আনয়ন করেছেন।</div>
<div class="v" id="v14"><span class="vn">14</span> এই পুত্রেই আমরা মুক্তি, গুনাহ্‌র ক্ষমা লাভ করেছি।</div>
<div class="v" id="v15"><h2>মসীহের অগ্রগণ্যতা</h2><span class="vn">15</span> <span class="br-p"><br><br></span>ইনিই অদৃশ্য আল্লাহ্‌র প্রতিমূর্তি, সমস্ত সৃষ্টির প্রথমজাত; কেননা তাঁর দ্বারাই সব-কিছুই সৃষ্ট হয়েছে;</div>
<div class="v" id="v16"><span class="vn">16</span> বেহেশতে ও দুনিয়াতে, দৃশ্য বা অদৃশ্য যা কিছু আছে, সিংহাসন হোক বা প্রভুত্ব হোক, বা আধিপত্য হোক, বা কর্তৃত্ব হোক, সকলই তাঁর দ্বারা ও তাঁর জন্য সৃষ্ট হয়েছে;</div>
<div class="v" id="v17"><span class="vn">17</span> আর তিনিই সকলের আগে আছেন ও তাঁর মধ্য দিয়েই সমস্ত কিছু টিকে আছে।</div>
<div class="v" id="v18"><span class="vn">18</span> আর তিনিই দেহের অর্থাৎ মণ্ডলীর মাথা; তিনিই আদি, মৃতদের মধ্য থেকে প্রথমজাত, যেন সমস্ত বিষয়ে তিনি অগ্রগণ্য হন।</div>
<div class="v" id="v19"><span class="vn">19</span> কারণ আল্লাহ্‌ চেয়েছিলেন যেন সমস্ত পূর্ণতা মসীহের মধ্যেই বাস করে,</div>
<div class="v" id="v20"><span class="vn">20</span> এবং তাঁর ক্রুশের রক্ত দ্বারা সন্ধি করে তাঁর দ্বারা যেন নিজের সঙ্গে বেহেশতের হোক, বা দুনিয়ার হোক, সকলই সম্মিলিত করেন, তাঁর দ্বারাই করেন।</div>
<div class="v" id="v21"><span class="vn">21</span> <span class="br-p"><br><br></span>আর এক সময়ে তোমরা আল্লাহ্‌র কাছ থেকে দূরবর্তী ছিলে এবং তাঁর বিরুদ্ধে তোমাদের মনে শত্রুভাব ছিল ও তোমরা দুষ্কর্ম করছিলে,</div>
<div class="v" id="v22"><span class="vn">22</span> তোমাদের তিনি এখন মসীহের মাংসময় দেহে মৃত্যু দ্বারা সম্মিলিত করলেন, যেন তোমাদেরকে পবিত্র, নিষ্কলঙ্ক ও নির্দোষ করে নিজের সাক্ষাতে উপস্থিত করেন,</div>
<div class="v" id="v23"><span class="vn">23</span> যদি তোমরা ঈমানে বদ্ধমূল ও অটল হয়ে স্থির থাক এবং সেই ইঞ্জিলের প্রত্যাশা থেকে বিচলিত না হও যা তোমরা শুনেছ, যা আসমানের নিচে সমস্ত সৃষ্টির কাছে তবলিগ করা হয়েছে, আমি পৌল যার পরিচারক হয়েছি।</div>
<div class="v" id="v24"><h2>প্রভুতে স্থির থাকতে নিবেদন</h2><span class="vn">24</span> <span class="br-p"><br><br></span>এখন তোমাদের জন্য আমার যেসব দুঃখভোগ হয়ে থাকে, তাতে আনন্দ করছি এবং মসীহের দুঃখভোগের যে অংশ অপূর্ণ রয়েছে তা আমার দেহে তাঁর দেহের জন্য পূর্ণ করছি; সেই দেহ মণ্ডলী।</div>
<div class="v" id="v25"><span class="vn">25</span> তোমাদের জন্য আল্লাহ্‌র যে দেওয়ানী কাজ আমাকে দেওয়া হয়েছে, সেই অনুসারে আমি মণ্ডলীর পরিচারক হয়েছি, যেন আমি আল্লাহ্‌র কালাম সমপূর্ণভাবে তবলিগ করি;</div>
<div class="v" id="v26"><span class="vn">26</span> তা সেই নিগূঢ়তত্ত্ব, যা যুগযুগানুক্রমে ও পুরুষানুক্রমে গুপ্ত ছিল, কিন্তু এখন তাঁর পবিত্র লোকদের কাছে প্রকাশিত হয়েছে;</div>
<div class="v" id="v27"><span class="vn">27</span> কারণ অ-ইহুদীদের মধ্যে সেই নিগূঢ়-তত্ত্বের গৌরব-ধন কি, তা পবিত্রগণকে জানাতে আল্লাহ্‌র বাসনা হল; সেই নিগূঢ়তত্ত্ব হল তোমাদের মধ্যে মসীহ্‌, গৌরবের আশা।</div>
<div class="v" id="v28"><span class="vn">28</span> তাঁকেই আমরা ঘোষণা করছি, সমস্ত জ্ঞানে প্রত্যেক মানুষকে সচেতন করছি ও প্রত্যেক মানুষকে শিক্ষা দিচ্ছি, যেন প্রত্যেক মানুষকে মসীহে পরিপক্ক করে উপস্থিত করি;</div>
<div class="v" id="v29"><span class="vn">29</span> এই উদ্দেশ্যেই তাঁর যে মহাশক্তি আমার মধ্যে সপরাক্রমে কাজ করছে, সেই শক্তি অনুসারে প্রাণপণ পরিশ্রমও করছি।</div>
</div>
<!-- PARSED ABOVE; EDITING MAY BREAK PARSER -->
</body></html>