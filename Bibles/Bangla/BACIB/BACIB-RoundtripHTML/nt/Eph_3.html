<html><head>
<meta http-equiv="Content-Type" content="text/html;charset=utf-8" />
<title>Eph 3 &ndash; দশম খণ্ড : ইফিষীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eph', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>দশম খণ্ড : ইফিষীয়</b> &ndash; <a href="Eph_1.html">1</a> <a href="Eph_2.html">2</a> <b>3</b> <a href="Eph_4.html">4</a> <a href="Eph_5.html">5</a> <a href="Eph_6.html">6</a> </div><hr>
<h1>Eph 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত পৌলের উপর অ-ইহুদীদের পরিচর্যার ভার</h2><span class="vn">1</span> <span class="br-p"><br><br></span>এজন্য আমি পৌল, তোমরা যারা অ-ইহুদী, তোমাদের জন্য আমি মসীহ্‌ ঈসার বন্দী হয়েছি।</div>
<div class="v" id="v2"><span class="vn">2</span> আল্লাহ্‌র রহমতের যে ব্যবস্থা তোমাদের উদ্দেশে আমাকে দেওয়া হয়েছে তার কথা তো তোমরা ইতিমধ্যেই শুনেছ।</div>
<div class="v" id="v3"><span class="vn">3</span> ফলত প্রত্যাদেশ দ্বারা সেই নিগূঢ়তত্ত্ব আমাকে জানানো হয়েছে, যেমন আমি একটু আগে সংক্ষেপে লিখেছি;</div>
<div class="v" id="v4"><span class="vn">4</span> তোমরা তা পাঠ করলে মসীহ্‌ বিষয়ক নিগূঢ়তত্ত্বে আমার যে অভিজ্ঞতা তা বুঝতে পারবে।</div>
<div class="v" id="v5"><span class="vn">5</span> আগের যুগের মানুষের কাছে সেই নিগূঢ়তত্ত্ব এভাবে জানানো হয় নি, যেভাবে এখন পাক-রূহের মধ্য দিয়ে তাঁর পবিত্র প্রেরিত ও নবীদের কাছে প্রকাশিত হয়েছে।</div>
<div class="v" id="v6"><span class="vn">6</span> ফলত ইঞ্জিলের মধ্য দিয়ে মসীহ্‌ ঈসাতে অ-ইহুদীরাও উত্তরাধিকারের সহভাগী, দেহের একই অঙ্গের সহভাগী ও প্রতিজ্ঞার সহভাগী হয়;</div>
<div class="v" id="v7"><span class="vn">7</span> আল্লাহ্‌র রহমতের যে দান তাঁর পরাক্রমের কর্মশক্তি গুণে আমাকে দেওয়া হয়েছে, সেই অনুসারে আমি সেই ইঞ্জিলের পরিচারক হয়েছি।</div>
<div class="v" id="v8"><span class="vn">8</span> যদিও আমি সমস্ত পবিত্র লোকদের মধ্যে সবচেয়ে ক্ষুদ্রতম তবুও আমাকে এই রহমত দেওয়া হয়েছে, যাতে অ-ইহুদীদের কাছে আমি মসীহের সেই ধনের বিষয়ে সুখবর তবলিগ করি, যে ধনের অনুসন্ধান করে ওঠা যায় না;</div>
<div class="v" id="v9"><span class="vn">9</span> এবং আদি থেকে সমস্ত কিছুর সৃষ্টিকর্তা আল্লাহ্‌তে যা গুপ্ত ছিল, সেই নিগূঢ়তত্ত্বের পরিকল্পনা যে কি তাও যেন তাদের চোখের সামনে প্রকাশ করি;</div>
<div class="v" id="v10"><span class="vn">10</span> উদ্দেশ্য এই, যেন এখন মণ্ডলীর মধ্য দিয়ে বেহেশতী স্থানের সমস্ত শাসনকর্তা ও ক্ষমতার অধিকারীদের কাছে আল্লাহ্‌র বহুবিধ প্রজ্ঞা জানানো যায়।</div>
<div class="v" id="v11"><span class="vn">11</span> এটা ছিল তাঁর অনন্তকালীন সঙ্কল্প, যে সঙ্কল্প তিনি আমাদের প্রভু মসীহ্‌ ঈসাতে পূর্ণ করেছেন,</div>
<div class="v" id="v12"><span class="vn">12</span> তাঁতেই আমরা তাঁর উপরে ঈমানের মধ্য দিয়ে সাহস এবং পূর্ণ ভরসায় আল্লাহ্‌র কাছে উপস্থিত হবার ক্ষমতা পেয়েছি।</div>
<div class="v" id="v13"><span class="vn">13</span> অতএব আমার মুনাজাত এই, তোমাদের জন্য আমি যেসব দুঃখ-কষ্ট ভোগ করছি, তাতে যেন নিরুৎসাহ না হও; সেই সব তোমাদের গৌরব।</div>
<div class="v" id="v14"><h2>ইফিষীয়দের জন্য হযরত পৌলের মুনাজাত</h2><span class="vn">14</span> <span class="br-p"><br><br></span>এজন্য সেই পিতার কাছে আমি হাঁটু পেতেছি,</div>
<div class="v" id="v15"><span class="vn">15</span> যাঁর কাছ থেকে বেহেশত ও দুনিয়ার সমস্ত পরিবার তাদের নাম পেয়েছে।</div>
<div class="v" id="v16"><span class="vn">16</span> আমি মুনাজাত করছি যেন তিনি তাঁর মহিমা-ধন অনুসারে তোমাদের এই বর দেন, যাতে তাঁর রূহের মধ্য দিয়ে তোমাদের অন্তর শক্তিশালী হয়;</div>
<div class="v" id="v17"><span class="vn">17</span> যেন ঈমানের মধ্য দিয়ে মসীহ্‌ তোমাদের অন্তরে বাস করেন; যেন তোমরা মহব্বতে দৃঢ়-রোপিত ও দৃঢ়ভাবে স্থাপিত হও।</div>
<div class="v" id="v18"><span class="vn">18</span> আমি মুনাজাত করি যেন তোমরা সমস্ত পবিত্র লোকদের সঙ্গে বুঝতে সমর্থ হও যে, সেই প্রশস্ততা, দীর্ঘতা, উচ্চতা ও গভীরতা কি,</div>
<div class="v" id="v19"><span class="vn">19</span> এবং জ্ঞানাতীত যে মসীহের মহব্বত, তা যেন জানতে সমর্থ হও আর এইভাবে যেন আল্লাহ্‌র সমস্ত পূর্ণতার উদ্দেশে পূর্ণ হও।</div>
<div class="v" id="v20"><span class="vn">20</span> <span class="br-p"><br><br></span>যে শক্তি আমাদের মধ্যে কাজ করে, সেই শক্তি অনুসারে যিনি আমাদের সমস্ত চাওয়া ও চিন্তার চেয়েও অতিরিক্ত কাজ করতে পারেন,</div>
<div class="v" id="v21"><span class="vn">21</span> মণ্ডলীতে এবং মসীহ্‌ ঈসাতে যুগপর্যায়ের যুগে যুগে সমস্ত পুরুষানুক্রমে তাঁরই মহিমা হোক। আমিন।</div>
</div>
<!-- PARSED ABOVE; EDITING MAY BREAK PARSER -->
</body></html>