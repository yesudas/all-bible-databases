<html><head>
<meta http-equiv="Content-Type" content="text/html;charset=utf-8" />
<title>Eph 4 &ndash; দশম খণ্ড : ইফিষীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eph', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>দশম খণ্ড : ইফিষীয়</b> &ndash; <a href="Eph_1.html">1</a> <a href="Eph_2.html">2</a> <a href="Eph_3.html">3</a> <b>4</b> <a href="Eph_5.html">5</a> <a href="Eph_6.html">6</a> </div><hr>
<h1>Eph 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈসা মসীহের দেহে এক হওয়া</h2><span class="vn">1</span> <span class="br-p"><br><br></span>অতএব প্রভুতে বন্দী আমি তোমাদের কাছে এই ফরিয়াদ করছি, তোমরা যে আহ্বানে আহূত হয়েছ তার যোগ্যরূপে চল।</div>
<div class="v" id="v2"><span class="vn">2</span> সমপূর্ণ নম্রতা, মৃদুতা ও সহিষ্ণুতার সঙ্গে চল; মহব্বতে পরস্পরের প্রতি ধৈর্যশীল হও,</div>
<div class="v" id="v3"><span class="vn">3</span> শান্তির যোগবন্ধনে পাক-রূহের ঐক্য রক্ষা করতে যত্নবান হও।</div>
<div class="v" id="v4"><span class="vn">4</span> দেহ এক এবং পাক-রূহ্‌ও এক— যেমন তোমরা তোমাদের আহ্বানের একই প্রত্যাশায় আহ্বান লাভ করেছ।</div>
<div class="v" id="v5"><span class="vn">5</span> প্রভু এক, ঈমান এক, বাপ্তিস্ম এক,</div>
<div class="v" id="v6"><span class="vn">6</span> সকলের আল্লাহ্‌ ও পিতা এক, তিনি সকলের উপরে, সকলের কাছে ও সকলের মধ্যে আছেন।</div>
<div class="v" id="v7"><span class="vn">7</span> কিন্তু মসীহের দানের পরিমাণ অনুসারে আমাদের প্রত্যেক জনকে রহমত দান করা হয়েছে।</div>
<div class="v" id="v8"><span class="vn">8</span> সেজন্য পাক-কিতাবে বলা হয়েছে, “তিনি ঊর্ধ্বে উঠে বন্দীদেরকে বন্দীদশায় নিয়ে গেলেন, তাঁর লোকদের নানা বর দান করলেন।”</div>
<div class="v" id="v9"><span class="vn">9</span> <span class="br-p"><br><br></span>ভাল, তিনি ‘উঠলেন’, এর অর্থ কি এই নয় যে, তিনি দুনিয়ার গভীরতম স্থানে নেমেছিলেন?</div>
<div class="v" id="v10"><span class="vn">10</span> যিনি নেমেছিলেন, তিনিই সকল বেহেশতের অনেক উপরে উঠেছেন, যেন তিনি সমস্ত কিছু পূর্ণ করতে পারেন।</div>
<div class="v" id="v11"><span class="vn">11</span> আর তিনি কয়েকজনকে প্রেরিত, কয়েক জনকে নবী, কয়েকজনকে সুসমাচার-তবলিগকারী ও কয়েকজনকে ইমাম ও শিক্ষক করে মনোনীত করেছেন।</div>
<div class="v" id="v12"><span class="vn">12</span> তিনি তা করেছেন যেন পবিত্র লোকেরা পরিচর্যা কাজ করার জন্য পরিপক্ক হয় আর এভাবে মসীহের দেহ গড়ে ওঠে,</div>
<div class="v" id="v13"><span class="vn">13</span> যেন আমরা সকলে আল্লাহ্‌র পুত্র বিষয়ক ঈমান ও তত্ত্ব জ্ঞানের ঐক্য পর্যন্ত পৌঁছাতে পারি, আর মসীহের পূর্ণতার পূর্ণমাত্রা অনুযায়ী পরিপক্ক লোক হতে পারি।</div>
<div class="v" id="v14"><span class="vn">14</span> তা হলে আমরা আর বালক থাকব না, মানুষের ঠকামিতে, ধূর্ততায়, ভ্রান্তির ছলচাতুরীতে বিভ্রান্ত হব না এবং যে কোন মতবাদের বায়ুতে পরিচালিত হব না।</div>
<div class="v" id="v15"><span class="vn">15</span> কিন্তু আমরা মহব্বতে সত্যনিষ্ঠ হয়ে যিনি মস্তক, যিনি মসীহ্‌ সমস্ত বিষয়ে তাঁর উদ্দেশে বৃদ্ধি পাব।</div>
<div class="v" id="v16"><span class="vn">16</span> তাঁর প্রভাবে সমস্ত দেহটা সুসংবদ্ধ ও সুসংগঠিত হয়ে, সমস্ত গ্রন্থির সহযোগিতায় প্রতিটি অঙ্গ-প্রত্যঙ্গের কর্মক্ষমতা অনুসারে দেহের বৃদ্ধি সাধন করছে, যেন নিজেকেই মহব্বতে গেঁথে তুলছে।</div>
<div class="v" id="v17"><h2>পুরানো জীবন ও নতুন জীবন</h2><span class="vn">17</span> <span class="br-p"><br><br></span>অতএব আমি এই কথা বলছি ও প্রভুতে দৃঢ়ভাবে হুকুম করছি, তোমরা আর অ-ইহুদীদের মত চলো না; তারা নিজ নিজ মনের অসার ভাবে চলে;</div>
<div class="v" id="v18"><span class="vn">18</span> তাদের অন্তর অন্ধকারে পড়ে আছে, তাদের অন্তরের অজ্ঞতা ও হৃদয়ের কঠিনতার জন্য তারা আল্লাহ্‌ দেওয়া জীবন থেকে বিচ্ছিন্ন হয়ে পড়েছে।</div>
<div class="v" id="v19"><span class="vn">19</span> তারা অসার হয়ে পড়েছে এবং লোভের বশবর্তী হয়ে সব রকম নাপাক কাজ করার জন্য লাগামহীন কামনার হাতে নিজেদের তুলে দিয়েছে।</div>
<div class="v" id="v20"><span class="vn">20</span> কিন্তু তোমরা মসীহের বিষয়ে এরকম শিক্ষা পাও নি;</div>
<div class="v" id="v21"><span class="vn">21</span> তোমরা তাঁর বিষয় শুনেছ এবং ঈসাতে যে সত্য আছে সেই অনুসারে তাঁতেই শিক্ষা লাভ করেছ।</div>
<div class="v" id="v22"><span class="vn">22</span> তোমরা এই শিক্ষা লাভ করেছ যেন তোমরা পুরানো জীবন-পথ, সেই পুরানো মানুষকে ত্যাগ কর, যা প্রতারণার নানা রকম অভিলাষ দ্বারা ভ্রষ্ট হয়ে পড়ছে।</div>
<div class="v" id="v23"><span class="vn">23</span> আর তোমরা নিজ নিজ মনকে ক্রমশ নতুন করে গড়ে তোল,</div>
<div class="v" id="v24"><span class="vn">24</span> এবং সেই নতুন মানুষকে বরণ কর, যা সত্যের ধার্মিকতায় ও সাধুতায় আল্লাহ্‌র সাদৃশ্যে সৃষ্টি করা হয়েছে।</div>
<div class="v" id="v25"><h2>নতুন জীবনের জন্য নিয়ম</h2><span class="vn">25</span> <span class="br-p"><br><br></span>অতএব তোমরা মিথ্যা ত্যাগ কর এবং প্রত্যেকে নিজ নিজ প্রতিবেশীর সঙ্গে সত্য কথা বলো; কারণ আমরা পরস্পর অঙ্গ প্রত্যঙ্গ।</div>
<div class="v" id="v26"><span class="vn">26</span> তোমরা ক্রুদ্ধ হলে গুনাহ্‌ করো না; সূর্য অস্ত যাবার আগেই তোমাদের ক্রুদ্ধ মন শান্ত হোক;</div>
<div class="v" id="v27"><span class="vn">27</span> আর শয়তানকে কোন সুযোগ দিও না।</div>
<div class="v" id="v28"><span class="vn">28</span> চোর আর চুরি না করুক, বরং নিজের হাতে সৎভাবে পরিশ্রম করুক, যেন দীনহীনকে দেবার জন্য তার হাতে কিছু থাকে।</div>
<div class="v" id="v29"><span class="vn">29</span> তোমাদের মুখ থেকে কোন রকম খারাপ কথা বের না হোক, কিন্তু প্রয়োজনে গেঁথে তুলবার জন্য ভাল কথা বের হোক, যেন যারা শোনে তারা রহমত পায়।</div>
<div class="v" id="v30"><span class="vn">30</span> আর যাঁর দ্বারা তোমাদের মুক্তির দিনের অপেক্ষায় সীলমোহর করা হয়েছে আল্লাহ্‌র সেই পাক-রূহ্‌কে দুঃখ দিও না।</div>
<div class="v" id="v31"><span class="vn">31</span> সব রকম তিক্ততা, রোষ, ক্রোধ, কলহ, নিন্দা এবং সব রকম হিংসা তোমাদের থেকে দূর হোক।</div>
<div class="v" id="v32"><span class="vn">32</span> তোমরা একে অন্যের প্রতি দয়ালু ও উদারমনা হও, একে অন্যকে মাফ কর, যেমন আল্লাহ্‌ও মসীহের মধ্য দিয়ে তোমাদের মাফ করেছেন।</div>
</div>
<!-- PARSED ABOVE; EDITING MAY BREAK PARSER -->
</body></html>