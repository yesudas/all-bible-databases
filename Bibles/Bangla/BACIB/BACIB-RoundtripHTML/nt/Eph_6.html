<html><head>
<meta http-equiv="Content-Type" content="text/html;charset=utf-8" />
<title>Eph 6 &ndash; দশম খণ্ড : ইফিষীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eph', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>দশম খণ্ড : ইফিষীয়</b> &ndash; <a href="Eph_1.html">1</a> ... <a href="Eph_4.html">4</a> <a href="Eph_5.html">5</a> <b>6</b> </div><hr>
<h1>Eph 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ছেলেমেয়ে ও পিতা-মাতার জন্য শিক্ষা</h2><span class="vn">1</span> <span class="br-p"><br><br></span>তোমরা যারা সন্তান, তোমরা প্রভুতে পিতা-মাতার বাধ্য হও, কেননা তা ন্যায্য।</div>
<div class="v" id="v2"><span class="vn">2</span> “তোমার পিতা ও তোমার মাতাকে সমাদর করো,” — এটাই তো প্রথম হুকুম যার সঙ্গে প্রতিজ্ঞা রয়েছে:</div>
<div class="v" id="v3"><span class="vn">3</span> “যেন তোমার মঙ্গল হয় এবং তুমি দেশে দীর্ঘায়ু হও।”</div>
<div class="v" id="v4"><span class="vn">4</span> <span class="br-p"><br><br></span>আর তোমরা যারা পিতা, তোমরা নিজ নিজ সন্তানদের ক্ষুব্ধ করো না, বরং প্রভুর শাসনে ও চেতনা প্রদানে তাদেরকে মানুষ করে তোল।</div>
<div class="v" id="v5"><h2>গোলাম ও মালিকের জন্য শিক্ষা</h2><span class="vn">5</span> <span class="br-p"><br><br></span>তোমরা যারা গোলাম, তোমরা যেমন মসীহের বাধ্য, তেমনি আন্তরিকতার সঙ্গে সভয়ে ও কম্পিত হৃদয়ে এই দুনিয়ার মালিকদের বাধ্য হও;</div>
<div class="v" id="v6"><span class="vn">6</span> যখন মালিকদের চোখের সম্মুখে আছ মাত্র তখন নয়, এমন কি, তাদের তুষ্ট করার জন্যও নয়, বরং মসীহের গোলামের মত প্রাণের সঙ্গে আল্লাহ্‌র ইচ্ছা পালন করছো বলে তা করো।</div>
<div class="v" id="v7"><span class="vn">7</span> তোমরা মানুষের সেবা বলে নয়, বরং প্রভুরই সেবা করছো বলে সন্তুষ্ট মনে গোলামীর কাজ কর;</div>
<div class="v" id="v8"><span class="vn">8</span> জেনে রাখ, কোন সৎকর্ম করলে প্রত্যেক ব্যক্তি, সে গোলাম হোক বা স্বাধীন হোক, প্রভুর কাছ থেকে তার ফল পাবে।</div>
<div class="v" id="v9"><span class="vn">9</span> <span class="br-p"><br><br></span>আর তোমরা যারা মালিক, তোমরা তাদের প্রতি তেমনি ব্যবহার কর, ভর্ৎসনা ত্যাগ কর এবং জেনে রাখ, তাদের এবং তোমাদেরও প্রভু বেহেশতে আছেন, আর তিনি কারো মুখাপেক্ষা করেন না।</div>
<div class="v" id="v10"><h2>ধর্ম-যুদ্ধের সাজ-পোশাক ও অস্ত্রশস্ত্র</h2><span class="vn">10</span> <span class="br-p"><br><br></span>শেষ কথা এই, তোমরা প্রভুতে ও তাঁর শক্তির পরাক্রমে বলবান হও।</div>
<div class="v" id="v11"><span class="vn">11</span> আল্লাহ্‌র সমস্ত যুদ্ধের সাজ-পোশাক পর যেন শয়তানের নানা রকম চাতুরীর সম্মুখে দাঁড়াতে পার।</div>
<div class="v" id="v12"><span class="vn">12</span> কেননা রক্তমাংসের সঙ্গে নয়, কিন্তু আধিপত্য সকলের সঙ্গে, কর্তৃত্ব সকলের সঙ্গে, এই অন্ধকারের দুনিয়ার অধিপতিদের সঙ্গে, আসমানের গুনাহ্‌গার রূহ্‌দের সঙ্গে আমাদের মল্লযুদ্ধ হচ্ছে।</div>
<div class="v" id="v13"><span class="vn">13</span> এজন্য তোমরা আল্লাহ্‌র সমস্ত যুদ্ধের সাজ-পোশাক গ্রহণ কর, যেন সেই অধর্মের দিনের প্রতিরোধ করতে এবং সকলই সম্পন্ন করে দাঁড়িয়ে থাকতে পার।</div>
<div class="v" id="v14"><span class="vn">14</span> অতএব সত্যের কোমরবন্ধনী কোমরে বেঁধে, ধার্মিকতার বুকপাটা পরে,</div>
<div class="v" id="v15"><span class="vn">15</span> এবং শান্তির ইঞ্জিল তবলিগের জন্য পায়ে জুতা পরে দাঁড়িয়ে থাক;</div>
<div class="v" id="v16"><span class="vn">16</span> এসব ছাড়া ঈমানের ঢালও গ্রহণ কর, যার দ্বারা তোমরা সেই শয়তানের সমস্ত জ্বলন্ত তীর নিভিয়ে ফেলতে পারবে;</div>
<div class="v" id="v17"><span class="vn">17</span> এবং নাজাতের শিরস্ত্রাণ ও পাক-রূহের তলোয়ার, অর্থাৎ আল্লাহ্‌র কালাম গ্রহণ কর।</div>
<div class="v" id="v18"><span class="vn">18</span> সব রকম মুনাজাত ও ফরিয়াদ সহকারে পাক-রূহের দ্বারা চালিত হয়ে সব সময়ে মুনাজাত কর। এজন্য সমপূর্ণ সজাগ থাক ও সমস্ত পবিত্র লোকের জন্য ফরিয়াদ সহকারে মিনতি কর।</div>
<div class="v" id="v19"><span class="vn">19</span> আমার জন্যও মুনাজাত কর যেন মুখ খুলবার উপযুক্ত বক্তৃতা আমাকে দেওয়া হয়, যাতে আমি সাহসপূর্বক সেই ইঞ্জিলের নিগূঢ়তত্ত্ব জানাতে পারি,</div>
<div class="v" id="v20"><span class="vn">20</span> যার জন্য আমি শিকলে বাঁধা পড়েও রাজদূতের কাজ করছি; যেমন কথা বলা আমার উচিত, তেমনি যেন সেই বিষয়ে সাহস দেখাতে পারি।</div>
<div class="v" id="v21"><h2>শেষ কথা ও দোয়া</h2><span class="vn">21</span> <span class="br-p"><br><br></span>আর আমি কেমন আছি ও কি কি কাজ করছি তা যেন তোমরাও জানতে পার তা তুখিক, যিনি প্রভুতে প্রিয় ভাই ও বিশ্বস্ত পরিচারক, তিনি তোমাদের সকলই জানাবেন।</div>
<div class="v" id="v22"><span class="vn">22</span> আমি তাঁকে তোমাদের কাছে সেজন্যই পাঠালাম যেন তোমরা আমাদের সমস্ত সংবাদ জানতে পার এবং তিনি যেন তোমাদের অন্তরে উৎসাহ দেন।</div>
<div class="v" id="v23"><span class="vn">23</span> <span class="br-p"><br><br></span>পিতা আল্লাহ্‌ এবং প্রভু ঈসা মসীহ্‌ থেকে শান্তি এবং ঈমানের সঙ্গে মহব্বত ভাইদের প্রতি বর্ষিত হোক।</div>
<div class="v" id="v24"><span class="vn">24</span> আমাদের প্রভু ঈসা মসীহ্‌কে যারা অক্ষয়ভাবে মহব্বত করে, তাদের সকলের প্রতি রহমত সহবর্তী হোক।</div>
</div>
<!-- PARSED ABOVE; EDITING MAY BREAK PARSER -->
</body></html>