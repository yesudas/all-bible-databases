<html><head>
<meta http-equiv="Content-Type" content="text/html;charset=utf-8" />
<title>Gal 3 &ndash; নবম খণ্ড : গালাতীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gal', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>নবম খণ্ড : গালাতীয়</b> &ndash; <a href="Gal_1.html">1</a> <a href="Gal_2.html">2</a> <b>3</b> <a href="Gal_4.html">4</a> <a href="Gal_5.html">5</a> <a href="Gal_6.html">6</a> </div><hr>
<h1>Gal 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈমান না শরীয়ত?</h2><span class="vn">1</span> <span class="br-p"><br><br></span>হে অবোধ গালাতীয়েরা! কে তোমাদের মুগ্ধ করলো? তোমাদেরই চোখের সামনে তো ঈসা মসীহ্‌কে ক্রুশবিদ্ধ করে হত্যা করার কথা স্পষ্টভাবে বোঝানো হয়েছিল।</div>
<div class="v" id="v2"><span class="vn">2</span> কেবল এই কথা তোমাদের কাছে জানতে চাই, তোমরা কি শরীয়ত পালন করার জন্য পাক-রূহ্‌কে পেয়েছ? না কি সুখবরের বার্তা শুনে পাক-রূহ্‌কে পেয়েছ?</div>
<div class="v" id="v3"><span class="vn">3</span> তোমরা কি এমন অবোধ? পাক-রূহে আরম্ভ করে এখন কি তোমরা দৈহিক চেষ্টায় সমাপ্ত করতে চাইছ?</div>
<div class="v" id="v4"><span class="vn">4</span> তোমরা এত দুঃখ কি বৃথাই ভোগ করেছ? আমি আশা করি তা বৃথা যাবে না।</div>
<div class="v" id="v5"><span class="vn">5</span> <span class="br-p"><br><br></span>বল দেখি, যিনি তোমাদের পাক-রূহ্‌ যুগিয়ে দেন ও তোমাদের মধ্যে কুদরতি-কাজ সাধন করেন, তিনি কি শরীয়ত পালনের জন্য তা করেন? না কি সুখবরের যে বার্তা শুনেছিল সেজন্য করেন?</div>
<div class="v" id="v6"><span class="vn">6</span> <span class="br-p"><br><br></span>যেমন ইব্রাহিম “আল্লাহ্‌র উপর ঈমান আনলেন, আর তা-ই তাঁর পক্ষে ধার্মিকতা বলে গণিত হল।”</div>
<div class="v" id="v7"><span class="vn">7</span> অতএব জেনো, যারা ঈমান অবলম্বন করে তারাই ইব্রাহিমের সন্তান।</div>
<div class="v" id="v8"><span class="vn">8</span> আর ঈমানের কারণে আল্লাহ্‌ অ-ইহুদীদের ধার্মিক গণনা করেন, পাক-কিতাব আগেই তা দেখে ইব্রাহিমের কাছে পূর্বেই ইঞ্জিল জানানো হয়েছিল, যথা, “তোমাতে সমস্ত জাতি দোয়া লাভ করবে”।</div>
<div class="v" id="v9"><span class="vn">9</span> অতএব যারা ঈমানকে অবলম্বন করে তারা ঈমানদার ইব্রাহিমের সঙ্গে দোয়া লাভ করে।</div>
<div class="v" id="v10"><span class="vn">10</span> <span class="br-p"><br><br></span>বাস্তবিক যারা শরীয়তের কাজ অবলম্বন করে তারা সকলে বদদোয়ার অধীন, কারণ লেখা আছে, “যে কেউ শরীয়ত কিতাবে লেখা সমস্ত কথা পালন করার জন্য তাতে স্থির না থাকে, সে বদদোয়াগ্রস্ত”।</div>
<div class="v" id="v11"><span class="vn">11</span> কিন্তু শরীয়তের দ্বারা কেউই আল্লাহ্‌র সাক্ষাতে ধার্মিক গণিত হয় না, এই কথা সুস্পষ্ট, কারণ “ধার্মিক ব্যক্তি ঈমান দ্বারাই বাঁচবে”।</div>
<div class="v" id="v12"><span class="vn">12</span> কিন্তু শরীয়ত ঈমানমূলক নয়, বরং “যে কেউ এ সকল পালন করে, সেই তাতে বাঁচবে”।</div>
<div class="v" id="v13"><span class="vn">13</span> মসীহ্‌ই মূল্য দিয়ে আমাদের শরীয়তের বদদোয়া থেকে মুক্ত করেছেন, কারণ তিনি আমাদের জন্য শাপস্বরূপ হলেন; কেননা লেখা আছে, “যাকে গাছে টাঙ্গানো হয়, সে বদদোয়া-গ্রস্ত”;</div>
<div class="v" id="v14"><span class="vn">14</span> যেন ইব্রাহিম যে দোয়া লাভ করেছিলেন সেই দোয়া মসীহ্‌ ঈসাতে অ-ইহুদীদের প্রতি বর্তে, আর যেন আমরা ঈমান দ্বারা অঙ্গীকৃত পাক-রূহ্‌কে লাভ করি।</div>
<div class="v" id="v15"><h2>শরীয়ত ও ওয়াদা</h2><span class="vn">15</span> <span class="br-p"><br><br></span>হে ভাইয়েরা, মানুষের জীবনে সাধারণত যা ঘটে তেমনি একটি দৃষ্টান্ত দিচ্ছি। একবার যখন মানুষের চুক্তিপত্র স্থিরীকৃত হয় তখন কেউ তা বাতিল করে না, কিংবা তাতে নতুন কথা যোগ করে না।</div>
<div class="v" id="v16"><span class="vn">16</span> ভাল, ইব্রাহিমের প্রতি ও তাঁর বংশের প্রতি ওয়াদাগুলো বলা হয়েছিল। তিনি বহুবচনে ‘আর বংশ সকলের প্রতি’ না বলে, একবচনে বলেন, “আর তোমার বংশের প্রতি;” সেই বংশ হলেন মসীহ্‌।</div>
<div class="v" id="v17"><span class="vn">17</span> আমি এই কথা বলি, যে নিয়ম আল্লাহ্‌-কর্তৃক আগে স্থির হয়েছিল, চার শত ত্রিশ বছর পরে উৎপন্ন শরীয়ত সেই নিয়মকে উঠিয়ে দিতে পারে না, যা প্রতিজ্ঞাকে বিফল করবে।</div>
<div class="v" id="v18"><span class="vn">18</span> কারণ উত্তরাধিকার যদি শরীয়তের উপর নির্ভর করে হত তবে আর ওয়াদার উপর নির্ভর করে দেওয়া হত না; কিন্তু আল্লাহ্‌ ওয়াদা দ্বারাই তা ইব্রাহিমকে দান করেছেন।</div>
<div class="v" id="v19"><h2>শরীয়তের উদ্দেশ্য</h2><span class="vn">19</span> <span class="br-p"><br><br></span>তবে শরীয়ত কিসের জন্য? অপরাধের কারণে শরীয়ত যোগ করা হয়েছিল, যে পর্যন্ত না সেই বংশ আসেন, যাঁর কাছে ওয়াদা করা হয়েছিল; আর তা ফেরেশতাদের মাধ্যমে, এক জন মধ্যস্থের দ্বারা তা বহাল করা হয়েছিল।</div>
<div class="v" id="v20"><span class="vn">20</span> একজনের জন্য মধ্যস্থের প্রয়োজন হয় না, কিন্তু আল্লাহ্‌ এক।</div>
<div class="v" id="v21"><span class="vn">21</span> <span class="br-p"><br><br></span>তবে শরীয়ত কি আল্লাহ্‌র প্রতিজ্ঞাগুলোর বিরুদ্ধে যায়? অবশ্যই না! ফলত যদি এমন শরীয়ত দেওয়া হত যা জীবন দান করতে পারে, তবে ধার্মিকতা অবশ্যই শরীয়তের মধ্য দিয়ে আসত।</div>
<div class="v" id="v22"><span class="vn">22</span> কিন্তু পাক-কিতাব সমস্তই গুনাহ্‌র শক্তির অধীনে বন্দী করে রেখেছে, যেন প্রতিজ্ঞার ফল ঈসা মসীহে ঈমানের মধ্য দিয়েই ঈমানদারদেরকে দেওয়া যায়।</div>
<div class="v" id="v23"><span class="vn">23</span> <span class="br-p"><br><br></span>এই ঈমান আসবার আগ পর্যন্ত আমরা শরীয়তের অধীনে রক্ষিত হচ্ছিলাম, যতক্ষণ না পর্যন্ত ঈমান প্রকাশিত হয় তার অপেক্ষায় বন্দী ছিলাম।</div>
<div class="v" id="v24"><span class="vn">24</span> এই রকম শরীয়ত মসীহের কাছে আনবার জন্য আমাদের পরিচালক গোলাম হয়ে উঠলো, যেন আমরা ঈমান দ্বারা ধার্মিক গণিত হই।</div>
<div class="v" id="v25"><span class="vn">25</span> কিন্তু যখন থেকে ঈমান আসলো সেই থেকে আমরা আর পরিচালক গোলামের অধীন নই।</div>
<div class="v" id="v26"><span class="vn">26</span> কেননা তোমরা সকলে মসীহ্‌ ঈসাতে ঈমানের মধ্য দিয়ে আল্লাহ্‌র সন্তান হয়েছ;</div>
<div class="v" id="v27"><span class="vn">27</span> কারণ তোমরা যত লোক মসীহের উদ্দেশে বাপ্তিস্ম নিয়েছ, সকলে মসীহ্‌কে পরিধান করেছ।</div>
<div class="v" id="v28"><span class="vn">28</span> ইহুদী বা গ্রীক, গোলাম বা স্বাধীন, নর ও নারীর মধ্যে আর কোন পার্থক্য নেই, কেননা মসীহ্‌ ঈসাতে তোমরা সকলেই এক হয়েছ।</div>
<div class="v" id="v29"><span class="vn">29</span> আর তোমরা যদি মসীহের হও তবে ইব্রাহিমের বংশ, ওয়াদা অনুসারে উত্তরাধিকারী।</div>
</div>
<!-- PARSED ABOVE; EDITING MAY BREAK PARSER -->
</body></html>