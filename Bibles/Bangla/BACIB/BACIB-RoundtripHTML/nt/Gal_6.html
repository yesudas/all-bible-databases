<html><head>
<meta http-equiv="Content-Type" content="text/html;charset=utf-8" />
<title>Gal 6 &ndash; নবম খণ্ড : গালাতীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gal', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>নবম খণ্ড : গালাতীয়</b> &ndash; <a href="Gal_1.html">1</a> ... <a href="Gal_4.html">4</a> <a href="Gal_5.html">5</a> <b>6</b> </div><hr>
<h1>Gal 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এক জন অন্য জনের ভার বহন করা</h2><span class="vn">1</span> <span class="br-p"><br><br></span>ভাইয়েরা, যদি কেউ কোন অপরাধে ধরা পড়ে তবে তোমরা যারা রূহানিক, তোমরা তেমন ব্যক্তিকে মৃদুতার রূহে সুস্থ কর। তোমরা নিজের বিষয়ে সতর্ক থেকো যেন তোমরাও পরীক্ষাতে না পড়।</div>
<div class="v" id="v2"><span class="vn">2</span> তোমরা পরস্পর এক জন অন্য জনের ভার বহন কর; এভাবে মসীহের শরীয়ত সমপূর্ণভাবে পালন কর।</div>
<div class="v" id="v3"><span class="vn">3</span> কেননা যদি কেউ মনে করে থাকে যে, আমি একটা কিছু, কিন্তু আসলে সে কিছুই নয়, তবে সে নিজে নিজেকে ভুলায়।</div>
<div class="v" id="v4"><span class="vn">4</span> কিন্তু প্রত্যেকে নিজ নিজ কাজ পরীক্ষা করে দেখুক, তা হলে সে কেবল নিজের কাছে গর্ব করার কোন কারণ খুঁজে পাবে, অপরের কাছে নয়;</div>
<div class="v" id="v5"><span class="vn">5</span> কারণ প্রত্যেকে নিজ নিজ ভার বহন করবে।</div>
<div class="v" id="v6"><span class="vn">6</span> যে ব্যক্তি আল্লাহ্‌র কালামের বিষয়ে শিক্ষা পায়, সে তার শিক্ষককে সমস্ত উত্তম বিষয়ে সহভাগী করুক।</div>
<div class="v" id="v7"><span class="vn">7</span> <span class="br-p"><br><br></span>তোমরা ভ্রান্ত হয়ো না, আল্লাহ্‌কে পরিহাস করা যায় না; কেননা মানুষ যা কিছু বুনবে তা-ই কাটবে।</div>
<div class="v" id="v8"><span class="vn">8</span> যদি কেউ নিজের গুনাহ্‌-স্বভাবের উদ্দেশে বুনে, সে গুনাহ্‌-স্বভাব থেকে বিনাশরূপ ফসল পাবে; কিন্তু পাক-রূহের উদ্দেশে যে বুনে, সে পাক-রূহ্‌ থেকে অনন্ত জীবনরূপ ফসল পাবে।</div>
<div class="v" id="v9"><span class="vn">9</span> আর এসো, আমরা সৎকর্ম করতে নিরুৎসাহ না হই; কেননা নিরুৎসাহিত না হয়ে তা করতে থাকলে যথাসময়ে ফসল পাব।</div>
<div class="v" id="v10"><span class="vn">10</span> এজন্য এসো, আমরা যেমন সুযোগ পাই, তেমনি সকলের মঙ্গল সাধন করি, বিশেষভাবে যারা ঈমানদার পরিবারের লোকজন তাদের মঙ্গল করি।</div>
<div class="v" id="v11"><h2>শেষ কথা ও শুভেচ্ছা</h2><span class="vn">11</span> <span class="br-p"><br><br></span>দেখ, আমি কত বড় অক্ষরে নিজের হাতে তোমাদের লিখলাম।</div>
<div class="v" id="v12"><span class="vn">12</span> যেসব লোক বাহ্যিকভাবে সুন্দর দেখাতে চায়, তারাই খৎনা করাবার জন্য তোমাদের বাধ্য করছে। তারা এ রকম করছে যেন মসীহের ক্রুশের কারণে তাদের প্রতি নির্যাতন না ঘটে।</div>
<div class="v" id="v13"><span class="vn">13</span> কেননা যাদের খৎনা করানো হয় তারা নিজেরাও শরীয়ত পালন করে না; বরং তারা তোমাদের খৎনা করাতে চায়, যেন তোমরা তাদের দলে এসেছ বলে তারা গর্ব করতে পারে।</div>
<div class="v" id="v14"><span class="vn">14</span> কিন্তু আমাদের ঈসা মসীহের ক্রুশ ছাড়া আমি যে আর কোন বিষয়ে গর্ব করি, তা দূরে থাক; তারই দ্বারা আমার জন্য দুনিয়া এবং দুনিয়ার জন্য আমি ক্রুশবিদ্ধ।</div>
<div class="v" id="v15"><span class="vn">15</span> কারণ খৎনা কিছুই নয়, অখৎনাও নয়, কিন্তু নতুন সৃষ্টিই আসল বিষয়।</div>
<div class="v" id="v16"><span class="vn">16</span> আর যেসব লোক এই নিয়ম অনুসারে চলবে তাদের উপরে শান্তি ও করুণা বর্ষিত হোক, আল্লাহ্‌র ইসরাইলের উপরে বর্ষিত হোক।</div>
<div class="v" id="v17"><span class="vn">17</span> <span class="br-p"><br><br></span>এখন থেকে কেউ আমাকে কষ্ট না দিক, কেননা আমি ঈসার ক্ষত-চিহ্নগুলো নিজের দেহে বহন করছি।</div>
<div class="v" id="v18"><span class="vn">18</span> <span class="br-p"><br><br></span>হে ভাইয়েরা, আমাদের ঈসা মসীহের রহমত তোমাদের রূহের সহবর্তী হোক। আমিন।</div>
</div>
<!-- PARSED ABOVE; EDITING MAY BREAK PARSER -->
</body></html>