<html><head>
<meta http-equiv="Content-Type" content="text/html;charset=utf-8" />
<title>Heb 2 &ndash; ঊনবিংশ খণ্ড : ইবরানী &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>ঊনবিংশ খণ্ড : ইবরানী</b> &ndash; <a href="Heb_1.html">1</a> <b>2</b> <a href="Heb_3.html">3</a> <a href="Heb_4.html">4</a> ... <a href="Heb_13.html">13</a> </div><hr>
<h1>Heb 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নাজাত সম্বন্ধে সতর্ক করা</h2><span class="vn">1</span> <span class="br-p"><br><br></span>এজন্য যা যা শুনেছি তাতে আরও আগ্রহের সঙ্গে আমাদের মনোযোগ দেওয়া উচিত, যেন কোনক্রমেই তা থেকে দূরে সরে না যাই।</div>
<div class="v" id="v2"><span class="vn">2</span> কেননা ফেরেশতাদের দ্বারা যে কালাম বলা হয়েছিল তা যখন দৃঢ়ভাবে প্রতিষ্ঠিত হয়েছিল এবং লোকে কোনভাবে তা লঙ্ঘন করলে, কিংবা তার অবাধ্য হলে যখন উচিত শাস্তি দেওয়া হয়েছিল,</div>
<div class="v" id="v3"><span class="vn">3</span> তা হলে এমন মহৎ এই নাজাত অবহেলা করলে আমরা কিভাবে রক্ষা পাব? এই কথা তো প্রথমে প্রভুর দ্বারা ঘোষণা করা হয়েছিল ও যারা তা শুনেছিল তাদের দ্বারা আমাদের কাছে যখন তা প্রমাণিত হল;</div>
<div class="v" id="v4"><span class="vn">4</span> তখন আল্লাহ্‌ও নানা চিহ্ন-কাজ, অদ্ভুত লক্ষণ ও নানা রকম কুদরতি-কাজ এবং তাঁর ইচ্ছানুসারে পাক-রূহের নানা রকম বর দান করার মধ্য দিয়ে সাক্ষ্য দিয়েছেন।</div>
<div class="v" id="v5"><h2>ঈসা মসীহ্‌ই নাজাত দান করেন</h2><span class="vn">5</span> <span class="br-p"><br><br></span>বাস্তবিক যে ভাবী দুনিয়ার কথা আমরা বলছি, তা তিনি ফেরেশতাদের অধীন করেন নি।</div>
<div class="v" id="v6"><span class="vn">6</span> বরং কোন এক ব্যক্তি কোন এক স্থানে সাক্ষ্য দিয়ে বলেছেন, <span class="br-p"><br><br></span>“মানুষ কি যে তুমি তাকে স্মরণ কর? <span class="br-p"><br><br></span>মানুষের সন্তানই বা কি যে তার <span class="br-p"><br><br></span>তত্ত্বাবধান কর?</div>
<div class="v" id="v7"><span class="vn">7</span> <span class="br-p"><br><br></span>তুমি ফেরেশতাদের চেয়ে তাকে সামান্য <span class="br-p"><br><br></span>নিচু করেছ, <span class="br-p"><br><br></span>মহিমা ও সমাদরের মুকুটে বিভূষিত <span class="br-p"><br><br></span>করেছ;</div>
<div class="v" id="v8"><span class="vn">8</span> <span class="br-p"><br><br></span>আর সকলই তার পদতলে তার অধীন <span class="br-p"><br><br></span>করেছ।” <span class="br-p"><br><br></span>বস্তুত সকলই তিনি তার অধীন করেছেন এবং অবশিষ্ট এমন কিছুই রাখেন নি যা তার অধীন করেন নি; কিন্তু এখনও পর্যন্ত আমরা সমস্ত কিছুই মানুষের অধীন দেখতে পাচ্ছি না।</div>
<div class="v" id="v9"><span class="vn">9</span> কিন্তু ঈসাকে দেখতে পাচ্ছি, যাঁকে অল্পক্ষণের জন্য ফেরেশতাদের চেয়ে সামান্য নিচু করা হয়েছে, তাঁর মৃত্যুভোগ হেতু এখন তিনি মহিমা ও সমাদর-মুকুটে বিভূষিত হয়েছেন, যেন তিনি আল্লাহ্‌র রহমতে সকলের পক্ষে মৃত্যুর আস্বাদ গ্রহণ করেন।</div>
<div class="v" id="v10"><h2>ঈসা মসীহ্‌ ঈমানদারদের বড় ভাই</h2><span class="vn">10</span> <span class="br-p"><br><br></span>কেননা এটাই উপযুক্ত ছিল যে, আল্লাহ্‌, যাঁর উদ্দেশে ও যাঁর দ্বারা সমস্ত কিছুই সৃষ্টি হয়েছে, তিনি অনেক সন্তানকে মহিমার ভাগী করার উদ্দেশ্যে তাদের নাজাতের আদিকর্তাকে দুঃখভোগ দ্বারা পূর্ণতা দান করেন।</div>
<div class="v" id="v11"><span class="vn">11</span> কারণ যিনি পবিত্র করেন ও যারা পবিত্রীকৃত হয়, সকলেরই এক জন পিতা আছেন; এজন্য তিনি তাদেরকে ভাই বলতে লজ্জা পান না।</div>
<div class="v" id="v12"><span class="vn">12</span> তিনি বলেন, <span class="br-p"><br><br></span>“আমি আমার ভাইদের কাছে তোমার <span class="br-p"><br><br></span>নাম তবলিগ করবো, <span class="br-p"><br><br></span>মণ্ডলীর মধ্যে তোমার প্রশংসা-গান <span class="br-p"><br><br></span>করব।”</div>
<div class="v" id="v13"><span class="vn">13</span> <span class="br-p"><br><br></span>আবার, <span class="br-p"><br><br></span>“আমি তাঁরই উপরে ভরসা রাখব।” <span class="br-p"><br><br></span>আবার, <span class="br-p"><br><br></span>“দেখ, আমি ও সেই সন্তানেরা, <span class="br-p"><br><br></span>যাদেরকে আল্লাহ্‌ আমায় দিয়েছেন।”</div>
<div class="v" id="v14"><span class="vn">14</span> <span class="br-p"><br><br></span>ভাল, সেই সন্তানেরা যখন রক্ত-মাংসের মানুষ, তখন তিনি নিজেও তেমনি রক্ত-মাংসের মানুষ হলেন; যেন মৃত্যু দ্বারা মৃত্যুর অধিপতিকে অর্থাৎ শয়তানকে শক্তিহীন করেন,</div>
<div class="v" id="v15"><span class="vn">15</span> এবং যারা মৃত্যুর ভয়ে সারা জীবন গোলামির অধীন ছিল তাদেরকে উদ্ধার করেন।</div>
<div class="v" id="v16"><span class="vn">16</span> কারণ তিনি তো ফেরেশতাদের সাহায্য করেন না, কিন্তু ইব্রাহিমের বংশের লোকদের সাহায্য করেন।</div>
<div class="v" id="v17"><span class="vn">17</span> অতএব সমস্ত বিষয়ে তাঁর ভাইদের মত হওয়া তাঁর উচিত ছিল, যেন তিনি লোকদের গুনাহ্‌র কাফ্‌ফারা দেবার জন্য আল্লাহ্‌র এবাদতের কাজে দয়ালু ও বিশ্বস্ত মহা-ইমাম হন।</div>
<div class="v" id="v18"><span class="vn">18</span> কেননা তিনি নিজে পরীক্ষিত হয়ে দুঃখ-ভোগ করেছেন বলে যারা পরীক্ষিত হয় তাদের সাহায্য করতে পারেন।</div>
</div>
<!-- PARSED ABOVE; EDITING MAY BREAK PARSER -->
</body></html>