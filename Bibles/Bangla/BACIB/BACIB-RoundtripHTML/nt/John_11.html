<html><head>
<meta http-equiv="Content-Type" content="text/html;charset=utf-8" />
<title>John 11 &ndash; চতুর্থ খণ্ড : ইউহোন্না &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 11);">
<div id="navbar"><a href="../index.html">কিতাবুল মোকাদ্দস</a> &ndash; <b>চতুর্থ খণ্ড : ইউহোন্না</b> &ndash; <a href="John_1.html">1</a> ... <a href="John_9.html">9</a> <a href="John_10.html">10</a> <b>11</b> <a href="John_12.html">12</a> <a href="John_13.html">13</a> ... <a href="John_21.html">21</a> </div><hr>
<h1>John 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লাসারের মৃত্যু</h2><span class="vn">1</span> <span class="br-p"><br><br></span>বৈথনিয়ায় এক ব্যক্তি অসুস্থ ছিলেন, তাঁর নাম লাসার; তিনি মরিয়ম ও তাঁর বোন মার্থার গ্রামের লোক।</div>
<div class="v" id="v2"><span class="vn">2</span> ইনি সেই মরিয়ম, যিনি প্রভুকে সুগন্ধি তেল মাখিয়ে দেন এবং তার চুল দিয়ে তাঁর পা মুছিয়ে দিয়েছিলেন; তাঁরই ভাই লাসার অসুস্থ ছিলেন।</div>
<div class="v" id="v3"><span class="vn">3</span> অতএব বোনেরা তাঁকে বলে পাঠালেন, প্রভু, দেখুন, আপনি যাকে মহব্বত করেন তাঁর অসুখ হয়েছে।</div>
<div class="v" id="v4"><span class="vn">4</span> ঈসা শুনে বললেন, এই অসুস্থতা মৃত্যুর জন্য হয় নি; কিন্তু আল্লাহ্‌র মহিমার জন্য হয়েছে, যেন আল্লাহ্‌র পুত্র এর দ্বারা মহিমান্বিত হন।</div>
<div class="v" id="v5"><span class="vn">5</span> ঈসা মার্থাকে ও তাঁর বোনকে এবং লাসারকে মহব্বত করতেন।</div>
<div class="v" id="v6"><span class="vn">6</span> যখন তিনি শুনলেন যে, তাঁর অসুখ হয়েছে, তখন যে স্থানে ছিলেন, সেই স্থানে আরও দুই দিন রইলেন।</div>
<div class="v" id="v7"><span class="vn">7</span> <span class="br-p"><br><br></span>এর পরে তিনি সাহাবীদেরকে বললেন, এসো, আমরা আবার এহুদিয়াতে যাই।</div>
<div class="v" id="v8"><span class="vn">8</span> সাহাবীরা তাঁকে বললেন, রব্বি, এই তো ইহুদীরা আপনাকে পাথর মারবার চেষ্টা করছিল, তবু আপনি আবার সেখানে যাচ্ছেন?</div>
<div class="v" id="v9"><span class="vn">9</span> জবাবে ঈসা বললেন, দিনে কি বারো ঘণ্টা নেই? যদি কেউ দিনে চলে, সে হোঁচট খায় না, কেননা সে এই দুনিয়ার আলো দেখে।</div>
<div class="v" id="v10"><span class="vn">10</span> কিন্তু যদি কেউ রাতে চলে, সে হোঁচট খায়, কেননা আলো তার মধ্যে নেই।</div>
<div class="v" id="v11"><span class="vn">11</span> <span class="br-p"><br><br></span>তিনি এই কথা বললেন, আর এর পরে তাঁদেরকে বললেন, আমাদের বন্ধু লাসার ঘুমিয়ে পড়েছে, কিন্তু আমি ঘুম থেকে তাকে জাগাতে যাচ্ছি।</div>
<div class="v" id="v12"><span class="vn">12</span> তখন সাহাবীরা তাঁকে বললেন, প্রভু, সে যদি ঘুমিয়েই থাকে তবে রক্ষা পাবে।</div>
<div class="v" id="v13"><span class="vn">13</span> ঈসা তাঁর মৃত্যুর বিষয়ে বলেছিলেন, কিন্তু তাঁরা মনে করলেন যে, তিনি নিদ্রাজনিত বিশ্রামের কথা বলছেন।</div>
<div class="v" id="v14"><span class="vn">14</span> অতএব ঈসা তখন স্পষ্টভাবে তাঁদেরকে বললেন, লাসার ইন্তেকাল করেছে;</div>
<div class="v" id="v15"><span class="vn">15</span> আর তোমাদের জন্য আনন্দ করছি যে, আমি সেখানে ছিলাম না, যেন তোমরা বিশ্বাস কর; তবুও চল, আমরা তার কাছে যাই।</div>
<div class="v" id="v16"><span class="vn">16</span> তখন থোমা যাঁকে দিদুমঃ [যমজ] বলে, তিনি সঙ্গী-সাহাবীদেরকে বললেন, চল, আমরাও যাই, যেন তাঁর সঙ্গে গিয়ে মরতে পারি।</div>
<div class="v" id="v17"><span class="vn">17</span> <span class="br-p"><br><br></span>ঈসা এসে শুনতে পেলেন যে, ইতিমধ্যেই লাসার চার দিন কবরে আছেন।</div>
<div class="v" id="v18"><span class="vn">18</span> বৈথনিয়া জেরুশালেমের থেকে বেশি দূরে নয়, কমবেশ এক মাইল দূর;</div>
<div class="v" id="v19"><span class="vn">19</span> আর ইহুদীদের অনেকে মার্থা ও মরিয়মের কাছে এসেছিল, যেন তাঁদের ভাইয়ের বিষয়ে তাঁদেরকে সান্ত্বনা দিতে পারে।</div>
<div class="v" id="v20"><span class="vn">20</span> যখন মার্থা শুনলেন, ঈসা আসছেন, তিনি গিয়ে তাঁর সঙ্গে সাক্ষাৎ করলেন, কিন্তু মরিয়ম বাড়িতে বসে রইলেন।</div>
<div class="v" id="v21"><span class="vn">21</span> মার্থা ঈসাকে বললেন, প্রভু, আপনি যদি এখানে থাকতেন, আমার ভাই মারা যেত না।</div>
<div class="v" id="v22"><span class="vn">22</span> আর এখনও আমি জানি, আপনি আল্লাহ্‌র কাছে যা কিছু যাচ্ঞা করবেন, তা আল্লাহ্‌ আপনাকে দেবেন।</div>
<div class="v" id="v23"><span class="vn">23</span> ঈসা তাকে বললেন, তোমার ভাই আবার উঠবে।</div>
<div class="v" id="v24"><span class="vn">24</span> মার্থা তাঁকে বললেন, আমি জানি শেষ দিনে, পুনরুত্থান দিনে, সে আবার উঠবে।</div>
<div class="v" id="v25"><span class="vn">25</span> ঈসা তাঁকে বললেন, আমিই পুনরুত্থান ও জীবন; যে আমার উপর ঈমান আনে, সে মরলেও জীবিত থাকবে;</div>
<div class="v" id="v26"><span class="vn">26</span> আর যে কেউ জীবিত আছে এবং আমার উপর ঈমান আনে, সে কখনও মরবে না; এই কথা কি বিশ্বাস কর?</div>
<div class="v" id="v27"><span class="vn">27</span> তিনি বললেন, হ্যাঁ, প্রভু, আমি বিশ্বাস করেছি যে, দুনিয়াতে যাঁর আগমন হবে, আপনি সেই মসীহ্‌, আল্লাহ্‌র পুত্র।</div>
<div class="v" id="v28"><h2>ঈসা মসীহের কান্না</h2><span class="vn">28</span> <span class="br-p"><br><br></span>এই কথা বলে মার্থা চলে গেলেন, আর তাঁর বোন মরিয়মকে গোপনে ডেকে বললেন, হুজুর উপস্থিত, তোমাকে ডাকছেন।</div>
<div class="v" id="v29"><span class="vn">29</span> তিনি এই কথা শুনে শীঘ্র উঠে তাঁর কাছে গেলেন।</div>
<div class="v" id="v30"><span class="vn">30</span> ঈসা তখনও গ্রামের মধ্যে প্রবেশ করেন নি; যেখানে মার্থা তাঁর সঙ্গে সাক্ষাৎ করেছিলেন, সেই স্থানেই ছিলেন।</div>
<div class="v" id="v31"><span class="vn">31</span> তখন যে ইহুদীরা মরিয়মের সঙ্গে বাড়ির মধ্যে ছিল ও তাঁকে সান্ত্বনা দিচ্ছিল তারা তাঁকে শীঘ্র উঠে বাইরে যেতে দেখে তাঁর পিছনে পিছনে চললো, মনে করলো, তিনি কবরের কাছে কাঁদতে যাচ্ছেন।</div>
<div class="v" id="v32"><span class="vn">32</span> ঈসা যেখানে ছিলেন, মরিয়ম যখন সেখানে আসলেন, তখন তাঁকে দেখে তাঁর পায়ে পড়ে বললেন, প্রভু, আপনি যদি এখানে থাকতেন, আমার ভাই মারা যেত না।</div>
<div class="v" id="v33"><span class="vn">33</span> ঈসা যখন দেখলেন, তিনি কাঁদছেন ও তাঁর সঙ্গে সঙ্গে যে ইহুদীরা এসেছিল তাঁরাও কাঁদছে, তখন তিনি রূহে উত্তেজিত হয়ে উঠলেন ও খুব অস্থির হলেন। ঈসা বললেন, তাকে কোথায় দাফন করেছ?</div>
<div class="v" id="v34"><span class="vn">34</span> তাঁরা বললো, প্রভু, এসে দেখুন।</div>
<div class="v" id="v35"><span class="vn">35</span> ঈসা কাঁদলেন।</div>
<div class="v" id="v36"><span class="vn">36</span> তাঁতে ইহুদীরা বললো, দেখ, ইনি তাঁকে কেমন মহব্বত করতেন।</div>
<div class="v" id="v37"><span class="vn">37</span> কিন্তু তাদের কেউ কেউ বললো, এই যে ব্যক্তি অন্ধের চোখ খুলে দিয়েছেন, ইনি কি ওর মৃত্যুও নিবারণ করতে পারতেন না?</div>
<div class="v" id="v38"><h2>মৃত লাসারকে জীবন দান</h2><span class="vn">38</span> <span class="br-p"><br><br></span>তাতে ঈসা পুনর্বার অন্তরে উত্তেজিত হয়ে কবরের কাছে আসলেন। সেই কবর একটা গহ্বর এবং তার উপরে একখানি পাথর ছিল।</div>
<div class="v" id="v39"><span class="vn">39</span> ঈসা বললেন, তোমরা পাথর-খানি সরিয়ে ফেল। মৃত ব্যক্তির বোন মার্থা তাঁকে বললেন, প্রভু, এখন ওতে দুর্গন্ধ হয়েছে, কেননা আজ চার দিন।</div>
<div class="v" id="v40"><span class="vn">40</span> ঈসা তাঁকে বললেন, আমি কি তোমাকে বলি নি যে, যদি বিশ্বাস কর তবে আল্লাহ্‌র মহিমা দেখতে পাবে? তখন তারা পাথরখানি সরিয়ে ফেললো।</div>
<div class="v" id="v41"><span class="vn">41</span> পরে ঈসা উপরের দিকে চোখ তুলে বললেন, পিতা, আমি তোমার শুকরিয়া করি যে, তুমি আমার কথা শুনেছ।</div>
<div class="v" id="v42"><span class="vn">42</span> আর আমি জানতাম, তুমি সব সময় আমার কথা শুনে থাক; কিন্তু এই যেসব লোক চারদিকে দাঁড়িয়ে আছে, এদের জন্য এই কথা বললাম, যেন এরা বিশ্বাস করে যে, তুমিই আমাকে প্রেরণ করেছ।</div>
<div class="v" id="v43"><span class="vn">43</span> এই কথা বলে তিনি উচ্চরবে ডেকে বললেন, লাসার, বাইরে এসো।</div>
<div class="v" id="v44"><span class="vn">44</span> তাতে সেই মৃত ব্যক্তি বের হয়ে আসলেন; তাঁর পা ও হাত কবরের কাপড়ে বাঁধা ছিল এবং মুখ কাপড়ে বাঁধা ছিল। ঈসা তাঁদেরকে বললেন, একে খুলে দাও ও যেতে দাও।</div>
<div class="v" id="v45"><h2>ফরীশীদের ষড়যন্ত্র</h2><span class="vn">45</span> <span class="br-p"><br><br></span>তখন ইহুদীদের অনেকে যারা মরিয়মের কাছে এসেছিল এবং ঈসার এই সব কাজ দেখে তারা তাঁর উপর ঈমান আনলো।</div>
<div class="v" id="v46"><span class="vn">46</span> কিন্তু তাদের কেউ কেউ ফরীশীদের কাছে গেল এবং ঈসা যা যা করেছিলেন, তাদেরকে বললো।</div>
<div class="v" id="v47"><span class="vn">47</span> অতএব প্রধান ইমামেরা ও ফরীশীরা সভা করে বলতে লাগল, আমরা কি করি? এই ব্যক্তি তো অনেক চিহ্ন-কাজ করছে।</div>
<div class="v" id="v48"><span class="vn">48</span> আমরা যদি একে এরকম চলতে দিই, তবে সকলে এর উপর ঈমান আনবে; আর রোমীয়েরা এসে আমাদের স্থান ও জাতি উভয় কেড়ে নেবে।</div>
<div class="v" id="v49"><span class="vn">49</span> কিন্তু তাদের মধ্যে এক জন, কাইয়াফা, সেই বছরের মহা-ইমাম, তাদেরকে বললেন, তোমরা কিছুই বোঝ না!</div>
<div class="v" id="v50"><span class="vn">50</span> তোমরা বিবেচনাও কর না যে, তোমাদের পক্ষে এটি ভাল, যেন লোকদের জন্য এক ব্যক্তি মরে, আর সমস্ত জাতি বিনষ্ট না হয়।</div>
<div class="v" id="v51"><span class="vn">51</span> এই কথা যে তিনি নিজের থেকে বললেন, তা নয়, কিন্তু সেই বছরের মহা-ইমাম হওয়াতে তিনি এই ভবিষ্যদ্বাণী বললেন যে, সেই জাতির জন্য ঈসা মরবেন।</div>
<div class="v" id="v52"><span class="vn">52</span> আর কেবল সেই জাতির জন্য নয়, কিন্তু আল্লাহ্‌র যেসব সন্তান চারদিকে ছড়িয়ে রয়েছে সেই সকলকে একত্র করার জন্যও মরবেন।</div>
<div class="v" id="v53"><span class="vn">53</span> অতএব সেদিন থেকে তারা তাঁকে হত্যা করার পরামর্শ করতে লাগল।</div>
<div class="v" id="v54"><span class="vn">54</span> <span class="br-p"><br><br></span>তাতে ঈসা আর প্রকাশ্যরূপে ইহুদীদের মধ্যে যাতায়াত করলেন না, কিন্তু সেখান থেকে মরুভূমির নিকটবর্তী জনপদে আফরাহীম নামক নগরে গেলেন, আর সেখানে সাহাবীদের সঙ্গে অবস্থিতি করলেন।</div>
<div class="v" id="v55"><h2>ঈদুল ফেসাখে ঈসা মসীহের উপদেশ দান</h2><span class="vn">55</span> <span class="br-p"><br><br></span>তখন ইহুদীদের ঈদুল ফেসাখ সন্নিকট ছিল এবং অনেক লোক নিজেদের পাক-পবিত্র করার জন্য ঈদুল ফেসাখের আগে জনপদ থেকে জেরুশালেমে গেল।</div>
<div class="v" id="v56"><span class="vn">56</span> তারা ঈসার খোঁজ করতে লাগল এবং বায়তুল-মোকাদ্দসে দাঁড়িয়ে পরস্পর বললো, তোমাদের কেমন মনে হয়? তিনি কি ঈদে আসবেন না?</div>
<div class="v" id="v57"><span class="vn">57</span> আর প্রধান ইমামেরা ও ফরীশীরা হুকুম করেছিল যে, তিনি কোথায় আছেন, তা যদি কেউ জানে তবে দেখিয়ে দিক; যেন তারা তাঁকে ধরতে পারে।</div>
</div>
<!-- PARSED ABOVE; EDITING MAY BREAK PARSER -->
</body></html>