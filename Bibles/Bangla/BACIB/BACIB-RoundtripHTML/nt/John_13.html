<html><head>
<meta http-equiv="Content-Type" content="text/html;charset=utf-8" />
<title>John 13 &ndash; চতুর্থ খণ্ড : ইউহোন্না &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 13);">
<div id="navbar"><a href="../index.html">কিতাবুল মোকাদ্দস</a> &ndash; <b>চতুর্থ খণ্ড : ইউহোন্না</b> &ndash; <a href="John_1.html">1</a> ... <a href="John_11.html">11</a> <a href="John_12.html">12</a> <b>13</b> <a href="John_14.html">14</a> <a href="John_15.html">15</a> ... <a href="John_21.html">21</a> </div><hr>
<h1>John 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সাহাবীদের পা ধোয়ানো</h2><span class="vn">1</span> <span class="br-p"><br><br></span>ঈদুল ফেসাখের আগে ঈসা এই দুনিয়া থেকে পিতার কাছে তাঁর প্রস্থান করার সময় উপস্থিত জেনে, দুনিয়াতে অবস্থিত তাঁর নিজস্ব যে লোকদেরকে মহব্বত করতেন, তাদেরকে শেষ পর্যন্ত মহব্বত করলেন।</div>
<div class="v" id="v2"><span class="vn">2</span> আর রাত্রি কালে ভোজের সময়ে— শয়তান তাঁকে ধরিয়ে দেবার সংকল্প শিমোনের পুত্র ঈষ্করিয়োতীয় এহুদার অন্তরে স্থাপন করলে পর,</div>
<div class="v" id="v3"><span class="vn">3</span> তিনি জানলেন যে, পিতা সমস্তই তাঁর হাতে দিয়েছেন ও তিনি আল্লাহ্‌র কাছ থেকে এসেছেন, আর আল্লাহ্‌র কাছে যাচ্ছেন;</div>
<div class="v" id="v4"><span class="vn">4</span> জেনে তিনি ভোজ থেকে উঠলেন এবং উপরের কাপড় খুলে রাখলেন, আর একখানি গামছা নিয়ে কোমর বাঁধলেন।</div>
<div class="v" id="v5"><span class="vn">5</span> পরে তিনি পাত্রে পানি ঢাললেন ও সাহাবীদের পা ধুয়ে দিতে লাগলেন এবং যে গামছা দ্বারা কোমর বেঁধেছিলেন তা দিয়ে মুছে দিতে লাগলেন।</div>
<div class="v" id="v6"><span class="vn">6</span> এভাবে তিনি শিমোন পিতরের কাছে আসলেন। পিতর তাঁকে বললেন, প্রভু, আপনি কি আমার পা ধুয়ে দেবেন?</div>
<div class="v" id="v7"><span class="vn">7</span> জবাবে ঈসা তাঁকে বললেন, আমি যা করছি, তা তুমি এখন জানতে পারছ না, কিন্তু এর পরে বুঝবে।</div>
<div class="v" id="v8"><span class="vn">8</span> পিতর তাঁকে বললেন, আপনি কখনও আমার পা ধুয়ে দেবেন না। জবাবে ঈসা তাঁকে বললেন, যদি তোমাকে ধুয়ে না দিই তবে আমার সঙ্গে তোমার কোন অংশ নেই।</div>
<div class="v" id="v9"><span class="vn">9</span> শিমোন পিতর বললেন, প্রভু, কেবল পা নয়, আমার হাত ও মাথাও ধুয়ে দিন।</div>
<div class="v" id="v10"><span class="vn">10</span> ঈসা তাঁকে বললেন, যে গোসল করেছে, পা ধোয়া ছাড়া আর কিছুই তার প্রয়োজন নেই, সে তো সর্বাঙ্গে পাক-পবিত্র; আর তোমরা পাক-পবিত্র, কিন্তু সকলে নও।</div>
<div class="v" id="v11"><span class="vn">11</span> কেননা যে ব্যক্তি তাঁকে ধরিয়ে দেবে, তাকে তিনি জানতেন; এজন্য বললেন, তোমরা সকলে পাক-পবিত্র নও।</div>
<div class="v" id="v12"><span class="vn">12</span> <span class="br-p"><br><br></span>যখন তিনি তাঁদের পা ধুয়ে দিলেন, আর তাঁর উপরের কাপড় পরে পুনর্বার বসলেন, তখন তাঁদেরকে বললেন, আমি তোমাদের প্রতি কি করলাম, জান?</div>
<div class="v" id="v13"><span class="vn">13</span> তোমরা আমাকে হুজুর ও প্রভু বলে সম্বোধন করে থাক; আর তা ভালই বল, কেননা আমি তা-ই।</div>
<div class="v" id="v14"><span class="vn">14</span> ভাল, আমি প্রভু ও হুজুর হয়ে যখন তোমাদের পা ধুয়ে দিলাম, তখন তোমাদেরও পরস্পরের পা ধোয়ানো উচিত?</div>
<div class="v" id="v15"><span class="vn">15</span> কেননা আমি তোমাদেরকে দৃষ্টান্ত দেখালাম, যেন তোমাদের প্রতি আমি যেমন করেছি, তোমরাও তেমনি কর।</div>
<div class="v" id="v16"><span class="vn">16</span> সত্যি, সত্যি, আমি তোমাদেরকে বলছি, গোলাম নিজের মালিক থেকে বড় নয় ও প্রেরিত নিজের প্রেরণকর্তা থেকে বড় নয়।</div>
<div class="v" id="v17"><span class="vn">17</span> এসব যখন তোমরা জান, ধন্য তোমরা, যদি এসব পালন কর।</div>
<div class="v" id="v18"><span class="vn">18</span> তোমাদের সকলের বিষয়ে আমি বলছি না; আমি কাকে কাকে মনোনীত করেছি, তা আমি জানি; কিন্তু পাক-কিতাবের এই কালাম পূর্ণ হওয়া চাই, “যে আমার রুটি খায়, সে আমার বিরুদ্ধে পাদমূল উঠিয়েছে।”</div>
<div class="v" id="v19"><span class="vn">19</span> এখন থেকে, ঘটবার আগে, আমি তোমাদেরকে বলে রাখছি, যেন ঘটলে পর তোমরা বিশ্বাস কর যে, আমিই তিনি।</div>
<div class="v" id="v20"><span class="vn">20</span> সত্যি, সত্যি, আমি তোমাদেরকে বলছি, আমি যে কোন ব্যক্তিকে প্রেরণ করি, তাকে যে গ্রহণ করে, সে আমাকেই গ্রহণ করে এবং আমাকে যে গ্রহণ করে, সে তাঁকে গ্রহণ করে, যিনি আমাকে প্রেরণ করেছেন।</div>
<div class="v" id="v21"><h2>বিশ্বাসঘাতকতা কে করবে?</h2><span class="vn">21</span> <span class="br-p"><br><br></span>এই কথা বলে ঈসা রূহে অস্থির হলেন, আর সাক্ষ্য দিয়ে বললেন, সত্যি, সত্যি, আমি তোমাদেরকে বলছি, তোমাদের মধ্যে এক জন আমার সঙ্গে বিশ্বাসঘাতকতা করবে।</div>
<div class="v" id="v22"><span class="vn">22</span> সাহাবীরা এক জন অন্যের দিকে তাকাতে লাগলেন, স্থির করতে পারলেন না, তিনি কার বিষয় বললেন।</div>
<div class="v" id="v23"><span class="vn">23</span> তখন ঈসার সাহাবীদের এক জন, যাঁকে ঈসা মহব্বত করতেন, তিনি তাঁর কোলে হেলান দিয়ে বসে ছিলেন।</div>
<div class="v" id="v24"><span class="vn">24</span> তখন শিমোন পিতর তাঁকে ইঙ্গিত করলেন ও বললেন, বল, উনি যার বিষয় বলছেন, সে কে?</div>
<div class="v" id="v25"><span class="vn">25</span> তাতে তিনি সেরকম ভাবে বসে থাকাতে ঈসার বুকের দিকে মাথা কাত করে বললেন, প্রভু, সে কে?</div>
<div class="v" id="v26"><span class="vn">26</span> জবাবে ঈসা বললেন, যার জন্য আমি রুটিখণ্ড ডুবাবো ও যাকে দেব, সেই। পরে তিনি রুটিখণ্ড ডুবিয়ে নিয়ে ঈষ্কোরিয়োতীয় শিমোনের পুত্র এহুদাকে দিলেন।</div>
<div class="v" id="v27"><span class="vn">27</span> আর সেই রুটিখণ্ড দেওয়ার পরেই শয়তান তার মধ্যে প্রবেশ করলো। তখন ঈসা তাকে বললেন, যা করছো, শীঘ্র কর।</div>
<div class="v" id="v28"><span class="vn">28</span> কিন্তু তিনি কিভাবে তাকে এই কথা বললেন, যাঁরা ভোজনে বসেছিলেন, তাঁদের মধ্যে কেউ তা বুঝলেন না;</div>
<div class="v" id="v29"><span class="vn">29</span> এহুদার কাছে টাকার থলি থাকাতে কেউ কেউ মনে করলেন, ঈসা তাকে বললেন, ঈদের জন্য যা যা আবশ্যক কিনে আন, কিংবা সে যেন দরিদ্রদেরকে কিছু দেয়।</div>
<div class="v" id="v30"><span class="vn">30</span> রুটিখণ্ড গ্রহণ করে সে তৎক্ষণাৎ বাইরে গেল; আর তখন রাত হয়েছে।</div>
<div class="v" id="v31"><h2>ঈসা মসীহের ‘নতুন হুকুম’</h2><span class="vn">31</span> <span class="br-p"><br><br></span>সে বাইরে গেলে পর ঈসা বললেন, এখন ইবনুল-ইনসান মহিমান্বিত হলেন এবং আল্লাহ্‌ তাঁর মধ্যে মহিমান্বিত হলেন।</div>
<div class="v" id="v32"><span class="vn">32</span> আল্লাহ্‌ যখন তাঁর মধ্যে মহিমান্বিত হলেন, তখন আল্লাহ্‌ও তাঁকে তাঁর নিজের মধ্যে মহিমান্বিত করবেন, আর শীঘ্রই তাঁকে মহিমান্বিত করবেন।</div>
<div class="v" id="v33"><span class="vn">33</span> সন্তানেরা, এখনও অল্পকাল আমি তোমাদের সঙ্গে আছি; তোমরা আমার খোঁজ করবে, আর আমি যেমন ইহুদীদেরকে বলেছিলাম। ‘আমি যেখানে যাচ্ছি, সেখানে তোমরা যেতে পার না,’ তেমনি তোমাদেরকেও এখন তা-ই বলছি।</div>
<div class="v" id="v34"><span class="vn">34</span> একটি নতুন হুকুম আমি তোমাদেরকে দিচ্ছি, তোমরা পরস্পর মহব্বত কর; আমি যেমন তোমাদেরকে মহব্বত করেছি, তোমরাও তেমনি পরস্পর মহব্বত কর।</div>
<div class="v" id="v35"><span class="vn">35</span> তোমরা যদি নিজেদের মধ্যে পরস্পর মহব্বত রাখ, তবে তাতেই সকলে জানবে যে, তোমরা আমার সাহাবী।</div>
<div class="v" id="v36"><h2>হযরত পিতরের অস্বীকার করার ভবিষ্যদ্বাণী</h2><span class="vn">36</span> <span class="br-p"><br><br></span>শিমোন পিতর তাঁকে বললেন, প্রভু আপনি কোথায় যাচ্ছেন? জবাবে ঈসা বললেন, আমি যেখানে যাচ্ছি, সেখানে তুমি এখন আমার পিছনে যেতে পার না; কিন্তু পরে যেতে পারবে।</div>
<div class="v" id="v37"><span class="vn">37</span> পিতর তাঁকে বললেন, প্রভু, কি জন্য এখন আপনার পিছনে যেতে পারি না? আপনার জন্য আমি আমার প্রাণ দেব।</div>
<div class="v" id="v38"><span class="vn">38</span> জবাবে ঈসা বললেন, আমার জন্য তুমি কি তোমার প্রাণ দেবে? সত্যি, সত্যি, আমি তোমাকে বলছি, যতক্ষণ তুমি তিন বার আমাকে অস্বীকার না কর, ততক্ষণ মোরগ ডাকবে না।</div>
</div>
<!-- PARSED ABOVE; EDITING MAY BREAK PARSER -->
</body></html>