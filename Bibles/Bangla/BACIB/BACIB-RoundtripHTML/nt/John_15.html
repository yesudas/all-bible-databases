<html><head>
<meta http-equiv="Content-Type" content="text/html;charset=utf-8" />
<title>John 15 &ndash; চতুর্থ খণ্ড : ইউহোন্না &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 15);">
<div id="navbar"><a href="../index.html">কিতাবুল মোকাদ্দস</a> &ndash; <b>চতুর্থ খণ্ড : ইউহোন্না</b> &ndash; <a href="John_1.html">1</a> ... <a href="John_13.html">13</a> <a href="John_14.html">14</a> <b>15</b> <a href="John_16.html">16</a> <a href="John_17.html">17</a> ... <a href="John_21.html">21</a> </div><hr>
<h1>John 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈসা মসীহ্‌ প্রকৃত আঙ্গুরলতা</h2><span class="vn">1</span> <span class="br-p"><br><br></span>আমি প্রকৃত আঙ্গুরলতা এবং আমার পিতা কৃষক।</div>
<div class="v" id="v2"><span class="vn">2</span> আমার মধ্যে স্থিত যে কোন শাখায় ফল না ধরে, তা তিনি কেটে ফেলে দেন; এবং যে কোন শাখায় ফল ধরে, তা তিনি পরিষ্কার করেন, যেন তাতে আরও বেশি ফল ধরে।</div>
<div class="v" id="v3"><span class="vn">3</span> আমি তোমাদেরকে যে কথা বলেছি, তার জন্য তোমরা এখন পরিষ্কৃত আছ।</div>
<div class="v" id="v4"><span class="vn">4</span> আমার মধ্যে থাক, আর আমি তোমাদের মধ্যে থাকি; ডাল যেমন আঙ্গুরলতায় যুক্ত না থাকলে নিজে নিজে ফল ধরতে পারে না, তেমনি আমার মধ্যে না থাকলে তোমরাও ফল ধরাতে পার না।</div>
<div class="v" id="v5"><span class="vn">5</span> আমি আঙ্গুরলতা, তোমরা শাখা; যে আমার মধ্যে থাকে এবং যাতে আমি থাকি, সেই ব্যক্তি প্রচুর ফলে ফলবান হয়; কেননা আমাকে ছাড়া তোমরা কিছুই করতে পার না।</div>
<div class="v" id="v6"><span class="vn">6</span> কেউ যদি আমার মধ্যে না থাকে, তা হলে শাখার মত তাকে বাইরে ফেলে দেওয়া যায় ও সে শুকিয়ে যায়; এবং লোকে সেগুলো কুড়িয়ে আগুনে ফেলে দেয়, আর সেসব পুড়ে যায়।</div>
<div class="v" id="v7"><span class="vn">7</span> <span class="br-p"><br><br></span>তোমরা যদি আমার মধ্যে থাক এবং আমার কালাম যদি তোমাদের মধ্যে থাকে, তবে তোমাদের যা ইচ্ছা হয়, যাচ্ঞা করো, তোমাদের জন্য তা করা যাবে।</div>
<div class="v" id="v8"><span class="vn">8</span> এতেই আমার পিতা মহিমান্বিত হন যে, তোমরা প্রচুর ফলে ফলবান হও; আর তোমরা আমার সাহাবী হবে।</div>
<div class="v" id="v9"><span class="vn">9</span> পিতা যেমন আমাকে মহব্বত করেছেন, আমিও তেমনি তোমাদেরকে মহব্বত করেছি; তোমরা আমার মহব্বতে অবস্থিতি কর।</div>
<div class="v" id="v10"><span class="vn">10</span> তোমরা যদি আমার হুকুমগুলো পালন কর, তবে আমার মহব্বতে অবস্থিতি করবে, যেমন আমিও আমার পিতার হুকুমগুলো পালন করেছি এবং তাঁর মহব্বতে অবস্থিতি করছি।</div>
<div class="v" id="v11"><span class="vn">11</span> <span class="br-p"><br><br></span>এসব কথা তোমাদেরকে বলেছি, যেন আমার আনন্দ তোমাদের মধ্যে থাকে এবং তোমাদের আনন্দ সমপূর্ণ হয়।</div>
<div class="v" id="v12"><span class="vn">12</span> <span class="br-p"><br><br></span>আমার হুকুম এই, তোমরা পরস্পর মহব্বত কর, যেমন আমি তোমাদেরকে মহব্বত করেছি।</div>
<div class="v" id="v13"><span class="vn">13</span> কেউ যদি আপন বন্ধুদের জন্য নিজের প্রাণ দেয়, তবে তার চেয়ে বেশি মহব্বত কারো নেই।</div>
<div class="v" id="v14"><span class="vn">14</span> আমি তোমাদেরকে যে সমস্ত হুকুম দিচ্ছি, তা যদি পালন কর, তবে তোমরা আমার বন্ধু।</div>
<div class="v" id="v15"><span class="vn">15</span> আমি তোমাদেরকে আর গোলাম বলি না, কেননা প্রভু কি করেন, গোলাম তা জানে না; কিন্তু তোমাদেরকে আমি বন্ধু বলেছি, কারণ আমার পিতার কাছে যা যা শুনেছি, সকলই তোমাদেরকে জানিয়েছি।</div>
<div class="v" id="v16"><span class="vn">16</span> তোমরা যে আমাকে মনোনীত করেছ, এমন নয়, কিন্তু আমিই তোমাদেরকে মনোনীত করেছি; আর আমি তোমাদেরকে নিযুক্ত করেছি, যেন তোমরা গিয়ে ফলবান হও এবং তোমাদের ফল যেন থাকে; যেন তোমরা আমার নামে পিতার কাছে যা কিছু যাচ্ঞা করবে, তা তিনি তোমাদেরকে দেন।</div>
<div class="v" id="v17"><span class="vn">17</span> <span class="br-p"><br><br></span>এসব তোমাদেরকে হুকুম করছি, যেন তোমরা পরস্পর মহব্বত কর।</div>
<div class="v" id="v18"><h2>দুনিয়া ঈমানদারদের শত্রু</h2><span class="vn">18</span> <span class="br-p"><br><br></span>দুনিয়া তোমাদেরকে ঘৃণা করে, আর তোমরা তো জান যে, সে তোমাদের আগে আমাকে ঘৃণা করেছে।</div>
<div class="v" id="v19"><span class="vn">19</span> তোমার যদি দুনিয়ার হতে, তবে দুনিয়া তার নিজের মনে করে তোমাদের মহব্বত করতো; কিন্তু তোমরা তো দুনিয়ার নও, বরং আমি তোমাদেরকে দুনিয়ার মধ্যে থেকে মনোনীত করেছি, এজন্য দুনিয়া তোমাদেরকে ঘৃণা করে।</div>
<div class="v" id="v20"><span class="vn">20</span> আমি তোমাদেরকে যা বলেছি, আমার সেই কথা স্মরণে রেখো, ‘গোলাম তার মালিক থেকে বড় নয়;’ লোকে যখন আমাকে নির্যাতন করেছে, তখন তোমাদেরকেও নির্যাতন করবে; তারা যদি আমার কথা পালন করতো, তোমাদের কথাও পালন করতো।</div>
<div class="v" id="v21"><span class="vn">21</span> কিন্তু তারা আমার নামের জন্য তোমাদের প্রতি এ সব করবে, কারণ আমাকে যিনি পাঠিয়েছেন, তাঁকে তারা জানে না।</div>
<div class="v" id="v22"><span class="vn">22</span> আমি যদি না আসতাম ও তাদের কাছে কথা না বলতাম, তবে তাদের গুনাহ্‌ হত না; কিন্তু এখন তাদের গুনাহ্‌ ঢাকবার উপায় নেই।</div>
<div class="v" id="v23"><span class="vn">23</span> যে আমাকে ঘৃণা করে, সে আমার পিতাকেও ঘৃণা করে।</div>
<div class="v" id="v24"><span class="vn">24</span> যেরকম কাজ আর কেউ কখনও করে নি, সেরকম কাজ যদি আমি তাদের মধ্যে না করতাম, তবে তাদের গুনাহ্‌ হত না; কিন্তু এখন তারা আমাকে ও আমার পিতাকে, উভয়কেই দেখেছে এবং ঘৃণা করেছে।</div>
<div class="v" id="v25"><span class="vn">25</span> কিন্তু এরকম হল, যেন তাদের শরীয়তে লেখা এই কালাম পূর্ণ হয়, “তারা অকারণে আমাকে ঘৃণা করেছে”।</div>
<div class="v" id="v26"><span class="vn">26</span> <span class="br-p"><br><br></span>যাঁকে আমি পিতার কাছ থেকে তোমাদের কাছে পাঠিয়ে দেব, সত্যের সেই রূহ্‌, যিনি পিতার কাছ থেকে বের হয়ে আসেন — যখন সেই সহায় আসবেন — তিনিই আমার বিষয়ে সাক্ষ্য দেবেন।</div>
<div class="v" id="v27"><span class="vn">27</span> আর তোমরাও সাক্ষী, কারণ তোমরা প্রথম থেকে আমার সঙ্গে সঙ্গে আছ।</div>
</div>
<!-- PARSED ABOVE; EDITING MAY BREAK PARSER -->
</body></html>