<html><head>
<meta http-equiv="Content-Type" content="text/html;charset=utf-8" />
<title>John 20 &ndash; চতুর্থ খণ্ড : ইউহোন্না &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 20);">
<div id="navbar"><a href="../index.html">কিতাবুল মোকাদ্দস</a> &ndash; <b>চতুর্থ খণ্ড : ইউহোন্না</b> &ndash; <a href="John_1.html">1</a> ... <a href="John_18.html">18</a> <a href="John_19.html">19</a> <b>20</b> <a href="John_21.html">21</a> </div><hr>
<h1>John 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈসা মসীহের পুনরুত্থান</h2><span class="vn">1</span> <span class="br-p"><br><br></span>সপ্তাহের প্রথম দিন খুব ভোরে অন্ধকার থাকতে থাকতে মগ্দলীনী মরিয়ম কবরের কাছে গেলেন, আর দেখলেন, কবর থেকে পাথরখানি সরানো হয়েছে।</div>
<div class="v" id="v2"><span class="vn">2</span> তখন তিনি দৌড়ে শিমোন পিতরের কাছে এবং ঈসা যাকে মহব্বত করতেন, সেই অন্য সাহাবীর কাছে আসলেন, আর তাঁদেরকে বললেন, লোকে প্রভুকে কবর থেকে তুলে নিয়ে গেছে; তাঁকে কোথায় রেখেছে, আমরা জানি না।</div>
<div class="v" id="v3"><span class="vn">3</span> অতএব পিতর ও সেই অন্য সাহাবী বের হয়ে কবরের কাছে যেতে লাগলেন।</div>
<div class="v" id="v4"><span class="vn">4</span> তাঁরা দু’জন একসঙ্গে দৌড়ে আসলেন, আর সেই অন্য সাহাবী পিতরকে পিছনে ফেলে আগে কবরের কাছে উপস্থিত হলেন;</div>
<div class="v" id="v5"><span class="vn">5</span> এবং হেঁট হয়ে ভিতরে চেয়ে দেখলেন, কাপড়গুলো পড়ে রয়েছে, তবুও ভিতরে প্রবেশ করলেন না।</div>
<div class="v" id="v6"><span class="vn">6</span> শিমোন পিতরও তাঁর পিছনে পিছনে আসলেন, আর তিনি কবরে প্রবেশ করলেন; এবং দেখলেন, কাপড়গুলো পড়ে রয়েছে,</div>
<div class="v" id="v7"><span class="vn">7</span> আর যে রুমালখানি তাঁর মাথার উপরে ছিল, তা সেই কাপড়ের সঙ্গে নেই, স্বতন্ত্র একটি স্থানে গুটিয়ে রাখা হয়েছে।</div>
<div class="v" id="v8"><span class="vn">8</span> পরে সেই অন্য সাহাবী, যিনি কবরের কাছে প্রথমে এসেছিলেন, তিনিও ভিতরে প্রবেশ করলেন এবং দেখলেন ও বিশ্বাস করলেন।</div>
<div class="v" id="v9"><span class="vn">9</span> কারণ এই পর্যন্ত তাঁরা পাক-কিতাবের এই কথা বুঝেন নি যে, মৃতদের মধ্যে থেকে তাঁকে উঠতে হবে।</div>
<div class="v" id="v10"><span class="vn">10</span> পরে ঐ দুই সাহাবী আবার স্বস্থানে চলে গেলেন।</div>
<div class="v" id="v11"><h2>মগ্দলিনী মরিয়মকে দেখা দেওয়া</h2><span class="vn">11</span> <span class="br-p"><br><br></span>কিন্তু মরিয়ম কাঁদতে কাঁদতে বাইরে কবরের কাছে দাঁড়িয়ে রইলেন এবং কাঁদতে কাঁদতে হেঁট হয়ে কবরের ভিতরে দৃষ্টিপাত করলেন;</div>
<div class="v" id="v12"><span class="vn">12</span> আর দেখলেন, সাদা কাপড় পরা দু’জন ফেরেশতা ঈসার লাশ যে স্থানে রাখা হয়েছিল, এক জন তাঁর মাথার দিকে, অন্য জন পায়ের দিকে বসে আছেন।</div>
<div class="v" id="v13"><span class="vn">13</span> তাঁরা তাঁকে বললেন, নারী, কাঁদছো কেন? তিনি তাঁদেরকে বললেন, লোকে আমার প্রভুকে নিয়ে গেছে; কোথায় রেখেছে, জানি না।</div>
<div class="v" id="v14"><span class="vn">14</span> এই বলে তিনি পিছনের দিকে ফিরলেন, আর দেখলেন, ঈসা দাঁড়িয়ে আছেন, কিন্তু চিনতে পারলেন না যে, তিনি ঈসা।</div>
<div class="v" id="v15"><span class="vn">15</span> ঈসা তাঁকে বললেন, নারী, কাঁদছো কেন? কার খোঁজ করছো? তিনি তাঁকে বাগানের মালি মনে করে বললেন, হুজুর, আপনি যদি তাঁকে নিয়ে গিয়ে থাকেন, আমায় বলুন কোথায় রেখেছেন;</div>
<div class="v" id="v16"><span class="vn">16</span> আমিই তাঁকে নিয়ে যাব। ঈসা তাঁকে বললেন, মরিয়ম। তিনি ফিরে ইবরানী ভাষায় তাঁকে বললেন, রব্বূণি! এর অর্থ ‘হে গুরু’।</div>
<div class="v" id="v17"><span class="vn">17</span> ঈসা তাঁকে বললেন, আমাকে স্পর্শ করো না, কেননা এখনও আমি ঊর্ধ্বে পিতার কাছে যাই নি; কিন্তু তুমি আমার ভাইদের কাছে গিয়ে তাদেরকে বল, যিনি আমার পিতা ও তোমাদের পিতা এবং আমার আল্লাহ্‌ ও তোমাদের আল্লাহ্‌, তাঁর কাছে আমি ঊর্ধ্বে যাচ্ছি।</div>
<div class="v" id="v18"><span class="vn">18</span> তখন মগ্দলীনী মরিয়ম সাহাবীদের কাছে গিয়ে এই সংবাদ দিলেন, আমি প্রভুকে দেখেছি, আর তিনি আমাকে এই কথা বলেছেন।</div>
<div class="v" id="v19"><h2>ঈসা মসীহ্‌ সাহাবীদের দেখা দেন</h2><span class="vn">19</span> <span class="br-p"><br><br></span>সেদিন সপ্তাহের প্রথম দিন, সন্ধ্যা হলে, সাহাবীরা যেখানে ছিলেন, সেই স্থানের দরজাগুলো ইহুদীদের ভয়ে বন্ধ ছিল; এমন সময়ে ঈসা এসে মধ্যস্থানে দাঁড়ালেন এবং তাঁদেরকে বললেন, তোমাদের শান্তি হোক;</div>
<div class="v" id="v20"><span class="vn">20</span> এই বলে তিনি তাঁদেরকে তাঁর দুই হাত ও পাঁজর দেখালেন। অতএব প্রভুকে দেখতে পেয়ে সাহাবীরা আনন্দিত হলেন।</div>
<div class="v" id="v21"><span class="vn">21</span> তখন ঈসা আবার তাঁদেরকে বললেন, তোমাদের শান্তি হোক; পিতা যেমন আমাকে প্রেরণ করেছেন, তেমনি আমিও তোমাদেরকে প্রেরণ করি।</div>
<div class="v" id="v22"><span class="vn">22</span> এই বলে তিনি তাঁদের উপরে ফুঁ দিলেন, আর তাঁদেরকে বললেন, পাক-রূহ্‌ গ্রহণ কর;</div>
<div class="v" id="v23"><span class="vn">23</span> তোমরা যাদের গুনাহ্‌ মাফ করবে, তাদের গুনাহ্‌ মাফ হবে; যাদের গুনাহ্‌ মাফ করবে না, তাদের গুনাহ্‌ মাফ হবে না।</div>
<div class="v" id="v24"><h2>থোমার সন্দেহ</h2><span class="vn">24</span> <span class="br-p"><br><br></span>ঈসা যখন এসেছিলেন, তখন থোমা, সেই বারো জনের এক জন, যাকে দিদুমঃ বলে, তিনি তাঁদের সঙ্গে ছিলেন না।</div>
<div class="v" id="v25"><span class="vn">25</span> অতএব অন্য সাহাবীরা তাঁকে বললেন, আমরা প্রভুকে দেখেছি। কিন্তু তিনি তাঁদেরকে বললেন, আমি যদি তাঁর দুই হাতে প্রেকের চিহ্ন না দেখি ও সেই প্রেকের স্থানে আমার আঙ্গুল না দিই এবং তাঁর পাঁজরের মধ্যে আমার হাত না দিই, তবে কোন মতে বিশ্বাস করবো না।</div>
<div class="v" id="v26"><span class="vn">26</span> <span class="br-p"><br><br></span>আট দিন পরে তাঁর সাহাবীরা পুনরায় গৃহ-মধ্যে ছিলেন এবং থোমা তাদের সঙ্গে ছিলেন। দ্বারগুলো বন্ধ ছিল, এমন সময়ে ঈসা এসে তাঁদের মধ্যস্থানে দাঁড়ালেন, আর বললেন, তোমাদের শান্তি হোক।</div>
<div class="v" id="v27"><span class="vn">27</span> পরে তিনি থোমাকে বললেন, এই দিকে তোমার আঙ্গুল বাড়িয়ে দাও, আমার হাত দু’খানি দেখ, আর তোমার হাত বাড়িয়ে দাও, আমার পাঁজরের মধ্যে দাও এবং অবিশ্বাস করো না, বিশ্বাস কর।</div>
<div class="v" id="v28"><span class="vn">28</span> থোমা জবাবে তাঁকে বললেন, প্রভু আমার, আল্লাহ্‌ আমার!</div>
<div class="v" id="v29"><span class="vn">29</span> ঈসা তাঁকে বললেন, তুমি আমাকে দেখেছ বলে বিশ্বাস করেছ? ধন্য তারা, যারা না দেখে বিশ্বাস করে।</div>
<div class="v" id="v30"><h2>এই কিতাবের উদ্দেশ্য</h2><span class="vn">30</span> <span class="br-p"><br><br></span>ঈসা সাহাবীদের সাক্ষাতে আরও অনেক চিহ্ন-কাজ করেছিলেন; সেসব এই কিতাবে লেখা হয় নি।</div>
<div class="v" id="v31"><span class="vn">31</span> কিন্তু এসব লেখা হয়েছে, যেন তোমরা ঈমান আন যে, ঈসা-ই মসীহ্‌, আল্লাহ্‌র পুত্র, আর ঈমান এনে যেন তাঁর নামে জীবন পাও।</div>
</div>
<!-- PARSED ABOVE; EDITING MAY BREAK PARSER -->
</body></html>