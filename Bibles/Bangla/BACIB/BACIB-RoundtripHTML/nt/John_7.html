<html><head>
<meta http-equiv="Content-Type" content="text/html;charset=utf-8" />
<title>John 7 &ndash; চতুর্থ খণ্ড : ইউহোন্না &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 7);">
<div id="navbar"><a href="../index.html">কিতাবুল মোকাদ্দস</a> &ndash; <b>চতুর্থ খণ্ড : ইউহোন্না</b> &ndash; <a href="John_1.html">1</a> ... <a href="John_5.html">5</a> <a href="John_6.html">6</a> <b>7</b> <a href="John_8.html">8</a> <a href="John_9.html">9</a> ... <a href="John_21.html">21</a> </div><hr>
<h1>John 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈসা মসীহের ভাইদের অবিশ্বাস</h2><span class="vn">1</span> <span class="br-p"><br><br></span>এই সকলের পরে ঈসা গালীলে চলাফেরা করতে লাগলেন, কেননা ইহুদীরা তাঁকে হত্যা করার চেষ্টা করায় তিনি এহুদিয়াতে যেতে চাইলেন না।</div>
<div class="v" id="v2"><span class="vn">2</span> এদিকে ইহুদীদের কুটিরবাস ঈদ সন্নিকট হল।</div>
<div class="v" id="v3"><span class="vn">3</span> অতএব তাঁর ভাইয়েরা তাঁকে বললো, এই স্থান থেকে প্রস্থান কর, এহুদিয়াতে চলে যাও; যেন তুমি যা যা করছো, তোমার সেসব কাজ তোমার সাহাবীরাও দেখতে পায়।</div>
<div class="v" id="v4"><span class="vn">4</span> কারণ এমন কেউ নেই যে, নিজেকে প্রকাশ করতে চেষ্টা করে অথচ গোপনে কাজ করে। তুমি যখন এসব কাজ করছো, তখন নিজেকে দুনিয়ার কাছে প্রকাশ কর।</div>
<div class="v" id="v5"><span class="vn">5</span> —কারণ তাঁর ভাইয়েরাও তাঁর উপর ঈমান আনে নি।—</div>
<div class="v" id="v6"><span class="vn">6</span> তখন ঈসা তাদেরকে বললেন, আমার সময় এখনও আসে নি, কিন্তু তোমাদের সময় সর্বদাই উপস্থিত।</div>
<div class="v" id="v7"><span class="vn">7</span> দুনিয়া তোমাদেরকে ঘৃণা করতে পারে না, কিন্তু আমাকে ঘৃণা করে, কারণ আমি তার বিষয়ে এই সাক্ষ্য দিই যে, তার কাজ মন্দ।</div>
<div class="v" id="v8"><span class="vn">8</span> তোমরাই ঈদে যাও; আমি এখনও এই ঈদে যাচ্ছি না, কেননা আমার সময় এখনও সমপূর্ণ হয় নি।</div>
<div class="v" id="v9"><span class="vn">9</span> <span class="br-p"><br><br></span>তাদেরকে এই কথা বলে তিনি গালীলেই রইলেন।</div>
<div class="v" id="v10"><h2>ঈদের সময়ে বায়তুল-মোকাদ্দসে ঈসা মসীহ্‌</h2><span class="vn">10</span> <span class="br-p"><br><br></span>কিন্তু তাঁর ভাইয়েরা ঈদে গেলে পর তিনিও গেলেন, প্রকাশ্যরূপে নয়, কিন্তু এক প্রকার গোপনে।</div>
<div class="v" id="v11"><span class="vn">11</span> তাতে ইহুদীরা ঈদে তাঁর খোঁজ করতে লাগল, আর বললো, সেই ব্যক্তি কোথায়?</div>
<div class="v" id="v12"><span class="vn">12</span> আর সমাগত লোকেরা তাঁর বিষয়ে ফিস্‌ ফিস্‌ করে অনেক কথা বলতে লাগল। কেউ কেউ বললো, তিনি ভাল লোক; আর কেউ কেউ বললো, তা নয়, বরং সে লোকদেরকে ভুলাচ্ছে।</div>
<div class="v" id="v13"><span class="vn">13</span> কিন্তু ইহুদীদের ভয়ে কেউ তাঁর বিষয়ে প্রকাশ্য-রূপে কিছু বললো না।</div>
<div class="v" id="v14"><span class="vn">14</span> <span class="br-p"><br><br></span>ঈদের মাঝামাঝি সময়ে ঈসা বায়তুল-মোকাদ্দসে গেলেন এবং উপদেশ দিতে লাগলেন।</div>
<div class="v" id="v15"><span class="vn">15</span> তাতে ইহুদীরা আশ্চর্য জ্ঞান করে বললো, এই ব্যক্তি শিক্ষা না নিয়ে কিভাবে জ্ঞানবান হয়ে উঠলো?</div>
<div class="v" id="v16"><span class="vn">16</span> ঈসা তাদেরকে জবাবে বললেন, আমার উপদেশ আমার নয়, কিন্তু যিনি আমাকে পাঠিয়েছেন, তাঁর।</div>
<div class="v" id="v17"><span class="vn">17</span> যদি কেউ তাঁর ইচ্ছা পালন করতে ইচ্ছা করে, তবে সে এই উপদেশের বিষয়ে জানতে পারবে যে, এই শিক্ষা আল্লাহ্‌র কাছ থেকে এসেছে, নাকি আমি নিজের থেকে বলি।</div>
<div class="v" id="v18"><span class="vn">18</span> যে নিজের থেকে বলে, সে নিজেরই গৌরব চেষ্টা করে; কিন্তু যিনি তাঁর প্রেরণকর্তার গৌরবের চেষ্টা করেন, তিনি সত্যবাদী, আর তাঁর মধ্যে কোন অধর্ম নেই।</div>
<div class="v" id="v19"><span class="vn">19</span> <span class="br-p"><br><br></span>মূসা তোমাদেরকে কি শরীয়ত দেন নি? তবুও তোমাদের মধ্যে কেউই সেই শরীয়ত পালন করে না। কেন আমাকে হত্যা করতে চেষ্টা করছো?</div>
<div class="v" id="v20"><span class="vn">20</span> লোকেরা জবাবে বললো, তোমাকে ভূতে পেয়েছে, কে তোমাকে হত্যা করতে চেষ্টা করছে?</div>
<div class="v" id="v21"><span class="vn">21</span> জবাবে ঈসা তাদেরকে বললেন, আমি একটি কাজ করেছি, আর সেজন্য তোমরা সকলে আশ্চর্য বোধ করছো।</div>
<div class="v" id="v22"><span class="vn">22</span> মূসা তোমাদেরকে খৎনার নিয়ম দিয়েছেন— তা যে মূসার কাছ থেকে এসেছে, এমন নয়, পূর্বপুরুষদের কাছ থেকে এসেছে— এবং তোমরা বিশ্রামবারের মানুষের খৎনা করে থাক।</div>
<div class="v" id="v23"><span class="vn">23</span> মূসার শরীয়তের যেন লঙ্ঘন না হয়, সেজন্য বিশ্রামবারে মানুষের খৎনা করানো যায়, তবে আমি বিশ্রামবারেও একটি মানুষকে সর্বাঙ্গীন সুস্থ করেছি বলে আমার উপরে রাগ করছো কেন?</div>
<div class="v" id="v24"><span class="vn">24</span> বাইরের চেহারা দেখে বিচার করো না, কিন্তু ন্যায্যভাবে বিচার কর।</div>
<div class="v" id="v25"><h2>ইনি কি সেই মসীহ্‌?</h2><span class="vn">25</span> <span class="br-p"><br><br></span>তখন জেরুশালেম-নিবাসীদের মধ্যে কয়েক জন বললো, এ কি সেই ব্যক্তি নয়, যাকে তাঁরা হত্যা করতে চেষ্টা করছেন?</div>
<div class="v" id="v26"><span class="vn">26</span> আর দেখ, এ তো প্রকাশ্যরূপে কথা বলছে, আর তাঁরা একে কিছুই বলছেন না; নেতৃবর্গ কি বাস্তবিক জানেন যে, ইনি সেই মসীহ্‌?</div>
<div class="v" id="v27"><span class="vn">27</span> যা হোক এ কোথা থেকে আসল, তা আমরা জানি; মসীহ্‌ যখন আসবেন, তখন তিনি কোথা থেকে আসবেন, তা কেউ জানবে না।</div>
<div class="v" id="v28"><span class="vn">28</span> তখন ঈসা বায়তুল-মোকাদ্দসে উপদেশ দিতে দিতে উচ্চৈঃস্বরে বললেন, তোমরা তো আমাকে জান এবং আমি কোথা থেকে এসেছি তাও জান। আর আমি নিজের থেকে আসি নি; কিন্তু যিনি আমাকে পাঠিয়েছেন, তিনি সত্যময়; তোমরা তাঁকে জান না;</div>
<div class="v" id="v29"><span class="vn">29</span> আমিই তাঁকে জানি, কেননা আমি তাঁর কাছ থেকে এসেছি, আর তিনিই আমাকে প্রেরণ করেছেন।</div>
<div class="v" id="v30"><span class="vn">30</span> এজন্য লোকেরা তাঁকে ধরতে চেষ্টা করলো, তবুও কেউ তাঁর উপরে হস্তক্ষেপ করলো না, কারণ তখনও তাঁর সময় উপস্থিত হয় নি।</div>
<div class="v" id="v31"><span class="vn">31</span> কিন্তু লোকদের মধ্যে অনেকে তাঁর উপর ঈমান আনলো, আর বললো, মসীহ্‌ যখন আসবেন তখন এঁর কাজের চেয়েও কি তিনি বেশি চিহ্ন-কাজ করবেন?</div>
<div class="v" id="v32"><h2>ঈসা মসীহ্‌কে ধরবার জন্য পদাতিক বাহিনী</h2><span class="vn">32</span> <span class="br-p"><br><br></span>ফরীশীরা তাঁর বিষয়ে লোকদেরকে এসব কথা ফিস্‌ ফিস্‌ করে বলতে শুনল; আর প্রধান ইমামেরা ও ফরীশীরা তাঁকে ধরে আনবার জন্য কয়েক জন পদাতিককে পাঠিয়ে দিল।</div>
<div class="v" id="v33"><span class="vn">33</span> তাতে ঈসা বললেন, আমি এখন অল্প কাল তোমাদের সঙ্গে আছি, তারপর যিনি আমাকে পাঠিয়েছেন, তাঁর কাছে যাচ্ছি।</div>
<div class="v" id="v34"><span class="vn">34</span> তোমরা আমার খোঁজ করবে, কিন্তু আমাকে পাবে না; আর আমি যেখানে আছি, সেখানে তোমরা আসতে পার না।</div>
<div class="v" id="v35"><span class="vn">35</span> তখন ইহুদীরা পরস্পর বলতে লাগল, এ কোথায় যাবে যে, আমরা একে খুঁজে পাব না? এ কি গ্রীকদের মধ্যে ছড়িয়ে ছিটিয়ে থাকা ইহুদীদের কাছে যাবে ও গ্রীকদেরকে উপদেশ দেবে?</div>
<div class="v" id="v36"><span class="vn">36</span> এ যে বললো, ‘আমার খোঁজ করবে, কিন্তু আমাকে পাবে না এবং আমি যেখানে আছি, সেখানে তোমরা আসতে পার না’, এই কথার অর্থ কি?</div>
<div class="v" id="v37"><h2>জীবন্ত পানির নদী</h2><span class="vn">37</span> <span class="br-p"><br><br></span>শেষ দিন, ঈদের প্রধান দিন, ঈসা দাঁড়িয়ে উচ্চৈঃস্বরে বললেন, কেউ যদি তৃষ্ণার্ত হয়, তবে আমার কাছে এসে পান করুক।</div>
<div class="v" id="v38"><span class="vn">38</span> যে আমার উপর ঈমান আনে, পাক-কিতাব যেমন বলে, তার অন্তর থেকে জীবন্ত পানির নদী বইবে।</div>
<div class="v" id="v39"><span class="vn">39</span> যারা তাঁর উপর ঈমান এনে যে রূহ্‌কে পাবে, তিনি সেই রূহের বিষয়ে এই কথা বললেন; কারণ তখনও রূহ্‌ দেওয়া হয় নি, কেননা তখনও ঈসা মহিমান্বিত হন নি।</div>
<div class="v" id="v40"><h2>লোকদের মধ্যে মতের ভিন্নতা</h2><span class="vn">40</span> <span class="br-p"><br><br></span>সেসব কথা শুনে লোকদের মধ্যে কেউ কেউ বললো, ইনি সত্যিই সেই নবী।</div>
<div class="v" id="v41"><span class="vn">41</span> আর কেউ কেউ বললো, ইনি সেই মসীহ্‌। কিন্তু কেউ কেউ বললো, তা কেমন করে হবে? মসীহ্‌ কি গালীল থেকে আসবেন?</div>
<div class="v" id="v42"><span class="vn">42</span> পাক-কিতাবে কি বলে নি, মসীহ্‌ দাউদের বংশ থেকে এবং দাউদ যেখানে ছিলেন, সেই বেথেলহেম গ্রাম থেকে আসবেন?</div>
<div class="v" id="v43"><span class="vn">43</span> এইভাবে তাঁকে নিয়ে লোকদের মধ্যে মতভেদ দেখা দিল।</div>
<div class="v" id="v44"><span class="vn">44</span> আর তাদের কয়েক জন তাঁকে ধরতে চাচ্ছিল, তবুও কেউ তাঁর উপরে হস্তক্ষেপ করলো না।</div>
<div class="v" id="v45"><h2>নেতাদের অবিশ্বাস</h2><span class="vn">45</span> <span class="br-p"><br><br></span>তখন পদাতিকেরা প্রধান ইমামদের ও ফরীশীদের কাছে আসলো। এরা তাদেরকে বললো, তাকে আন নি কেন?</div>
<div class="v" id="v46"><span class="vn">46</span> পদাতিকেরা জবাবে বললো, এই ব্যক্তি যেরকম কথা বলেন, কোন মানুষ কখনও এরকম কথা বলে নি।</div>
<div class="v" id="v47"><span class="vn">47</span> ফরীশীরা তাদেরকে বললো, তোমরাও কি ভ্রান্ত হলে?</div>
<div class="v" id="v48"><span class="vn">48</span> নেতাদের মধ্যে কিংবা ফরীশীদের মধ্যে কি কেউ ওর উপর ঈমান এনেছেন?</div>
<div class="v" id="v49"><span class="vn">49</span> কিন্তু এই যে লোকেরা যারা শরীয়ত জানে না, এরা বদদোয়াগ্রস্ত।</div>
<div class="v" id="v50"><span class="vn">50</span> তখন নীকদীম— তাদের মধ্যে এক জন, যিনি আগে তাঁর কাছে এসেছিলেন— তিনি তাদেরকে বললেন,</div>
<div class="v" id="v51"><span class="vn">51</span> আগে কোন মানুষের কথা না শুনে ও সে কি করে তা না জেনে, আমাদের শরীয়ত কি কারো বিচার করতে বলে?</div>
<div class="v" id="v52"><span class="vn">52</span> জবাবে তারা তাঁকে বললো, তুমিও কি গালীলের লোক? অনুসন্ধান করে দেখ, গালীল থেকে কোন নবীর উদয় হয় না।</div>
</div>
<!-- PARSED ABOVE; EDITING MAY BREAK PARSER -->
</body></html>