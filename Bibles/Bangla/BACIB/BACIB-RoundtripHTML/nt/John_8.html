<html><head>
<meta http-equiv="Content-Type" content="text/html;charset=utf-8" />
<title>John 8 &ndash; চতুর্থ খণ্ড : ইউহোন্না &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>চতুর্থ খণ্ড : ইউহোন্না</b> &ndash; <a href="John_1.html">1</a> ... <a href="John_6.html">6</a> <a href="John_7.html">7</a> <b>8</b> <a href="John_9.html">9</a> <a href="John_10.html">10</a> ... <a href="John_21.html">21</a> </div><hr>
<h1>John 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেনায় ধরা পরা স্ত্রীলোকের বিচার</h2><span class="vn">1</span> <span class="br-p"><br><br></span>পরে তারা প্রত্যেকে নিজ নিজ বাড়িতে ফিরে গেল, কিন্তু ঈসা জৈতুন পর্বতে গেলেন।</div>
<div class="v" id="v2"><span class="vn">2</span> আর খুব ভোরে তিনি পুনর্বার বায়তুল-মোকাদ্দসে আসলে পর সমস্ত লোক তাঁর কাছে আসল; আর তিনি বসে তাঁদেরকে উপদেশ দিতে লাগলেন।</div>
<div class="v" id="v3"><span class="vn">3</span> তখন আলেম ও ফরীশীরা একটি স্ত্রীলোককে তাঁর কাছে আনলো যে জেনা করতে গিয়ে ধরা পরেছিল। তাকে মধ্যস্থানে দাঁড় করিয়ে তাঁকে বললো,</div>
<div class="v" id="v4"><span class="vn">4</span> হুজুর, এই স্ত্রীলোকটা জেনা করা অবস্থায় ধরা পড়েছে।</div>
<div class="v" id="v5"><span class="vn">5</span> শরীয়তে মূসা এই রকম লোককে পাথর মারবার হুকুম আমাদেরকে দিয়েছেন, তবে আপনি কি বলেন?</div>
<div class="v" id="v6"><span class="vn">6</span> তারা তাঁকে পরীক্ষা করার জন্য এই কথা বললো, যেন তাঁর নামে দোষারোপ করার সূত্র পেতে পারে। কিন্তু ঈসা হেঁট হয়ে আঙ্গুল দিয়ে ভূমিতে লিখতে লাগলেন।</div>
<div class="v" id="v7"><span class="vn">7</span> পরে তারা যখন পুনঃ পুনঃ তাঁকে জিজ্ঞাসা করতে লাগল তিনি মাথা তুলে তাদেরকে বললেন, তোমাদের মধ্যে যে কোন গুনাহ্‌ করে নি, সে-ই প্রথমে একে পাথর মারুক।</div>
<div class="v" id="v8"><span class="vn">8</span> পরে তিনি পুনর্বার হেঁট হয়ে আঙ্গুল দিয়ে ভূমিতে লিখতে লাগলেন।</div>
<div class="v" id="v9"><span class="vn">9</span> তখন তারা এই কথা শুনে এবং নিজ নিজ বিবেক দ্বারা দোষীকৃত হয়ে, একে একে বাইরে গেল, প্রাচীন লোক থেকে আরম্ভ করে শেষ জন পর্যন্ত চলে গেল; তাতে কেবল ঈসা অবশিষ্ট থাকলেন, আর সেই স্ত্রীলোকটি মধ্যস্থানে দাঁড়িয়েছিল।</div>
<div class="v" id="v10"><span class="vn">10</span> তখন ঈসা মাথা তুলে, স্ত্রীলোকটি ছাড়া আর কাউকেও দেখতে না পেয়ে, তাকে বললেন, হে নারী, যারা তোমার নামে অভিযোগ করেছিল, তারা কোথায়? কেউ কি তোমাকে দোষী করে নি?</div>
<div class="v" id="v11"><span class="vn">11</span> সে বললো, না, হুজুর, কেউ করে নি। তখন ঈসা তাকে বললেন, আমিও তোমাকে দোষী করি না; যাও, এখন থেকে আর গুনাহ্‌ করো না।</div>
<div class="v" id="v12"><h2>ঈসা মসীহ্‌ দুনিয়ার নূর</h2><span class="vn">12</span> <span class="br-p"><br><br></span>আবার ঈসা লোকদের কাছে কথা বললেন, তিনি বললেন, আমি দুনিয়ার নূর; যে আমাকে অনুসরণ করে, সে কোন মতে অন্ধকারে চলবে না, কিন্তু জীবনের নূর পাবে।</div>
<div class="v" id="v13"><span class="vn">13</span> তাতে ফরীশীরা তাঁকে বললো, তুমি তোমার নিজের বিষয়ে নিজে সাক্ষ্য দিচ্ছ; তোমার সাক্ষ্য সত্যি নয়।</div>
<div class="v" id="v14"><span class="vn">14</span> জবাবে ঈসা তাদেরকে বললেন, যদিও আমি আমার বিষয়ে নিজে সাক্ষ্য দিই, তবুও আমার সাক্ষ্য সত্যি; কারণ আমি কোথা থেকে এসেছি, কোথায়ই বা যাচ্ছি, তা জানি; কিন্তু আমি কোথা থেকে এসেছি, আর কোথায়ই বা যাচ্ছি, তা তোমরা জান না।</div>
<div class="v" id="v15"><span class="vn">15</span> মানুষ যেভাবে বিচার করে তোমরাও সেইভাবে বিচার করছো; আমি কারো বিচার করি না।</div>
<div class="v" id="v16"><span class="vn">16</span> আর যদিও আমি বিচার করি, আমার বিচার সত্যি, কেননা আমি একা নই, কিন্তু আমি আছি এবং পিতা আছেন, যিনি আমাকে পাঠিয়েছেন।</div>
<div class="v" id="v17"><span class="vn">17</span> আর তোমাদের শরীয়তেও লেখা আছে, দু’জনের সাক্ষ্য সত্যি।</div>
<div class="v" id="v18"><span class="vn">18</span> আমি নিজে আমার বিষয়ে সাক্ষ্য দিই, আর পিতা, যিনি আমাকে পাঠিয়েছেন, তিনি আমার বিষয়ে সাক্ষ্য দেন।</div>
<div class="v" id="v19"><span class="vn">19</span> তখন তারা তাঁকে বললো, তোমার পিতা কোথায়? জবাবে ঈসা বললেন, তোমরা আমাকেও জান না, আমার পিতাকেও জান না; যদি আমাকে জানতে, আমার পিতাকেও জানতে।</div>
<div class="v" id="v20"><span class="vn">20</span> এসব কথা তিনি বায়তুল-মোকাদ্দসে উপদেশ দেবার সময়ে ভাণ্ডার-গৃহে বললেন; এবং কেউ তাঁকে ধরলো না, কারণ তখনও তাঁর সময় উপস্থিত হয় নি।</div>
<div class="v" id="v21"><h2>নিজের মৃত্যুর বিষয়ে ঈসা মসীহের ভবিষ্যদ্বাণী</h2><span class="vn">21</span> <span class="br-p"><br><br></span>পরে তিনি আবার তাদেরকে বললেন, আমি যাচ্ছি, আর তোমরা আমার খোঁজ করবে ও তোমাদের গুনাহে মারা যাবে; আমি যেখানে যাচ্ছি, সেখানে তোমরা আসতে পার না।</div>
<div class="v" id="v22"><span class="vn">22</span> তখন ইহুদীরা বললো, এ কি আত্মঘাতী হবে? সেজন্য কি বলছে, আমি যেখানে যাচ্ছি, সেখানে তোমরা আসতে পার না?</div>
<div class="v" id="v23"><span class="vn">23</span> তিনি তাদেরকে বললেন, তোমরা অধঃস্থানের, আমি ঊর্ধ্বস্থানের; তোমরা এই দুনিয়ার, আমি এই দুনিয়ার নই।</div>
<div class="v" id="v24"><span class="vn">24</span> কেননা যদি বিশ্বাস না কর যে, আমিই তিনি, তবে তোমাদের গুনাহের মধ্যেই তোমরা মরবে।</div>
<div class="v" id="v25"><span class="vn">25</span> তখন তারা বললো, তুমি কে? ঈসা তাদেরকে বললেন, তা-ই তো প্রথম থেকে তোমাদেরকে বলছি।</div>
<div class="v" id="v26"><span class="vn">26</span> তোমাদের বিষয়ে বলবার ও বিচার করার অনেক কথা আছে; যা হোক, যিনি আমাকে পাঠিয়েছেন, তিনি সত্য এবং আমি তাঁর কাছে যা যা শুনেছি, তা-ই দুনিয়াকে বলছি।</div>
<div class="v" id="v27"><span class="vn">27</span> তিনি যে তাদেরকে পিতার বিষয়ে বলছিলেন, তা তারা বুঝতে পারল না।</div>
<div class="v" id="v28"><span class="vn">28</span> তখন ঈসা বললেন, যখন তোমরা ইবনুল-ইনসানকে উঁচুতে তুলবে, তখন জানবে যে, আমিই তিনি, আর আমি নিজের থেকে কিছু করি না, কিন্তু পিতা যেমন আমাকে শিক্ষা দিয়েছেন, সেই অনুসারে এসব কথা বলি।</div>
<div class="v" id="v29"><span class="vn">29</span> আর যিনি আমাকে পাঠিয়েছেন, তিনি আমার সঙ্গে সঙ্গে আছেন; তিনি আমাকে একা ছেড়ে দেন নি, কেননা আমি সব সময় তাঁর সন্তোষজনক কাজ করি।</div>
<div class="v" id="v30"><span class="vn">30</span> <span class="br-p"><br><br></span>তিনি এসব কথা বললে পর অনেকে তাঁর উপর ঈমান আনলো।</div>
<div class="v" id="v31"><h2>সত্যিকারের সাহাবী</h2><span class="vn">31</span> <span class="br-p"><br><br></span>অতএব যে ইহুদীরা তাঁর উপর ঈমান আনলো, তাদেরকে ঈসা বললেন, তোমরা যদি আমার কথায় স্থির থাক, তা হলে সত্যিই তোমরা আমার সাহাবী;</div>
<div class="v" id="v32"><span class="vn">32</span> আর তোমরা সেই সত্য জানবে এবং সেই সত্য তোমাদেরকে স্বাধীন করবে।</div>
<div class="v" id="v33"><span class="vn">33</span> তারা তাঁকে জবাবে বললো, আমরা ইব্রাহিমের বংশ, কখনও কারো গোলাম হই নি; আপনি কেমন করে বলছেন যে, তোমাদেরকে স্বাধীন করা যাবে?</div>
<div class="v" id="v34"><span class="vn">34</span> <span class="br-p"><br><br></span>ঈসা জবাবে তাদেরকে বললেন, সত্যি, সত্যি, আমি তোমাদেরকে বলছি, যে কেউ গুনাহ্‌ করে, সে গুনাহ্‌র গোলাম।</div>
<div class="v" id="v35"><span class="vn">35</span> আর গোলাম বাড়িতে চিরকাল থাকে না, পুত্র চিরকাল থাকেন।</div>
<div class="v" id="v36"><span class="vn">36</span> অতএব পুত্র যদি তোমাদেরকে স্বাধীন করেন, তবে তোমরা প্রকৃতভাবে স্বাধীন হবে।</div>
<div class="v" id="v37"><span class="vn">37</span> আমি জানি, তোমরা ইব্রাহিমের বংশ; কিন্তু আমাকে হত্যা করতে চেষ্টা করছো, কারণ আমার কালাম তোমাদের অন্তরে স্থান পায় না।</div>
<div class="v" id="v38"><span class="vn">38</span> আমার পিতার কাছে আমি যা যা দেখেছি, তা-ই বলছি; আর তোমাদের পিতার কাছে তোমরা যা যা শুনেছ, তা-ই করছো।</div>
<div class="v" id="v39"><h2>ঈসা মসীহ্‌ ও হযরত ইব্রাহিম</h2><span class="vn">39</span> <span class="br-p"><br><br></span>তারা জবাবে তাকে বললো, আমাদের পিতা ইব্রাহিম। ঈসা তাদেরকে বললেন, তোমরা যদি ইব্রাহিমের সন্তান হতে, তবে ইব্রাহিমের মতই কাজ করতে।</div>
<div class="v" id="v40"><span class="vn">40</span> কিন্তু আল্লাহ্‌র কাছে সত্য শুনে তোমাদেরকে জানিয়েছি যে আমি, আমাকেই হত্যা করতে চেষ্টা করছো; ইব্রাহিম এরকম করেন নি।</div>
<div class="v" id="v41"><span class="vn">41</span> তোমাদের পিতার কাজ তোমরা করছো। তারা তাঁকে বললো, আমরা জারজ সন্তান নই; আমাদের একমাত্র পিতা আছেন, তিনি আল্লাহ্‌।</div>
<div class="v" id="v42"><span class="vn">42</span> ঈসা তাদেরকে বললেন, আল্লাহ্‌ যদি তোমাদের পিতা হতেন, তবে তোমরা আমাকে মহব্বত করতে, কেননা আমি আল্লাহ্‌ থেকে বের হয়ে এসেছি; আমি তো নিজের থেকে আসি নি, কিন্তু তিনিই আমাকে প্রেরণ করেছেন।</div>
<div class="v" id="v43"><span class="vn">43</span> তোমরা কেন আমার কথা বোঝ না? কারণ এই যে, তোমরা আমার কালাম গ্রহণ করতে পার না।</div>
<div class="v" id="v44"><span class="vn">44</span> তোমরা তোমাদের পিতা শয়তানের এবং তোমাদের পিতার অভিলাষগুলো পালন করাই তোমাদের ইচ্ছা; সে আদি থেকেই নরহন্তা, কখনও সত্যে বাস করে নি, কারণ তার মধ্যে সত্য নেই। সে যখন মিথ্যা বলে, তখন নিজ থেকেই বলে, কেননা সে মিথ্যাবাদী ও মিথ্যার পিতা।</div>
<div class="v" id="v45"><span class="vn">45</span> কিন্তু আমি সত্য বলি, তাই তোমরা আমাকে বিশ্বাস কর না।</div>
<div class="v" id="v46"><span class="vn">46</span> তোমাদের মধ্যে কে আমাকে গুনাহ্‌গার বলে প্রমাণ করতে পারে? যদি আমি সত্যি বলি, তবে তোমরা কেন আমার উপর ঈমান আন না?</div>
<div class="v" id="v47"><span class="vn">47</span> যে কেউ আল্লাহ্‌র, সে আল্লাহ্‌র কথাগুলো শুনে; এজন্যই তোমরা শোন না, কারণ তোমরা আল্লাহ্‌র নও।</div>
<div class="v" id="v48"><span class="vn">48</span> <span class="br-p"><br><br></span>ইহুদীরা জবাবে তাঁকে বললো, আমরা কি ঠিকই বলি না যে, তুমি এক জন সামেরীয় ও তোমাকে বদ-রূহে পেয়েছে?</div>
<div class="v" id="v49"><span class="vn">49</span> জবাবে ঈসা বললেন, আমাকে বদ-রূহে পায় নি, কিন্তু আমি আমার পিতাকে সমাদর করি, আর তোমরা আমাকে অসম্মান কর।</div>
<div class="v" id="v50"><span class="vn">50</span> কিন্তু আমি আমার গৌরবের খোঁজ করি না; এক জন আছেন, যিনি খোঁজ করেন ও বিচার করেন।</div>
<div class="v" id="v51"><span class="vn">51</span> সত্যি, সত্যি, আমি তোমাদেরকে বলছি, কেউ যদি আমার কথা পালন করে, সে কখনও মৃত্যু দেখবে না।</div>
<div class="v" id="v52"><span class="vn">52</span> ইহুদীরা তাঁকে বললো, এখন জানলাম, তোমাকে বদ-রূহে পেয়েছে; ইব্রাহিম ও নবীরা ইন্তেকাল করেছেন; আর তুমি বলছো, কেউ যদি আমার কথা পালন করে, সে কখনও মৃত্যুর আস্বাদ পাবে না।</div>
<div class="v" id="v53"><span class="vn">53</span> তুমি কি আমাদের পূর্বপুরুষ ইব্রাহিমের চেয়ে বড়? তিনি তো ইন্তেকাল করেছেন এবং নবীরাও ইন্তেকাল করেছেন; তুমি নিজের বিষয়ে কি বল?</div>
<div class="v" id="v54"><span class="vn">54</span> জবাবে ঈসা বললেন, আমি যদি নিজেকে গৌরবান্বিত করি, তবে আমার গৌরব কিছুই নয়; আমার পিতাই আমাকে গৌরবান্বিত করছেন, যাঁর বিষয়ে তোমরা বলে থাক যে, তিনি তোমাদের আল্লাহ্‌;</div>
<div class="v" id="v55"><span class="vn">55</span> আর তোমরা তাঁকে জান নি; কিন্তু আমি তাঁকে জানি; আর আমি যদি বলি যে, তাঁকে জানি না, তবে তোমাদেরই মত মিথ্যাবাদী হব; কিন্তু আমি তাঁকে জানি এবং তাঁর কালাম পালন করি।</div>
<div class="v" id="v56"><span class="vn">56</span> তোমাদের পূর্বপুরুষ ইব্রাহিম আমার দিন দেখবার আশায় উল্লসিত হয়েছিলেন এবং তিনি তা দেখলেন ও আনন্দ করলেন।</div>
<div class="v" id="v57"><span class="vn">57</span> তখন ইহুদীরা তাঁকে বললো, তোমার বয়স এখনও পঞ্চাশ বছর হয় নি, তুমি কি ইব্রাহিমকে দেখেছ?</div>
<div class="v" id="v58"><span class="vn">58</span> ঈসা তাঁদেরকে বললেন, সত্যি, সত্যি, আমি তোমাদেরকে বলছি, ইব্রাহিমের জন্মের আগে থেকেই আমি আছি।</div>
<div class="v" id="v59"><span class="vn">59</span> তখন তারা তাঁর উপর ছুড়ে মারবার জন্য পাথর তুলে নিল, কিন্তু ঈসা নিজেকে গোপন করে বায়তুল-মোকাদ্দস থেকে বের হয়ে গেলেন।</div>
</div>
<!-- PARSED ABOVE; EDITING MAY BREAK PARSER -->
</body></html>