<html><head>
<meta http-equiv="Content-Type" content="text/html;charset=utf-8" />
<title>John 9 &ndash; চতুর্থ খণ্ড : ইউহোন্না &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>চতুর্থ খণ্ড : ইউহোন্না</b> &ndash; <a href="John_1.html">1</a> ... <a href="John_7.html">7</a> <a href="John_8.html">8</a> <b>9</b> <a href="John_10.html">10</a> <a href="John_11.html">11</a> ... <a href="John_21.html">21</a> </div><hr>
<h1>John 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈসা মসীহ্‌ এক জন জন্মান্ধকে দৃষ্টিশক্তি দান করেন</h2><span class="vn">1</span> <span class="br-p"><br><br></span>আর তিনি যেতে যেতে একটি লোককে দেখতে পেলেন, সে জন্ম থেকে অন্ধ।</div>
<div class="v" id="v2"><span class="vn">2</span> তাঁর সাহাবীরা তাঁকে জিজ্ঞাসা করলেন, রব্বি, কে গুনাহ্‌ করেছিল, এই ব্যক্তি, না এর পিতা-মাতা, যাতে এই লোকটি অন্ধ হয়ে জন্মেছে?</div>
<div class="v" id="v3"><span class="vn">3</span> জবাবে ঈসা বললেন, গুনাহ্‌ এ করেছে, কিংবা এর পিতা-মাতা করেছে, তা নয়; কিন্তু এই ব্যক্তিতে আল্লাহ্‌র কাজ যেন প্রকাশিত হয়, তাই এমন হয়েছে।</div>
<div class="v" id="v4"><span class="vn">4</span> যিনি আমাকে পাঠিয়েছেন দিন থাকতে থাকতে তাঁর কাজ আমাদেরকে করতে হবে; রাত আসছে, তখন কেউ কাজ করতে পারে না।</div>
<div class="v" id="v5"><span class="vn">5</span> আমি যতদিন দুনিয়াতে আছি, আমিই দুনিয়ার নূর।</div>
<div class="v" id="v6"><span class="vn">6</span> এই কথা বলে তিনি ভূমিতে থুথু ফেলে তা দিয়ে কাদা করলেন; পরে ঐ ব্যক্তির চোখে সেই কাদা লেপন করলেন ও তাকে বললেন,</div>
<div class="v" id="v7"><span class="vn">7</span> শীলোহ সরোবরে যাও, ধুয়ে ফেল; অনুবাদ করলে এই নামের অর্থ ‘প্রেরিত’। তখন সে গিয়ে ধুয়ে ফেললো এবং দেখতে পেয়ে ফিরে আসল।</div>
<div class="v" id="v8"><span class="vn">8</span> <span class="br-p"><br><br></span>তখন প্রতিবেশীরা এবং যারা আগে তাকে দেখেছিল যে, সে ভিক্ষা করতো, তারা বলতে লাগল, এ কি সে নয়, যে বসে ভিক্ষা চাইত?</div>
<div class="v" id="v9"><span class="vn">9</span> কেউ কেউ বললো, না, কিন্তু তারই মত; সে বললো, আমিই সে।</div>
<div class="v" id="v10"><span class="vn">10</span> তখন তারা তাকে বললো, তবে কিভাবে তোমার চোখ খুলে গেল?</div>
<div class="v" id="v11"><span class="vn">11</span> সে জবাবে বললো, ঈসা নামে সেই ব্যক্তি কাদা করে আমার চোখে লেপন করলেন, আর আমাকে বললেন, শীলোহে যাও, ধুয়ে ফেল; তাতে আমি গিয়ে ধুয়ে ফেললে দৃষ্টি পেলাম।</div>
<div class="v" id="v12"><span class="vn">12</span> তারা তাকে বললো, সেই ব্যক্তি কোথায়? সে জবাবে বললো, তা জানি না।</div>
<div class="v" id="v13"><h2>দৃষ্টিদানের বিষয়ে ফরীশীদের খোঁজ-খবর নেওয়া</h2><span class="vn">13</span> <span class="br-p"><br><br></span>আগে যে অন্ধ ছিল, তাকে তারা ফরীশীদের কাছ নিয়ে গেল।</div>
<div class="v" id="v14"><span class="vn">14</span> যেদিন ঈসা কাদা করে তার চোখ খুলে দেন, সেদিন ছিল বিশ্রামবার।</div>
<div class="v" id="v15"><span class="vn">15</span> এজন্য আবার ফরীশীরাও তাকে জিজ্ঞাসা করতে লাগল, কিভাবে দৃষ্টি পেলে? সে তাদেরকে বললো, তিনি আমার চোখের উপরে কাদা দিলেন, পরে আমি ধুয়ে ফেললাম, আর দেখতে পাচ্ছি।</div>
<div class="v" id="v16"><span class="vn">16</span> তখন কয়েক জন ফরীশী বললো, সেই ব্যক্তি আল্লাহ্‌র কাছ থেকে আসে নি, কেননা সে বিশ্রামবার পালন করে না। আর কেউ কেউ বললো, যে ব্যক্তি গুনাহ্‌গার, সে কিভাবে এমন সব চিহ্ন-কাজ করতে পারে? এভাবে তাদের মধ্যে মতভেদ হল।</div>
<div class="v" id="v17"><span class="vn">17</span> পরে তারা পুনরায় সেই অন্ধকে বললো, তুমি তার বিষয়ে কি বল? কারণ সে তোমারই চোখ খুলে দিয়েছে। সে বললো, তিনি একজন নবী।</div>
<div class="v" id="v18"><span class="vn">18</span> <span class="br-p"><br><br></span>ইহুদীরা তার বিষয়ে বিশ্বাস করলো না যে, সে অন্ধ ছিল, আর দৃষ্টি পেয়েছে, এজন্য তারা ঐ দৃষ্টি পাওয়া লোকটির পিতা— মাতাকে ডেকে এনে তাদেরকে জিজ্ঞাসা করলো,</div>
<div class="v" id="v19"><span class="vn">19</span> এ কি তোমাদের পুত্র, যার বিষয়ে তোমরা বলে থাক, এ অন্ধ হয়েই জন্মেছিল? তবে এখন কিভাবে দেখতে পাচ্ছে?</div>
<div class="v" id="v20"><span class="vn">20</span> তার পিতা-মাতা জবাবে বললো, আমরা জানি, এ আমাদেরই পুত্র এবং অন্ধ হয়েই জন্মেছিল,</div>
<div class="v" id="v21"><span class="vn">21</span> কিন্তু এখন কিভাবে দেখতে পাচ্ছে, তা জানি না এবং কেই বা এর চোখ খুলে দিয়েছে তাও আমরা জানি না; একেই জিজ্ঞাসা করুন, এর বয়স হয়েছে, নিজের কথা নিজেই বলবে।</div>
<div class="v" id="v22"><span class="vn">22</span> তার পিতা-মাতা ইহুদীদেরকে ভয় করতো, সেজন্য এই কথা বললো; কেননা ইহুদীরা আগেই স্থির করেছিল, কেউ যদি তাঁকে মসীহ্‌ বলে স্বীকার করে, তা হলে সে সমাজচ্যুত হবে;</div>
<div class="v" id="v23"><span class="vn">23</span> সেই জন্যই তার পিতা-মাতা বললো, এর বয়স হয়েছে, একেই জিজ্ঞাসা করুন।</div>
<div class="v" id="v24"><span class="vn">24</span> <span class="br-p"><br><br></span>অতএব যে অন্ধ ছিল, তারা দ্বিতীয়বার তাকে ডেকে বললো, আল্লাহ্‌র গৌরব স্বীকার কর; আমরা জানি যে, সেই ব্যক্তি গুনাহ্‌গার।</div>
<div class="v" id="v25"><span class="vn">25</span> সে জবাবে বললো, তিনি গুনাহ্‌গার কি না, তা জানি না; একটি বিষয় জানি, আমি অন্ধ ছিলাম, এখন দেখতে পাচ্ছি।</div>
<div class="v" id="v26"><span class="vn">26</span> তারা তাকে বললো, সে তোমার প্রতি কি করেছিল? কিভাবে তোমার চোখ খুলে দিল?</div>
<div class="v" id="v27"><span class="vn">27</span> সে জবাবে বললো, একবার আপনাদেরকে বলেছি, আপনারা শোনেন নি; তবে আবার শুনতে চান কেন? আপনারাও কি তাঁর সাহাবী হতে চান?</div>
<div class="v" id="v28"><span class="vn">28</span> তখন তারা তাকে গালি দিয়ে বললো, তুই সেই ব্যক্তির সাহাবী; আমরা মূসার সাহাবী।</div>
<div class="v" id="v29"><span class="vn">29</span> আমরা জানি আল্লাহ্‌ মূসার সঙ্গে কথা বলেছিলেন; কিন্তু এ কোথা থেকে আসল, তা জানি না।</div>
<div class="v" id="v30"><span class="vn">30</span> সেই ব্যক্তি জবাবে তাদেরকে বললো, এর মধ্যে তো আশ্চর্য এই যে, তিনি কোথা থেকে আসলেন, তা আপনারা জানেন না, তবুও তিনি আমার চোখ খুলে দিয়েছেন।</div>
<div class="v" id="v31"><span class="vn">31</span> আমরা জানি, আল্লাহ্‌ গুনাহ্‌গারদের কথা শুনেন না, কিন্তু যদি কোন ব্যক্তি আল্লাহ্‌-ভক্ত হয়, আর তাঁর ইচ্ছা পালন করে, তিনি তারই কথা শুনেন।</div>
<div class="v" id="v32"><span class="vn">32</span> জগতের আদি থেকে এমন কথা কখনও শোনা যায় নি যে, কেউ জন্মান্ধের চোখ খুলে দিয়েছে।</div>
<div class="v" id="v33"><span class="vn">33</span> তিনি যদি আল্লাহ্‌ থেকে না আসতেন, তবে কিছুই করতে পারতেন না।</div>
<div class="v" id="v34"><span class="vn">34</span> তারা জবাবে তাকে বললো, তুই একেবারে গুনাহ্‌তেই জন্মেছিস, আর তুই আমাদেরকে শিক্ষা দিচ্ছিস্‌? পরে তারা তাকে বের করে দিল।</div>
<div class="v" id="v35"><h2>রূহানিক অন্ধত্ব</h2><span class="vn">35</span> <span class="br-p"><br><br></span>ঈসা শুনলেন যে, তারা তাকে বের করে দিয়েছে; আর তিনি তার দেখা পেয়ে বললেন, তুমি কি ইবনুল-ইনসানের উপর ঈমান এনেছো?</div>
<div class="v" id="v36"><span class="vn">36</span> সে জবাবে বললো, প্রভু, তিনি কে? আমি যেন তাঁর উপর ঈমান আনতে পারি।</div>
<div class="v" id="v37"><span class="vn">37</span> ঈসা তাকে বললেন, তুমি তাঁকে দেখেছ; আর তিনিই তোমার সঙ্গে কথা বলছেন।</div>
<div class="v" id="v38"><span class="vn">38</span> সে বললো, ঈমান আনছি, প্রভু, আর সে তাঁকে সেজ্‌দা করলো।</div>
<div class="v" id="v39"><span class="vn">39</span> <span class="br-p"><br><br></span>তখন ঈসা বললেন, বিচারের জন্য আমি এই দুনিয়াতে এসেছি, যেন যারা দেখে না, তারা দেখতে পায় এবং যারা দেখে, তারা যেন অন্ধ হয়।</div>
<div class="v" id="v40"><span class="vn">40</span> ফরীশীদের মধ্যে যারা তাঁর সঙ্গে ছিল, তারা এসব কথা শুনল, আর তাঁকে বললো, আমরাও কি অন্ধ না কি?</div>
<div class="v" id="v41"><span class="vn">41</span> ঈসা তাদেরকে বললেন, যদি অন্ধ হতে তবে তোমাদের গুনাহ্‌ থাকতো না; কিন্তু এখন তোমরা বলে থাক, আমরা দেখছি, তাই তোমাদের গুনাহ্‌ রয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>