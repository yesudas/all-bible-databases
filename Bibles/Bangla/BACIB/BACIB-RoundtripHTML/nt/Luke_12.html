<html><head>
<meta http-equiv="Content-Type" content="text/html;charset=utf-8" />
<title>Luke 12 &ndash; তৃতীয় খণ্ড : লূক &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 12);">
<div id="navbar"><a href="../index.html">কিতাবুল মোকাদ্দস</a> &ndash; <b>তৃতীয় খণ্ড : লূক</b> &ndash; <a href="Luke_1.html">1</a> ... <a href="Luke_10.html">10</a> <a href="Luke_11.html">11</a> <b>12</b> <a href="Luke_13.html">13</a> <a href="Luke_14.html">14</a> ... <a href="Luke_24.html">24</a> </div><hr>
<h1>Luke 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>কপটতা ও লোভের বিষয়ে ঈসা মসীহের উপদেশ</h2><span class="vn">1</span> <span class="br-p"><br><br></span>ইতোমধ্যে যখন হাজার হাজার লোক সমাগত হয়ে এক জন অন্যের উপর পড়তে লাগল, তখন তিনি প্রথমে তাঁর সাহাবীদেরকে বলতে লাগলেন, তোমরা ফরীশীদের খামি থেকে সাবধান থাক, তা কপটতা।</div>
<div class="v" id="v2"><span class="vn">2</span> কিন্তু এমন ঢাকা কিছুই নেই, যা প্রকাশ পাবে না এবং এমন গুপ্ত কিছুই নেই, যা জানা যাবে না।</div>
<div class="v" id="v3"><span class="vn">3</span> অতএব তোমরা অন্ধকারে যা কিছু বলেছ, তা আলোতে শোনা যাবে; এবং বন্ধ ঘরে কানে কানে যা বলেছ, তা ছাদের উপর থেকে প্রচার করা হবে।</div>
<div class="v" id="v4"><h2>তাঁকেই ভয় কর</h2><span class="vn">4</span> <span class="br-p"><br><br></span>হে আমার বন্ধুরা, আমি তোমাদেরকে বলছি, যারা শরীর ধ্বংস করার পর আর কিছু করতে পারে না, তাদেরকে ভয় করো না।</div>
<div class="v" id="v5"><span class="vn">5</span> তবে কাকে ভয় করবে, তা বলে দেই; হত্যা করার পর দোজখে নিক্ষেপ করতে যাঁর ক্ষমতা আছে, তাঁকেই ভয় কর; হ্যাঁ, আমি তোমাদেরকে বলছি, তাঁকেই ভয় কর।</div>
<div class="v" id="v6"><span class="vn">6</span> পাঁচটি চড়াই পাখি কি দুই পয়সায় বিক্রি হয় না? আর তাদের মধ্যে একটিও আল্লাহ্‌র দৃষ্টিগোচরে গুপ্ত নয়।</div>
<div class="v" id="v7"><span class="vn">7</span> এমন কি, তোমাদের মাথার চুলগুলোও সমস্ত গণনা করা আছে। ভয় করো না, তোমরা অনেক চড়াই পাখি থেকেও শ্রেষ্ঠ।</div>
<div class="v" id="v8"><span class="vn">8</span> <span class="br-p"><br><br></span>আর আমি তোমাদেরকে বলছি, যে কেউ মানুষের সাক্ষাতে আমাকে স্বীকার করে, ইবনুল-ইনসানও আল্লাহ্‌র ফেরেশতাদের সাক্ষাতে তাকে স্বীকার করবেন;</div>
<div class="v" id="v9"><span class="vn">9</span> কিন্তু যে কেউ মানুষের সাক্ষাতে আমাকে অস্বীকার করে, আল্লাহ্‌র ফেরেশতাদের সাক্ষাতে তাকে অস্বীকার করা হবে।</div>
<div class="v" id="v10"><span class="vn">10</span> আর যে কেউ ইবনুল-ইনসানের বিরুদ্ধে কোন কথা বলে, সে মাফ পাবে; কিন্তু যে কেউ পাক-রূহের নিন্দা করে, সে মাফ পাবে না।</div>
<div class="v" id="v11"><span class="vn">11</span> আর লোকে যখন তোমাদেরকে মজলিস-খানায় এবং শাসনকর্তাদের ও কর্তৃপক্ষদের সম্মুখে নিয়ে যাবে, তখন কিভাবে কি উত্তর দেবে, অথবা কি বলবে, সেই বিষয়ে চিন্তিত হয়ো না;</div>
<div class="v" id="v12"><span class="vn">12</span> কেননা কি কি বলা উচিত, তা পাক-রূহ্‌ সেই সময়ে তোমাদেরকে শিক্ষা দেবেন।</div>
<div class="v" id="v13"><h2>মূর্খ ও ধনবানের লোকের দৃষ্টান্ত</h2><span class="vn">13</span> <span class="br-p"><br><br></span>পরে লোকদের মধ্য থেকে এক ব্যক্তি তাঁকে বললো, হুজুর, আমার ভাইকে বলুন, যেন পৈতৃক ধন আমার সঙ্গে ভাগাভাগি করে নেয়।</div>
<div class="v" id="v14"><span class="vn">14</span> কিন্তু তিনি তাকে বললেন, বন্ধু, তোমাদের উপরে বিচারকর্তা বা বিভাগকর্তা করে আমাকে কে নিযুক্ত করেছে?</div>
<div class="v" id="v15"><span class="vn">15</span> পরে তিনি তাদেরকে বললেন, সাবধান, সমস্ত রকম লোভ থেকে নিজেদেরকে রক্ষা করো, কেননা উপ্‌চে পড়লেও মানুষের সম্পত্তিতে তার জীবন হয় না।</div>
<div class="v" id="v16"><span class="vn">16</span> আর তিনি তাদেরকে এই দৃষ্টান্তটি বললেন, এক জন ধনবানের ভূমিতে প্রচুর শস্য উৎপন্ন হয়েছিল।</div>
<div class="v" id="v17"><span class="vn">17</span> তাতে সে মনে মনে চিন্তা করতে লাগল, কি করি?</div>
<div class="v" id="v18"><span class="vn">18</span> আমার শস্য রাখার স্থান নেই। পরে বললো, এরকম করবো, আমার গোলাঘরগুলো ভেঙ্গে বড় বড় গোলাঘর তৈরি করবো এবং তার মধ্যে আমার সমস্ত শস্য ও আমার দ্রব্য রাখবো।</div>
<div class="v" id="v19"><span class="vn">19</span> আর আপন প্রাণকে বলবো, প্রাণ, বহু বছরের জন্য তোমার জন্য অনেক দ্রব্য সঞ্চিত আছে; বিশ্রাম কর, ভোজন পান কর, আমোদ প্রমোদ কর।</div>
<div class="v" id="v20"><span class="vn">20</span> কিন্তু আল্লাহ্‌ তাকে বললেন, হে নির্বোধ, আজ রাতেই তোমার প্রাণ তোমার কাছ থেকে দাবি করে নেওয়া যাবে, তবে তুমি এই যে আয়োজন করলে, এসব কার হবে?</div>
<div class="v" id="v21"><span class="vn">21</span> যে কেউ নিজের জন্য ধন সঞ্চয় করে কিন্তু আল্লাহ্‌র উদ্দেশে ধনবান নয়, সে এই রকম।</div>
<div class="v" id="v22"><h2>ভয় পেও না</h2><span class="vn">22</span> <span class="br-p"><br><br></span>পরে তিনি তাঁর সাহাবীদেরকে বললেন, এই জন্য আমি তোমাদেরকে বলছি, ‘কি ভোজন করবো’ বলে প্রাণের বিষয়ে, কিংবা ‘কি পরবো’ বলে শরীরের বিষয়ে চিন্তিত হয়ো না।</div>
<div class="v" id="v23"><span class="vn">23</span> কেননা খাদ্য থেকে প্রাণ ও কাপড় থেকে শরীর বড় বিষয়।</div>
<div class="v" id="v24"><span class="vn">24</span> কাকগুলোর বিষয় চিন্তা কর; তারা বুনেও না কাটেও না; তাদের ভাণ্ডারও নেই, গোলাঘরও নেই; আর আল্লাহ্‌ তাদেরকে আহার দিয়ে থাকেন;</div>
<div class="v" id="v25"><span class="vn">25</span> পাখিগুলোর চেয়ে তোমরা কত বেশি শ্রেষ্ঠ! আর তোমাদের মধ্যে চিন্তা-ভাবনা করে কে নিজের বয়স এক ঘণ্টা মাত্র বৃদ্ধি করতে পারে?</div>
<div class="v" id="v26"><span class="vn">26</span> অতএব তোমরা অতি ছোট কাজও যদি করতে না পার, তবে অন্য অন্য বিষয়ে কেন চিন্তা কর?</div>
<div class="v" id="v27"><span class="vn">27</span> ক্ষেতের ফুলের বিষয় বিবেচনা কর, সেগুলো কেমন বাড়ে; সেগুলো কোন পরিশ্রম করে না, সুতাও কাটে না, তবুও আমি তোমাদেরকে বলছি, সোলায়মান তাঁর সমস্ত জাঁক্‌জমকের মধ্যে থেকেও এর একটির মত সুসজ্জিত ছিলেন না।</div>
<div class="v" id="v28"><span class="vn">28</span> ভাল, ক্ষেতের যে ঘাস আজ আছে ও আগামীকাল চুলায় ফেলে দেওয়া হবে, তা যদি আল্লাহ্‌ এভাবে সাজিয়ে থাকেন, তবে হে অল্পবিশ্বাসীরা, তোমাদেরকে কত বেশি নিশ্চয় সাজাবেন!</div>
<div class="v" id="v29"><span class="vn">29</span> আর, কি ভোজন করবে, কি পান করবে, এই বিষয়ে তোমরা সচেষ্ট হয়ো না এবং উদ্ধিগ্ন হয়ো না;</div>
<div class="v" id="v30"><span class="vn">30</span> কেননা দুনিয়ার জাতিরা এসব বিষয়ে সচেষ্ট; কিন্তু তোমাদের পিতা জানেন যে, এসব দ্রব্যে তোমাদের প্রয়োজন আছে।</div>
<div class="v" id="v31"><span class="vn">31</span> তোমরা বরং তাঁর রাজ্যের বিষয়ে সচেষ্ট হও, তা হলে এই সকলও তোমাদেরকে দেওয়া যাবে।</div>
<div class="v" id="v32"><span class="vn">32</span> <span class="br-p"><br><br></span>হে ক্ষুদ্র ভেড়ার পাল, ভয় করো না, কেননা তোমাদেরকে সেই রাজ্য দিতে তোমাদের পিতার মঙ্গল ইচ্ছা হয়েছে।</div>
<div class="v" id="v33"><span class="vn">33</span> তোমাদের যা আছে, বিক্রি করে দান কর। নিজেদের জন্য এমন থলি প্রস্তুত কর, যা পুরানো হয় না; বেহেশতে অক্ষয় ধন সঞ্চয় কর, যেখানে চোর কাছে আসে না, কীটেও ক্ষয় করে না;</div>
<div class="v" id="v34"><span class="vn">34</span> কেননা যেখানে তোমাদের ধন, সেখানে তোমাদের মনও থাকবে।</div>
<div class="v" id="v35"><h2>যে গোলাম মালিকের অপেক্ষায় জেগে থাকে</h2><span class="vn">35</span> <span class="br-p"><br><br></span>তোমাদের কোমর বেঁধে রাখ ও প্রদীপ জ্বালিয়ে রাখ;</div>
<div class="v" id="v36"><span class="vn">36</span> এবং তোমরা এমন লোকদের মত হও, যারা তাদের মালিকের অপেক্ষায় থাকে যে, তিনি বিয়ে ভোজ থেকে কখন ফিরে আসবেন, যেন তিনি এসে দরজায় আঘাত করলে তারা তখনই তাঁর জন্য দরজা খুলে দিতে পারে।</div>
<div class="v" id="v37"><span class="vn">37</span> ধন্য সেই গোলামেরা, যাদেরকে মালিক এসে জেগে থাকতে দেখবেন। আমি তোমাদেরকে সত্যি বলছি, তিনি কোমর বেঁধে তাদেরকে ভোজনে বসাবেন এবং কাছে এসে তাদের পরিচর্যা করবেন।</div>
<div class="v" id="v38"><span class="vn">38</span> যদি দ্বিতীয় প্রহরে কিংবা যদি তৃতীয় প্রহরে এসে তিনি জেগে থাকতে দেখেন, তবে তারা ধন্য।</div>
<div class="v" id="v39"><span class="vn">39</span> কিন্তু এই কথা জেনো, চোর কোন সময়ে আসবে, তা যদি গৃহকর্তা জানতো, তবে জেগে থাকতো, নিজের বাড়িতে সিঁধ কাটতে দিত না।</div>
<div class="v" id="v40"><span class="vn">40</span> তোমরাও প্রস্তুত থাক; কেননা যে সময়ে মনে করবে না, সেই সময়েই ইবনুল-ইনসান আসবেন।</div>
<div class="v" id="v41"><h2>বিশ্বস্ত ও অবিশ্বস্ত গোলাম</h2><span class="vn">41</span> <span class="br-p"><br><br></span>তখন পিতর বললেন, প্রভু আপনি কি আমাদেরকে, না সকলকেই এই দৃষ্টান্ত বলছেন?</div>
<div class="v" id="v42"><span class="vn">42</span> প্রভু বললেন, সেই বিশ্বস্ত ও বুদ্ধিমান কর্মচারী কে, যাকে তার মালিক নিজের পরিজনদের উপরে নিযুক্ত করবেন, যেন সে তাদেরকে উপযুক্ত সময়ে খাদ্যের নির্ধারিত অংশ দেয়?</div>
<div class="v" id="v43"><span class="vn">43</span> ধন্য সেই গোলাম, যাকে তার মালিক এসে সেরকম করতে দেখবেন।</div>
<div class="v" id="v44"><span class="vn">44</span> আমি তোমাদেরকে সত্যি বলছি, তিনি তাকে তার সমস্ত কিছুর নেতা করে নিযুক্ত করবেন।</div>
<div class="v" id="v45"><span class="vn">45</span> কিন্তু সেই গোলাম যদি মনে মনে বলে, আমার মালিকের আসার বিলম্ব আছে এবং সে গোলাম-বাঁদীদের প্রহার করতে, ভোজন পান করতে ও মাতাল হতে আরম্ভ করে,</div>
<div class="v" id="v46"><span class="vn">46</span> তবে যেদিন সে অপেক্ষা না করবে ও যে সময়ের কথা সে না জানবে, সেদিন সেই সময়ে সেই গোলামের প্রভু আসবেন এবং তাকে দ্বিখণ্ড করে অবিশ্বস্তদের মধ্যে তার স্থান নির্ধারণ করবেন।</div>
<div class="v" id="v47"><span class="vn">47</span> আর সেই গোলাম, যে নিজের মালিকের ইচ্ছা জেনেও প্রস্তুত হয় নি ও তাঁর ইচ্ছানুযায়ী কাজ করে নি, সে অনেক প্রহারে প্রহৃত হবে।</div>
<div class="v" id="v48"><span class="vn">48</span> কিন্তু যে না জেনে প্রহারের যোগ্য কাজ করেছে, সে অল্প প্রহারে প্রহৃত হবে। আর যে কোন ব্যক্তিকে বেশি দেওয়া হয়েছে, তার কাছে বেশি দাবি করা হবে এবং লোকে যার কাছে বেশি রেখেছে, তার কাছে বেশি চাইবে।</div>
<div class="v" id="v49"><span class="vn">49</span> <span class="br-p"><br><br></span>আমি দুনিয়াতে আগুন জ্বালাতে এসেছি; আর এখন যদি তা প্রজ্বলিত হয়ে থাকে, তবে আর চাই কি?</div>
<div class="v" id="v50"><span class="vn">50</span> কিন্তু আমাকে একটি বাপ্তিস্ম গ্রহণ করতে হবে, আর তা যতদিন সম্পন্ন না হয়, ততদিন আমি কত না চাপের মধ্যে আছি!</div>
<div class="v" id="v51"><span class="vn">51</span> তোমরা কি মনে করছো, আমি দুনিয়াতে শান্তি দিতে এসেছি? তোমাদেরকে বলছি, তা নয়, বরং বিভেদ।</div>
<div class="v" id="v52"><span class="vn">52</span> কারণ এখন থেকে এক বাড়িতে পাঁচ জন ভিন্ন হবে, তিন জন দু’জনের বিপক্ষে,</div>
<div class="v" id="v53"><span class="vn">53</span> ও দু’জন তিন জনের বিপক্ষে; পিতা পুত্রের বিপক্ষে এবং পুত্র পিতার বিপক্ষে; মা কন্যার বিপক্ষে এবং কন্যা মায়ের বিপক্ষে; শাশুড়ি বধূর বিপক্ষে এবং বধূ শাশুড়ির বিপক্ষে পৃথক হবে।</div>
<div class="v" id="v54"><h2>সময়কে চিনে নেওয়া</h2><span class="vn">54</span> <span class="br-p"><br><br></span>আর তিনি লোকদেরকে বললেন, তোমরা যখন পশ্চিমে মেঘ উঠতে দেখ, তখন অমনি বলে থাক, বৃষ্টি আসছে; আর তা-ই ঘটে।</div>
<div class="v" id="v55"><span class="vn">55</span> আর যখন দক্ষিণা বাতাস বইতে দেখ, তখন বলে থাক, বড় রৌদ্র হবে এবং তা-ই ঘটে।</div>
<div class="v" id="v56"><span class="vn">56</span> ভণ্ডরা তোমরা দুনিয়ার ও আসমানের ভাব বুঝতে পার, কিন্তু এই সময় বুঝতে পার না, এটা কেমন?</div>
<div class="v" id="v57"><h2>বিপক্ষের সঙ্গে সমঝোতা</h2><span class="vn">57</span> <span class="br-p"><br><br></span>আর ন্যায্য কি, তা তোমরা কেন বিচার কর না?</div>
<div class="v" id="v58"><span class="vn">58</span> ফলত যখন বিপক্ষের সঙ্গে শাসনকর্তার কাছে যাবে, পথের মধ্যে তা থেকে মুক্তি পেতে চেষ্টা করো; পাছে সে তোমাকে বিচারকর্তার সম্মুখে টেনে নিয়ে যায়, আর বিচারকর্তা তোমাকে পুলিশের হাতে তুলে দেয় এবং পুলিশ তোমাকে কারাগারে নিক্ষেপ করে।</div>
<div class="v" id="v59"><span class="vn">59</span> আমি তোমাকে বলছি, যতদিন শেষ পয়সাটা পর্যন্ত পরিশোধ না করবে, ততদিন তুমি কোন মতে সেখান থেকে বাইরে আসতে পাবে না।</div>
</div>
<!-- PARSED ABOVE; EDITING MAY BREAK PARSER -->
</body></html>