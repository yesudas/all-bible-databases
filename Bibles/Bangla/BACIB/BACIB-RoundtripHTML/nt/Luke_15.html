<html><head>
<meta http-equiv="Content-Type" content="text/html;charset=utf-8" />
<title>Luke 15 &ndash; তৃতীয় খণ্ড : লূক &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 15);">
<div id="navbar"><a href="../index.html">কিতাবুল মোকাদ্দস</a> &ndash; <b>তৃতীয় খণ্ড : লূক</b> &ndash; <a href="Luke_1.html">1</a> ... <a href="Luke_13.html">13</a> <a href="Luke_14.html">14</a> <b>15</b> <a href="Luke_16.html">16</a> <a href="Luke_17.html">17</a> ... <a href="Luke_24.html">24</a> </div><hr>
<h1>Luke 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হারানো ভেড়ার দৃষ্টান্ত</h2><span class="vn">1</span> <span class="br-p"><br><br></span>আর কর-আদায়কারী ও গুনাহ্‌গারেরা সকলে তাঁর কথা শুনবার জন্য তাঁর কাছে আসছিল।</div>
<div class="v" id="v2"><span class="vn">2</span> তাতে ফরীশীরা ও তাদের আলেমরা বচসা করে বলতে লাগল, এই ব্যক্তি গুনাহ্‌গারদেরকে গ্রহণ করে ও তাদের সঙ্গে ভোজন-পান করে।</div>
<div class="v" id="v3"><span class="vn">3</span> <span class="br-p"><br><br></span>তখন তিনি তাদেরকে এই দৃষ্টান্তটি বললেন।</div>
<div class="v" id="v4"><span class="vn">4</span> তোমাদের মধ্যে কোন ব্যক্তির একশত ভেড়া আছে ও সেসব ভেড়ার মধ্য থেকে একটি ভেড়া হারিয়ে যায় তবে কি সে নিরানব্বইটা মরুভূমিতে ছেড়ে দিয়ে যে পর্যন্ত সেই হারানোটি না পায়, সেই পর্যন্ত তার খোঁজ করতে যায় না?</div>
<div class="v" id="v5"><span class="vn">5</span> আর তা পেলে পর সে আনন্দপূর্বক কাঁধে তুলে নেয়।</div>
<div class="v" id="v6"><span class="vn">6</span> পরে ঘরে এসে বন্ধু-বান্ধব ও প্রতিবেশীদেরকে ডেকে বলে, আমার সঙ্গে আনন্দ কর, কারণ আমার যে ভেড়াটি হারিয়ে গিয়েছিল তা খুঁজে পেয়েছি।</div>
<div class="v" id="v7"><span class="vn">7</span> আমি তোমাদেরকে বলছি, তেমনি এক জন গুনাহ্‌গার মন ফিরালে বেহেশতে আনন্দ হবে; যাদের মন ফিরানো আবশ্যক নয়, এমন নিরানব্বই জন ধার্মিকের বিষয়ে তত আনন্দ হবে না।</div>
<div class="v" id="v8"><h2>হারানো সিকির দৃষ্টান্ত</h2><span class="vn">8</span> <span class="br-p"><br><br></span>অথবা কোন স্ত্রীলোক যার দশটি সিকি আছে, সে যদি একটি হারিয়ে ফেলে, তবে প্রদীপ জ্বেলে ঘর ঝাড় দিয়ে যে পর্যন্ত তা না পায়, ভাল করে খুঁজে দেখে না?</div>
<div class="v" id="v9"><span class="vn">9</span> আর পেলে পর সে বন্ধু-বান্ধব ও প্রতিবেশীদেরকে ডেকে বলে, আমার সঙ্গে আনন্দ কর, কারণ আমি যে সিকিটি হারিয়ে ফেলেছিলাম তা পেয়েছি।</div>
<div class="v" id="v10"><span class="vn">10</span> তেমনি আমি তোমাদেরকে বলছি, এক জন গুনাহ্‌গার মন ফিরালে আল্লাহ্‌র ফেরেশতাদের মধ্যে আনন্দ হয়।</div>
<div class="v" id="v11"><h2>হারানো পুত্রের দৃষ্টান্ত</h2><span class="vn">11</span> <span class="br-p"><br><br></span>আর তিনি বললেন, এক ব্যক্তির দু’টি পুত্র ছিল;</div>
<div class="v" id="v12"><span class="vn">12</span> তাদের মধ্যে কনিষ্ঠ জন তার পিতাকে বললো, আব্বা, সম্পত্তির যে অংশ আমার ভাগে পড়ে, তা আমাকে দাও। তাতে তিনি তাদের মধ্যে সম্পত্তি ভাগ করে দিলেন।</div>
<div class="v" id="v13"><span class="vn">13</span> অল্প দিন পরে সেই কনিষ্ঠ পুত্র সমস্ত সম্পত্তি বিক্রি করে টাকা নিয়ে দূরদেশে চলে গেল, আর সেখানে সে অনাচারে নিজের টাকা উড়িয়ে দিল।</div>
<div class="v" id="v14"><span class="vn">14</span> সে সব ব্যয় করে ফেললে পর সেই দেশে ভারী দুর্ভিক্ষ হল, তাতে সে কষ্টে পড়তে লাগল।</div>
<div class="v" id="v15"><span class="vn">15</span> তখন সে গিয়ে সেই দেশের এক জন গৃহস্থের আশ্রয় নিল; আর সে তাকে শূকর চরাবার জন্য তার মাঠে পাঠিয়ে দিল;</div>
<div class="v" id="v16"><span class="vn">16</span> তখন শূকরে যে শুঁটি খেত, তা দিয়ে সে উদর পূর্ণ করতে বাঞ্ছা করতো, আর কেউই তাকে তাও দিত না।</div>
<div class="v" id="v17"><span class="vn">17</span> কিন্তু চেতনা পেলে সে বললো, আমার পিতার কত মজুর বেশি বেশি খাদ্য পাচ্ছে, কিন্তু আমি এখানে ক্ষুধায় মরছি।</div>
<div class="v" id="v18"><span class="vn">18</span> আমি উঠে আমার পিতার কাছে যাব, তাঁকে বলবো, আব্বা, বেহেশতের বিরুদ্ধে এবং তোমার সাক্ষাতে আমি গুনাহ্‌ করেছি;</div>
<div class="v" id="v19"><span class="vn">19</span> আমি আর তোমার পুত্র নামের যোগ্য নই; তোমার এক জন মজুরের মত আমাকে রাখ।</div>
<div class="v" id="v20"><span class="vn">20</span> পরে সে উঠে তার পিতার কাছে আসল। সে দূরে থাকতেই তার পিতা তাকে দেখতে পেলেন ও করুণাবিষ্ট হলেন, আর দৌড়ে গিয়ে তার গলা ধরে তাকে চুম্বন করতে থাকলেন।</div>
<div class="v" id="v21"><span class="vn">21</span> তখন পুত্র তাঁকে বললো, আব্বা, বেহেশতের বিরুদ্ধে ও তোমার সাক্ষাতে আমি গুনাহ্‌ করেছি, আমি আর তোমার পুত্র নামের যোগ্য নই।</div>
<div class="v" id="v22"><span class="vn">22</span> কিন্তু পিতা তার গোলামদেরকে বললেন, শীঘ্র করে সর্বপেক্ষা উত্তম কোর্তাটি আন, আর একে পরিয়ে দাও। এর হাতে আংটি দাও ও পায়ে জুতা পরাও;</div>
<div class="v" id="v23"><span class="vn">23</span> আর হৃষ্টপুষ্ট বাছুরটি এনে জবেহ্‌ কর; আমরা ভোজন করে আমোদ প্রমোদ করি;</div>
<div class="v" id="v24"><span class="vn">24</span> কারণ আমার এই পুত্র মারা গিয়েছিল, এখন বেঁচে উঠেছে; হারিয়ে গিয়েছিল, এখন পাওয়া গিয়েছে। তাতে তারা আমোদ প্রমোদ করতে লাগল।</div>
<div class="v" id="v25"><span class="vn">25</span> <span class="br-p"><br><br></span>তখন তাঁর জ্যেষ্ঠ পুত্র ক্ষেতে ছিল, পরে সে আসতে আসতে যখন বাড়ির কাছে পৌঁছালো, তখন বাদ্য ও নৃত্যের আওয়াজ শুনতে পেল।</div>
<div class="v" id="v26"><span class="vn">26</span> আর সে এক জন গোলামকে কাছে ডেকে জিজ্ঞাসা করলো, এসব কি হচ্ছে?</div>
<div class="v" id="v27"><span class="vn">27</span> সে তাকে বললো, তোমার ভাই ফিরে এসেছে এবং তোমার পিতা হৃষ্টপুষ্ট বাছুরটি মেরেছেন, কেননা তিনি তাকে সুস্থ অবস্থায় ফিরে পেয়েছেন।</div>
<div class="v" id="v28"><span class="vn">28</span> তাতে সে ক্রুদ্ধ হয়ে উঠলো, ভিতরে যেতে চাইল না; তখন তার পিতা সাধ্য সাধনা করতে লাগলেন।</div>
<div class="v" id="v29"><span class="vn">29</span> কিন্তু সে জবাবে পিতাকে বললো, দেখ, এত বছর আমি তোমার সেবা করে আসছি, কখনও তোমার হুকুম লঙ্ঘন করি নি, তবুও আমাকে কখনও একটি ছাগলের বাচ্চা দাও নি, যেন আমি আমার বন্ধুদের সঙ্গে আমোদ প্রমোদ করতে পারি।</div>
<div class="v" id="v30"><span class="vn">30</span> কিন্তু তোমার এই যে পুত্র পতিতাদের সঙ্গে তোমার ধন খেয়ে ফেলেছে, সে যখন আসল, তারই জন্য হৃষ্টপুষ্ট বাছুরটি জবেহ্‌ করলে।</div>
<div class="v" id="v31"><span class="vn">31</span> তিনি তাকে বললেন, বৎস, তুমি সব সময়ই আমার সঙ্গে আছ, আর যা যা আমার, সকলই তোমার।</div>
<div class="v" id="v32"><span class="vn">32</span> কিন্তু আমাদের আমোদ প্রমোদ ও আনন্দ করা উচিত, কারণ তোমার এই ভাই মারা গিয়েছিল, এখন বেঁচে উঠেছে; হারিয়ে গিয়েছিল, এখন পাওয়া গেছে।</div>
</div>
<!-- PARSED ABOVE; EDITING MAY BREAK PARSER -->
</body></html>