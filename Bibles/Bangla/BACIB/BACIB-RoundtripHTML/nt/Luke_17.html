<html><head>
<meta http-equiv="Content-Type" content="text/html;charset=utf-8" />
<title>Luke 17 &ndash; তৃতীয় খণ্ড : লূক &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 17);">
<div id="navbar"><a href="../index.html">কিতাবুল মোকাদ্দস</a> &ndash; <b>তৃতীয় খণ্ড : লূক</b> &ndash; <a href="Luke_1.html">1</a> ... <a href="Luke_15.html">15</a> <a href="Luke_16.html">16</a> <b>17</b> <a href="Luke_18.html">18</a> <a href="Luke_19.html">19</a> ... <a href="Luke_24.html">24</a> </div><hr>
<h1>Luke 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মাফ করার বিষয়ে উপদেশ</h2><span class="vn">1</span> <span class="br-p"><br><br></span>ঈসা তাঁর সাহাবীদেরকে আরও বললেন, গুনাহের পথে নিয়ে যাবার জন্য উসকানি উপস্থিত হবে না এমন হতে পারে না; কিন্তু ধিক্‌ তাকে, যার দ্বারা উসকানি উপস্থিত হবে!</div>
<div class="v" id="v2"><span class="vn">2</span> যে এই ক্ষুদ্রদের মধ্যে এক জনের সম্মুখে এমন কোন বাধা স্থাপন করে যাতে সে উচোট খায়, তবে তাকে বরং গলায় যাঁতা বেঁধে সাগরে ফেলে দেওয়া তার পক্ষে ভাল। তোমরা তোমাদের নিজেদের বিষয়ে সাবধান থাক।</div>
<div class="v" id="v3"><span class="vn">3</span> তোমার ভাই যদি গুনাহ্‌ করে, তাকে অনুযোগ করো; আর সে যদি তওবা করে, তাকে মাফ করো।</div>
<div class="v" id="v4"><span class="vn">4</span> আর যদি সে এক দিনের মধ্যে সাত বার তোমার বিরুদ্ধে গুনাহ্‌ করে, আর সাত বার তোমার কাছে ফিরে এসে বলে, অনুতাপ করলাম, তবে তাকে মাফ করো।</div>
<div class="v" id="v5"><span class="vn">5</span> <span class="br-p"><br><br></span>আর প্রেরিতেরা প্রভুকে বললেন, আমাদের ঈমান বাড়িয়ে দিন।</div>
<div class="v" id="v6"><span class="vn">6</span> প্রভু বললেন, একটি সর্ষেদানার মত ঈমান যদি তোমাদের থাকে, তবে ‘তুমি সমূলে উপড়ে গিয়ে সাগরে রোপিত হও’ এই কথা তুঁত গাছটিকে বললে গাছটি তোমাদের কথা মানবে।</div>
<div class="v" id="v7"><span class="vn">7</span> <span class="br-p"><br><br></span>আর তোমাদের মধ্যে এমন কে আছে, যার গোলাম হাল বেয়ে কিংবা ভেড়া চরিয়ে ক্ষেত থেকে ভিতরে আসলে সে তাকে বলবে, ‘তুমি এখনই এসে খেতে বস’?</div>
<div class="v" id="v8"><span class="vn">8</span> বরং তাকে কি বলবে না, ‘আমি কি খাব, তার আয়োজন কর এবং আমি যতক্ষণ ভোজন পান করি, ততক্ষণ কোমর বেঁধে আমার সেবা কর, তারপর তুমি ভোজন পান করবে’?</div>
<div class="v" id="v9"><span class="vn">9</span> সেই গোলাম হুকুম পালন করলো বলে সে কি তাকে শুকরিয়া জানাবে?</div>
<div class="v" id="v10"><span class="vn">10</span> সেইভাবে সমস্ত হুকুম পালন করলে পর তোমরাও বলো আমরা অযোগ্য গোলাম, যা করতে বাধ্য ছিলাম, তা-ই করলাম।</div>
<div class="v" id="v11"><h2>ঈসা মসীহ্‌ দশ জন কুষ্ঠ রোগীকে সুস্থ করেন</h2><span class="vn">11</span> <span class="br-p"><br><br></span>জেরুশালেমে যাবার সময়ে তিনি সামেরিয়া ও গালীল দেশের মধ্য দিয়ে গমন করলেন।</div>
<div class="v" id="v12"><span class="vn">12</span> তিনি কোন গ্রামে প্রবেশ করছেন, এমন সময়ে দশ জন কুষ্ঠ রোগী তাঁর সম্মুখে পড়লো, তারা দূরে দাঁড়িয়ে চিৎকার করে বলতে লাগল,</div>
<div class="v" id="v13"><span class="vn">13</span> ঈসা, প্রভু, আমাদেরকে করুণা করুন!</div>
<div class="v" id="v14"><span class="vn">14</span> তাদেরকে দেখে তিনি বললেন, যাও, ইমামদের কাছে গিয়ে নিজেদের দেখাও। যেতে যেতে তারা পাক-পবিত্র হয়ে গেল।</div>
<div class="v" id="v15"><span class="vn">15</span> তখন তাদের এক জন নিজেকে সুস্থ দেখে উচ্চরবে আল্লাহ্‌র গৌরব করতে করতে ফিরে আসল,</div>
<div class="v" id="v16"><span class="vn">16</span> এবং ঈসার পায়ে উবুড় হয়ে পড়ে তাঁকে শুকরিয়া জানাতে লাগল; সেই ব্যক্তি এক জন সামেরীয়।</div>
<div class="v" id="v17"><span class="vn">17</span> জবাবে ঈসা বললেন, দশ জন কি পাক-পবিত্র হয় নি? তবে সেই নয় জন কোথায়?</div>
<div class="v" id="v18"><span class="vn">18</span> আল্লাহ্‌র গৌরব করার জন্য ফিরে এসেছে, এই বিদেশী লোকটি ভিন্ন এমন কাউকেও কি পাওয়া গেল না?</div>
<div class="v" id="v19"><span class="vn">19</span> পরে তিনি তাকে বললেন, উঠে চলে যাও, তোমার ঈমান তোমাকে সুস্থ করেছে।</div>
<div class="v" id="v20"><h2>আল্লাহ্‌র রাজ্য আসার বিষয়ে শিক্ষা</h2><span class="vn">20</span> <span class="br-p"><br><br></span>ফরীশীরা তাঁকে জিজ্ঞাসা করলো, আল্লাহ্‌র রাজ্য কখন আসবে? জবাবে তিনি তাদেরকে বললেন, আল্লাহ্‌র রাজ্য জাঁক-জমকের সঙ্গে আসে না;</div>
<div class="v" id="v21"><span class="vn">21</span> আর লোকে বলবে না, দেখ, এই স্থানে! কিংবা ঐ স্থানে! কারণ দেখ, আল্লাহ্‌র রাজ্য তোমাদের মধ্যেই আছে।</div>
<div class="v" id="v22"><span class="vn">22</span> <span class="br-p"><br><br></span>আর তিনি সাহাবীদেরকে বললেন, এমন সময় আসবে, যখন তোমরা ইবনুল-ইনসানের সময়ের একটি দিন দেখতে ইচ্ছা করবে, কিন্তু দেখতে পাবে না।</div>
<div class="v" id="v23"><span class="vn">23</span> তখন লোকেরা তোমাদেরকে বলবে, দেখ ঐ স্থানে! দেখ, এই স্থানে! যেও না, তাদের পিছনে যেও না।</div>
<div class="v" id="v24"><span class="vn">24</span> কেননা বিদ্যুৎ যেমন আসমানের নিচে এক দিক থেকে চমকালে আসমানের নিচে অন্যদিক পর্যন্ত আলোকিত হয়, ইবনুল-ইনসান তাঁর দিনে ঠিক তেমনি হবেন।</div>
<div class="v" id="v25"><span class="vn">25</span> কিন্তু প্রথমে তাঁকে অনেক দুঃখ-ভোগ করতে এবং এই কালের লোকদের কাছে অগ্রাহ্য হতে হবে।</div>
<div class="v" id="v26"><span class="vn">26</span> আর নূহের সময়ে যেমন হয়েছিল, ইবনুল-ইনসানের সময়েও তেমনি হবে।</div>
<div class="v" id="v27"><span class="vn">27</span> লোকে ভোজন পান করতো, বিয়ে করতো, বিবাহিতা হত, যে পর্যন্ত না নূহ্‌ জাহাজে প্রবেশ করলেন, আর বন্যা এসে সকলকে বিনষ্ট করলো।</div>
<div class="v" id="v28"><span class="vn">28</span> আবার লূতের সময়ে যেমন হয়েছিল— লোকে ভোজন পান, ক্রয়-বিক্রয়, গাছ লাগানো ও বাড়ি-ঘর নির্মাণ করতো;</div>
<div class="v" id="v29"><span class="vn">29</span> কিন্তু যেদিন লূত সাদুম থেকে বের হলেন, সেদিন আসমান থেকে আগুন ও গন্ধক বর্ষিয়ে সকলকে বিনষ্ট করলো—</div>
<div class="v" id="v30"><span class="vn">30</span> ইবনুল-ইনসান যেদিন প্রকাশিত হবেন, সেই দিনেও ঠিক তেমনি হবে।</div>
<div class="v" id="v31"><span class="vn">31</span> সেদিন যে কেউ ছাদের উপরে থাকবে, আর তার জিনিসপত্র ঘরে থাকবে, সে তা নেবার জন্য নিচে না নামুক; আর তেমনি যে কেউ ক্ষেতে থাকবে, সেও পিছনে ফিরে না আসুক।</div>
<div class="v" id="v32"><span class="vn">32</span> লূতের স্ত্রীকে স্মরণ করো।</div>
<div class="v" id="v33"><span class="vn">33</span> যে কেউ আপন প্রাণ লাভ করতে চেষ্টা করে, সে তা হারাবে; আর যে কেউ প্রাণ হারায়, সে তা বাঁচাবে।</div>
<div class="v" id="v34"><span class="vn">34</span> আমি তোমাদেরকে বলছি, সেই রাতে দু’জন এক বিছানায় থাকবে, তাদের এক জনকে নেওয়া যাবে এবং অন্য জনকে ছেড়ে যাওয়া হবে।</div>
<div class="v" id="v35"><span class="vn">35</span> দু’জন স্ত্রীলোক একত্রে যাঁতা পিষবে; তাদের এক জনকে নেওয়া যাবে এবং অন্য জনকে ছেড়ে যাওয়া হবে।</div>
<div class="v" id="v36"><span class="vn">36</span> তখন তাঁরা জবাবে তাঁকে বললেন, হে প্রভু, কোথায়?</div>
<div class="v" id="v37"><span class="vn">37</span> তিনি তাঁদেরকে বললেন, যেখানে লাশ, সেখানেই শকুন জুটবে।</div>
</div>
<!-- PARSED ABOVE; EDITING MAY BREAK PARSER -->
</body></html>