<html><head>
<meta http-equiv="Content-Type" content="text/html;charset=utf-8" />
<title>Luke 18 &ndash; তৃতীয় খণ্ড : লূক &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 18);">
<div id="navbar"><a href="../index.html">কিতাবুল মোকাদ্দস</a> &ndash; <b>তৃতীয় খণ্ড : লূক</b> &ndash; <a href="Luke_1.html">1</a> ... <a href="Luke_16.html">16</a> <a href="Luke_17.html">17</a> <b>18</b> <a href="Luke_19.html">19</a> <a href="Luke_20.html">20</a> ... <a href="Luke_24.html">24</a> </div><hr>
<h1>Luke 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মুনাজাতের বিষয়ে শিক্ষা</h2><span class="vn">1</span> <span class="br-p"><br><br></span>নিরুৎসাহিত না হয়ে তাঁদের সব সময়ই যে মুনাজাত করা উচিত, এই বিষয়ে তিনি সাহাবীদের কাছে এই দৃষ্টান্তটি বললেন,</div>
<div class="v" id="v2"><span class="vn">2</span> তিনি বললেন, কোন নগরে এক জন বিচারকর্তা ছিল, সে আল্লাহ্‌কে ভয় করতো না, মানুষকেও মানতো না।</div>
<div class="v" id="v3"><span class="vn">3</span> আর সেই নগরে এক বিধবা ছিল, সে তার কাছে এসে বলতো, অন্যায়ের প্রতিকার করে আমার বিপক্ষের হাত থেকে আমাকে উদ্ধার করুন!</div>
<div class="v" id="v4"><span class="vn">4</span> বিচারকর্তা কিছুকাল পর্যন্ত সম্মত হল না; কিন্তু পরে মনে মনে বললো, যদিও আমি আল্লাহ্‌কে ভয় করি না, মানুষকেও মানি না,</div>
<div class="v" id="v5"><span class="vn">5</span> তবুও এই বিধবা আমাকে কষ্ট দিচ্ছে, এজন্য অন্যায় থেকে একে উদ্ধার করবো। তা নাহলে সে সব সময় এসে আমাকে জ্বালাতন করবে।</div>
<div class="v" id="v6"><span class="vn">6</span> পরে প্রভু বললেন, শোন, ঐ অধার্মিক বিচারকর্তা কি বলে।</div>
<div class="v" id="v7"><span class="vn">7</span> তবে যারা দিনরাত আল্লাহ্‌র কাছে কান্নাকাটি করে, আল্লাহ্‌ কি তাঁর সেই মনোনীতদের পক্ষে অন্যায়ের প্রতিকার করবেন না, যদিও তিনি তাঁদের বিষয়ে ধৈর্য ধরে আছেন?</div>
<div class="v" id="v8"><span class="vn">8</span> আমি তোমাদেরকে বলছি, তিনি শীঘ্রই তাদের পক্ষে অন্যায়ের প্রতিকার করবেন। কিন্তু ইবনুল-ইনসান যখন আসবেন, তখন কি দুনিয়াতে ঈমান দেখতে পাবেন?</div>
<div class="v" id="v9"><h2>ফরীশী ও খাজনা-আদায়কারীর দৃষ্টান্ত</h2><span class="vn">9</span> <span class="br-p"><br><br></span>যারা নিজেদের উপরে বিশ্বাস রাখতো, মনে করতো যে, তারাই ধার্মিক এবং অন্য সকলকে হেয় জ্ঞান করতো, এমন কয়েক জনকে তিনি এই দৃষ্টান্তটি বললেন।</div>
<div class="v" id="v10"><span class="vn">10</span> দুই ব্যক্তি মুনাজাত করার জন্য বায়তুল-মোকাদ্দসে গেল; এক জন ফরীশী আর এক জন কর-আদায়কারী।</div>
<div class="v" id="v11"><span class="vn">11</span> ফরীশী দাঁড়িয়ে নিজে নিজে এরকম মুনাজাত করলো, হে আল্লাহ্‌, আমি তোমাকে শুকরিয়া জানাই যে, আমি অন্য সব লোকের মত জুলুমবাজ, অন্যায়কারী ও জেনাকারী নই কিংবা ঐ কর-আদায়কারীর মতও নই;</div>
<div class="v" id="v12"><span class="vn">12</span> আমি সপ্তাহের মধ্যে দুই বার রোজা রাখি, সমস্ত আয়ের দশ ভাগের এক ভাগ দান করি।</div>
<div class="v" id="v13"><span class="vn">13</span> কিন্তু কর-আদায়কারী দূরে দাঁড়িয়ে বেহেশতের দিকে চোখ তুলতেও সাহস পেল না, বরং সে বুকে করাঘাত করতে করতে বললো, হে আল্লাহ্‌, আমার প্রতি, এই গুনাহ্‌গারের প্রতি রহম কর।</div>
<div class="v" id="v14"><span class="vn">14</span> আমি তোমাদেরকে বলছি, এই ব্যক্তি ধার্মিক গণিত হয়ে নিজের বাড়িতে নেমে গেল, ঐ ব্যক্তি নয়; কেননা যে কেউ নিজেকে উঁচু করে, তাকে নত করা যাবে; কিন্তু যে নিজেকে নত করে, তাকে উঁচু করা যাবে।</div>
<div class="v" id="v15"><h2>ঈসা মসীহ্‌ ছেলেমেয়েদের দোয়া করেন</h2><span class="vn">15</span> <span class="br-p"><br><br></span>আর লোকেরা তাঁদের ছোট শিশুদেরকেও তাঁর কাছে আনলো, যেন তিনি তাদেরকে স্পর্শ করেন। সাহাবীরা তা দেখে তাদেরকে ভর্ৎসনা করতে লাগলেন।</div>
<div class="v" id="v16"><span class="vn">16</span> কিন্তু ঈসা তাদেরকে কাছে ডাকলেন, বললেন, শিশুদেরকে আমার কাছে আসতে দাও, বারণ করো না, কেননা আল্লাহ্‌র রাজ্য এদের মত লোকদেরই।</div>
<div class="v" id="v17"><span class="vn">17</span> আমি তোমাদেরকে সত্যি বলছি, যে কেউ শিশুর মত হয়ে আল্লাহ্‌র রাজ্য গ্রহণ না করে, সে কোন মতে তাতে প্রবেশ করতে পারবে না।</div>
<div class="v" id="v18"><h2>ধনাসক্তির বিষয়ে শিক্ষা</h2><span class="vn">18</span> <span class="br-p"><br><br></span>এক জন নেতা তাঁকে জিজ্ঞাসা করলো, হে সৎ হুজুর, কি করলে আমি অনন্ত জীবনের অধিকারী হব?</div>
<div class="v" id="v19"><span class="vn">19</span> ঈসা তাকে বললেন, আমাকে সৎ কেন বলছো? এক জন ছাড়া সৎ আর কেউ নেই, তিনি আল্লাহ্‌।</div>
<div class="v" id="v20"><span class="vn">20</span> তুমি হুকুমগুলো জান, “জেনা করো না, খুন করো না, চুরি করো না, মিথ্যা সাক্ষ্য দিও না, তোমার পিতা-মাতাকে সমাদর কোরো”।</div>
<div class="v" id="v21"><span class="vn">21</span> সে বললো, বাল্যকাল থেকে এসব পালন করে আসছি।</div>
<div class="v" id="v22"><span class="vn">22</span> এই কথা শুনে ঈসা তাকে বললেন, এখনও একটি বিষয়ে তোমার ত্রুটি আছে; তোমার যা কিছু আছে সমস্ত বিক্রি কর, আর দরিদ্রদেরকে বিতরণ কর, তাতে বেহেশতে ধন পাবে; আর এসো, আমার পশ্চাৎগামী হও।</div>
<div class="v" id="v23"><span class="vn">23</span> কিন্তু এই কথা শুনে সে অতিশয় দুঃখিত হল, কারণ সে অতিশয় ধনবান ছিল।</div>
<div class="v" id="v24"><span class="vn">24</span> তখন তার প্রতি দৃষ্টিপাত করে ঈসা বললেন, যাদের ধন আছে, তাদের পক্ষে আল্লাহ্‌র রাজ্যে প্রবেশ করা কেমন দুষ্কর!</div>
<div class="v" id="v25"><span class="vn">25</span> বাস্তবিক আল্লাহ্‌র রাজ্যে ধনবানের প্রবেশ করার চেয়ে বরং সূচের ছিদ্র দিয়ে উটের প্রবেশ করা সহজ।</div>
<div class="v" id="v26"><span class="vn">26</span> <span class="br-p"><br><br></span>যারা শুনলো, তারা বললো, তাহলে কে নাজাত পেতে পারে?</div>
<div class="v" id="v27"><span class="vn">27</span> তিনি বললেন, যা মানুষের অসাধ্য, তা আল্লাহ্‌র সাধ্য।</div>
<div class="v" id="v28"><span class="vn">28</span> তখন পিতর বললেন, দেখুন, আমাদের নিজেদের সবকিছু পরিত্যাগ করে আপনার অনুসারী হয়েছি।</div>
<div class="v" id="v29"><span class="vn">29</span> <span class="br-p"><br><br></span>তিনি তাঁদেরকে বললেন, আমি তোমাদেরকে সত্যি বলছি, এমন কেউ নেই, যে আল্লাহ্‌র রাজ্যের জন্য নিজের বাড়ি বা স্ত্রী বা ভাই-বোন বা পিতা-মাতা বা সন্তান-সন্ততি ত্যাগ করলে,</div>
<div class="v" id="v30"><span class="vn">30</span> ইহকালে তার বহুগুণ এবং আগামী যুগে অনন্ত জীবন না পাবে।</div>
<div class="v" id="v31"><h2>তৃতীয়বারের মত মৃত্যু ও পুনরুত্থানের বিষয়ে ঈসা মসীহের ভবিষ্যদ্বাণী</h2><span class="vn">31</span> <span class="br-p"><br><br></span>পরে তিনি সেই বারো জনকে কাছে নিয়ে তাঁদেরকে বললেন, দেখ, আমরা জেরুশালেমে যাচ্ছি; আর নবীদের দ্বারা ইবনুল-ইনসানের বিষয়ে যা যা লেখা হয়েছে, সেসব সিদ্ধ হবে।</div>
<div class="v" id="v32"><span class="vn">32</span> কারণ তাঁকে অ-ইহুদীদের হাতে ধরিয়ে দেওয়া হবে এবং লোকেরা তাঁকে বিদ্রুপ করবে, তাঁকে অপমান করবে, তাঁর গায়ে থুথু দেবে;</div>
<div class="v" id="v33"><span class="vn">33</span> এবং কশাঘাত করে তাঁকে হত্যা করবে; পরে তৃতীয় দিনে তিনি পুনরায় উঠবেন।</div>
<div class="v" id="v34"><span class="vn">34</span> <span class="br-p"><br><br></span>সাহাবীরা কিন্তু এই সমস্ত বিষয়ের কিছুই বুঝতে পারলেন না। প্রকৃত পক্ষে তিনি তাঁদের কাছে যা যা বলেছিলেন তার অর্থ তাঁদের থেকে গুপ্ত রইলো, তা তাঁরা বুঝে উঠতে পারলেন না।</div>
<div class="v" id="v35"><h2>এক জন অন্ধকে চোখ দান</h2><span class="vn">35</span> <span class="br-p"><br><br></span>আর যখন তিনি জেরিকোর নিকটবর্তী হলেন, এক জন অন্ধ পথের পাশে বসে ভিক্ষা করছিল;</div>
<div class="v" id="v36"><span class="vn">36</span> সে লোকদের চলার আওয়াজ শুনে জিজ্ঞাসা করলো, এর কারণ কি?</div>
<div class="v" id="v37"><span class="vn">37</span> লোকে তাকে বললো, নাসরতীয় ঈসা এই পথ দিয়ে যাচ্ছেন।</div>
<div class="v" id="v38"><span class="vn">38</span> তখন সে চিৎকার বললো, হে ঈসা, দাউদ-সন্তান, আমার প্রতি করুণা করুন।</div>
<div class="v" id="v39"><span class="vn">39</span> যারা আগে আগে যাচ্ছিল, তারা চুপ চুপ বলে তাকে ধমক্‌ দিল, কিন্তু সে আরও বেশি চেঁচিয়ে বলতে লাগল, হে দাউদ-সন্তান আমার প্রতি করুণা করুন।</div>
<div class="v" id="v40"><span class="vn">40</span> তখন ঈসা থেমে তাকে তাঁর কাছে আনতে হুকুম করলেন; পরে সে কাছে আসলে তিনি তাকে জিজ্ঞাসা করলেন,</div>
<div class="v" id="v41"><span class="vn">41</span> তুমি কি চাও? আমি তোমার জন্য কি করবো? সে বললো, প্রভু, যেন দেখতে পাই।</div>
<div class="v" id="v42"><span class="vn">42</span> ঈসা তাকে বললেন, দেখতে পাও; তোমার ঈমান তোমাকে সুস্থ করলো।</div>
<div class="v" id="v43"><span class="vn">43</span> তাতে সে তৎক্ষণাৎ দেখতে পেল এবং আল্লাহ্‌র গৌরব করতে করতে তাঁর পিছনে পিছনে গমন চললো। তা দেখে সকল লোক আল্লাহ্‌র প্রশংসা করলো।</div>
</div>
<!-- PARSED ABOVE; EDITING MAY BREAK PARSER -->
</body></html>