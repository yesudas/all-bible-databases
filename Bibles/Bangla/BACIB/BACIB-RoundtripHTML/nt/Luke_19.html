<html><head>
<meta http-equiv="Content-Type" content="text/html;charset=utf-8" />
<title>Luke 19 &ndash; তৃতীয় খণ্ড : লূক &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 19);">
<div id="navbar"><a href="../index.html">কিতাবুল মোকাদ্দস</a> &ndash; <b>তৃতীয় খণ্ড : লূক</b> &ndash; <a href="Luke_1.html">1</a> ... <a href="Luke_17.html">17</a> <a href="Luke_18.html">18</a> <b>19</b> <a href="Luke_20.html">20</a> <a href="Luke_21.html">21</a> ... <a href="Luke_24.html">24</a> </div><hr>
<h1>Luke 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সক্কেয়ের মন পরিবর্তন</h2><span class="vn">1</span> <span class="br-p"><br><br></span>পরে তিনি জেরিকোতে প্রবেশ করে নগরের মধ্য দিয়ে যাচ্ছিলেন।</div>
<div class="v" id="v2"><span class="vn">2</span> আর দেখ, সক্কেয় নামে এক ব্যক্তি ছিল, আর সে ছিল এক জন প্রধান কর-আদায়কারী এবং ধনবান।</div>
<div class="v" id="v3"><span class="vn">3</span> আর ঈসা কে, সে তা দেখতে চেষ্টা করছিল, কিন্তু ভিড়ের দরুন পারল না, কেননা সে খর্বকায় ছিল।</div>
<div class="v" id="v4"><span class="vn">4</span> তাই সে আগে দৌড়ে গিয়ে তাঁকে দেখবার জন্য একটি ডুমুর গাছে উঠলো, কারণ তিনি সেই পথে যাচ্ছিলেন।</div>
<div class="v" id="v5"><span class="vn">5</span> পরে ঈসা যখন সেই স্থানে উপস্থিত হলেন, তখন উপরের দিকে চেয়ে তাকে বললেন, সক্কেয়, শীঘ্র নেমে এসো, কেননা আজ তোমার বাড়িতে আমাকে থাকতে হবে।</div>
<div class="v" id="v6"><span class="vn">6</span> তাতে সে শীঘ্র নেমে আসল এবং আনন্দের সঙ্গে তাঁর মেহমানদারী করলো।</div>
<div class="v" id="v7"><span class="vn">7</span> তা দেখে সকলে বচসা করে বলতে লাগল, ইনি এক জন গুনাহ্‌গারের ঘরে রাত যাপন করতে গেলেন।</div>
<div class="v" id="v8"><span class="vn">8</span> তখন সক্কেয় দাঁড়িয়ে প্রভুকে বললো, প্রভু দেখুন, আমার সম্পত্তির অর্ধেক আমি দরিদ্রদেরকে দান করছি; আর যদি অন্যায়পূর্বক কারো কিছু হরণ করে থাকি, তার চারগুণ ফিরিয়ে দিচ্ছি।</div>
<div class="v" id="v9"><span class="vn">9</span> তখন ঈসা তাকে বললেন, আজ এই বাড়িতে নাজাত উপস্থিত হল; যেহেতু এই ব্যক্তিও ইব্রাহিমের সন্তান।</div>
<div class="v" id="v10"><span class="vn">10</span> কারণ যা হারিয়ে গিয়েছিল, তার খোঁজ ও নাজাত করতে ইবনুল-ইনসান এসেছেন।</div>
<div class="v" id="v11"><h2>দশটি মুদ্রার দৃষ্টান্ত</h2><span class="vn">11</span> <span class="br-p"><br><br></span>যখন, তারা এসব কথা শুনছিল, তখন তিনি একটি দৃষ্টান্তও বললেন, কারণ তিনি জেরুশালেমের কাছে উপস্থিত হয়েছিলেন; আর তারা অনুমান করছিল যে, আল্লাহ্‌র রাজ্যের প্রকাশ তখনই হবে।</div>
<div class="v" id="v12"><span class="vn">12</span> অতএব তিনি বললেন, ভদ্র-বংশীয় এক ব্যক্তি দূরদেশে গেলেন, অভিপ্রায় এই যে, নিজের জন্য রাজপদ নিয়ে ফিরে আসবেন।</div>
<div class="v" id="v13"><span class="vn">13</span> আর তিনি তাঁর দশ জন গোলামকে ডেকে দশটি মুদ্রা দিয়ে বললেন, আমি যে পর্যন্ত না আসি, তুমি তা দিয়ে ব্যবসা কর।</div>
<div class="v" id="v14"><span class="vn">14</span> কিন্তু তাঁর লোকেরা তাঁকে ঘৃণা করতো, তারা তাঁর পিছনে দূত পাঠিয়ে দিল, বললো, আমাদের ইচ্ছা নয় যে, এই ব্যক্তি আমাদের উপরে রাজত্ব করেন।</div>
<div class="v" id="v15"><span class="vn">15</span> পরে তিনি রাজপদ লাভ করে যখন ফিরে আসলেন, তখন যাদেরকে টাকা দিয়েছিলেন, সেই গোলামদেরকে তাঁর কাছে ডেকে আনতে বললেন, যেন তিনি জানতে পারেন, তারা ব্যবসা করে কে কত লাভ করেছে।</div>
<div class="v" id="v16"><span class="vn">16</span> তখন প্রথম ব্যক্তি কাছে এসে বললো, প্রভু, আপনার মুদ্রা দিয়ে আরও দশটি মুদ্রা লাভ করেছি।</div>
<div class="v" id="v17"><span class="vn">17</span> তিনি তাকে বললেন, ধন্য! উত্তম গোলাম, তুমি অতি অল্প বিষয়ে বিশ্বস্ত হলে; এজন্য দশটি নগরের উপরে কর্তৃত্ব কর।</div>
<div class="v" id="v18"><span class="vn">18</span> দ্বিতীয় ব্যক্তি কাছে এসে বললো, প্রভু, আপনার মুদ্রা দিয়ে আরও পাঁচটি মুদ্রা লাভ করেছি।</div>
<div class="v" id="v19"><span class="vn">19</span> তিনি তাকেও বললেন, তুমিও পাঁচটি নগরের উপরে কর্তৃত্ব কর।</div>
<div class="v" id="v20"><span class="vn">20</span> পরে আর এক জন এসে বললো, প্রভু, দেখুন, এই আপনার মুদ্রা।</div>
<div class="v" id="v21"><span class="vn">21</span> আমি এটি রুমালে বেঁধে রেখে দিয়েছিলাম, কারণ আপনার সম্বন্ধে আমার ভয় ছিল, কেননা আপনি কঠিন লোক, যা রাখেন নি, তা তুলে নেন এবং যা বুনেন নি, তা কাটেন।</div>
<div class="v" id="v22"><span class="vn">22</span> তিনি তাকে বললেন, দুষ্ট গোলাম, আমি তোমার নিজের মুখের কথা দিয়েই তোমার বিচার করবো। তুমি না জানতে যে, আমি কঠিন লোক, যা রাখি নি, তা-ই তুলে নেই এবং যা বুনি নি, তা-ই কাটি?</div>
<div class="v" id="v23"><span class="vn">23</span> তবে আমার টাকা মহাজনদের কাছে রাখ নি কেন? তা করলে আমি এসে সুদের সঙ্গে তা আদায় করতে পরতাম।</div>
<div class="v" id="v24"><span class="vn">24</span> আর যারা কাছে দাঁড়িয়েছিল, তিনি তাদেরকে বললেন, এর কাছ থেকে ঐ মুদ্রা নিয়ে নেও এবং যার দশটি মুদ্রা আছে তাকে দাও।</div>
<div class="v" id="v25"><span class="vn">25</span> তারা তাঁকে বললো, প্রভু এর যে দশটি মুদ্রা আছে।</div>
<div class="v" id="v26"><span class="vn">26</span> তিনি তাদেরকে বললেন, আমি তোমাদেরকে বলছি, যার আছে, তাকে আরও দেওয়া যাবে; কিন্তু যার নেই, তার যা আছে, তাও তার কাছ থেকে নিয়ে নেওয়া যাবে।</div>
<div class="v" id="v27"><span class="vn">27</span> এছাড়া, আমার এই যে দুশমনেরা ইচ্ছা করে নি যে, আমি তাদের উপরে রাজত্ব করি, তাদেরকে এই স্থানে আন, আর আমার সাক্ষাতে হত্যা কর।</div>
<div class="v" id="v28"><h2>ঈসা মসীহের জেরুশালেমে প্রবেশ</h2><span class="vn">28</span> <span class="br-p"><br><br></span>এসব কথা বলে তিনি তাদের আগে আগে চললেন, জেরুশালেমের দিকে উঠতে লাগলেন।</div>
<div class="v" id="v29"><span class="vn">29</span> <span class="br-p"><br><br></span>পরে যখন জৈতুন নামক পর্বতের পাশে অবস্থিত বৈৎফগী ও বৈথনিয়ার নিকটবর্তী হলেন, তখন তিনি দু’জন সাহাবীকে পাঠিয়ে দিলেন,</div>
<div class="v" id="v30"><span class="vn">30</span> বললেন, ঐ সম্মুখস্থ গ্রামে যাও; সেখানে প্রবেশ করামাত্র একটি গাধার বাচ্চা বাঁধা দেখতে পাবে, যাতে কোন মানুষ কখনও বসে নি; সেটি খুলে আন।</div>
<div class="v" id="v31"><span class="vn">31</span> আর যদি কেউ তোমাদেরকে জিজ্ঞাসা করে, এটি কেন খুলছ, তবে এরকম বলবে, এতে প্রভুর প্রয়োজন আছে।</div>
<div class="v" id="v32"><span class="vn">32</span> তখন যাঁদেরকে পাঠানো হল, তাঁরা গিয়ে, তিনি যেমন বলেছিলেন, তেমনই দেখতে পেলেন।</div>
<div class="v" id="v33"><span class="vn">33</span> যখন তাঁরা গাধার বাচ্চাটি খুলছিলেন, তখন মালিকেরা তাঁদেরকে বললো, গাধার বাচ্চাটি খুলছ কেন?</div>
<div class="v" id="v34"><span class="vn">34</span> তাঁরা বললেন, এতে প্রভুর প্রয়োজন আছে।</div>
<div class="v" id="v35"><span class="vn">35</span> পরে তাঁরা সেটিকে ঈসার কাছে নিয়ে আসলেন এবং তার পিঠে তাদের কাপড় পেতে তার উপরে ঈসাকে বসালেন।</div>
<div class="v" id="v36"><span class="vn">36</span> পরে যখন তিনি যেতে লাগলেন, লোকেরা নিজ নিজ কাপড় পথে পেতে দিতে লাগল।</div>
<div class="v" id="v37"><span class="vn">37</span> আর তিনি নিকটবর্তী হচ্ছেন, জৈতুন পর্বত থেকে নামবার স্থানে উপস্থিত হয়েছেন, এমন সময়ে, সমস্ত সাহাবীরা যেসব কুদরতি-কাজ দেখেছিল, সেই সব কাজের জন্য আনন্দ-পূর্বক চিৎকার আল্লাহ্‌র প্রশংসা করে বলতে লাগল,</div>
<div class="v" id="v38"><span class="vn">38</span> <span class="br-p"><br><br></span>“ধন্য সেই বাদশাহ্‌, যিনি প্রভুর নামে আসছেন; <span class="br-p"><br><br></span>বেহেশতে শান্তি এবং ঊর্ধ্বলোকে মহিমা।”</div>
<div class="v" id="v39"><span class="vn">39</span> <span class="br-p"><br><br></span>তখন লোকদের মধ্য থেকে কয়েক জন ফরীশী তাঁকে বললো, হুজুর, আপনার সাহাবীদেরকে ধমক দিন।</div>
<div class="v" id="v40"><span class="vn">40</span> জবাবে তিনি বললেন, আমি তোমাদেরকে বলছি, এরা যদি চুপ করে থাকে, তবে পাথরগুলো চেঁচিয়ে উঠবে।</div>
<div class="v" id="v41"><h2>জেরুশালেমকে দেখে ঈসা মসীহের কান্না</h2><span class="vn">41</span> <span class="br-p"><br><br></span>পরে যখন তিনি কাছে আসলেন, তখন নগরটি দেখে তার জন্য কাঁদলেন,</div>
<div class="v" id="v42"><span class="vn">42</span> বললেন, তুমি, তুমিই যদি আজ যা যা শান্তিজনক, তা বুঝতে! কিন্তু এখন সেসব তোমার দৃষ্টি থেকে গুপ্ত রইলো।</div>
<div class="v" id="v43"><span class="vn">43</span> কারণ তোমার উপরে এমন সময় উপস্থিত হবে, যে সময়ে তোমার দুশমনেরা তোমার চারদিকে জাঙ্গাল বাঁধবে, তোমাকে বেষ্টন করবে, তোমাকে সমস্ত দিক দিয়ে অবরোধ করবে,</div>
<div class="v" id="v44"><span class="vn">44</span> এবং তোমাকে ও তোমার মধ্যবর্তী তোমার সন্তানদেরকে ভূমিসাৎ করবে, তোমার মধ্যে পাথরের উপরে পাথর থাকতে দেবে না; কারণ তোমার তত্ত্বাবধানের সময় তুমি চিনে নাও নি।</div>
<div class="v" id="v45"><h2>বায়তুল মোকাদ্দস পরিষ্কার করা</h2><span class="vn">45</span> <span class="br-p"><br><br></span>পরে তিনি বায়তুল-মোকাদ্দসে প্রবেশ করলেন এবং বিক্রেতাদেরকে বের করতে আরম্ভ করলেন,</div>
<div class="v" id="v46"><span class="vn">46</span> তাদেরকে বললেন, লেখা আছে, <span class="br-p"><br><br></span>“আমার গৃহ মুনাজাতের গৃহ হবে,” <span class="br-p"><br><br></span>কিন্তু তোমরা তা “দস্যুদের গহ্বর” করে তুলেছ।”</div>
<div class="v" id="v47"><span class="vn">47</span> <span class="br-p"><br><br></span>আর তিনি প্রতিদিন বায়তুল-মোকাদ্দসে উপদেশ দিতেন। আর প্রধান ইমামেরা ও আলেমরা এবং লোকদের নেতৃবর্গরা তাঁকে বিনষ্ট করতে চেষ্টা করতে লাগল;</div>
<div class="v" id="v48"><span class="vn">48</span> কিন্তু কিভাবে তা করবে তার কোন উপায় তারা খুঁজে পেল না, কেননা লোকেরা সকলে একাগ্র মনে তাঁর কথা শুনত।</div>
</div>
<!-- PARSED ABOVE; EDITING MAY BREAK PARSER -->
</body></html>