<html><head>
<meta http-equiv="Content-Type" content="text/html;charset=utf-8" />
<title>Luke 4 &ndash; তৃতীয় খণ্ড : লূক &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>তৃতীয় খণ্ড : লূক</b> &ndash; <a href="Luke_1.html">1</a> <a href="Luke_2.html">2</a> <a href="Luke_3.html">3</a> <b>4</b> <a href="Luke_5.html">5</a> <a href="Luke_6.html">6</a> ... <a href="Luke_24.html">24</a> </div><hr>
<h1>Luke 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈসা মসীহের পরীক্ষা</h2><span class="vn">1</span> <span class="br-p"><br><br></span>ঈসা পাক-রূহে পূর্ণ হয়ে জর্ডান নদী থেকে ফিরে আসলেন এবং চল্লিশ দিন পর্যন্ত সেই রূহের আবেশে মরুভূমির মধ্যে চালিত হলেন,</div>
<div class="v" id="v2"><span class="vn">2</span> আর শয়তান দ্বারা পরীক্ষিত হলেন। সেসব দিন তিনি কিছুই আহার করেন নি; পরে সেসব দিন শেষ হলে পর ক্ষুধিত হলেন।</div>
<div class="v" id="v3"><span class="vn">3</span> তখন শয়তান তাঁকে বললো, তুমি যদি আল্লাহ্‌র পুত্র হও, তবে এই পাথরটিকে বল, যেন তা রুটি হয়ে যায়।</div>
<div class="v" id="v4"><span class="vn">4</span> জবাবে ঈসা তাকে বললেন, লেখা আছে, “মানুষ কেবল রুটিতে বাঁচে না।”</div>
<div class="v" id="v5"><span class="vn">5</span> <span class="br-p"><br><br></span>পরে সে তাঁকে উপরে নিয়ে গিয়ে মুহূর্তকালের মধ্যে দুনিয়ার সমস্ত রাজ্য দেখালো।</div>
<div class="v" id="v6"><span class="vn">6</span> আর শয়তান তাঁকে বললো, তোমাকেই আমি এ সব কর্তৃত্ব ও এই সকলের প্রতাপ দেব; কেননা এই সকল আমাকে দেওয়া হয়েছে, আর আমার যাকে ইচ্ছা, তাকে দান করি;</div>
<div class="v" id="v7"><span class="vn">7</span> অতএব তুমি যদি আমার সম্মুখে পড়ে সেজ্‌দা কর, তবে এসবই তোমার হবে।</div>
<div class="v" id="v8"><span class="vn">8</span> জবাবে ঈসা তাকে বললেন, লেখা আছে, “তোমার আল্লাহ্‌ প্রভুকেই সেজ্‌দা করবে, কেবল তাঁরই এবাদত করবে”।</div>
<div class="v" id="v9"><span class="vn">9</span> <span class="br-p"><br><br></span>আর সে তাঁকে জেরুশালেমে নিয়ে গেল ও বায়তুল-মোকাদ্দসের চুড়ার উপরে দাঁড় করালো এবং তাঁকে বললো, তুমি যদি আল্লাহ্‌র পুত্র হও, তবে এই স্থান থেকে লাফ দিয়ে নিচে পড়;</div>
<div class="v" id="v10"><span class="vn">10</span> কেননা লেখা আছে, <span class="br-p"><br><br></span>‘তিনি তাঁর ফেরেশতাদেরকে তোমার বিষয়ে হুকুম দেবেন, <span class="br-p"><br><br></span>যেন তাঁরা তোমাকে রক্ষা করেন;’</div>
<div class="v" id="v11"><span class="vn">11</span> <span class="br-p"><br><br></span>আর ‘তাঁরা তোমাকে হাতে করে তুলে নেবেন, <span class="br-p"><br><br></span>যেন তোমার চরণে পাথরের আঘাত না লাগে।’</div>
<div class="v" id="v12"><span class="vn">12</span> <span class="br-p"><br><br></span>জবাবে ঈসা তাকে বললেন, লেখা আছে, “তুমি তোমার আল্লাহ্‌ মালিকের পরীক্ষা করো না”।</div>
<div class="v" id="v13"><span class="vn">13</span> আর সমস্ত পরীক্ষা শেষ করে শয়তান কিছুকালের জন্য তাঁর কাছ থেকে চলে গেল।</div>
<div class="v" id="v14"><h2>নাসারতে ঈসা মসীহের উপদেশ</h2><span class="vn">14</span> <span class="br-p"><br><br></span>তখন ঈসা পাক-রূহের শক্তিতে পূর্ণ হয়ে গালীলে ফিরে গেলেন এবং তাঁর কীর্তি চারদিকের সমস্ত অঞ্চলে ছড়িয়ে পড়লো।</div>
<div class="v" id="v15"><span class="vn">15</span> আর তিনি তাদের মজলিস-খানাগুলোতে উপদেশ দিয়ে সকলের দ্বারা গৌরবান্বিত হতে লাগলেন।</div>
<div class="v" id="v16"><h2>নাসরতে ঈসা মসীহ্‌ অগ্রাহ্য হন</h2><span class="vn">16</span> <span class="br-p"><br><br></span>আর তিনি যেখানে লালিত-পালিত হয়েছিলেন, সেই নাসরতে উপস্থিত হলেন এবং আপন রীতি অনুসারে বিশ্রামবারে মজলিস-খানায় প্রবেশ করলেন ও পাঠ করতে দাঁড়ালেন।</div>
<div class="v" id="v17"><span class="vn">17</span> তখন ইশাইয়া নবীর কিতাব তাঁর হাতে দেওয়া হল, আর তিনি কিতাবখানি খুলে সেই স্থান পেলেন যেখানে লেখা আছে,</div>
<div class="v" id="v18"><span class="vn">18</span> <span class="br-p"><br><br></span>“প্রভুর রূহ্‌ আমার মধ্যে অবস্থিতি করেন, <span class="br-p"><br><br></span>কারণ তিনি আমাকে অভিষিক্ত করেছেন, <span class="br-p"><br><br></span>দরিদ্রদের কাছে সুসমাচার তবলিগ করার জন্য; <span class="br-p"><br><br></span>তিনি আমাকে প্রেরণ করেছেন, বন্দীদের কাছে মুক্তি, <span class="br-p"><br><br></span>এবং অন্ধদের কাছে দৃষ্টিদান ঘোষণা করার জন্য, <span class="br-p"><br><br></span>নির্যাতিতদেরকে নিস্তার করে বিদায় করার জন্য,</div>
<div class="v" id="v19"><span class="vn">19</span> <span class="br-p"><br><br></span>প্রভুর রহমতের বছর ঘোষণা করার জন্য”।</div>
<div class="v" id="v20"><span class="vn">20</span> <span class="br-p"><br><br></span>পরে তিনি কিতাবখানি বন্ধ করে কর্মচারীর হাতে দিয়ে বসলেন। তাতে মজলিস-খানায় সকলের চোখ তাঁর প্রতি স্থির হয়ে রইলো।</div>
<div class="v" id="v21"><span class="vn">21</span> আর তিনি তাদেরকে বলতে লাগলেন, পাক-কিতাবের এই কালাম তোমাদের কর্ণগোচরে পূর্ণ হল।</div>
<div class="v" id="v22"><span class="vn">22</span> তাতে সকলে তাঁর বিষয়ে সাক্ষ্য দিল ও তাঁর মুখ থেকে বের হওয়া সুন্দর সুন্দর কথায় আশ্চর্য হল; আর বললো, এ কি ইউসুফের পুত্র নয়?</div>
<div class="v" id="v23"><span class="vn">23</span> তিনি তাদেরকে বললেন, তোমরা আমাকে অবশ্য এই প্রবাদ বাক্য বলবে, চিকিৎসক, নিজেকেই সুস্থ কর; কফরনাহূমে যা যা করা হয়েছে বলে শুনেছি, এখানে এই স্বদেশেও কর।</div>
<div class="v" id="v24"><span class="vn">24</span> তিনি আরও বললেন, আমি তোমাদেরকে সত্যি বলছি, কোন নবী স্বদেশে গ্রাহ্য হয় না।</div>
<div class="v" id="v25"><span class="vn">25</span> আর আমি তোমাদেরকে সত্যি বলছি, ইলিয়াসের সময় যখন তিন বছর ছয় মাস পর্যন্ত আসমান রুদ্ধ ছিল ও সারা দেশে মহা দুর্ভিক্ষ উপস্থিত হয়েছিল,</div>
<div class="v" id="v26"><span class="vn">26</span> কিন্তু ইলিয়াস তাদের কারো কাছে প্রেরিত হন নি, কেবল সিডন দেশের সারিফতে এক জন বিধবা স্ত্রীলোকের কাছে প্রেরিত হয়েছিলেন।</div>
<div class="v" id="v27"><span class="vn">27</span> আর আল-ইয়াসা নবীর সময়ে ইসরাইলের মধ্যে অনেক কুষ্ঠ রোগী ছিল, কিন্তু তাদের কেউই পাক-পবিত্র হয় নি, কেবল সিরিয়া দেশের নামান হয়েছিল।</div>
<div class="v" id="v28"><span class="vn">28</span> এই কথা শুনে মজলিস-খানার উপস্থিত লোকেরা সকলে ক্রোধে পূর্ণ হল;</div>
<div class="v" id="v29"><span class="vn">29</span> আর তারা উঠে তাঁকে নগরের বাইরে ঠেলে নিয়ে চললো এবং যে পর্বতে তাদের নগর নির্মিত হয়েছিল, তার অগ্রভাগ পর্যন্ত নিয়ে গেল, যেন তাঁকে নিচে ফেলে দিতে পারে।</div>
<div class="v" id="v30"><span class="vn">30</span> কিন্তু তিনি তাদের মধ্য দিয়ে হেঁটে চলে গেলেন।</div>
<div class="v" id="v31"><h2>ঈসা মসীহ্‌ এক জন বদ-রূহে পাওয়া লোককে সুস্থ করেন</h2><span class="vn">31</span> <span class="br-p"><br><br></span>পরে তিনি গালীলের কফরনাহূম নগরে নেমে আসলেন। আর তিনি বিশ্রামবারে লোকদেরকে উপদেশ দিতে লাগলেন;</div>
<div class="v" id="v32"><span class="vn">32</span> এবং লোকেরা তাঁর উপদেশে চমৎকৃত হল; কারণ তাঁর কথা ক্ষমতাযুক্ত ছিল।</div>
<div class="v" id="v33"><span class="vn">33</span> তখন ঐ মজলিস-খানায় এক ব্যক্তি ছিল, তাঁকে নাপাক রূহে পেয়েছিল;</div>
<div class="v" id="v34"><span class="vn">34</span> সে চিৎকার করে বললো, হে নাসরতীয় ঈসা, আপনার সঙ্গে আমাদের সম্পর্ক কি? আপনি কি আমাদেরকে বিনাশ করতে আসলেন? আমি জানি আপনি কে, আল্লাহ্‌র সেই পবিত্র ব্যক্তি।</div>
<div class="v" id="v35"><span class="vn">35</span> তখন ঈসা তাকে ধম্‌ক দিয়ে বললেন, চুপ্‌ কর এবং লোকটির মধ্য থেকে বের হও, তখন সেই বদ-রূহ্‌ তাকে মাঝখানে ফেলে দিয়ে তার মধ্য থেকে বের হয়ে গেল, তার কোন ক্ষতি করলো না।</div>
<div class="v" id="v36"><span class="vn">36</span> তখন সকলে চমৎকৃত হল এবং পরসপর বলাবলি করতে লাগল, এ কেমন কথা? ইনি ক্ষমতায় ও পরাক্রমে নাপাক রূহ্‌দেরকে হুকুম করেন, আর তারা বের হয়ে যায়।</div>
<div class="v" id="v37"><span class="vn">37</span> পরে চারদিকের অঞ্চলের সর্বত্র তাঁর কীর্তির কথা ছড়িয়ে পড়লো।</div>
<div class="v" id="v38"><h2>হযরত পিতরের শাশুড়িকে সুস্থ করা</h2><span class="vn">38</span> <span class="br-p"><br><br></span>পরে তিনি মজলিস-খানা থেকে উঠে শিমোনের বাড়িতে প্রবেশ করলেন; তখন শিমোনের শাশুড়ির ভীষণ জ্বর হয়েছিল, তাই তাঁরা তাঁর সুস্থতার জন্য তাঁকে ফরিয়াদ জানালেন।</div>
<div class="v" id="v39"><span class="vn">39</span> তখন তিনি তাঁর কাছে দাঁড়িয়ে জ্বরকে ধম্‌ক দিলেন, তাতে তাঁর জ্বর ছেড়ে গেল; আর তিনি তৎক্ষণাৎ উঠে তাঁদের পরিচর্যা করতে লাগলেন।</div>
<div class="v" id="v40"><span class="vn">40</span> <span class="br-p"><br><br></span>পরে সূর্য অস্ত যাবার সময়ে লোকদের অসুস্থ রোগীদের, যারা নানা রোগে ভুগছিল, তারা তাদেরকে তাঁর কাছে আনলো; আর তিনি প্রত্যেক জনের উপরে হাত রেখে তাদেরকে সুস্থ করলেন।</div>
<div class="v" id="v41"><span class="vn">41</span> আর অনেক লোকের মধ্য থেকে বদ-রূহ্‌ও বের হয়ে গেল, তারা চিৎকার করে বললো, আপনি আল্লাহ্‌র পুত্র; কিন্তু তিনি তাদেরকে ধমক্‌ দিলেন, কথা বলতে দিলেন না, কারণ তারা জানত যে, তিনিই সেই মসীহ্‌।</div>
<div class="v" id="v42"><h2>মজলিস-খানায় ঈসা মসীহের তবলিগ</h2><span class="vn">42</span> <span class="br-p"><br><br></span>পরে প্রভাত হলে তিনি বের হয়ে কোন নির্জন স্থানে গমন করলেন; আর লোকেরা তাঁর খোঁজ করলো এবং তাঁর কাছে এসে তাঁকে নিবৃত্ত করতে চাইল, যেন তিনি তাদের কাছ থেকে চলে না যান।</div>
<div class="v" id="v43"><span class="vn">43</span> কিন্তু তিনি তাদেরকে বললেন, অন্য অন্য নগরেও আমাকে আল্লাহ্‌র রাজ্যের সুসমাচার তবলিগ করতে হবে; কেননা সেজন্যই আমি প্রেরিত হয়েছি।</div>
<div class="v" id="v44"><span class="vn">44</span> পরে তিনি এহুদিয়ার নানা মজলিস-খানায় তবলিগ করতে লাগলেন।</div>
</div>
<!-- PARSED ABOVE; EDITING MAY BREAK PARSER -->
</body></html>