<html><head>
<meta http-equiv="Content-Type" content="text/html;charset=utf-8" />
<title>Luke 5 &ndash; তৃতীয় খণ্ড : লূক &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>তৃতীয় খণ্ড : লূক</b> &ndash; <a href="Luke_1.html">1</a> ... <a href="Luke_3.html">3</a> <a href="Luke_4.html">4</a> <b>5</b> <a href="Luke_6.html">6</a> <a href="Luke_7.html">7</a> ... <a href="Luke_24.html">24</a> </div><hr>
<h1>Luke 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈসা মসীহ্‌ তাঁর প্রথম সাহাবীকে আহ্বান করেন</h2><span class="vn">1</span> <span class="br-p"><br><br></span>একবার যখন লোকেরা তাঁর উপরে চাপাচাপি করে পড়ে আল্লাহ্‌র কালাম শুনছিল, তখন তিনি গিনেষরৎ হ্রদের কূলে দাঁড়িয়েছিলেন,</div>
<div class="v" id="v2"><span class="vn">2</span> আর তিনি দেখলেন, হ্রদের ধারে দু’খানি নৌকা রয়েছে, কিন্তু জেলেরা নৌকা থেকে নেমে গিয়ে জাল ধুচ্ছিল।</div>
<div class="v" id="v3"><span class="vn">3</span> তাতে তিনি ঐ দু’টির মধ্য থেকে শিমোনের নৌকায় উঠে স্থল থেকে একটু দূরে যেতে তাঁকে অনুরোধ করলেন; আর তিনি নৌকায় বসে লোকদেরকে উপদেশ দিতে লাগলেন।</div>
<div class="v" id="v4"><span class="vn">4</span> পরে কথা শেষ করে তিনি শিমোনকে বললেন, তুমি গভীর পানিতে নৌকা নিয়ে চল, আর তোমরা মাছ ধরবার জন্য তোমাদের জাল ফেল।</div>
<div class="v" id="v5"><span class="vn">5</span> শিমোন জবাবে বললেন, হে প্রভু, আমরা সমস্ত রাত পরিশ্রম করে কিছুই পাই নি, কিন্তু আপনার কথায় আমি জাল ফেলবো।</div>
<div class="v" id="v6"><span class="vn">6</span> তাঁরা জাল ফেললে পর মাছের বড় ঝাঁক ধরা পড়লো ও তাঁদের জাল ছিঁড়তে শুরু করলো; তাতে তাঁদের যে অংশীদারেরা অন্য নৌকায় ছিলেন, তাঁদেরকে তাঁরা ডাকলেন যেন তাঁরা এসে তাঁদের সাহায্য করেন।</div>
<div class="v" id="v7"><span class="vn">7</span> তাঁরা এসে দু’খানি নৌকা এমন পূর্ণ করলেন যে, নৌকা দু’খানি ডুবে যাবার মত হল।</div>
<div class="v" id="v8"><span class="vn">8</span> তা দেখে শিমোন পিতর ঈসার জানুর উপরে পড়ে বললেন, আমার কাছ থেকে চলে যান, কেননা, হে প্রভু, আমি গুনাহ্‌গার।</div>
<div class="v" id="v9"><span class="vn">9</span> কারণ জালে এত মাছ ধরা পড়েছিল বলে তিনি ও যাঁরা তাঁর সঙ্গে ছিলেন, সকলে চমৎকৃত হয়েছিলেন;</div>
<div class="v" id="v10"><span class="vn">10</span> আর সিবদিয়ের পুত্র ইয়াকুব ও ইউহোন্না, যাঁরা শিমোনের অংশীদার ছিলেন, তাঁরাও চমৎ-কৃত হয়েছিলেন। তখন ঈসা শিমোনকে বললেন, ভয় করো না, এখন থেকে তুমি মানুষ ধরবে।</div>
<div class="v" id="v11"><span class="vn">11</span> পরে তাঁরা নৌকা কূলে এনে সব কিছু ফেলে রেখে তাঁর পিছনে চললেন।</div>
<div class="v" id="v12"><h2>ঈসা মসীহ্‌ এক জন কুষ্ঠ রোগীকে সুস্থ করেন</h2><span class="vn">12</span> <span class="br-p"><br><br></span>একবার তিনি কোন নগরে গেলেন; সেই স্থানে এক জন সর্বাঙ্গকুষ্ঠ রোগী ছিল; সে ঈসাকে দেখে উবুড় হয়ে পড়ে ফরিয়াদ সহকারে বললো, প্রভু, যদি আপনার ইচ্ছা হয়, তবে আমাকে পাক-পবিত্র করতে পারেন।</div>
<div class="v" id="v13"><span class="vn">13</span> তখন তিনি হাত বাড়িয়ে তাকে স্পর্শ করলেন, বললেন, আমার ইচ্ছা, তুমি পাক-পবিত্র হও; আর তখনই তার কুষ্ঠ চলে গেল।</div>
<div class="v" id="v14"><span class="vn">14</span> পরে তিনি তাকে হুকুম দিলেন, এই কথা কাউকেও বলো না, কিন্তু ইমামের কাছে গিয়ে নিজেকে দেখাও এবং লোকদের কাছে সাক্ষ্য দেবার জন্য তোমার পাক-পবিত্রকরণ সম্বন্ধে মূসার হুকুম অনুসারে নৈবেদ্য কোরবানী কর।</div>
<div class="v" id="v15"><span class="vn">15</span> কিন্তু তাঁর বিষয়ে জনরব আরও বেশি ছড়িয়ে পড়তে লাগল; আর তাঁর কথা শুনবার জন্য এবং নিজ নিজ রোগ থেকে সুস্থ হবার জন্য অনেক লোক সমাগত হতে লাগল।</div>
<div class="v" id="v16"><span class="vn">16</span> কিন্তু তিনি কোন না কোন নির্জন স্থানে গিয়ে মুনাজাত করতেন।</div>
<div class="v" id="v17"><h2>ঈসা মসীহ্‌ এক জন পক্ষাঘাত রোগীকে সুস্থ করেন</h2><span class="vn">17</span> <span class="br-p"><br><br></span>আর এক দিন তিনি উপদেশ দিচ্ছিলেন এবং ফরীশীরা ও আলেমেরা কাছে বসেছিল; তারা গালীল ও এহুদিয়ার সমস্ত গ্রাম এবং জেরুশালেম থেকে এসেছিল; আর প্রভুর শক্তি তাঁর সংগে ছিল, যেন তিনি সুস্থ করেন।</div>
<div class="v" id="v18"><span class="vn">18</span> আর দেখ, কয়েক জন লোক এক জনকে খাটে করে আনলো, সে পক্ষা-ঘাতগ্রস্ত; তারা তাকে ভিতরে এনে তাঁর সম্মুখে রাখতে চেষ্টা করলো।</div>
<div class="v" id="v19"><span class="vn">19</span> কিন্তু ভিড়ের জন্য ভিতরে আনবার পথ না পাওয়াতে ঘরের ছাদে উঠলো এবং টালিগুলোর মধ্য দিয়ে বিছানাসুদ্ধ তাকে মাঝখানে ঈসার সম্মুখে নামিয়ে দিল।</div>
<div class="v" id="v20"><span class="vn">20</span> তাদের ঈমান দেখে তিনি বললেন, বন্ধু, তোমার গুনাহ্‌ মাফ হল।</div>
<div class="v" id="v21"><span class="vn">21</span> তখন আলেমেরা ও ফরীশীরা এই তর্ক করতে লাগল, এ কে, যে কুফরী করছে? একমাত্র আল্লাহ্‌ ছাড়া আর কে গুনাহ্‌ মাফ করতে পারে?</div>
<div class="v" id="v22"><span class="vn">22</span> ঈসা তাদের তর্ক জেনে জবাবে তাদেরকে বললেন, তোমরা মনে মনে কেন তর্ক করছো?</div>
<div class="v" id="v23"><span class="vn">23</span> কোন্‌টা বলা সহজ, ‘তোমার গুনাহ্‌ মাফ হলো’, না ‘তুমি উঠে হেঁটে বেড়াও’?</div>
<div class="v" id="v24"><span class="vn">24</span> কিন্তু দুনিয়াতে গুনাহ্‌ মাফ করতে ইবনুল-ইনসানের ক্ষমতা আছে, তা যেন তোমরা জানতে পার, এজন্য— তিনি সেই পক্ষাঘাতগ্রস্ত লোককে বললেন, তোমাকে বলছি, উঠ। তোমার বিছানা তুলে নিয়ে তোমার ঘরে যাও।—</div>
<div class="v" id="v25"><span class="vn">25</span> তাতে সে তখনই তাদের সাক্ষাতে উঠলো এবং নিজের বিছানা তুলে নিয়ে আল্লাহ্‌র গৌরব করতে করতে তার বাড়িতে চলে গেল।</div>
<div class="v" id="v26"><span class="vn">26</span> তখন সকলে ভীষণ আশ্চর্য হল, আর আল্লাহ্‌কে মহিমান্বিত করতে লাগল এবং ভয়ে পরিপূর্ণ হয়ে বলতে লাগল, আজ আমরা অলৌকিক ব্যাপার দেখলাম।</div>
<div class="v" id="v27"><h2>সাহাবী হিসেবে লেবিকে আহ্বান</h2><span class="vn">27</span> <span class="br-p"><br><br></span>তারপর তিনি বাইরে গেলেন, আর দেখলেন, লেবি নামে এক জন কর-আদায়কারী করগ্রহণ-স্থানে বসে আছেন; তিনি তাঁকে বললেন, আমাকে অনুসরণ কর।</div>
<div class="v" id="v28"><span class="vn">28</span> তাতে তিনি সব কিছু পরিত্যাগ করে উঠে তাঁর পিছনে পিছনে চলতে লাগলেন।</div>
<div class="v" id="v29"><span class="vn">29</span> <span class="br-p"><br><br></span>পরে লেবি তাঁর বাড়িতে তাঁর জন্য বড় একটি ভোজ প্রস্তুত করলেন এবং অনেক কর-আদায়কারী ও অন্যান্য লোক তাঁদের সঙ্গে ভোজনে বসেছিল।</div>
<div class="v" id="v30"><span class="vn">30</span> তখন ফরীশীরা ও তাদের আলেমেরা তাঁর সাহাবীদের বিরুদ্ধে বচসা করে বলতে লাগল, তোমরা কি কারণে কর-আদায়কারী ও গুনাহ্‌গারদের সঙ্গে ভোজন পান করছো?</div>
<div class="v" id="v31"><span class="vn">31</span> জবাবে ঈসা তাদেরকে বললেন, সুস্থ লোকদের চিকিৎসকের প্রয়োজন নেই, কিন্তু অসুস্থ লোকদেরই প্রয়োজন আছে।</div>
<div class="v" id="v32"><span class="vn">32</span> আমি ধার্মিকদেরকে নয়, কিন্তু গুনাহ্‌গারদেরকেই ডাকতে এসেছি, যেন তারা মন ফিরায়।</div>
<div class="v" id="v33"><h2>রোজার বিষয়ে প্রশ্ন</h2><span class="vn">33</span> <span class="br-p"><br><br></span>পরে তারা তাঁকে বললো, ইয়াহিয়ার সাহাবীরা বার বার রোজা রাখে ও মুনাজাত করে, ফরীশীদের শাগরেদরাও সেরকম করে; কিন্তু তোমার সাহাবীরা ভোজন পান করে থাকে।</div>
<div class="v" id="v34"><span class="vn">34</span> ঈসা তাদেরকে বললেন, বর সঙ্গে থাকতে তোমরা কি বাসর-ঘরের লোকদেরকে রোজা করাতে পার?</div>
<div class="v" id="v35"><span class="vn">35</span> কিন্তু সময় আসবে; আর যখন বরকে তাদের কাছ থেকে নিয়ে নেওয়া হবে, তখন তারা রোজা রাখবে।</div>
<div class="v" id="v36"><span class="vn">36</span> তিনি তাদেরকে আরও একটি দৃষ্টান্ত বললেন, তা এই— কেউ নতুন কাপড় থেকে টুকরা ছিঁড়ে পুরানো কাপড়ে লাগায় না; তা করলে নতুনটাও ছিঁড়তে হয় এবং পুরানো কাপড়েও সেই নতুনের তালি মিলবে না।</div>
<div class="v" id="v37"><span class="vn">37</span> আর পুরানো কুপায় কেউ টাট্‌কা আঙ্গুর-রস রাখে না; রাখলে টাট্‌কা আঙ্গুর-রসে কুপাগুলো ফেটে যাবে, তাতে আঙ্গুর-রসও পড়ে যাবে, কুপাগুলোও নষ্ট হবে।</div>
<div class="v" id="v38"><span class="vn">38</span> কিন্তু টাট্‌কা আঙ্গুর-রস নতুন কুপাতেই রাখতে হয়।</div>
<div class="v" id="v39"><span class="vn">39</span> আর পুরানো আঙ্গুর-রস পান করে কেউ টাট্‌কা চায় না, কেননা সে বলে, পুরাতনই ভাল।</div>
</div>
<!-- PARSED ABOVE; EDITING MAY BREAK PARSER -->
</body></html>