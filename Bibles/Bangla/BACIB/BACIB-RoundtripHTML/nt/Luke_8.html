<html><head>
<meta http-equiv="Content-Type" content="text/html;charset=utf-8" />
<title>Luke 8 &ndash; তৃতীয় খণ্ড : লূক &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>তৃতীয় খণ্ড : লূক</b> &ndash; <a href="Luke_1.html">1</a> ... <a href="Luke_6.html">6</a> <a href="Luke_7.html">7</a> <b>8</b> <a href="Luke_9.html">9</a> <a href="Luke_10.html">10</a> ... <a href="Luke_24.html">24</a> </div><hr>
<h1>Luke 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈসা মসীহের সংগে কয়েকজন স্ত্রী লোক</h2><span class="vn">1</span> <span class="br-p"><br><br></span>এর পরেই তিনি ঘোষণা করতে করতে এবং আল্লাহ্‌র রাজ্যের সুসমাচার তবলিগ করতে নগরে নগরে ও গ্রামে গ্রামে ভ্রমণ করতে লাগলেন। আর তাঁর সঙ্গে সেই বারো জন,</div>
<div class="v" id="v2"><span class="vn">2</span> এবং যাঁরা দুষ্ট রূহ্‌ কিংবা রোগ থেকে মুক্ত হয়েছিলেন, এমন কয়েক জন স্ত্রীলোক ছিলেন। এঁদের মধ্যে ছিলেন মগ্দলীনী মরিয়ম, যাঁর মধ্য থেকে সাতটি বদ-রূহ্‌ বের হয়েছিল,</div>
<div class="v" id="v3"><span class="vn">3</span> যোহানা, যিনি হেরোদের বিষয়াধ্যক্ষ কূষের স্ত্রী এবং শোশন্না ও আরও কয়েকজন স্ত্রীলোক; তাঁরা নিজ নিজ সম্পত্তি থেকে তাঁদের পরিচর্যা করতেন।</div>
<div class="v" id="v4"><h2>বীজ বপনকারীর দৃষ্টান্ত কথা</h2><span class="vn">4</span> <span class="br-p"><br><br></span>আর যখন অনেক লোক সমাগত হচ্ছিল এবং ভিন্ন ভিন্ন নগর থেকে লোকেরা তাঁর কাছে আসছিল, তখন তিনি দৃষ্টান্তের মধ্য দিয়ে বললেন,</div>
<div class="v" id="v5"><span class="vn">5</span> বীজ বাপক তার বীজ বপন করতে গেল। বপনের সময়ে কতগুলো বীজ পথের পাশে পড়লো, তাতে তা পদতলে দলিত হল ও আসমানের পাখিরা তা খেয়ে ফেললো।</div>
<div class="v" id="v6"><span class="vn">6</span> আর কতগুলো পাথুরে ভূমির উপরে পড়লো, তাতে তা অঙ্কুরিত হলে রস না পাওয়াতে শুকিয়ে গেল।</div>
<div class="v" id="v7"><span class="vn">7</span> আর কতগুলো কাঁটাবনের মধ্যে পড়লো, তাতে কাঁটাগাছগুলো সঙ্গে সঙ্গে অঙ্কুরিত হয়ে তা চেপে রাখল।</div>
<div class="v" id="v8"><span class="vn">8</span> আর কতগুলো বীজ উত্তম ভূমিতে পড়লো, তাতে তা অঙ্কুরিত হয়ে শত গুণ ফল উৎপন্ন করলো। এই কথা বলে তিনি জোরে বললেন, যার শুনতে কান থাকে, সে শুনুক।</div>
<div class="v" id="v9"><h2>বীজ বপনকারীর দৃষ্টান্তটির উদ্দেশ্য</h2><span class="vn">9</span> <span class="br-p"><br><br></span>পরে তাঁর সাহাবীরা তাঁকে জিজ্ঞাসা করলেন, ঐ দৃষ্টান্তের অর্থ কি?</div>
<div class="v" id="v10"><span class="vn">10</span> তিনি বললেন, আল্লাহ্‌র রাজ্যের নিগূঢ়তত্ত্বগুলো তোমাদেরকে জানতে দেওয়া হয়েছে, কিন্তু আর সকলের কাছে দৃষ্টান্ত দ্বারা বলা হয়েছে, যেন তারা দেখেও না দেখে এবং শুনেও না বোঝে।</div>
<div class="v" id="v11"><span class="vn">11</span> <span class="br-p"><br><br></span>দৃষ্টান্তটি এই— সেই বীজ আল্লাহ্‌র কালাম।</div>
<div class="v" id="v12"><span class="vn">12</span> আর তারাই পথের পাশের লোক, যারা শুনেছে, পরে শয়তান এসে তাদের অন্তর থেকে সেই কালাম হরণ করে নেয়, যেন তারা ঈমান না এনে নাজাত না পায়।</div>
<div class="v" id="v13"><span class="vn">13</span> আর তারাই পাথুরে ভূমিতে পড়া লোক, যারা শুনে আনন্দপূর্বক সেই কালাম গ্রহণ করে, কিন্তু তাদের মূল নেই বলে তারা অল্প সময়ের জন্য ঈমান আনে, আর পরীক্ষার সময়ে সরে পড়ে।</div>
<div class="v" id="v14"><span class="vn">14</span> আর যেগুলো কাঁটাবনের মধ্যে পড়লো, তারা এমন লোক, যারা শুনেছে, কিন্তু চলতে চলতে জীবনের চিন্তা ও ধন ও সুখভোগের দ্বারা চাপা পড়ে এবং পাকা ফল উৎপন্ন করে না।</div>
<div class="v" id="v15"><span class="vn">15</span> আর যা উত্তম ভূমিতে পড়লো, তারা এমন লোক, যারা সৎ ও উত্তম অন্তরে কালাম শুনে ধরে রাখে এবং ধৈর্য সহকারে ফল উৎপন্ন করে।</div>
<div class="v" id="v16"><h2>পাত্রের নিচে প্রদীপ</h2><span class="vn">16</span> <span class="br-p"><br><br></span>আর প্রদীপ জ্বেলে কেউ পাত্র দিয়ে ঢেকে রাখে না, কিংবা পালঙ্কের নিচে রাখে না, কিন্তু প্রদীপ-আসনের উপরেই রাখে, যেন যারা ভিতরে যায়, তারা আলো দেখতে পায়।</div>
<div class="v" id="v17"><span class="vn">17</span> কারণ এমন গুপ্ত কিছুই নেই যা প্রকাশিত হবে না এবং এমন লুকানো কিছুই নেই যা জানা যাবে না ও প্রকাশ পাবে না।</div>
<div class="v" id="v18"><span class="vn">18</span> অতএব তোমরা কিভাবে শুনছো সেই বিষয়ে মনোযোগ দাও; কেননা যার আছে, তাকে দেওয়া যাবে; আর যার নেই, তার যা আছে বলে মনে করা হয়, তাও তার কাছ থেকে নেওয়া যাবে।</div>
<div class="v" id="v19"><h2>ঈসা মসীহের সংগে যাদের সত্যিকারের সম্পর্ক</h2><span class="vn">19</span> <span class="br-p"><br><br></span>আর তাঁর মা ও ভাইয়েরা তাঁর কাছে আসলেন, কিন্তু জনতার ভিড়ের দরুন তাঁর সঙ্গে সাক্ষাৎ করতে পারলেন না।</div>
<div class="v" id="v20"><span class="vn">20</span> পরে তাঁকে জানান হল, আপনার মা ও আপনার ভাইয়েরা আপনাকে দেখবার বাসনায় বাইরে দাঁড়িয়ে আছেন।</div>
<div class="v" id="v21"><span class="vn">21</span> জবাবে তিনি তাদেরকে বললেন, এই যে ব্যক্তিরা আল্লাহ্‌র কালাম শোনে ও পালন করে, এরাই আমার মা ও ভাইয়েরা।</div>
<div class="v" id="v22"><h2>ঈসা মসীহ্‌ ঝড় থামান</h2><span class="vn">22</span> <span class="br-p"><br><br></span>একদিন তিনি স্বয়ং ও তাঁর সাহাবীরা একখানি নৌকায় উঠলেন। তিনি তাঁদেরকে বললেন, এসো, আমরা হ্রদের ওপারে যাই; তাতে তাঁরা নৌকা খুলে দিলেন।</div>
<div class="v" id="v23"><span class="vn">23</span> কিন্তু তাঁরা নৌকা ছেড়ে দিলে তিনি ঘুমিয়ে পড়লেন, আর হ্রদে ঝড় এসে পড়লো, তাতে নৌকা পানিতে পূর্ণ হতে লাগল ও তাঁরা সঙ্কটে পড়লেন।</div>
<div class="v" id="v24"><span class="vn">24</span> পরে তাঁরা কাছে গিয়ে তাঁকে জাগিয়ে বললেন, প্রভু, প্রভু, আমরা মারা পড়লাম। তখন তিনি জেগে উঠে বাতাসকে ও পানির তরঙ্গকে ধমক্‌ দিলেন, আর উভয়ই থেমে গেল ও শান্তি হল।</div>
<div class="v" id="v25"><span class="vn">25</span> পরে তিনি তাঁদেরকে বললেন, তোমাদের ঈমান কোথায়? তখন তাঁরা ভয়ে আশ্চর্য হয়ে পরস্পর বললেন, ইনি তবে কে যে বাতাস ও পানিকে হুকুম দেন, আর তারা এঁর হুকুম মানে?</div>
<div class="v" id="v26"><h2>বদ-রূহে পাওয়া লোককে সুস্থ করা</h2><span class="vn">26</span> <span class="br-p"><br><br></span>পরে তাঁরা গালীলের অন্য পারে গেরাসেনীদের অঞ্চলে পৌঁছালেন।</div>
<div class="v" id="v27"><span class="vn">27</span> আর তিনি স্থলে নামলে ঐ নগরের একটা বদ-রূহে পাওয়া লোক সম্মুখে উপস্থিত হল; সে অনেক দিন থেকে কাপড় পরতো না ও বাড়িতে থাকতো না, কিন্তু কবরে থাকতো।</div>
<div class="v" id="v28"><span class="vn">28</span> ঈসাকে দেখামাত্র সে চিৎকার করে উঠলো এবং তাঁর সম্মুখে পড়ে চিৎকার বললো, হে ঈসা, সর্বশক্তিমান আল্লাহ্‌র পুত্র, আপনার সঙ্গে আমার সম্পর্ক কি? আপনার কাছে ফরিয়াদ করি, আমাকে যাতনা দেবেন না।</div>
<div class="v" id="v29"><span class="vn">29</span> কারণ তিনি সেই নাপাক রূহ্‌কে লোকটি থেকে বের হয়ে যেতে হুকুম করলেন; কেননা ঐ রূহ্‌ দীর্ঘকাল থেকে তাকে ধরেছিল, আর শিকল ও বেড়ী দ্বারা বেঁধে রাখলেও সে শিকল ছিঁড়ে বদ-রূহের বশে নির্জন স্থানে চলে যেত।</div>
<div class="v" id="v30"><span class="vn">30</span> ঈসা তাকে জিজ্ঞাসা করলেন, তোমার নাম কি? সে বললো, বাহিনী; কেননা অনেক বদ-রূহ্‌ তার মধ্যে প্রবেশ করেছিল।</div>
<div class="v" id="v31"><span class="vn">31</span> পরে তারা তাঁকে ফরিয়াদ করতে লাগল, যেন তিনি তাদেরকে অতল গর্তে চলে যেতে হুকুম না দেন।</div>
<div class="v" id="v32"><span class="vn">32</span> <span class="br-p"><br><br></span>সেই স্থানে পর্বতের উপরে বড় একটি শূকরের পাল চরছিল। তাতে বদ-রূহ্‌রা তাঁকে ফরিয়াদ করলো, যেন তিনি তাদেরকে শূকরগুলোর মধ্যে প্রবেশ করতে অনুমতি দেন; তিনি তাদেরকে অনুমতি দিলেন।</div>
<div class="v" id="v33"><span class="vn">33</span> তখন বদ-রূহ্‌রা সেই লোকটির মধ্য থেকে বের হয়ে শূকরগুলোর মধ্যে প্রবেশ করলো, তাতে সেই পাল বেগে ঢালু পাড় দিয়ে দৌড়ে গিয়ে হ্রদে পড়ে ডুবে মারা গেল।</div>
<div class="v" id="v34"><span class="vn">34</span> <span class="br-p"><br><br></span>এই ঘটনা দেখে, যারা সেগুলোকে চরাচ্ছিল, তারা পালিয়ে গেল এবং নগরে ও পাড়ায় পাড়ায় সংবাদ দিল।</div>
<div class="v" id="v35"><span class="vn">35</span> তখন কি ঘটেছে, দেখবার জন্য লোকেরা বের হল এবং ঈসার কাছে এসে দেখলো, যে লোকটির মধ্য থেকে বদ-রূহ্‌গুলো বের হয়েছে, সে কাপড় পরে ও সুবোধ হয়ে ঈসার পায়ের কাছে বসে আছে; তাতে তারা ভয় পেল।</div>
<div class="v" id="v36"><span class="vn">36</span> আর যারা সেই সব ঘটনা দেখেছিল, তারা সেই বদ-রূহে পাওয়া লোকটি কিভাবে সুস্থ হয়েছিল তা তাদেরকে বললো।</div>
<div class="v" id="v37"><span class="vn">37</span> তাতে গেরাসেনীদের প্রদেশের চারদিকের সমস্ত লোক তাঁকে ফরিয়াদ করলো, যেন তিনি তাদের কাছ থেকে চলে যান, কেননা তারা মহাভয়ে আক্রান্ত হয়েছিল। তখন তিনি নৌকায় উঠে ফিরে আসলেন।</div>
<div class="v" id="v38"><span class="vn">38</span> আর যার মধ্য থেকে বদ-রূহ্‌গুলো বের হয়েছিল, সেই লোকটি অনুরোধ করলো, যেন তাঁর সঙ্গে থাকতে পারে;</div>
<div class="v" id="v39"><span class="vn">39</span> কিন্তু তিনি তাকে বিদায় করে বললেন, তুমি তোমার বাড়িতে ফিরে যাও এবং তোমার জন্য আল্লাহ্‌ যে যে মহৎ কাজ করেছেন, তার বৃত্তান্ত বল। তাতে সে চলে গিয়ে, ঈসা তার জন্য যে যে মহৎ কাজ করেছেন তা নগরের সর্বত্র তবলিগ করতে লাগল।</div>
<div class="v" id="v40"><h2>একটি মৃত বালিকা ও এক জন অসুস্থ স্ত্রীলোক</h2><span class="vn">40</span> <span class="br-p"><br><br></span>ঈসা ফিরে আসলে লোকেরা তাঁকে সাদরে গ্রহণ করলো; কারণ সকলে তাঁর জন্য অপেক্ষা করছিল।</div>
<div class="v" id="v41"><span class="vn">41</span> আর দেখ, যায়ীর নামে এক ব্যক্তি আসলেন; তিনি মজলিস-খানার এক জন নেতা। তিনি ঈসার পায়ে পড়ে তাঁর বাড়িতে আসতে তাঁকে ফরিয়াদ করতে লাগলেন;</div>
<div class="v" id="v42"><span class="vn">42</span> কারণ তাঁর একটি মাত্র কন্যা ছিল, বয়স কমবেশ বারো বছর, আর সে মৃতপ্রায় হয়েছিল। ঈসা যখন যাচ্ছিলেন, লোকেরা তাঁর উপরে চাপাচাপি করে পড়তে লাগল।</div>
<div class="v" id="v43"><span class="vn">43</span> <span class="br-p"><br><br></span>আর এক জন স্ত্রীলোক, যে বারো বছর ধরে রক্তস্রাব রোগে আক্রান্ত হয়েছিল, যে চিকিৎসকদের পিছনে সর্বস্ব ব্যয় করেও কারো দ্বারা সুস্থ হতে পারে নি,</div>
<div class="v" id="v44"><span class="vn">44</span> সে পিছনের দিকে এসে তাঁর কাপড়ের প্রান্ত-ভাগটুকু স্পর্শ করলো; আর তৎক্ষণাৎ তার রক্তস্রাব বন্ধ হল।</div>
<div class="v" id="v45"><span class="vn">45</span> <span class="br-p"><br><br></span>তখন ঈসা বললেন, কে আমাকে স্পর্শ করলো? সকলে অস্বীকার করলে পিতর ও তাঁর সঙ্গীরা বললেন, প্রভু, লোকেরা চাপাচাপি করে আপনার উপরে পড়ছে।</div>
<div class="v" id="v46"><span class="vn">46</span> কিন্তু ঈসা বললেন, আমাকে কেউ সপর্শ করেছে, কেননা আমি টের পেয়েছি আমার মধ্য থেকে শক্তি বের হল।</div>
<div class="v" id="v47"><span class="vn">47</span> স্ত্রীলোকটি যখন দেখলো, সে লুকিয়ে থাকতে পারে নি, তখন কাঁপতে কাঁপতে আসল এবং তাঁর সম্মুখে ভূমিতে উবুড় হয়ে, কি জন্য তাঁকে স্পর্শ করেছিল এবং কিভাবে তৎক্ষণাৎ সুস্থ হয়েছিল, তা সব লোকের সাক্ষাতে বর্ণনা করলো।</div>
<div class="v" id="v48"><span class="vn">48</span> তিনি তাকে বললেন, বৎস! তোমার ঈমান তোমাকে সুস্থ করলো; শান্তিতে চলে যাও।</div>
<div class="v" id="v49"><span class="vn">49</span> <span class="br-p"><br><br></span>তিনি কথা বলছেন, এমন সময়ে মজলিস-খানার নেতার বাড়ি থেকে এক জন এসে বললো, আপনার কন্যার মৃত্যু হয়েছে, ওস্তাদকে আর কষ্ট দেবেন না।</div>
<div class="v" id="v50"><span class="vn">50</span> তা শুনে ঈসা তাঁকে জবাবে বললেন, ভয় করো না, কেবল ঈমান আনো, তাতে সে সুস্থ হবে।</div>
<div class="v" id="v51"><span class="vn">51</span> <span class="br-p"><br><br></span>পরে তিনি সেই বাড়িতে উপস্থিত হলে, পিতর, ইয়াকুব ও ইউহোন্না এবং বালিকাটির বাবা ও মা ছাড়া আর কাউকেও প্রবেশ করতে দিলেন না।</div>
<div class="v" id="v52"><span class="vn">52</span> তখন সকলে তার জন্য কাঁদছিল ও মাতম করছিল। তিনি বললেন, কেঁদো না; সে মারা যায় নি, ঘুমিয়ে রয়েছে।</div>
<div class="v" id="v53"><span class="vn">53</span> তখন তারা তাঁকে উপহাস করলো, কেননা তারা জানতো, সে ইন্তেকাল করেছে।</div>
<div class="v" id="v54"><span class="vn">54</span> কিন্তু তিনি তার হাত ধরে ডেকে বললেন, বালিকা, উঠ।</div>
<div class="v" id="v55"><span class="vn">55</span> তাতে তার রূহ্‌ ফিরে আসল ও সে তৎক্ষণাৎ উঠে দাঁড়াল; আর তিনি তাকে কিছু আহার দিতে হুকুম করলেন।</div>
<div class="v" id="v56"><span class="vn">56</span> এতে তার পিতা-মাতা চমৎকৃত হল, কিন্তু তিনি তাদেরকে হুকুম করলেন, এই ঘটনার কথা কাউকেও বলো না।</div>
</div>
<!-- PARSED ABOVE; EDITING MAY BREAK PARSER -->
</body></html>