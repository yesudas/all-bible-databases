<html><head>
<meta http-equiv="Content-Type" content="text/html;charset=utf-8" />
<title>Mark 4 &ndash; দ্বিতীয় খণ্ড : মার্ক &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় খণ্ড : মার্ক</b> &ndash; <a href="Mark_1.html">1</a> <a href="Mark_2.html">2</a> <a href="Mark_3.html">3</a> <b>4</b> <a href="Mark_5.html">5</a> <a href="Mark_6.html">6</a> ... <a href="Mark_16.html">16</a> </div><hr>
<h1>Mark 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বীজ বপনকারীর দৃষ্টান্ত</h2><span class="vn">1</span> <span class="br-p"><br><br></span>পরে তিনি আবার সমুদ্রের তীরে উপদেশ দিতে লাগলেন; তাতে তাঁর কাছে এত বেশি লোক একত্র হল যে, তিনি সাগরের মধ্যে একখানি নৌকায় উঠে বসলেন এবং সমাগত লোকেরা সমুদ্রের তীরে স্থলে থাকলো।</div>
<div class="v" id="v2"><span class="vn">2</span> তখন তিনি দৃষ্টান্ত দ্বারা তাদেরকে অনেক উপদেশ দিতে লাগলেন। উপদেশের মধ্যে তিনি তাদেরকে বললেন,</div>
<div class="v" id="v3"><span class="vn">3</span> শোন, বীজ বপনকারী বীজ বপন করতে গেল;</div>
<div class="v" id="v4"><span class="vn">4</span> বপনের সময়ে কতগুলো বীজ পথের পাশে পড়লো, তাতে পাখিরা এসে তা খেয়ে ফেললো।</div>
<div class="v" id="v5"><span class="vn">5</span> আর কতগুলো বীজ পাথুরে ভূমিতে পড়লো, যেখানে বেশি মাটি ছিল না। সেখানে বেশি মাটি না পাওয়াতে তা শীঘ্র অঙ্কুরিত হয়ে উঠলো,</div>
<div class="v" id="v6"><span class="vn">6</span> কিন্তু সূর্য উঠলে পর তা পুড়ে গেল এবং তার শিকড় না থাকাতে শুকিয়ে গেল।</div>
<div class="v" id="v7"><span class="vn">7</span> আর কতগুলো বীজ কাঁটাবনের মধ্যে পড়লো, তাতে কাঁটাবন বেড়ে তা চেপে রাখল, তাতে ফল ধরলো না।</div>
<div class="v" id="v8"><span class="vn">8</span> আর কতগুলো বীজ উত্তম ভূমিতে পড়লো, তা অঙ্কুরিত হয়ে ও বেড়ে উঠে ফল দিল; কতগুলো ত্রিশ গুণ, কতগুলো ষাট গুণ ও কতগুলো শত গুণ ফল দিল।</div>
<div class="v" id="v9"><span class="vn">9</span> পরে তিনি বললেন, যার শুনবার কান আছে, সে শুনুক।</div>
<div class="v" id="v10"><h2>দৃষ্টান্তটি বলবার উদ্দেশ্য</h2><span class="vn">10</span> <span class="br-p"><br><br></span>যখন তিনি নির্জনে ছিলেন, তাঁর সঙ্গীরা সেই বারো জনের সঙ্গে তাঁকে দৃষ্টান্তগুলোর বিষয়ে জিজ্ঞাসা করলেন।</div>
<div class="v" id="v11"><span class="vn">11</span> তিনি তাঁদেরকে বললেন, আল্লাহ্‌র রাজ্যের নিগূঢ় তত্ত্ব তোমাদেরকে দেওয়া হয়েছে; কিন্তু ঐ বাইরের লোকদের কাছে সকলই দৃষ্টান্ত দ্বারা বলা হয়ে থাকে;</div>
<div class="v" id="v12"><span class="vn">12</span> যেন তারা দেখেও দেখতে না পায় এবং শুনেও বুঝতে না পারে, পাছে তারা ফিরে আসে ও তাদেরকে মাফ করা যায়।</div>
<div class="v" id="v13"><span class="vn">13</span> <span class="br-p"><br><br></span>পরে তিনি তাদেরকে বললেন, এই দৃষ্টান্ত কি বুঝতে পার না? তবে কেমন করে অন্য সকল দৃষ্টান্ত বুঝতে পারবে?</div>
<div class="v" id="v14"><span class="vn">14</span> সেই বীজ বপনকারী কালামরূপ বীজ বপন করে।</div>
<div class="v" id="v15"><span class="vn">15</span> পথের পাশে যারা, তারা এমন লোক, যাদের মধ্যে কালাম-বীজ বপন করা হয়; আর যখন তারা শুনে, তৎক্ষণাৎ শয়তান এসে তাদের মধ্যে যা বপন করা হয়েছিল সেই কালাম হরণ করে নিয়ে যায়।</div>
<div class="v" id="v16"><span class="vn">16</span> আর তেমনি যারা পাথুরে ভূমিতে বপন করা বীজের মত, তারা এমন লোক, যারা কালামটি শুনে তৎক্ষণাৎ আনন্দের সঙ্গে তা গ্রহণ করে;</div>
<div class="v" id="v17"><span class="vn">17</span> আর তাদের অন্তরে শিকড় নেই বলে তারা অল্পকাল মাত্র স্থির থাকে, পরে সেই কালামের জন্য কষ্ট কিংবা নির্যাতন আসলে তৎক্ষণাৎ পিছিয়ে যায়।</div>
<div class="v" id="v18"><span class="vn">18</span> আর যারা কাঁটাবনের মধ্যে বপন করা বীজের মত, তারা এমন লোক,</div>
<div class="v" id="v19"><span class="vn">19</span> যারা কালাম শুনেছে, কিন্তু সংসারের চিন্তা, ধনের মায়া ও অন্যান্য বিষয়ের অভিলাষ ভিতরে গিয়ে ঐ কালাম চেপে রাখে, সেজন্য তাতে কোন ফল ধরে না।</div>
<div class="v" id="v20"><span class="vn">20</span> আর যারা উত্তম ভূমিতে বপন করা বীজের মত, তারা এমন লোক, যারা সেই কালাম শুনে গ্রাহ্য করে এবং কেউ ত্রিশ গুণ, কেউ ষাট গুণ ও কেউ শত গুণ ফল দেয়।</div>
<div class="v" id="v21"><h2>কাঠার নিচে প্রদীপ</h2><span class="vn">21</span> <span class="br-p"><br><br></span>তিনি তাদেরকে আরও বললেন, কাঠার নিচে কিংবা পালঙ্কের নিচে রাখার জন্য কেউ কি প্রদীপ আনে? না কি তা প্রদীপ-আসনের উপরে রাখার জন্য?</div>
<div class="v" id="v22"><span class="vn">22</span> কেননা এমন গুপ্ত কিছুই নেই যা প্রকাশিত হবে না; এমন লুকানো কিছুই নেই যা প্রকাশ পাবে না।</div>
<div class="v" id="v23"><span class="vn">23</span> যার শুনবার কান আছে, সে শুনুক।</div>
<div class="v" id="v24"><span class="vn">24</span> আর তিনি তাদেরকে বললেন, তোমরা যা শুনছো তাতে মনযোগ দাও। তোমরা যেভাবে মেপে দাও, সেভাবেই তোমাদের জন্য মাপা যাবে এবং তোমাদেরকে আরও দেওয়া যাবে।</div>
<div class="v" id="v25"><span class="vn">25</span> কারণ যার আছে তাকে আরও দেওয়া যাবে আর যার নেই তার যা আছে তাও তার কাছ থেকে নিয়ে নেওয়া যাবে।</div>
<div class="v" id="v26"><h2>বেড়ে উঠা বীজের দৃষ্টান্ত</h2><span class="vn">26</span> <span class="br-p"><br><br></span>তিনি আরও বললেন, আল্লাহ্‌র রাজ্য এ রকম: এক জন ব্যক্তি যেন ভূমিতে বীজ বুনলো।</div>
<div class="v" id="v27"><span class="vn">27</span> পরে রাতে ঘুমিয়ে থেকে ও দিনে জেগে থেকে সময় কাটায়, ইতোমধ্যে ঐ বীজ অঙ্কুরিত হয়ে বেড়ে উঠে, কিন্তু কিভাবে তা বেড়ে উঠে তা সে জানে না।</div>
<div class="v" id="v28"><span class="vn">28</span> ভূমি নিজে নিজেই ফল উৎপন্ন করে; প্রথমে অঙ্কুর, পরে শীষ, তারপর শীষের মধ্যে পূর্ণ শস্য।</div>
<div class="v" id="v29"><span class="vn">29</span> কিন্তু ফল পাকলে সে তৎক্ষণাৎ কাস্তে লাগায়, কেননা শস্য কাটার সময় উপস্থিত।</div>
<div class="v" id="v30"><h2>সরিষা বীজের দৃষ্টান্ত</h2><span class="vn">30</span> <span class="br-p"><br><br></span>আর তিনি বললেন, আমরা কিসের সঙ্গে আল্লাহ্‌র রাজ্যের তুলনা করবো? কোন্‌ দৃষ্টান্ত দ্বারাই বা তা ব্যক্ত করবো?</div>
<div class="v" id="v31"><span class="vn">31</span> তা একটি সরিষা-দানার মত; সেই বীজ ভূমিতে বোনার সময়ে ভূমির সকল বীজের মধ্যে সবচেয়ে ক্ষুদ্র বটে,</div>
<div class="v" id="v32"><span class="vn">32</span> কিন্তু বপন করা হলে তা অঙ্কুরিত হয়ে সকল শাক-সব্‌জি থেকেও বড় হয়ে উঠে এবং বড় বড় ডাল বের হয়; তাতে আসমানের পাখিগুলো তার ছায়ার নিচে বাসা বাঁধতে পারে।</div>
<div class="v" id="v33"><span class="vn">33</span> <span class="br-p"><br><br></span>এই রকম অনেকগুলো দৃষ্টান্ত দ্বারা তিনি তাদের শুনবার ক্ষমতা অনুসারে তাদের কাছে কালাম তবলিগ করতেন;</div>
<div class="v" id="v34"><span class="vn">34</span> আর দৃষ্টান্ত ছাড়া তাদেরকে কিছুই বলতেন না; পরে বিরলে তাঁর সাহাবীদেরকে সমস্ত কিছু বুঝিয়ে দিতেন।</div>
<div class="v" id="v35"><h2>ঈসা মসীহ্‌ ঝড় থামান</h2><span class="vn">35</span> <span class="br-p"><br><br></span>সেই দিন সন্ধ্যা হলে তিনি তাঁদেরকে বললেন, চল, আমরা ওপারে যাই।</div>
<div class="v" id="v36"><span class="vn">36</span> তখন তাঁরা লোকদেরকে বিদায় করে, তিনি নৌকাখানিতে যেমন ছিলেন, তেমনি তাঁকে সঙ্গে নিয়ে গেলেন এবং আরও নৌকা তাঁর সঙ্গে ছিল।</div>
<div class="v" id="v37"><span class="vn">37</span> পরে ভীষণ ঝড় উঠলো এবং ঢেউগুলো নৌকায় এমন আঘাত করলো যে, নৌকা পানিতে পূর্ণ হতে লাগল।</div>
<div class="v" id="v38"><span class="vn">38</span> তখন তিনি নৌকার পশ্চাদ্‌ভাগে বালিশে মাথা দিয়ে ঘুমিয়ে ছিলেন; আর তাঁরা তাঁকে জাগিয়ে বললেন, হুজুর, আপনার কি চিন্তা হচ্ছে না যে, আমরা মারা পড়ছি?</div>
<div class="v" id="v39"><span class="vn">39</span> তখন তিনি জেগে উঠে বাতাসকে ধমক্‌ দিলেন ও সমুদ্রকে বললেন, নীরব হও, স্থির হও; তাতে বাতাস থেমে গেল এবং মহাশান্তি হল।</div>
<div class="v" id="v40"><span class="vn">40</span> পরে তিনি তাঁদেরকে বললেন, তোমরা এত ভয় পাও কেন? এখনও কি তোমাদের বিশ্বাস হয় নি?</div>
<div class="v" id="v41"><span class="vn">41</span> তাতে তাঁরা ভীষণ ভয় পেয়ে পরস্পর বলতে লাগলেন, ইনি তবে কে যে, বাতাস এবং সমুদ্রও এঁর হুকুম মানে?</div>
</div>
<!-- PARSED ABOVE; EDITING MAY BREAK PARSER -->
</body></html>