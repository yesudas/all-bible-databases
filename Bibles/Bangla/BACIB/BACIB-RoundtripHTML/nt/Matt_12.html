<html><head>
<meta http-equiv="Content-Type" content="text/html;charset=utf-8" />
<title>Matt 12 &ndash; প্রথম খণ্ড : মথি &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 12);">
<div id="navbar"><a href="../index.html">কিতাবুল মোকাদ্দস</a> &ndash; <b>প্রথম খণ্ড : মথি</b> &ndash; <a href="Matt_1.html">1</a> ... <a href="Matt_10.html">10</a> <a href="Matt_11.html">11</a> <b>12</b> <a href="Matt_13.html">13</a> <a href="Matt_14.html">14</a> ... <a href="Matt_28.html">28</a> </div><hr>
<h1>Matt 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিশ্রামবারের বিষয়ে ঈসা মসীহের উপদেশ</h2><span class="vn">1</span> <span class="br-p"><br><br></span>সেই সময়ে ঈসা বিশ্রামবারে শস্য-ক্ষেত দিয়ে গমন করলেন; আর তাঁর সাহাবীদের খিদে পেয়েছিল বলে শীষ ছিঁড়ে ছিঁড়ে খেতে লাগলেন।</div>
<div class="v" id="v2"><span class="vn">2</span> কিন্তু ফরীশীরা তা দেখে তাঁকে বললো, দেখ, বিশ্রামবারে যা করা উচিত নয়, তা-ই তোমার সাহাবীরা করছে।</div>
<div class="v" id="v3"><span class="vn">3</span> তিনি তাদেরকে বললেন, দাউদ ও তাঁর সঙ্গীদের যখন খিদে পেয়েছিল তখন তিনি কি করেছিলেন তা কি তোমরা পাঠ কর নি?</div>
<div class="v" id="v4"><span class="vn">4</span> তিনি তো আল্লাহ্‌র গৃহে প্রবেশ করলেন এবং তাঁরা দর্শন-রুটি ভোজন করলেন, যা তাঁর ও তাঁর সঙ্গীদের ভোজন করা উচিত ছিল না, কেবল ইমামেরা তা ভোজন করতে পারতো।</div>
<div class="v" id="v5"><span class="vn">5</span> আর তোমরা কি শরীয়তে পাঠ কর নি যে, বিশ্রামবারে ইমামেরা এবাদতখানায় বিশ্রামবার লঙ্ঘন করলেও তাদের কোন দোষ হয় না?</div>
<div class="v" id="v6"><span class="vn">6</span> কিন্তু আমি তোমাদেরকে বলছি, এই স্থানে বায়তুল-মোকাদ্দস থেকে মহান এক ব্যক্তি আছেন।</div>
<div class="v" id="v7"><span class="vn">7</span> কিন্তু “আমি করুণাই চাই, কোরবানী নয়,” এই কথার অর্থ কি তা যদি তোমরা জানতে তবে নির্দোষদেরকে দোষী করতে না।</div>
<div class="v" id="v8"><span class="vn">8</span> কেননা ইবনুল-ইনসান বিশ্রামবারের কর্তা।</div>
<div class="v" id="v9"><h2>শুকনো-হাত লোকটি সুস্থ হল</h2><span class="vn">9</span> <span class="br-p"><br><br></span>পরে তিনি সেখান থেকে চলে গিয়ে তাদের মজলিস-খানায় প্রবেশ করলেন।</div>
<div class="v" id="v10"><span class="vn">10</span> আর দেখ, এক জন লোক ছিল যার একখানি হাত শুকিয়ে গিয়েছিল। তখন তারা তাঁকে জিজ্ঞাসা করলো, বিশ্রামবারে কি সুস্থ করা উচিত? তাঁর উপরে দোষারোপ করার জন্য এই কথা বললো।</div>
<div class="v" id="v11"><span class="vn">11</span> তিনি তাদেরকে বললেন, তোমাদের মধ্যে এমন ব্যক্তি কে, যার একটি ভেড়া আছে, আর সেটি যদি বিশ্রামবারে গর্তে পড়ে যায়, তবে সে কি তা ধরে তুলবে না?</div>
<div class="v" id="v12"><span class="vn">12</span> তবে ভেড়া থেকে মানুষ আরও কত শ্রেষ্ঠ! অতএব বিশ্রামবারে সৎকর্ম করা উচিত।</div>
<div class="v" id="v13"><span class="vn">13</span> তখন তিনি সেই লোকটিকে বললেন, তোমার হাত বাড়িয়ে দাও; তাতে সে বাড়িয়ে দিল, আর তা অন্যটির মত পুনরায় সুস্থ হল।</div>
<div class="v" id="v14"><span class="vn">14</span> <span class="br-p"><br><br></span>পরে ফরীশীরা বাইরে গিয়ে কিভাবে তাঁকে বিনষ্ট করতে পারে তাঁর বিরুদ্ধে সেই পরামর্শ করতে লাগল।</div>
<div class="v" id="v15"><h2>আল্লাহ্‌র বাছাই করা লোক</h2><span class="vn">15</span> <span class="br-p"><br><br></span>ঈসা তা জেনে সেখান থেকে চলে গেলেন; অনেক লোক তাঁর পিছনে পিছনে গেল, আর তিনি সকলকে সুস্থ করলেন,</div>
<div class="v" id="v16"><span class="vn">16</span> এবং এই দৃঢ় হুকুম দিলেন, তোমরা আমার পরিচয় দিও না।</div>
<div class="v" id="v17"><span class="vn">17</span> —যেন ইশাইয়া নবীর মধ্য দিয়ে নাজেল হওয়া এই কালাম পূর্ণ হয়,</div>
<div class="v" id="v18"><span class="vn">18</span> <span class="br-p"><br><br></span>“দেখ, আমার গোলাম, <span class="br-p"><br><br></span>তিনি আমার মনোনীত, <span class="br-p"><br><br></span>আমার প্রিয়, আমার প্রাণ তাঁতে প্রীত, <span class="br-p"><br><br></span>আমি তাঁর উপরে আমার রূহ্‌কে স্থাপন <span class="br-p"><br><br></span>করবো, <span class="br-p"><br><br></span>আর তিনি জাতিদের কাছে ন্যায়বিচার <span class="br-p"><br><br></span>তবলিগকরবেন।</div>
<div class="v" id="v19"><span class="vn">19</span> <span class="br-p"><br><br></span>তিনি কলহ করবেন না, <span class="br-p"><br><br></span>উচ্চশব্দও করবেন না, <span class="br-p"><br><br></span>পথে কেউ তাঁর কণ্ঠস্বর শুনতে <span class="br-p"><br><br></span>পাবে না।</div>
<div class="v" id="v20"><span class="vn">20</span> <span class="br-p"><br><br></span>তিনি থেৎলা নল ভাঙ্গবেন না, <span class="br-p"><br><br></span>সধূম শলতে নিভিয়ে ফেলবেন না, <span class="br-p"><br><br></span>যে পর্যন্ত না ন্যায়বিচার বিজয় <span class="br-p"><br><br></span>লাভ করে।</div>
<div class="v" id="v21"><span class="vn">21</span> <span class="br-p"><br><br></span>আর তাঁর নামে অ-ইহুদীরা প্রত্যাশা <span class="br-p"><br><br></span>রাখবে।”</div>
<div class="v" id="v22"><h2>ঈসা মসীহ্‌ ও বেল্‌সবূল</h2><span class="vn">22</span> <span class="br-p"><br><br></span>তখন এক জন বদ-রূহে পাওয়া লোককে তাঁর কাছে আনা হল, সে অন্ধ ও বোবা; আর তিনি তাকে সুস্থ করলেন, তাতে সেই বোবা কথা বলতে ও দেখতে লাগল।</div>
<div class="v" id="v23"><span class="vn">23</span> এতে সমস্ত লোক চমৎকৃত হল ও বলতে লাগল, ইনি কি সেই দাউদ-সন্তান?</div>
<div class="v" id="v24"><span class="vn">24</span> কিন্তু ফরীশীরা তা শুনে বললো, এই ব্যক্তি আর কিছুতে নয়, কেবল বদ-রূহ্‌দের অধিপতি বেল্‌সবূলের দ্বারাই বদ-রূহ্‌ ছাড়ায়।</div>
<div class="v" id="v25"><span class="vn">25</span> তাদের চিন্তা জেনে তিনি তাদেরকে বললেন, যে কোন রাজ্য নিজের মধ্যে বিভক্ত হয়, তা উচ্ছিন্ন হয় এবং যে কোন নগর কিংবা পরিবার নিজের মধ্যে বিভক্ত হয়, তা স্থির থাকবে না।</div>
<div class="v" id="v26"><span class="vn">26</span> আর শয়তান যদি শয়তানকে ছাড়ায়, সে তো নিজেরই মধ্যে ভাগ হয়ে গেল; তবে তার রাজ্য কিভাবে স্থির থাকবে?</div>
<div class="v" id="v27"><span class="vn">27</span> আর আমি যদি বেল্‌সবূলের দ্বারা বদ-রূহ্‌ ছাড়াই, তবে তোমাদের লোকেরা কার দ্বারা ছাড়ায়? এজন্য তারাই তোমাদের বিচারকর্তা হবে।</div>
<div class="v" id="v28"><span class="vn">28</span> কিন্তু আমি যদি আল্লাহ্‌র রূহ্‌ দ্বারা বদ-রূহ্‌ ছাড়াই, তবে আল্লাহ্‌র রাজ্য তো তোমাদের কাছে এসে পড়েছে।</div>
<div class="v" id="v29"><span class="vn">29</span> আর আগে সেই বলবান ব্যক্তিকে না বেঁধে কে কেমন করে সেই বলবানের বাড়িতে প্রবেশ করে তার ঘরের দ্রব্য লুট করতে পারবে? বাঁধলে পরেই সে তার ঘর লুট করবে।</div>
<div class="v" id="v30"><span class="vn">30</span> যে আমার সপক্ষ নয়, সে আমার বিপক্ষ এবং যে আমার সঙ্গে কুড়ায় না, সে ছড়ায়।</div>
<div class="v" id="v31"><span class="vn">31</span> <span class="br-p"><br><br></span>এই কারণে আমি তোমাদেরকে বলছি, মানুষের সকল গুনাহ্‌ ও নিন্দার কথা মাফ করা হবে, কিন্তু পাক-রূহের বিরুদ্ধে নিন্দা করলে তার মাফ হবে না।</div>
<div class="v" id="v32"><span class="vn">32</span> আর যে কেউ ইবনুল-ইনসানের বিরুদ্ধে কোন কথা বলে, সে মাফ পাবে; কিন্তু যে কেউ পাক-রূহের বিরুদ্ধে কথা বলে, সে মাফ পাবে না, ইহকালেও নয়, পরকালেও নয়।</div>
<div class="v" id="v33"><h2>ফল দ্বারাই গাছ চেনা যায়</h2><span class="vn">33</span> <span class="br-p"><br><br></span>হয় গাছকে ভাল বল এবং তার ফলকেও ভাল বল; নয় গাছকে মন্দ বল এবং তার ফলকেও মন্দ বল; কেননা ফল দ্বারাই গাছ চেনা যায়।</div>
<div class="v" id="v34"><span class="vn">34</span> হে সাপের বংশেরা, তোমরা মন্দ হয়ে কেমন করে ভাল কথা বলতে পার? কেননা দিল থেকে যা ছাপিয়া উঠে, মুখ তা-ই বলে।</div>
<div class="v" id="v35"><span class="vn">35</span> ভাল মানুষ ভাল ভাণ্ডার থেকে ভাল দ্রব্য বের করে এবং মন্দ মানুষ মন্দ ভাণ্ডার থেকে মন্দ দ্রব্য বের করে।</div>
<div class="v" id="v36"><span class="vn">36</span> আর আমি তোমাদেরকে বলছি, মানুষেরা যত অনর্থক কথা বলে, বিচার-দিনে সেই সবের হিসাব দিতে হবে।</div>
<div class="v" id="v37"><span class="vn">37</span> কারণ তোমার কথা দ্বারা তুমি নির্দোষ বলে গণিত হবে, আর তোমার কথা দ্বারাই তুমি দোষী বলে গণিত হবে।</div>
<div class="v" id="v38"><h2>হযরত ইউনূসের চিহ্ন</h2><span class="vn">38</span> <span class="br-p"><br><br></span>তখন কয়েক জন আলেম ও ফরীশী তাঁকে বললো, হুজুর, আমরা আপনার কাছে কোন চিহ্ন-কাজ দেখতে ইচ্ছা করি।</div>
<div class="v" id="v39"><span class="vn">39</span> জবাবে তিনি তাদেরকে বললেন, এই কালের দুষ্ট ও জেনাকারী লোকে চিহ্নের খোঁজ করে, কিন্তু ইউনুস নবীর চিহ্ন ছাড়া আর কোন চিহ্ন এদেরকে দেওয়া যাবে না।</div>
<div class="v" id="v40"><span class="vn">40</span> কারণ ইউনুস যেমন তিন দিন তিন রাত বড় মাছের পেটে ছিলেন, তেমনি ইবনুল-ইনসানও তিন দিন ও তিন রাত দুনিয়ার গর্ভে থাকবেন।</div>
<div class="v" id="v41"><span class="vn">41</span> নিনেভের লোকেরা বিচারে এই কালের লোকদের সঙ্গে দাঁড়িয়ে এদেরকে দোষী করবে, কেননা তারা ইউনুসের তবলিগে মন ফিরিয়েছিল, আর দেখ, ইউনুস থেকে মহান এক ব্যক্তি এখানে আছেন।</div>
<div class="v" id="v42"><span class="vn">42</span> দক্ষিণ দেশের রাণী বিচারে এই কালের লোকদের সঙ্গে উঠে এদেরকে দোষী করবেন; কেননা সোলায়মানের জ্ঞানের কথা শুনবার জন্য তিনি দুনিয়ার প্রান্ত থেকে এসেছিলেন, আর দেখ, সোলায়মান থেকে মহান এক ব্যক্তি এখানে আছেন।</div>
<div class="v" id="v43"><h2>বদ-রূহের ফিরে আসা</h2><span class="vn">43</span> <span class="br-p"><br><br></span>আর নাপাক রূহ্‌ যখন মানুষ থেকে বের হয়ে যায়, তখন পানিবিহীন নানা স্থান দিয়ে ভ্রমণ করতে করতে বিশ্রামের খোঁজ করে, কিন্তু তা পায় না।</div>
<div class="v" id="v44"><span class="vn">44</span> তখন সে বলে, আমি যেখান থেকে বের হয়ে এসেছি, আমার সেই বাড়িতে ফিরে যাই; পরে সে এসে তা শূন্য, পরিষ্কার ও সাজানো-গোছানো দেখতে পায়।</div>
<div class="v" id="v45"><span class="vn">45</span> তখন সে গিয়ে নিজের চেয়েও দুষ্ট অপর সাতটি রূহ্‌কে সঙ্গে নিয়ে আসে, আর তারা সেই স্থানে প্রবেশ করে বাস করে; তাতে সেই মানুষের প্রথম দশা থেকে শেষ দশা আরও মন্দ হয়। এই কালের দুষ্ট লোকদের প্রতি তা-ই ঘটবে।</div>
<div class="v" id="v46"><h2>ঈসা মসীহের সত্যিকারের মা ও ভাই</h2><span class="vn">46</span> <span class="br-p"><br><br></span>তিনি লোকদেরকে এসব কথা বলছেন এমন সময়ে, দেখ, তাঁর মা ও ভাইয়েরা তাঁর সঙ্গে কথা বলবার চেষ্টায় বাইরে দাঁড়িয়ে ছিলেন।</div>
<div class="v" id="v47"><span class="vn">47</span> তখন এক ব্যক্তি তাঁকে বললো, দেখুন, আপনার মা ও ভাইয়েরা আপনার সঙ্গে কথা বলবার চেষ্টায় বাইরে দাঁড়িয়ে আছেন।</div>
<div class="v" id="v48"><span class="vn">48</span> কিন্তু যে এই কথা বললো, জবাবে তাকে তিনি বললেন, আমার মা কে? আমার ভাইয়েরাই বা কারা?</div>
<div class="v" id="v49"><span class="vn">49</span> পরে তিনি তাঁর সাহাবীদের দিকে হাত বাড়িয়ে বললেন, এই দেখ, আমার মা ও আমার ভাইয়েরা;</div>
<div class="v" id="v50"><span class="vn">50</span> কেননা যে কেউ আমার বেহেশতী পিতার ইচ্ছা পালন করে, সেই আমার ভাই ও বোন ও মা।</div>
</div>
<!-- PARSED ABOVE; EDITING MAY BREAK PARSER -->
</body></html>