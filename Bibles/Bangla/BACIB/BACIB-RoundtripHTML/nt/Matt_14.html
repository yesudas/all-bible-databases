<html><head>
<meta http-equiv="Content-Type" content="text/html;charset=utf-8" />
<title>Matt 14 &ndash; প্রথম খণ্ড : মথি &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 14);">
<div id="navbar"><a href="../index.html">কিতাবুল মোকাদ্দস</a> &ndash; <b>প্রথম খণ্ড : মথি</b> &ndash; <a href="Matt_1.html">1</a> ... <a href="Matt_12.html">12</a> <a href="Matt_13.html">13</a> <b>14</b> <a href="Matt_15.html">15</a> <a href="Matt_16.html">16</a> ... <a href="Matt_28.html">28</a> </div><hr>
<h1>Matt 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাপ্তিস্মদাতা ইয়াহিয়ার মৃত্যু</h2><span class="vn">1</span> <span class="br-p"><br><br></span>সেই সময়ে বাদশাহ্‌ হেরোদ ঈসার কথা শুনতে পেলেন,</div>
<div class="v" id="v2"><span class="vn">2</span> আর তাঁর কর্মচারীদেরকে বললেন, ইনি সেই বাপ্তিস্মদাতা ইয়াহিয়া; যিনি মৃতদের মধ্য থেকে জীবিত হয়ে উঠেছেন, আর সেজন্য পরাক্রমগুলো তাঁতে কাজ করে চলেছে।</div>
<div class="v" id="v3"><span class="vn">3</span> কারণ হেরোদ আপন ভাই ফিলিপের স্ত্রী হেরোদিয়ার জন্য ইয়াহিয়াকে ধরে বেঁধে কারাগারে রেখেছিলেন;</div>
<div class="v" id="v4"><span class="vn">4</span> কেননা ইয়াহিয়া তাকে বলেছিলেন, ওকে স্ত্রী হিসেবে রাখা আপনার উচিত নয়।</div>
<div class="v" id="v5"><span class="vn">5</span> আর তিনি তাঁকে হত্যা করতে ইচ্ছা করলেও লোকদেরকে ভয় করতেন, কেননা লোকেরা তাঁকে নবী বলে মানতো।</div>
<div class="v" id="v6"><span class="vn">6</span> কিন্তু হেরোদের জন্মদিনের উৎসব উপস্থিত হলে, হেরোদিয়ার কন্যা লোকদের মধ্যে নেচে হেরোদকে সন্তুষ্ট করলো।</div>
<div class="v" id="v7"><span class="vn">7</span> এজন্য তিনি শপথপূর্বক এই ওয়াদা করলেন, তুমি যা চাইবে, তা-ই তোমাকে দেব।</div>
<div class="v" id="v8"><span class="vn">8</span> তখন সে তার মায়ের পরামর্শ নিয়ে বললো, বাপ্তিস্মদাতা ইয়াহিয়ার মাথা থালায় করে এখানে আমাকে দিন।</div>
<div class="v" id="v9"><span class="vn">9</span> এতে বাদশাহ্‌ দুঃখিত হলেন, কিন্তু যারা তাঁর সঙ্গে বসেছিল তাদের সম্মুখে তিনি শপথ করেছিলেন বলে তা দিতে হুকুম করলেন,</div>
<div class="v" id="v10"><span class="vn">10</span> তিনি লোক পাঠিয়ে কারাগারে ইয়াহিয়ার মাথা কাটালেন।</div>
<div class="v" id="v11"><span class="vn">11</span> আর তাঁর মাথাটি একখানি থালায় করে এনে সেই কন্যাকে দেওয়া হল; আর সে তা তার মায়ের কাছে নিয়ে গেল।</div>
<div class="v" id="v12"><span class="vn">12</span> পরে তাঁর সাহাবীরা এসে লাশটি নিয়ে গিয়ে দাফন করলো এবং ঈসার কাছে এসে তাঁকে সংবাদ দিল।</div>
<div class="v" id="v13"><h2>পাঁচ হাজার লোককে খাবার দান</h2><span class="vn">13</span> <span class="br-p"><br><br></span>ঈসা তা শুনে সেখান থেকে নৌকা যোগে একাকী একটি নির্জন স্থানে প্রস্থান করলেন; আর লোকেরা তা শুনে নানা নগর থেকে এসে স্থলপথে তাঁর পিছনে পিছনে চলতে লাগল।</div>
<div class="v" id="v14"><span class="vn">14</span> তখন তিনি বের হয়ে অনেক লোক দেখে তাদের প্রতি করুণাবিষ্ট হলেন এবং তাদের অসুস্থ লোকদেরকে সুস্থ করলেন।</div>
<div class="v" id="v15"><span class="vn">15</span> পরে সন্ধ্যা হলে সাহাবীরা কাছে এসে তাঁকে বললেন, এই স্থানটি নির্জন, বেলাও গেছে; লোকদেরকে বিদায় করুন যেন ওরা গ্রামে গ্রামে গিয়ে নিজেদের জন্য খাদ্যদ্রব্য ক্রয় করতে পারে।</div>
<div class="v" id="v16"><span class="vn">16</span> ঈসা তাঁদেরকে বললেন, ওদের যাবার প্রয়োজন নেই, তোমরাই ওদেরকে খাবার দাও।</div>
<div class="v" id="v17"><span class="vn">17</span> তাঁরা তাঁকে বললেন, আমাদের এখানে কেবল পাঁচখানি রুটি ও দু’টি মাছ ছাড়া আর কিছুই নেই।</div>
<div class="v" id="v18"><span class="vn">18</span> তিনি বললেন, সেগুলো এখানে আমার কাছে আন।</div>
<div class="v" id="v19"><span class="vn">19</span> পরে তিনি লোকদেরকে ঘাসের উপরে বসতে হুকুম করলেন; আর সেই পাঁচখানি রুটি ও দু’টি মাছ নিয়ে বেহেশতের দিকে তাকিয়ে দোয়া করলেন এবং রুটি কয়খানি ভেঙ্গে সাহাবীদেরকে দিলেন। সাহাবীরা তা লোকদেরকে দিলেন।</div>
<div class="v" id="v20"><span class="vn">20</span> তাতে সকলে আহার করে তৃপ্ত হল এবং তাঁরা অবশিষ্ট গুঁড়াগাঁড়া পূর্ণ বারো ডালা তুলে নিলেন।</div>
<div class="v" id="v21"><span class="vn">21</span> যারা আহার করেছিল তারা স্ত্রী ও শিশু ছাড়া আনুমানিক পাঁচ হাজার পুরুষ ছিল।</div>
<div class="v" id="v22"><h2>পানির উপর দিয়ে হাঁটা</h2><span class="vn">22</span> <span class="br-p"><br><br></span>আর ঈসা তখনই সাহাবীদেরকে দৃঢ়ভাবে বলে দিলেন, যেন তাঁরা নৌকায় উঠে তাঁর আগে অন্য পারে যান, আর ইতোমধ্যে তিনি লোকদেরকে বিদায় করে দেবেন।</div>
<div class="v" id="v23"><span class="vn">23</span> পরে তিনি লোকদেরকে বিদায় করে বিরলে মুনাজাত করার জন্য পর্বতে উঠলেন। সন্ধ্যা হলে তিনি সেই স্থানে একাকী থাকলেন।</div>
<div class="v" id="v24"><span class="vn">24</span> কিন্তু নৌকাখানি স্থল থেকে অনেকটা দূরে গিয়ে পড়েছিল, ঢেউয়ে টলমল করছিল, কারণ বাতাস প্রতিকূল ছিল।</div>
<div class="v" id="v25"><span class="vn">25</span> পরে রাতের চতুর্থ প্রহরে তিনি সমুদ্রের উপর দিয়ে হেঁটে তাঁদের কাছে আসলেন।</div>
<div class="v" id="v26"><span class="vn">26</span> তখন সাহাবীরা তাঁকে সমুদ্রের উপর দিয়ে হাঁটতে দেখে ভীষণ ভয় পেয়ে বললেন, এ যে ভূত! আর ভয়ে চেঁচাতে লাগলেন।</div>
<div class="v" id="v27"><span class="vn">27</span> কিন্তু ঈসা তখনই তাদের সঙ্গে কথা বললেন, বললেন, সাহস কর, এ আমি, ভয় করো না।</div>
<div class="v" id="v28"><span class="vn">28</span> <span class="br-p"><br><br></span>তখন পিতর জবাবে তাঁকে বললেন, হে প্রভু, যদি আপনি হন, তবে আমাকে পানির উপর দিয়ে আপনার কাছে যেতে হুকুম করুন।</div>
<div class="v" id="v29"><span class="vn">29</span> তিনি বললেন, এসো; তাতে পিতর নৌকা থেকে নেমে পানির উপর দিয়ে হেঁটে ঈসার কাছে চললেন।</div>
<div class="v" id="v30"><span class="vn">30</span> কিন্তু বাতাস দেখে তিনি ভয় পেলেন এবং ডুবে যেতে যেতে চিৎকার ডেকে বললেন, হে প্রভু, আমায় রক্ষা করুন।</div>
<div class="v" id="v31"><span class="vn">31</span> তখনই ঈসা হাত বাড়িয়ে তাঁকে ধরলেন, আর তাঁকে বললেন, হে অল্পবিশ্বাসী, কেন সন্দেহ করলে?</div>
<div class="v" id="v32"><span class="vn">32</span> পরে তাঁরা নৌকায় উঠলে বাতাস থেমে গেল।</div>
<div class="v" id="v33"><span class="vn">33</span> আর যাঁরা নৌকায় ছিলেন, তাঁরা এসে তাঁকে সেজ্‌দা করে বললেন, সত্যিই আপনি আল্লাহ্‌র পুত্র।</div>
<div class="v" id="v34"><h2>গিনেষরৎ এলাকায় অসুস্থদের সুস্থ করা</h2><span class="vn">34</span> <span class="br-p"><br><br></span>পার হয়ে তাঁরা স্থলে, গিনেষরৎ প্রদেশে, উপস্থিত হলেন।</div>
<div class="v" id="v35"><span class="vn">35</span> সেখানকার লোকেরা তাঁকে চিনতে পেরে চারদিকে সেই দেশের সর্বত্র সংবাদ পাঠালো এবং যত অসুস্থ লোক ছিল সকলকে তাঁর কাছে আনালো;</div>
<div class="v" id="v36"><span class="vn">36</span> আর তাঁকে ফরিয়াদ করলো, যেন অসুস্থরা তাঁর চাদরের কিনারাটা কেবল স্পর্শ করতে পারে; আর যত লোক স্পর্শ করলো তারা সকলে সুস্থ হল।</div>
</div>
<!-- PARSED ABOVE; EDITING MAY BREAK PARSER -->
</body></html>