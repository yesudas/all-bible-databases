<html><head>
<meta http-equiv="Content-Type" content="text/html;charset=utf-8" />
<title>Matt 16 &ndash; প্রথম খণ্ড : মথি &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 16);">
<div id="navbar"><a href="../index.html">কিতাবুল মোকাদ্দস</a> &ndash; <b>প্রথম খণ্ড : মথি</b> &ndash; <a href="Matt_1.html">1</a> ... <a href="Matt_14.html">14</a> <a href="Matt_15.html">15</a> <b>16</b> <a href="Matt_17.html">17</a> <a href="Matt_18.html">18</a> ... <a href="Matt_28.html">28</a> </div><hr>
<h1>Matt 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লোকেরা চিহ্ন দেখতে চায়</h2><span class="vn">1</span> <span class="br-p"><br><br></span>পরে ফরীশীরা ও সদ্দূকীরা তাঁকে পরীক্ষা করার জন্য কাছে এসে নিবেদন করলো, যেন তিনি তাদেরকে আসমান থেকে কোন চিহ্ন দেখান।</div>
<div class="v" id="v2"><span class="vn">2</span> কিন্তু জবাবে তিনি তাদেরকে বললেন, সন্ধ্যা হলে তোমরা বলে থাক, পরিষ্কার দিন হবে, কারণ আসমান লাল হয়েছে।</div>
<div class="v" id="v3"><span class="vn">3</span> আর খুব ভোরে বলে থাক, আজ ঝড় হবে, কারণ আসমান লাল ও মেঘাচ্ছন্ন হয়েছে। তোমরা আসমানের লক্ষণ বুঝতে পার, কিন্তু কালের চিহ্নগুলো বুঝতে পার না।</div>
<div class="v" id="v4"><span class="vn">4</span> এই কালের দুষ্ট ও জেনাকারী লোকেরা চিহ্নের খোঁজ করে, কিন্তু ইউনুসের চিহ্ন ছাড়া আর কোন চিহ্ন তাদেরকে দেওয়া যাবে না। তখন তিনি তাদেরকে ত্যাগ করে চলে গেলেন।</div>
<div class="v" id="v5"><h2>ফরীশী ও সদ্দূকীদের খামি</h2><span class="vn">5</span> <span class="br-p"><br><br></span>সাহাবীরা অন্য পারে যাবার সময়ে রুটি নিতে ভুলে গিয়েছিলেন।</div>
<div class="v" id="v6"><span class="vn">6</span> ঈসা তাদেরকে বললেন, তোমরা সতর্ক হও, ফরীশী ও সদ্দূকীদের খামি থেকে সাবধান থাক।</div>
<div class="v" id="v7"><span class="vn">7</span> তখন তাঁরা পরস্পর তর্ক করে বলতে লাগলেন, আমরা যে রুটি আনি নি।</div>
<div class="v" id="v8"><span class="vn">8</span> এই কথা বুঝতে পেরে ঈসা বললেন, হে অল্পবিশ্বাসীরা, তোমাদের রুটি নেই বলে কেন পরস্পর তর্ক করছো?</div>
<div class="v" id="v9"><span class="vn">9</span> এখনও কি বোঝ না, মনেও কি পড়ে না, সেই পাঁচ হাজার লোকের খাদ্য পাঁচখানি রুটি, আর কত ডালা তুলে নিয়েছিলে?</div>
<div class="v" id="v10"><span class="vn">10</span> এবং সেই চার হাজার লোকের খাদ্য সাতখানি রুটি, আর কত ঝুড়ি তুলে নিয়েছিলে?</div>
<div class="v" id="v11"><span class="vn">11</span> তোমরা কেন বোঝ না যে, আমি তোমাদেরকে রুটির বিষয় বলি নি? কিন্তু তোমরা ফরীশী ও সদ্দূকীদের খামি থেকে সাবধান থাক।</div>
<div class="v" id="v12"><span class="vn">12</span> তখন তাঁরা বুঝতে পারলেন, তিনি রুটির খামি থেকে নয়, কিন্তু ফরীশী ও সদ্দূকীদের শিক্ষা থেকে সাবধান থাকবার কথা বলেছেন।</div>
<div class="v" id="v13"><h2>ঈসা-ই সেই মসীহ্‌, জীবন্ত আল্লাহ্‌র পুত্র</h2><span class="vn">13</span> <span class="br-p"><br><br></span>পরে ঈসা সিজারিয়া-ফিলিপীর অঞ্চলে গিয়ে তাঁর সাহাবীদেরকে জিজ্ঞাসা করলেন, ইবনুল-ইনসান কে, এই বিষয়ে লোকে কি বলে?</div>
<div class="v" id="v14"><span class="vn">14</span> তাঁরা বললেন, কেউ কেউ বলে, আপনি বাপ্তিস্মদাতা ইয়াহিয়া; কেউ কেউ বলে আপনি ইলিয়াস; আর কেউ কেউ বলে, আপনি ইয়ারমিয়া কিংবা নবীদের কোন এক জন।</div>
<div class="v" id="v15"><span class="vn">15</span> তিনি তাঁদেরকে বললেন, কিন্তু তোমরা কি বল, আমি কে?</div>
<div class="v" id="v16"><span class="vn">16</span> শিমোন পিতর জবাবে বললেন, আপনি সেই মসীহ্‌, জীবন্ত আল্লাহ্‌র পুত্র।</div>
<div class="v" id="v17"><span class="vn">17</span> জবাবে ঈসা তাঁকে বললেন, হে ইউনুসের পুত্র শিমোন, ধন্য তুমি! কেননা রক্তমাংস তোমার কাছে এই কথা প্রকাশ করে নি, কিন্তু আমার বেহেশতী পিতা প্রকাশ করেছেন।</div>
<div class="v" id="v18"><span class="vn">18</span> আর আমিও তোমাকে বলছি, তুমি পিতর, আর এই পাথরের উপরে আমি আমার মণ্ডলী গাঁথবো, আর পাতালের ফটকগুলো তার বিপক্ষে প্রবল হবে না।</div>
<div class="v" id="v19"><span class="vn">19</span> আমি তোমাকে বেহেশতী-রাজ্যের চাবিগুলো দেব; আর তুমি দুনিয়াতে যা কিছু বাঁধবে, তা বেহেশতে বেঁধে রাখা হবে এবং দুনিয়াতে যা কিছু মুক্ত করবে, তা বেহেশতে মুক্ত হবে।</div>
<div class="v" id="v20"><span class="vn">20</span> তখন তিনি সাহাবীদেরকে এই হুকুম দিলেন, আমি যে সেই মসীহ্‌, এই কথা কাউকেও বলো না।</div>
<div class="v" id="v21"><h2>মৃত্যুর বিষয়ে ঈসা মসীহের ভবিষ্যদ্বাণী</h2><span class="vn">21</span> <span class="br-p"><br><br></span>সেই সময় থেকে ঈসা তাঁর সাহাবীদেরকে স্পষ্টই বলতে লাগলেন যে, তাঁকে জেরুশালেমে যেতে হবে এবং প্রাচীনদের, প্রধান ইমামদের ও আলেমদের কাছ থেকে অনেক দুঃখ ভোগ করতে হবে ও হত হতে হবে, আর তৃতীয় দিনে উঠতে হবে।</div>
<div class="v" id="v22"><span class="vn">22</span> এতে পিতর তাঁকে কাছে নিয়ে অনুযোগ করতে লাগলেন, বললেন, প্রভু, তা আপনার কাছ থেকে দূরে থাকুক, তা আপনার প্রতি কখনও ঘটবে না।</div>
<div class="v" id="v23"><span class="vn">23</span> কিন্তু তিনি মুখ ফিরিয়ে পিতরকে বললেন, আমার সম্মুখ থেকে দূর হও শয়তান, তুমি আমার পথের বাধা; কেননা যা আল্লাহ্‌র, তা নয়, কিন্তু যা মানুষের, তা-ই তুমি ভাবছো।</div>
<div class="v" id="v24"><h2>নিজেকে অস্বীকার করা ও আপন ক্রুশ তুলে নেওয়া</h2><span class="vn">24</span> <span class="br-p"><br><br></span>তখন ঈসা তাঁর সাহাবীদেরকে বললেন, কেউ যদি আমাকে অনুসরণ করতে ইচ্ছা করে, তবে সে নিজেকে অস্বীকার করুক, আপন ক্রুশ তুলে নিক এবং আমার পিছনে আসুক।</div>
<div class="v" id="v25"><span class="vn">25</span> কেননা যে কেউ তার প্রাণ রক্ষা করতে ইচ্ছা করে, সে তা হারাবে, আর যে কেউ আমার জন্য তার প্রাণ হারায়, সে তা পাবে।</div>
<div class="v" id="v26"><span class="vn">26</span> বস্তুতঃ মানুষ যদি সারা দুনিয়া লাভ করে নিজের প্রাণ হারায়, তবে তার কি লাভ হবে? কিংবা মানুষ নিজের প্রাণের পরিবর্তে কি দেবে?</div>
<div class="v" id="v27"><span class="vn">27</span> <span class="br-p"><br><br></span>কেননা ইবনুল-ইনসান তাঁর ফেরেশতাদের সঙ্গে তাঁর পিতার প্রতাপে আসবেন, আর তখন প্রত্যেক ব্যক্তিকে তার কাজ অনুসারে প্রতিফল দেবেন।</div>
<div class="v" id="v28"><span class="vn">28</span> আমি তোমাদেরকে সত্যি বলছি, যারা এখানে দাঁড়িয়ে রয়েছে, তাদের মধ্যে এমন কয়েক জন আছে, যারা কোন মতে মৃত্যুর আস্বাদ পাবে না, যে পর্যন্ত ইবনুল-ইনসানকে তাঁর রাজ্যে আসতে না দেখবে।</div>
</div>
<!-- PARSED ABOVE; EDITING MAY BREAK PARSER -->
</body></html>