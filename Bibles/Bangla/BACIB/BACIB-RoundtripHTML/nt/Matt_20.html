<html><head>
<meta http-equiv="Content-Type" content="text/html;charset=utf-8" />
<title>Matt 20 &ndash; প্রথম খণ্ড : মথি &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 20);">
<div id="navbar"><a href="../index.html">কিতাবুল মোকাদ্দস</a> &ndash; <b>প্রথম খণ্ড : মথি</b> &ndash; <a href="Matt_1.html">1</a> ... <a href="Matt_18.html">18</a> <a href="Matt_19.html">19</a> <b>20</b> <a href="Matt_21.html">21</a> <a href="Matt_22.html">22</a> ... <a href="Matt_28.html">28</a> </div><hr>
<h1>Matt 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আঙ্গুর ক্ষেতের মজুরেরা</h2><span class="vn">1</span> <span class="br-p"><br><br></span>কেননা বেহেশতী-রাজ্য এমন এক জন গৃহকর্তার মত, যিনি খুব সকাল বেলায় নিজের আঙ্গুর-ক্ষেতে মজুর লাগাবার জন্য বাইরে গেলেন।</div>
<div class="v" id="v2"><span class="vn">2</span> তিনি মজুরদের সঙ্গে দিনে এক সিকি বেতন স্থির করে তাদেরকে নিজ আঙ্গুর-ক্ষেতে প্রেরণ করলেন।</div>
<div class="v" id="v3"><span class="vn">3</span> পরে তিনি তিন ঘটিকার সময়ে বাইরে গিয়ে দেখলেন, অন্য কয়েক জন বাজারে দাঁড়িয়ে আছে যাদের কেউ কাজে লাগায় নি,</div>
<div class="v" id="v4"><span class="vn">4</span> এবং তাদেরকে বললেন, তোমরাও আঙ্গুর-ক্ষেতে যাও, যা ন্যায্য তোমাদেরকে দেব; তাতে তারা গেল।</div>
<div class="v" id="v5"><span class="vn">5</span> আবার তিনি ছয় ও নয় ঘটিকার সময়েও বাইরে গিয়ে ঐ একই রকম করলেন।</div>
<div class="v" id="v6"><span class="vn">6</span> পরে একাদশ ঘটিকার সময়ে বাইরে গিয়ে আর কয়েক জনকে দাঁড়িয়ে থাকতে দেখলেন, আর তাদেরকে বললেন, কি জন্য সমস্ত দিন এখানে দাঁড়িয়ে আছ?</div>
<div class="v" id="v7"><span class="vn">7</span> তারা তাঁকে বললো, কেউই আমাদেরকে কাজে লাগায় নি। তিনি তাদেরকে বললেন, তোমরাও আঙ্গুর-ক্ষেতে যাও।</div>
<div class="v" id="v8"><span class="vn">8</span> পরে সন্ধ্যা হলে সেই আঙ্গুর-ক্ষেতের মালিক তার দেওয়ানকে বললেন, মজুরদেরকে ডেকে মজুরি দাও, শেষ জন থেকে আরম্ভ করে প্রথম জন পর্যন্ত দাও।</div>
<div class="v" id="v9"><span class="vn">9</span> তাতে যারা একাদশ ঘটিকার সময়ে লাগিয়েছিল, তারা এসে এক এক জন এক এক সিকি পেল।</div>
<div class="v" id="v10"><span class="vn">10</span> পরে যাদের প্রথমে লাগিয়েছিল তারা এসে মনে করলো, আমরা বেশি পাব; কিন্তু তারাও এক এক সিকি পেল।</div>
<div class="v" id="v11"><span class="vn">11</span> পেয়ে তারা সেই গৃহকর্তার বিরুদ্ধে বচসা করে বলতে লাগল,</div>
<div class="v" id="v12"><span class="vn">12</span> শেষের এরা তো এক ঘণ্টা মাত্র খেটেছে, আমরা সমস্ত দিন খেটেছি ও রৌদ্রে পুড়েছি, আপনি এদেরকে আমাদের সমান করলেন।</div>
<div class="v" id="v13"><span class="vn">13</span> জবাবে তিনি তাদের এক জনকে বললেন, হে বন্ধু! আমি তোমার প্রতি কোন অন্যায় করি নি; তুমি কি আমার কাছে কাজ করতে এক সিকিতে রাজী হও নি?</div>
<div class="v" id="v14"><span class="vn">14</span> তোমার যা পাওনা তা নিয়ে চলে যাও; আমার ইচ্ছা, তোমাকে যা, ঐ শেষের জনকেও তা-ই দেব।</div>
<div class="v" id="v15"><span class="vn">15</span> যা আমার নিজের, তা আমার ইচ্ছামত ব্যবহার করার অধিকার কি আমার নেই? না আমি দয়ালু বলে তোমার চোখ টাটাচ্ছে?</div>
<div class="v" id="v16"><span class="vn">16</span> এভাবে যারা শেষের, তারা প্রথম হবে এবং যারা প্রথম, তারা শেষে পড়বে।</div>
<div class="v" id="v17"><h2>ঈসা মসীহ্‌ তৃতীয়বার তাঁর মৃত্যুর বিষয়ে ভবিষ্যদ্বাণী বলেন</h2><span class="vn">17</span> <span class="br-p"><br><br></span>পরে যখন ঈসা জেরুশালেমে যেতে উদ্যত হলেন, তখন তিনি সেই বারো জন সাহাবীকে বিরলে নিয়ে গেলেন, আর পথের মধ্যে তাঁদেরকে বললেন,</div>
<div class="v" id="v18"><span class="vn">18</span> দেখ, আমরা জেরুশালেমে যাচ্ছি; আর ইবনুল-ইনসানকে প্রধান ইমামদের ও আলেমদের হাতে ধরিয়ে দেওয়া হবে;</div>
<div class="v" id="v19"><span class="vn">19</span> তারা তাঁর প্রাণদণ্ড বিধান করবে এবং বিদ্রূপ করার, কশাঘাত করার ও ক্রুশে দেবার জন্য অ-ইহুদীদের হাতে তাঁকে তুলে দেবে; পরে তিনি তৃতীয় দিনে উঠবেন।</div>
<div class="v" id="v20"><h2>সন্তানদের জন্য মায়ের অনুরোধ</h2><span class="vn">20</span> <span class="br-p"><br><br></span>তখন সিবদিয়ের পুত্রদের মা তাঁর দুই পুত্রকে সঙ্গে নিয়ে তাঁর কাছে এসে মাটিতে উবুড় হয়ে তাঁর কাছে কিছু যাচ্ঞা করলেন।</div>
<div class="v" id="v21"><span class="vn">21</span> তিনি তাঁকে বললেন, তুমি কি চাও? তিনি বললেন, হুকুম করুন, যেন আপনার রাজ্যে আমার এই দুই পুত্রের এক জন আপনার ডান পাশে, আর এক জন বাম পাশে বসতে পারে।</div>
<div class="v" id="v22"><span class="vn">22</span> কিন্তু জবাবে ঈসা বললেন, তোমরা কি যাচ্ঞা করছো, তা বোঝ না; আমি যে পাত্রে পান করতে যাচ্ছি, তাতে কি তোমরা পান করতে পার? তাঁরা বললেন, পারি।</div>
<div class="v" id="v23"><span class="vn">23</span> তিনি তাঁদেরকে বললেন, তোমরা আমার পাত্রে পান করবে বটে, কিন্তু যাদের জন্য আমার পিতা কর্তৃক স্থান প্রস্তুত করা হয়েছে, তাদের ছাড়া আর কাউকেও আমার ডান পাশে ও বাম পাশে বসতে দেবার আমার অধিকার নেই।</div>
<div class="v" id="v24"><span class="vn">24</span> <span class="br-p"><br><br></span>এই কথা শুনে অন্য দশ জন ঐ দুই ভাইয়ের প্রতি রুষ্ট হলেন।</div>
<div class="v" id="v25"><span class="vn">25</span> কিন্তু ঈসা তাঁদেরকে কাছে ডেকে বললেন, তোমরা জান, অ-ইহুদীদের শাসনকর্তারা তাদের উপরে প্রভুত্ব করে এবং যারা মহান, তারা তাদের উপরে কর্তৃত্ব করে।</div>
<div class="v" id="v26"><span class="vn">26</span> তোমাদের মধ্যে সেরকম হবে না; কিন্তু তোমাদের মধ্যে যে কেউ মহান হতে চায়, সে তোমাদের পরিচারক হবে;</div>
<div class="v" id="v27"><span class="vn">27</span> এবং তোমাদের মধ্যে যে কেউ প্রধান হতে চায়, সে তোমাদের গোলাম হবে;</div>
<div class="v" id="v28"><span class="vn">28</span> যেমন ইবনুল-ইনসান পরিচর্যা পেতে আসেন নি, কিন্তু পরিচর্যা করতে এবং অনেকের পরিবর্তে আপন প্রাণ মুক্তির মূল্যরূপে দিতে এসেছেন।</div>
<div class="v" id="v29"><h2>দু’জন অন্ধকে দৃষ্টিদান</h2><span class="vn">29</span> <span class="br-p"><br><br></span>পরে জেরিকো থেকে তাঁদের বের হবার সময়ে অনেক লোক তাঁর পিছনে পিছনে চলতে লাগল।</div>
<div class="v" id="v30"><span class="vn">30</span> আর দেখ, দু’জন অন্ধ পথের পাশে বসেছিল; সেই পথ দিয়ে ঈসা যাচ্ছেন শুনে তারা চেঁচিয়ে বললো, প্রভু, দাউদ-সন্তান, আমাদের প্রতি করুণা করুন।</div>
<div class="v" id="v31"><span class="vn">31</span> তাতে লোকেরা চুপ্‌ চুপ্‌ বলে তাদেরকে ধমক্‌ দিল; কিন্তু তারা আরও বেশি চেঁচিয়ে বললো, প্রভু, দাউদ-সন্তান, আমাদের প্রতি করুণা করুন।</div>
<div class="v" id="v32"><span class="vn">32</span> তখন ঈসা থেমে তাদেরকে ডাকলেন, আর বললেন, তোমরা কি চাও? আমি তোমাদের জন্য কি করবো?</div>
<div class="v" id="v33"><span class="vn">33</span> তারা তাঁকে বললো, প্রভু, আমাদের চোখ যেন খুলে যায়।</div>
<div class="v" id="v34"><span class="vn">34</span> তখন ঈসা করুণাবিষ্ট হয়ে তাদের চোখ স্পর্শ করলেন, আর তখনই তারা দেখতে পেল ও তাঁর পিছনে পিছনে চলতে লাগলো।</div>
</div>
<!-- PARSED ABOVE; EDITING MAY BREAK PARSER -->
</body></html>