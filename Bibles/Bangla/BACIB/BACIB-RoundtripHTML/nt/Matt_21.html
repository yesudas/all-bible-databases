<html><head>
<meta http-equiv="Content-Type" content="text/html;charset=utf-8" />
<title>Matt 21 &ndash; প্রথম খণ্ড : মথি &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 21);">
<div id="navbar"><a href="../index.html">কিতাবুল মোকাদ্দস</a> &ndash; <b>প্রথম খণ্ড : মথি</b> &ndash; <a href="Matt_1.html">1</a> ... <a href="Matt_19.html">19</a> <a href="Matt_20.html">20</a> <b>21</b> <a href="Matt_22.html">22</a> <a href="Matt_23.html">23</a> ... <a href="Matt_28.html">28</a> </div><hr>
<h1>Matt 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুজালেমে প্রবেশ</h2><span class="vn">1</span> <span class="br-p"><br><br></span>পরে যখন তাঁরা জেরুশালেমের নিকটবর্তী হয়ে জৈতুন পর্বতে, বৈৎফগী গ্রামে আসলেন, তখন ঈসা দু’জন সাহাবীকে পাঠিয়ে দিলেন,</div>
<div class="v" id="v2"><span class="vn">2</span> তাঁদেরকে বললেন, তোমাদের সম্মুখে ঐ গ্রামে যাও। তোমরা অমনি দেখতে পাবে একটি গাধী বাঁধা আছে এবং তাঁর সঙ্গে একটি বাচ্চাও আছে, খুলে আমার কাছে আন।</div>
<div class="v" id="v3"><span class="vn">3</span> আর যদি কেউ তোমাদেরকে কিছু বলে, তবে বলবে, এদের প্রভুর প্রয়োজন আছে; তাতে সে তখনই তাদেরকে পাঠিয়ে দেবে।</div>
<div class="v" id="v4"><span class="vn">4</span> এরকম ঘটলো, যেন নবীর মধ্য দিয়ে বলা এই কালাম পূর্ণ হয়,</div>
<div class="v" id="v5"><span class="vn">5</span> <span class="br-p"><br><br></span>“তোমরা সিয়োন-কন্যাকে বল, <span class="br-p"><br><br></span>দেখ, তোমার বাদশাহ্‌ তোমার কাছে <span class="br-p"><br><br></span>আসছেন; <span class="br-p"><br><br></span>তিনি মৃদুশীল ও গাধার উপরে উপবিষ্ট <span class="br-p"><br><br></span>এবং বাচ্চার, গাধার বাচ্চার উপরে <span class="br-p"><br><br></span>উপবিষ্ট।”</div>
<div class="v" id="v6"><span class="vn">6</span> <span class="br-p"><br><br></span>পরে ঐ সাহাবীরা গিয়ে ঈসার হুকুম অনুসারে কাজ করলেন,</div>
<div class="v" id="v7"><span class="vn">7</span> গাধীটিকে ও বাচ্চাটিকে আনলেন এবং তাদের উপরে তাদের কাপড় পেতে দিলেন, আর তিনি তাদের উপরে বসলেন।</div>
<div class="v" id="v8"><span class="vn">8</span> আর ভিড়ের মধ্যে অধিকাংশ লোক নিজ নিজ কাপড় পথে পেতে দিল এবং অন্য অন্য লোক গাছের ডাল কেটে পথে ছড়িয়ে দিল।</div>
<div class="v" id="v9"><span class="vn">9</span> আর যেসব লোক তাঁর সামনে ও পিছনে যাচ্ছিল, তারা চেঁচিয়ে বলতে লাগল, <span class="br-p"><br><br></span>হোশান্না দাউদ-সন্তান, <span class="br-p"><br><br></span>ধন্য, যিনি প্রভুর নামে আসছেন; <span class="br-p"><br><br></span>ঊর্ধ্বলোকে হোশান্না।</div>
<div class="v" id="v10"><span class="vn">10</span> <span class="br-p"><br><br></span>আর তিনি জেরুশালেমে প্রবেশ করলে নগরময় হুলস্থূল পড়ে গেল; সকলে বললো, উনি কে?</div>
<div class="v" id="v11"><span class="vn">11</span> তাতে লোকেরা বললো, উনি সেই নবী, গালীলের নাসরতীয় ঈসা।</div>
<div class="v" id="v12"><h2>বায়তুল-মোকাদ্দস পরিষ্কার করা</h2><span class="vn">12</span> <span class="br-p"><br><br></span>পরে ঈসা বায়তুল-মোকাদ্দসে প্রবেশ করলেন এবং যত লোক সেখানে ক্রয়-বিক্রয় করছিল, তাদের সকলকে বের করে দিলেন এবং মহাজনদের টেবিল ও যারা কবুতর বিক্রি করছিল, তাদের আসনগুলো উল্টিয়ে ফেললেন,</div>
<div class="v" id="v13"><span class="vn">13</span> আর তাদেরকে বললেন, লেখা আছে, “আমার গৃহ মুনাজাতের-গৃহ বলে আখ্যাত হবে,” কিন্তু তোমরা এটাকে “দস্যুদের গহ্বর” করে তুলছো।</div>
<div class="v" id="v14"><span class="vn">14</span> <span class="br-p"><br><br></span>পরে অন্ধেরা ও খঞ্জেরা বায়তুল-মোকাদ্দসে তাঁর কাছ আসল, আর তিনি তাদেরকে সুস্থ করলেন।</div>
<div class="v" id="v15"><span class="vn">15</span> কিন্তু প্রধান ইমামেরা ও আলেমেরা তাঁর কৃত অলৌকিক কাজগুলো দেখে, আর যে বালকেরা ‘হোশান্না দাউদ-সন্তান,’ বলে বায়তুল-মোকাদ্দসে চেঁচাচ্ছিল, তাদেরকে দেখে রুষ্ট হল;</div>
<div class="v" id="v16"><span class="vn">16</span> এবং তাঁকে বললো, শুনছো, এরা কি বলছে? ঈসা তাদেরকে বললেন, হ্যাঁ, তোমরা কি কখনও পাঠ কর নি যে, “তুমি শিশু ও দুগ্ধপোষ্যদের মুখ থেকে প্রশংসা-গজল সম্পন্ন করেছ”?</div>
<div class="v" id="v17"><span class="vn">17</span> পরে তিনি তাদেরকে ছেড়ে নগরের বাইরে বৈথনিয়ায় গেলেন, আর সেই স্থানে রাত্রি যাপন করলেন।</div>
<div class="v" id="v18"><h2>ডুমুর গাছকে অভিশাপ দেওয়া</h2><span class="vn">18</span> <span class="br-p"><br><br></span>খুব ভোরে নগরে ফিরে যাবার সময়ে তাঁর খিদে পেল।</div>
<div class="v" id="v19"><span class="vn">19</span> পথের পাশে একটা ডুমুর গাছ দেখে তিনি তার কাছে গেলেন এবং পাতা ছাড়া আর কিছুই দেখতে পেলেন না। তখন তিনি গাছটিকে বললেন, আর কখনও তোমাতে ফল না ধরুক; আর হঠাৎ সেই ডুমুর গাছটা শুকিয়ে গেল।</div>
<div class="v" id="v20"><span class="vn">20</span> তা দেখে সাহাবীরা আশ্চর্য জ্ঞান করে বললেন, ডুমুরগাছটা হঠাৎ কেমন করে শুকিয়ে গেল?</div>
<div class="v" id="v21"><span class="vn">21</span> জবাবে ঈসা তাদেরকে বললেন, আমি তোমাদেরকে সত্যি বলছি, যদি তোমাদের ঈমান থাকে, আর সন্দেহ না কর, তবে তোমরা কেবল ডুমুর গাছের প্রতি এরকম করতে পারবে, তা নয়, কিন্তু এই পর্বতকেও যদি বল, ‘উপড়ে গিয়ে সাগরে পড়,’ তবে তা-ই হবে।</div>
<div class="v" id="v22"><span class="vn">22</span> আর তোমরা মুনাজাতে বিশ্বাসপূর্বক যা কিছু যাচ্ঞা করবে, সে সবই পাবে।</div>
<div class="v" id="v23"><h2>ঈসা মসীহের ক্ষমতার বিষয়ে প্রশ্ন</h2><span class="vn">23</span> <span class="br-p"><br><br></span>পরে তিনি বায়তুল-মোকাদ্দসে আসলে পর তাঁর উপদেশ দেবার সময়ে প্রধান ইমামেরা ও লোকদের প্রাচীনবর্গরা কাছে এসে বললো, তুমি কি ক্ষমতায় এসব করছো? আর কেই বা তোমাকে এই ক্ষমতা দিয়েছে?</div>
<div class="v" id="v24"><span class="vn">24</span> জবাবে ঈসা তাদেরকে বললেন, আমিও তোমাদেরকে একটি কথা জিজ্ঞাসা করবো; তা যদি আমাকে বল, তবে কি ক্ষমতায় এসব করছি, তা আমিও তোমাদেরকে বলবো।</div>
<div class="v" id="v25"><span class="vn">25</span> ইয়াহিয়া বাপ্তিস্ম দেবার অধিকার কোথা থেকে পেয়েছিল? বেহেশত থেকে না মানুষ থেকে? তখন তারা পরস্পর তর্ক করে বললো, যদি বলি বেহেশত থেকে, তা হলে সে আমাদেরকে বলবে, তবে তোমরা তাঁর উপর ঈমান আন নি কেন?</div>
<div class="v" id="v26"><span class="vn">26</span> আর যদি বলি, মানুষ থেকে, লোক-সাধারণকে ভয় করি; কারণ সকলে ইয়াহিয়াকে নবী বলে মানে।</div>
<div class="v" id="v27"><span class="vn">27</span> তখন তারা ঈসাকে জবাবে বললো, আমরা জানি না। তিনিও তাদেরকে বললেন, তবে আমিও কি ক্ষমতায় এসব করছি, তোমাদেরকে বলবো না।</div>
<div class="v" id="v28"><h2>দুই পুত্রের দৃষ্টান্ত</h2><span class="vn">28</span> <span class="br-p"><br><br></span>কিন্তু তোমাদের কি মনে হয়? এক ব্যক্তির দুই পুত্র ছিল; তিনি প্রথম জনের কাছে গিয়ে বললেন, বৎস, যাও, আজ আঙ্গুর-ক্ষেতে কাজ কর।</div>
<div class="v" id="v29"><span class="vn">29</span> সে জবাবে বললো, আমি যাবো না; শেষে অনুশোচনা করে গেল।</div>
<div class="v" id="v30"><span class="vn">30</span> পরে তিনি দ্বিতীয় জনের কাছে গিয়ে সেই একই কথা বললেন। সে জবাবে বললো, জ্বী আব্বা, আমি যাচ্ছি; কিন্তু গেল না।</div>
<div class="v" id="v31"><span class="vn">31</span> সেই দুইয়ের মধ্যে কে পিতার ইচ্ছা পালন করলো? তারা বললো, প্রথম জন। ঈসা তাদেরকে বললেন, আমি তোমাদেরকে সত্যি বলছি, কর-আদায়কারী ও পতিতারা তোমাদের আগে আল্লাহ্‌র রাজ্যে প্রবেশ করছে।</div>
<div class="v" id="v32"><span class="vn">32</span> কেননা ইয়াহিয়া ধার্মিকতার পথ দিয়ে তোমাদের কাছে আসলেন, আর তোমরা তাঁর উপর ঈমান আনলে না; কিন্তু কর-আদায়কারী ও পতিতারা তাঁর উপর ঈমান আনলো; কিন্তু তোমরা তা দেখেও কোন অনুশোচনা করলে না ও তাঁর উপর ঈমান আনলে না।</div>
<div class="v" id="v33"><h2>দুষ্ট কৃষকদের দৃষ্টান্ত</h2><span class="vn">33</span> <span class="br-p"><br><br></span>আর একটি দৃষ্টান্ত শোন; এক জন গৃহকর্তা ছিলেন, তিনি আঙ্গুরের ক্ষেত প্রস্তুত করে তার চারদিকে বেড়া দিলেন ও তার মধ্যে আঙ্গুর-কুণ্ড খনন করলেন এবং উঁচু পাহারা-ঘর নির্মাণ করলেন; পরে কৃষকদেরকে তা জমা দিয়ে অন্য দেশে চলে গেলেন।</div>
<div class="v" id="v34"><span class="vn">34</span> আর ফলের সময় সন্নিকট হলে তিনি নিজের ফল গ্রহণ করার জন্য কৃষকদের কাছে তাঁর গোলামদেরকে প্রেরণ করলেন।</div>
<div class="v" id="v35"><span class="vn">35</span> তখন কৃষকেরা তাঁর গোলামদেরকে ধরে এক জনকে প্রহার করলো, অন্য এক জনকে খুন করলো, আরেকজনকে পাথর মারলো।</div>
<div class="v" id="v36"><span class="vn">36</span> আবার তিনি প্রথম বারের চেয়ে আরও বেশী গোলাম প্রেরণ করলেন; তাদের প্রতিও তারা সেই মত ব্যবহার করলো।</div>
<div class="v" id="v37"><span class="vn">37</span> অবশেষে তিনি তাঁর পুত্রকে তাদের কাছে প্রেরণ করলেন, বললেন, তারা আমার পুত্রকে সম্মান করবে।</div>
<div class="v" id="v38"><span class="vn">38</span> কিন্তু কৃষকেরা পুত্রকে দেখে পরস্পর বললো, এই ব্যক্তিই উত্তরাধিকারী, এসো, আমরা একে হত্যা করে এর অধিকার হস্তগত করি।</div>
<div class="v" id="v39"><span class="vn">39</span> পরে তারা তাঁকে ধরে আঙ্গুর-ক্ষেতের বাইরে নিয়ে গিয়ে হত্যা করলো।</div>
<div class="v" id="v40"><span class="vn">40</span> অতএব আঙ্গুর-ক্ষেতের মালিক যখন আসবেন, তখন সেই কৃষকদেরকে কি করবেন?</div>
<div class="v" id="v41"><span class="vn">41</span> তারা তাঁকে বললো, সেই দুষ্টদেরকে নিদারুণভাবে বিনষ্ট করবেন এবং সেই ক্ষেত এমন অন্য কৃষকদেরকে জমা দেবেন, যারা ফলের সময়ে তাঁকে ফল দেবে।</div>
<div class="v" id="v42"><span class="vn">42</span> <span class="br-p"><br><br></span>ঈসা তাদেরকে বললেন, তোমরা কি কখনও পাক-কিতাবে পাঠ কর নি, <span class="br-p"><br><br></span>“যে পাথরটি রাজমিস্ত্রিরা অগ্রাহ্য করেছে, <span class="br-p"><br><br></span>তা-ই কোণের প্রধান পাথর হয়ে উঠলো; <span class="br-p"><br><br></span>তা প্রভু থেকেই হয়েছে <span class="br-p"><br><br></span>আর তা আমাদের দৃষ্টিতে অদ্ভুত লাগে”?</div>
<div class="v" id="v43"><span class="vn">43</span> <span class="br-p"><br><br></span>এজন্য আমি তোমাদেরকে বলছি, তোমাদের কাছ থেকে আল্লাহ্‌র রাজ্য কেড়ে নেওয়া যাবে এবং এমন এক জাতিকে দেওয়া হবে, যে জাতি তার ফল দেবে।</div>
<div class="v" id="v44"><span class="vn">44</span> আর এই পাথরের উপরে যে পড়বে, সে ভেঙ্গে যাবে; কিন্তু এই পাথর যার উপরে পড়বে, তাকে চুরমার করে ফেলবে।</div>
<div class="v" id="v45"><span class="vn">45</span> <span class="br-p"><br><br></span>তাঁর এসব দৃষ্টান্ত শুনে প্রধান ইমামেরা ও ফরীশীরা বুঝলো যে, তিনি তাদেরই বিষয় বলছেন।</div>
<div class="v" id="v46"><span class="vn">46</span> আর তারা তাঁকে ধরতে চেষ্টা করলো, কিন্তু লোকসাধারণকে ভয় করাতে তা করলো না, কেননা লোকে তাঁকে নবী বলে মান্য করতো।</div>
</div>
<!-- PARSED ABOVE; EDITING MAY BREAK PARSER -->
</body></html>