<html><head>
<meta http-equiv="Content-Type" content="text/html;charset=utf-8" />
<title>Matt 24 &ndash; প্রথম খণ্ড : মথি &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 24);">
<div id="navbar"><a href="../index.html">কিতাবুল মোকাদ্দস</a> &ndash; <b>প্রথম খণ্ড : মথি</b> &ndash; <a href="Matt_1.html">1</a> ... <a href="Matt_22.html">22</a> <a href="Matt_23.html">23</a> <b>24</b> <a href="Matt_25.html">25</a> <a href="Matt_26.html">26</a> ... <a href="Matt_28.html">28</a> </div><hr>
<h1>Matt 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমের ধ্বংসের বিষয়ে ভবিষ্যদ্বাণী</h2><span class="vn">1</span> <span class="br-p"><br><br></span>পরে ঈসা বায়তুল-মোকাদ্দস থেকে বের হয়ে চলে যাচ্ছিলেন, এমন সময়ে তাঁর সাহাবীরা তাঁকে বায়তুল-মোকাদ্দসের গাঁথনিগুলো দেখাবার জন্য কাছে আসলেন।</div>
<div class="v" id="v2"><span class="vn">2</span> কিন্তু জবাবে তিনি তাঁদেরকে বললেন, তোমরা কি এসব দেখছো না? আমি তোমাদেরকে সত্যি বলছি, এই স্থানের একখানি পাথর অন্য পাথরের উপরে থাকবে না, সমস্তই ভূমিসাৎ হবে।</div>
<div class="v" id="v3"><h2>যুগের শেষের চিহ্ন</h2><span class="vn">3</span> <span class="br-p"><br><br></span>পরে তিনি জৈতুন পর্বতের উপরে বসলে সাহাবীরা গোপনে তাঁর কাছে এসে বললেন, আমাদেরকে বলুন দেখি, এসব ঘটনা কখন হবে? আর আপনার আগমনের এবং যুগান্তের চিহ্ন কি?</div>
<div class="v" id="v4"><span class="vn">4</span> জবাবে ঈসা তাঁদেরকে বললেন, দেখো, কেউ যেন তোমাদেরকে না ভুলায়।</div>
<div class="v" id="v5"><span class="vn">5</span> কেননা অনেকে আমার নাম ধরে আসবে, বলবে, আমিই সেই মসীহ্‌, আর অনেক লোককে ভুলাবে।</div>
<div class="v" id="v6"><span class="vn">6</span> আর তোমরা যুদ্ধের কথা ও যুদ্ধের জনরব শুনবে; দেখো, ব্যাকুল হয়ো না; কেননা এসব অবশ্যই ঘটবে, কিন্তু তখনও শেষ নয়।</div>
<div class="v" id="v7"><span class="vn">7</span> কারণ জাতির বিপক্ষে জাতি ও রাজ্যের বিপক্ষে রাজ্য উঠবে এবং স্থানে স্থানে দুর্ভিক্ষ ও ভূমিকমপ হবে।</div>
<div class="v" id="v8"><span class="vn">8</span> কিন্তু এই সকলই যাতনার আরম্ভ মাত্র।</div>
<div class="v" id="v9"><h2>দুঃখভোগের বিষয়ে ভবিষ্যদ্বাণী</h2><span class="vn">9</span> <span class="br-p"><br><br></span>সেই সময়ে লোকেরা কষ্ট দেবার জন্য তোমাদেরকে ধরিয়ে দেবে ও তোমাদেরকে খুন করবে, আর আমার নামের জন্য সমস্ত জাতি তোমাদেরকে ঘৃণা করবে।</div>
<div class="v" id="v10"><span class="vn">10</span> আর সেই সময়ে অনেকের পতন হবে, এক জন অন্য জনের সঙ্গে বেইমানী করবে, এক জন অন্য জনকে ঘৃণা করবে।</div>
<div class="v" id="v11"><span class="vn">11</span> আর অনেক ভণ্ড নবী উঠে অনেককে ভুলাবে।</div>
<div class="v" id="v12"><span class="vn">12</span> আর অধর্মের বৃদ্ধি হওয়াতে অধিকাংশ লোকের মহব্বত শীতল হয়ে যাবে।</div>
<div class="v" id="v13"><span class="vn">13</span> কিন্তু যে কেউ শেষ পর্যন্ত স্থির থাকবে, সেই নাজাত পাবে।</div>
<div class="v" id="v14"><span class="vn">14</span> আর সমস্ত জাতির কাছে সাক্ষ্য দেবার জন্য বেহেশতী-রাজ্যের এই সুসমাচার সারা দুনিয়ায় তবলিগ করা যাবে; আর তখন শেষ সময় উপস্থিত হবে।</div>
<div class="v" id="v15"><h2>কেয়ামতের দিনের ভীষণ কষ্ট</h2><span class="vn">15</span> <span class="br-p"><br><br></span>অতএব যখন দেখবে, ধ্বংসের যে ঘৃণার বস্তু দানিয়াল নবীর দ্বারা উক্ত হয়েছে, তা পবিত্র স্থানে দাঁড়িয়ে আছে, — যে জন পাঠ করে, সে বুঝুক, —</div>
<div class="v" id="v16"><span class="vn">16</span> তখন যারা এহুদিয়াতে থাকে, তারা পাহাড়ী এলাকায় পালিয়ে যাক;</div>
<div class="v" id="v17"><span class="vn">17</span> যে কেউ ছাদের উপরে থাকে, সে বাড়ি থেকে জিনিসপত্র নেবার জন্য নিচে না নামুক;</div>
<div class="v" id="v18"><span class="vn">18</span> আর যে কেউ ক্ষেতে থাকে, সে তার কাপড় নেবার জন্য পিছনে ফিরে না আসুক।</div>
<div class="v" id="v19"><span class="vn">19</span> হায়, সেই সময়ে গর্ভবতী এবং স্তন্যদাত্রীদের সন্তাপ হবে!</div>
<div class="v" id="v20"><span class="vn">20</span> আর মুনাজাত কর, যেন তোমাদের পালিয়ে যাওয়া শীতকালে কিংবা বিশ্রামবারে না ঘটে।</div>
<div class="v" id="v21"><span class="vn">21</span> কেননা সেই সময়ে এরকম “মহাক্লেশ উপস্থিত হবে, যা দুনিয়ার আরম্ভ থেকে এই পর্যন্ত কখনও হয় নি, কখনও হবেও না।”</div>
<div class="v" id="v22"><span class="vn">22</span> আর সেই দিনের সংখ্যা যদি কমিয়ে দেওয়া না যেত, তবে কোন প্রাণীই রক্ষা পেত না; কিন্তু মনোনীতদের জন্য সেই দিনের সংখ্যা কমিয়ে দেওয়া যাবে।</div>
<div class="v" id="v23"><span class="vn">23</span> তখন যদি কেউ তোমাদেরকে বলে, দেখ, সেই মসীহ্‌ এখানে, কিংবা ওখানে, তোমরা বিশ্বাস করো না।</div>
<div class="v" id="v24"><span class="vn">24</span> কেননা ভণ্ড মসীহ্‌রা ও ভণ্ড নবীরা উঠবে এবং এমন মহৎ মহৎ চিহ্ন-কাজ ও অদ্ভুত অদ্ভুত লক্ষণ দেখাবে যে, যদি হতে পারে, তবে মনোনীতদেরকেও ভুলাবে।</div>
<div class="v" id="v25"><span class="vn">25</span> দেখ, আমি আগেই তোমাদেরকে বললাম।</div>
<div class="v" id="v26"><span class="vn">26</span> অতএব লোকে যদি তোমাদেরকে বলে, ‘দেখ, তিনি মরু-ভূমিতে,’ তোমরা বাইরে যেও না; ‘দেখ, তিনি ভিতরের গৃহে,’ তোমরা বিশ্বাস করো না।</div>
<div class="v" id="v27"><span class="vn">27</span> কারণ বিদ্যুৎ যেমন পূর্বদিক থেকে বের হয়ে পশ্চিম দিক পর্যন্ত প্রকাশ পায়, তেমনি ইবনুল-ইনসানের আগমন হবে।</div>
<div class="v" id="v28"><span class="vn">28</span> যেখানে লাশ থাকে, সেখানে শকুন জুটবে।</div>
<div class="v" id="v29"><h2>ঈসা মসীহের আগমন</h2><span class="vn">29</span> <span class="br-p"><br><br></span>আর সেই সময়ের কষ্টের পরেই সূর্য অন্ধকার হবে, চন্দ্র জ্যোৎস্না দেবে না, আসমান থেকে তারাগুলোর পতন হবে ও আসমানের পরাক্রমগুলো বিচলিত হবে।</div>
<div class="v" id="v30"><span class="vn">30</span> আর তখন ইবনুল-ইনসানের চিহ্ন আসমানে দেখা যাবে, আর তখন দুনিয়ার সমস্ত গোষ্ঠী মাতম করবে এবং ইবনুল-ইনসানকে আসমানের মেঘরথে পরাক্রম ও মহা প্রতাপে আসতে দেখবে।</div>
<div class="v" id="v31"><span class="vn">31</span> আর তিনি মহা তূরীধ্বনি সহকারে নিজের ফেরেশতাদেরকে প্রেরণ করবেন; তাঁরা আসমানের এক সীমা থেকে অন্য সীমা পর্যন্ত চার দিক থেকে তাঁর মনোনীতদেরকে একত্র করবেন।</div>
<div class="v" id="v32"><h2>ডুমুর গাছ থেকে শিক্ষা</h2><span class="vn">32</span> <span class="br-p"><br><br></span>ডুমুর গাছ থেকে দৃষ্টান্ত শিখ; যখন তার ডাল কোমল হয়ে পাতা বের করে, তখন তোমরা জানতে পার, গ্রীষ্মকাল সন্নিকট;</div>
<div class="v" id="v33"><span class="vn">33</span> সেভাবে তোমরা ঐ সমস্ত ঘটনা দেখলেই জানবে, তিনি সন্নিকট, এমন কি, দ্বারে উপস্থিত।</div>
<div class="v" id="v34"><span class="vn">34</span> আমি তোমাদেরকে সত্যি বলছি, এই কালের লোকদের লোপ হবে না, যে পর্যন্ত না এ সব সিদ্ধ হয়।</div>
<div class="v" id="v35"><span class="vn">35</span> আসমানের ও দুনিয়ার লোপ হবে, কিন্তু আমার কথার লোপ কখনও হবে না।</div>
<div class="v" id="v36"><h2>ঈসা মসীহ্‌ কখন আসবেন</h2><span class="vn">36</span> <span class="br-p"><br><br></span>কিন্তু সেই দিনের ও সেই দণ্ডের তত্ত্ব কেউই জানে না, বেহেশতের ফেরেশতারাও জানেন না, পুত্রও জানেন না, কেবল পিতা জানেন।</div>
<div class="v" id="v37"><span class="vn">37</span> বাস্তবিক নূহের সময়ে যেমন হয়েছিল, ইবনুল-ইনসানের আগমনও তেমনি হবে।</div>
<div class="v" id="v38"><span class="vn">38</span> কারণ বন্যার সেই পূর্ববর্তী কালে, জাহাজে নূহের প্রবেশ দিন পর্যন্ত, লোকে যেমন ভোজন ও পান করতো,</div>
<div class="v" id="v39"><span class="vn">39</span> বিয়ে করতো ও বিবাহিতা হত এবং বুঝতে পারল না, যতদিন না বন্যা এসে সকলকে ভাসিয়ে নিয়ে গেল; তেমনি ইবনুল-ইনসানের আগমন হবে।</div>
<div class="v" id="v40"><span class="vn">40</span> তখন দু’জন ক্ষেতে থাকবে, এক জনকে নেওয়া যাবে এবং অন্য জনকে ছেড়ে যাওয়া হবে।</div>
<div class="v" id="v41"><span class="vn">41</span> দুই জন স্ত্রীলোক যাঁতা পিষবে, এক জনকে নেওয়া যাবে এবং অন্য জনকে ছেড়ে যাওয়া হবে।</div>
<div class="v" id="v42"><span class="vn">42</span> অতএব জেগে থাক, কেননা তোমাদের প্রভু কোন্‌ দিন আসবেন, তা তোমরা জান না।</div>
<div class="v" id="v43"><span class="vn">43</span> <span class="br-p"><br><br></span>কিন্তু এই কথা জেনো, চোর কোন্‌ প্রহরে আসবে তা যদি গৃহকর্তা জানতো, তবে জেগে থাকতো, নিজের বাড়িতে সিঁধ কাটতে দিত না।</div>
<div class="v" id="v44"><span class="vn">44</span> এজন্য তোমরাও প্রস্তুত থাক, কেননা যে সময়ে তোমরা মনে করবে না, সেই সময়েই ইবনুল-ইনসান আসবেন।</div>
<div class="v" id="v45"><h2>বিশ্বস্ত ও অবিশ্বস্ত গোলাম</h2><span class="vn">45</span> <span class="br-p"><br><br></span>এখন, সেই বিশ্বস্ত ও বুদ্ধিমান গোলাম কে, যাকে তার মালিক নিজের পরিজনের উপরে নিযুক্ত করেছেন, যেন সে তাদেরকে উপযুক্ত সময়ে খাদ্য দেয়?</div>
<div class="v" id="v46"><span class="vn">46</span> ধন্য সেই গোলাম, যাকে তার মালিক এসে সেরকম কাজ করতে দেখবেন।</div>
<div class="v" id="v47"><span class="vn">47</span> আমি তোমাদেরকে সত্যি বলছি, তিনি তাকে তার সমস্ত কিছুর নেতা করে নিযুক্ত করবেন।</div>
<div class="v" id="v48"><span class="vn">48</span> কিন্তু সেই দুষ্ট গোলাম যদি মনে মনে বলে, ‘আমার মালিকের আসার বিলম্ব আছে,’</div>
<div class="v" id="v49"><span class="vn">49</span> আর যদি তার সহ-গোলামদেরকে মারতে এবং মাতাল লোকদের সঙ্গে ভোজন ও পান করতে আরম্ভ করে,</div>
<div class="v" id="v50"><span class="vn">50</span> তবে যেদিন সে অপেক্ষা না করবে এবং যে সময় সে না জানবে, সেদিন সেই সময়েই সেই গোলামের মালিক আসবেন;</div>
<div class="v" id="v51"><span class="vn">51</span> আর তাকে দ্বিখণ্ডিত করে ভণ্ডদের মধ্যে তার অংশ নির্ধারণ করবেন; সেই স্থানে লোকে কান্নাকাটি করবে ও যন্ত্রণায় দাঁতে দাঁত ঘষতে থাকবে।</div>
</div>
<!-- PARSED ABOVE; EDITING MAY BREAK PARSER -->
</body></html>