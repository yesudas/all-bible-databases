<html><head>
<meta http-equiv="Content-Type" content="text/html;charset=utf-8" />
<title>Matt 28 &ndash; প্রথম খণ্ড : মথি &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 28);">
<div id="navbar"><a href="../index.html">কিতাবুল মোকাদ্দস</a> &ndash; <b>প্রথম খণ্ড : মথি</b> &ndash; <a href="Matt_1.html">1</a> ... <a href="Matt_26.html">26</a> <a href="Matt_27.html">27</a> <b>28</b> </div><hr>
<h1>Matt 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈসা মসীহের পুনরুত্থান</h2><span class="vn">1</span> <span class="br-p"><br><br></span>বিশ্রামবার অবসান হলে, সপ্তাহের প্রথম দিন খুব ভোরে, মগ্দলীনী মরিয়ম ও অন্য মরিয়ম কবর দেখতে আসলেন।</div>
<div class="v" id="v2"><span class="vn">2</span> আর দেখ, মহা-ভূমিকমপ হল; কেননা প্রভুর এক জন ফেরেশতা বেহেশত থেকে নেমে এসে সেই পাথরখানি সরিয়ে দিলেন এবং তার উপরে বসলেন।</div>
<div class="v" id="v3"><span class="vn">3</span> তাঁর চেহারা বিদ্যুতের মত এবং তাঁর পোশাক তুষারের মত সাদা রংয়ের।</div>
<div class="v" id="v4"><span class="vn">4</span> তাঁর ভয়ে প্রহরীরা কাঁপতে লাগল ও মরার মত হয়ে পড়লো।</div>
<div class="v" id="v5"><span class="vn">5</span> সেই ফেরেশতা স্ত্রীলোক কয়টিকে বললেন, তোমরা ভয় করো না, কেননা আমি জানি যে, তোমরা ক্রুশে হত ঈসার খোঁজ করছো।</div>
<div class="v" id="v6"><span class="vn">6</span> তিনি এখানে নেই; কেননা তিনি জীবিত হয়ে উঠেছেন, যেমন বলেছিলেন; এসো, তিনি যেখানে শুয়েছিলেন, সেই স্থান দেখ।</div>
<div class="v" id="v7"><span class="vn">7</span> আর শীঘ্র গিয়ে তাঁর সাহাবীদেরকে বল যে, তিনি মৃতদের মধ্য থেকে জীবিত হয়ে উঠেছেন এবং দেখ, তোমাদের আগে গালীলে যাচ্ছেন, সেখানে তাঁকে দেখতে পাবে; দেখ, আমি তোমাদেরকে বললাম।</div>
<div class="v" id="v8"><span class="vn">8</span> তখন তাঁরা সভয়ে ও মহানন্দে শীঘ্র কবর থেকে প্রস্থান করে তাঁর সাহাবীদেরকে সংবাদ দেবার জন্য দৌড়ে গেলেন।</div>
<div class="v" id="v9"><span class="vn">9</span> আর দেখ, ঈসা তাদের সম্মুখবর্তী হলেন, বললেন, “আস্‌সালামু আলাইকুম।” তখন তাঁরা কাছে এসে তাঁর পা ধরলেন ও তাঁকে সেজ্‌দা করলেন।</div>
<div class="v" id="v10"><span class="vn">10</span> তখন ঈসা তাঁদেরকে বললেন, ভয় করো না; তোমরা যাও, আমার ভাইদেরকে সংবাদ দাও, যেন তারা গালীলে যায়; সেখানে তারা আমাকে দেখতে পাবে।</div>
<div class="v" id="v11"><h2>পাহারাদারদের ভাষ্য</h2><span class="vn">11</span> <span class="br-p"><br><br></span>তাঁরা যাচ্ছেন, ইতোমধ্যে দেখ, প্রহরী-দলের কেউ কেউ নগরে গিয়ে যা যা ঘটেছিল, সেসব বিবরণ প্রধান ইমামদেরকে জানালো।</div>
<div class="v" id="v12"><span class="vn">12</span> তখন তারা প্রাচীনদের সঙ্গে একত্র হয়ে ও পরামর্শ করে ঐ সৈন্যদেরকে অনেক টাকা দিল, বললো,</div>
<div class="v" id="v13"><span class="vn">13</span> তোমরা বলো যে, তার সাহাবীরা রাতের বেলায় এসে যখন আমরা ঘুমিয়ে ছিলাম তখন তাকে চুরি করে নিয়ে গেছে।</div>
<div class="v" id="v14"><span class="vn">14</span> আর যদি এই কথা শাসনকর্তার কর্ণগোচর হয়, তবে আমরাই তাঁকে বুঝিয়ে তোমাদের ভাবনা দূর করবো।</div>
<div class="v" id="v15"><span class="vn">15</span> তখন তারা সেই টাকা নিয়ে, যেমন শিক্ষা পেল, তেমনি কাজ করলো। আর ইহুদীদের মধ্যে সেই জনরব রটে গেল, তা আজ পর্যন্ত রয়েছে।</div>
<div class="v" id="v16"><h2>ঈসা মসীহের শেষ হুকুম</h2><span class="vn">16</span> <span class="br-p"><br><br></span>পরে এগার জন সাহাবী গালীলে ঈসার নির্ধারিত পর্বতে গমন করলেন,</div>
<div class="v" id="v17"><span class="vn">17</span> আর তাঁকে দেখে সেজ্‌দা করলেন; কিন্তু কেউ কেউ সন্দেহ করলেন।</div>
<div class="v" id="v18"><span class="vn">18</span> তখন ঈসা কাছে এসে তাঁদের সঙ্গে কথা বললেন। তিনি তাঁদের বললেন, বেহেশতে ও দুনিয়াতে সমস্ত কর্তৃত্ব আমাকে দেওয়া হয়েছে।</div>
<div class="v" id="v19"><span class="vn">19</span> অতএব তোমরা গিয়ে সমস্ত জাতিকে সাহাবী কর; পিতার ও পুত্রের ও পাক-রূহের নামে তাদেরকে বাপ্তিস্ম দাও;</div>
<div class="v" id="v20"><span class="vn">20</span> আমি তোমাদেরকে যা যা হুকুম করেছি, সেসব পালন করতে তাদেরকে শিক্ষা দাও। আর দেখ, আমিই যুগের শেষ সময় পর্যন্ত প্রতিদিন তোমাদের সঙ্গে সঙ্গে আছি। <span class="br-p"><br><br></span></div>
</div>
<!-- PARSED ABOVE; EDITING MAY BREAK PARSER -->
</body></html>