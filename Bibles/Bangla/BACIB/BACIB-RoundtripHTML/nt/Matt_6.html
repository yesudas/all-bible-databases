<html><head>
<meta http-equiv="Content-Type" content="text/html;charset=utf-8" />
<title>Matt 6 &ndash; প্রথম খণ্ড : মথি &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>প্রথম খণ্ড : মথি</b> &ndash; <a href="Matt_1.html">1</a> ... <a href="Matt_4.html">4</a> <a href="Matt_5.html">5</a> <b>6</b> <a href="Matt_7.html">7</a> <a href="Matt_8.html">8</a> ... <a href="Matt_28.html">28</a> </div><hr>
<h1>Matt 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দান করার বিষয়ে শিক্ষা</h2><span class="vn">1</span> <span class="br-p"><br><br></span>সাবধান, লোককে দেখাবার জন্য তাদের সাক্ষাতে তোমাদের ধর্মকর্ম করো না, করলে তোমাদের বেহেশতী পিতার কাছ থেকে তোমরা কোন পুরস্কার পাবে না।</div>
<div class="v" id="v2"><span class="vn">2</span> <span class="br-p"><br><br></span>অতএব তুমি যখন দান কর, তখন তোমার সম্মুখে তূরী বাজিয়ো না, যেমন ভণ্ডরা লোকের কাছে প্রশংসা পাবার জন্য মজলিস-খানায় ও পথে করে থাকে; আমি তোমাদেরকে সত্যি বলছি, তারা তাদের পুরস্কার পেয়ে গেছে।</div>
<div class="v" id="v3"><span class="vn">3</span> কিন্তু তুমি যখন দান কর, তখন তোমার ডান হাত কি করছে, তা তোমার বাম হাতকে জানতে দিও না।</div>
<div class="v" id="v4"><span class="vn">4</span> এভাবে তোমার দান যেন গোপনে হয়; তাতে তোমার পিতা, যিনি গোপনে দেখেন, তিনি তোমাকে ফল দেবেন।</div>
<div class="v" id="v5"><h2>মুনাজাতের বিষয়ে শিক্ষা</h2><span class="vn">5</span> <span class="br-p"><br><br></span>আর তোমরা যখন মুনাজাত কর, তখন ভণ্ডদের মত হয়ো না; কারণ তারা মজলিস-খানায় ও পথের কোণে দাঁড়িয়ে লোক-দেখানো মুনাজাত করতে ভালবাসে; আমি তোমাদেরকে সত্যি বলছি, তারা তাদের পুরস্কার পেয়ে গেছে।</div>
<div class="v" id="v6"><span class="vn">6</span> কিন্তু তুমি যখন মুনাজাত কর, তখন তোমার ভিতরের ঘরে প্রবেশ করো, আর দরজা বন্ধ করে তোমার পিতা, যিনি গোপনে বর্তমান, তাঁর কাছে মুনাজাত করো; তাতে তোমার পিতা, যিনি গোপনে দেখেন, তিনি তোমাকে ফল দেবেন।</div>
<div class="v" id="v7"><span class="vn">7</span> <span class="br-p"><br><br></span>আর মুনাজাত করার সময় তোমরা অনর্থক পুনরুক্তি করো না, যেমন অ-ইহুদীরা করে থাকে; কেননা তারা মনে করে, বেশি কথা বললেই তাদের মুনাজাতের উত্তর পাবে।</div>
<div class="v" id="v8"><span class="vn">8</span> অতএব তোমরা তাদের মত হয়ো না, কেননা তোমাদের কি কি প্রয়োজন, তা যাচ্ঞা করার আগে তোমাদের পিতা জানেন।</div>
<div class="v" id="v9"><span class="vn">9</span> <span class="br-p"><br><br></span>অতএব তোমরা এই ভাবে মুনাজাত <span class="br-p"><br><br></span>করো; <span class="br-p"><br><br></span>হে আমাদের বেহেশতী পিতা, <span class="br-p"><br><br></span>তোমার নাম পবিত্র বলে মান্য হোক,</div>
<div class="v" id="v10"><span class="vn">10</span> <span class="br-p"><br><br></span>তোমার রাজ্য আসুক, <span class="br-p"><br><br></span>তোমার ইচ্ছা সিদ্ধ হোক, <span class="br-p"><br><br></span>যেমন বেহেশতে তেমনি দুনিয়াতেও <span class="br-p"><br><br></span>হোক;</div>
<div class="v" id="v11"><span class="vn">11</span> <span class="br-p"><br><br></span>আমাদের প্রয়োজনীয় খাদ্য আজ <span class="br-p"><br><br></span>আমাদেরকে দাও;</div>
<div class="v" id="v12"><span class="vn">12</span> <span class="br-p"><br><br></span>আর আমাদের অপরাধগুলো মাফ <span class="br-p"><br><br></span>কর, <span class="br-p"><br><br></span>যেমন আমরাও নিজ নিজ <span class="br-p"><br><br></span>অপরাধীদেরকে মাফ করেছি;</div>
<div class="v" id="v13"><span class="vn">13</span> <span class="br-p"><br><br></span>আর আমাদেরকে পরীক্ষাতে এনো <span class="br-p"><br><br></span>না, <span class="br-p"><br><br></span>কিন্তু মন্দ থেকে রক্ষা কর।</div>
<div class="v" id="v14"><span class="vn">14</span> <span class="br-p"><br><br></span>তোমরা যদি লোকের অপরাধ মাফ কর, তবে তোমাদের বেহেশতী পিতা তোমাদেরকেও মাফ করবেন।</div>
<div class="v" id="v15"><span class="vn">15</span> কিন্তু তোমরা যদি লোকদেরকে মাফ না কর, তবে তোমাদের পিতা তোমাদের অপরাধও মাফ করবেন না।</div>
<div class="v" id="v16"><h2>রোজা রাখার বিষয়ে শিক্ষা</h2><span class="vn">16</span> <span class="br-p"><br><br></span>আর তোমরা যখন রোজা রাখ, তখন ভণ্ডদের মত মুখ কালো করে রেখো না; কেননা তারা লোককে রোজা দেখাবার জন্য নিজেদের মুখ কালো করে রাখে; আমি তোমাদেরকে সত্যি বলছি, তারা তাদের পুরস্কার পেয়ে গেছে।</div>
<div class="v" id="v17"><span class="vn">17</span> কিন্তু তুমি যখন রোজা রাখ, তখন মাথায় তেল দিও এবং মুখ ধুইও;</div>
<div class="v" id="v18"><span class="vn">18</span> যেন লোকে তোমার রোজা দেখতে না পায়, কিন্তু তোমার পিতা, যিনি গোপনে বর্তমান, তিনিই দেখতে পান; তাতে তোমার পিতা, যিনি গোপনে দেখেন, তিনি তোমাকে ফল দেবেন।</div>
<div class="v" id="v19"><h2>বেহেশতে ধন সঞ্চয় করার বিষয়ে শিক্ষা</h2><span class="vn">19</span> <span class="br-p"><br><br></span>তোমরা দুনিয়াতে নিজেদের জন্য ধন সঞ্চয় করো না; এখানে তো কীটে ও মরিচায় ক্ষয় করে এবং এখানে চোরে সিঁধ কেটে চুরি করে।</div>
<div class="v" id="v20"><span class="vn">20</span> কিন্তু বেহেশতে নিজেদের জন্য ধন সঞ্চয় কর; সেখানে কীটে ও মরিচায় ক্ষয় করে না, সেখানে চোরেও সিঁধ কেটে চুরি করে না।</div>
<div class="v" id="v21"><span class="vn">21</span> কারণ যেখানে তোমার ধন, সেখানে তোমার মনও থাকবে।</div>
<div class="v" id="v22"><h2>চোখ শরীরের প্রদীপ</h2><span class="vn">22</span> <span class="br-p"><br><br></span>চোখই শরীরের প্রদীপ; অতএব তোমার চোখ যদি সরল হয়, তবে তোমার সমস্ত শরীর আলোতে পূর্ণ হবে।</div>
<div class="v" id="v23"><span class="vn">23</span> কিন্তু তোমার চোখ যদি মন্দ হয়, তবে তোমার সমস্ত শরীর অন্ধকারময় হবে। অতএব তোমার মধ্যকার আলো যদি অন্ধকার হয়, সেই অন্ধকার কত বড়!</div>
<div class="v" id="v24"><h2>দুই মালিকের গোলামী করা</h2><span class="vn">24</span> <span class="br-p"><br><br></span>কেউই দুই মালিকের গোলামী করতে পারে না; কেননা সে হয় তো এক জনকে হিংসা করবে, আর এক জনকে মহব্বত করবে, নয় তো এক জনের প্রতি অনুরক্ত হবে, আর এক জনকে তুচ্ছ করবে; তোমরা আল্লাহ্‌ এবং ধন উভয়ের গোলামী করতে পার না।</div>
<div class="v" id="v25"><h2>চিন্তিত না হবার বিষয়ে শিক্ষা</h2><span class="vn">25</span> <span class="br-p"><br><br></span>এজন্য আমি তোমাদেরকে বলছি, ‘কি ভোজন করবো, কি পান করবো’ বলে প্রাণের বিষয়ে, কিংবা ‘কি পরবো’ বলে শরীরের বিষয়ে চিন্তিত হয়ো না; খাদ্য থেকে প্রাণ ও কাপড় থেকে শরীর কি বড় বিষয় নয়?</div>
<div class="v" id="v26"><span class="vn">26</span> আসমানের পাখিগুলোর প্রতি দৃষ্টিপাত কর; তারা বপনও করে না, কাটেও না, গোলাঘরে সঞ্চয়ও করে না, তবুও তোমাদের বেহেশতী পিতা তাদেরকে আহার দিয়ে থাকেন; তোমরা কি তাদের থেকে বেশি শ্রেষ্ঠ নও?</div>
<div class="v" id="v27"><span class="vn">27</span> আর তোমাদের মধ্যে কে চিন্তিত হয়ে নিজের বয়স এক হাত মাত্র বৃদ্ধি করতে পারে?</div>
<div class="v" id="v28"><span class="vn">28</span> আর কাপড়ের জন্য কেন চিন্তিত হও? ক্ষেতের ফুলের বিষয়ে চিন্তা কর, সেগুলো কেমন বেড়ে ওঠে;</div>
<div class="v" id="v29"><span class="vn">29</span> সেসব পরিশ্রম করে না, সুতাও কাটে না; তবুও আমি তোমাদেরকে বলছি, সোলায়মানও তাঁর সমস্ত প্রতাপে এর একটির মত সুসজ্জিত ছিলেন না।</div>
<div class="v" id="v30"><span class="vn">30</span> ভাল, ক্ষেতের যে ঘাস আজ আছে ও আগামীকাল চুলায় ফেলে দেওয়া হবে, তা যদি আল্লাহ্‌ এভাবে সাজিয়ে থাকেন, তবে হে অল্প বিশ্বাসীরা, তোমাদেরকে কি আরও বেশি করে সাজাবেন না?</div>
<div class="v" id="v31"><span class="vn">31</span> অতএব এই বলে চিন্তিত হয়ো না যে,</div>
<div class="v" id="v32"><span class="vn">32</span> ‘কি ভোজন করবো?’ বা ‘কি পান করবো?’ বা ‘কি পরবো?’ কেননা অ-ইহুদীরাই এসব বিষয় চেষ্টা করে থাকে; তোমাদের বেহেশতী পিতা তো জানেন যে, এসব দ্রব্য তোমাদের প্রয়োজন আছে।</div>
<div class="v" id="v33"><span class="vn">33</span> কিন্তু তোমরা প্রথমে তাঁর রাজ্য ও তাঁর ধার্মিকতার বিষয়ে চেষ্টা কর, তা হলে ঐ সমস্ত দ্রব্যও তোমাদেরকে দেওয়া হবে।</div>
<div class="v" id="v34"><span class="vn">34</span> অতএব আগামীকালের জন্য চিন্তিত হয়ো না, কেননা আগামীকাল তার নিজের বিষয় নিজেই চিন্তিত হবে; দিনের কষ্ট দিনের জন্যই যথেষ্ট।</div>
</div>
<!-- PARSED ABOVE; EDITING MAY BREAK PARSER -->
</body></html>