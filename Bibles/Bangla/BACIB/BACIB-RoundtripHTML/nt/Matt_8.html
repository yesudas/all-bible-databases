<html><head>
<meta http-equiv="Content-Type" content="text/html;charset=utf-8" />
<title>Matt 8 &ndash; প্রথম খণ্ড : মথি &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>প্রথম খণ্ড : মথি</b> &ndash; <a href="Matt_1.html">1</a> ... <a href="Matt_6.html">6</a> <a href="Matt_7.html">7</a> <b>8</b> <a href="Matt_9.html">9</a> <a href="Matt_10.html">10</a> ... <a href="Matt_28.html">28</a> </div><hr>
<h1>Matt 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2> ঈসা মসীহ্‌ এক জন কুষ্ঠরোগীকে সুস্থ করেন</h2><span class="vn">1</span> <span class="br-p"><br><br></span>তিনি পর্বত থেকে নেমে আসলে পর অনেক লোক তাঁর পিছনে পিছনে চলতে লাগল।</div>
<div class="v" id="v2"><span class="vn">2</span> <span class="br-p"><br><br></span>আর দেখ, এক জন কুষ্ঠ রোগী কাছে এসে তাঁর সামনে উবুড় হয়ে বললো, হে প্রভু, যদি আপনার ইচ্ছা হয়, আমাকে পাক-পবিত্র করতে পারেন।</div>
<div class="v" id="v3"><span class="vn">3</span> তখন তিনি হাত বাড়িয়ে তাকে সপর্শ করলেন, বললেন, আমার ইচ্ছা, তুমি পাক-পবিত্র হও; আর তখনই সে কুষ্ঠ থেকে পাক-পবিত্র হল।</div>
<div class="v" id="v4"><span class="vn">4</span> পরে ঈসা তাকে বললেন, দেখো, এই কথা কাউকেও বলো না; কিন্তু ইমামের কাছে গিয়ে নিজেকে দেখাও এবং তাদের কাছে সাক্ষ্য দেবার জন্য মূসার হুকুম অনুসারে নৈবেদ্য কোরবানী কর।</div>
<div class="v" id="v5"><h2>ঈসা মসীহ্‌ এক জন শতপতির গোলামকে সুস্থ করেন</h2><span class="vn">5</span> <span class="br-p"><br><br></span>আর তিনি কফরনাহূমে প্রবেশ করলে এক জন শতপতি তাঁর কাছে এসে বিনতি-পূর্বক বললেন,</div>
<div class="v" id="v6"><span class="vn">6</span> হে প্রভু, আমার গোলাম বাড়িতে পক্ষাঘাতে পড়ে আছে, ভীষণ যন্ত্রণা পাচ্ছে।</div>
<div class="v" id="v7"><span class="vn">7</span> তিনি তাকে বললেন, আমি গিয়ে তাকে সুস্থ করবো।</div>
<div class="v" id="v8"><span class="vn">8</span> শতপতি জবাবে বললেন, হে প্রভু, আমি এমন যোগ্য নই যে, আপনি আমার ছাদের নিচে আসেন; কেবল মুখে বলুন, তাতেই আমার গোলাম সুস্থ হবে।</div>
<div class="v" id="v9"><span class="vn">9</span> কারণ আমিও কর্তৃত্বের অধীন লোক, আবার সৈন্যেরা আমার অধীন; আমি তাদের এক জনকে ‘যাও’ বললে সে যায় এবং অন্যকে ‘এসো’ বললে সে আসে, আর আমার গোলামকে ‘এই কাজ কর’ বললে সে তা করে।</div>
<div class="v" id="v10"><span class="vn">10</span> এই কথা শুনে ঈসা আশ্চর্য জ্ঞান করলেন এবং যারা তাঁর পিছনে পিছনে আসছিল তাদেরকে বললেন, আমি তোমাদেরকে সত্যি বলছি, ইসরাইলের মধ্যে কারো এত বড় ঈমান দেখতে পাই নি।</div>
<div class="v" id="v11"><span class="vn">11</span> আর আমি তোমাদেরকে বলছি, অনেকে পূর্ব ও পশ্চিম থেকে আসবে এবং ইব্রাহিম, ইস্‌হাক ও ইয়াকুবের সঙ্গে বেহেশতী-রাজ্যে একত্রে বসবে;</div>
<div class="v" id="v12"><span class="vn">12</span> কিন্তু বেহেশতী-রাজ্যের সন্তানদেরকে বাইরের অন্ধকারে ফেলে দেওয়া হবে; সেই স্থানে কান্নাকাটি করবে ও যন্ত্রণায় দাঁতে দাঁত ঘষবে।</div>
<div class="v" id="v13"><span class="vn">13</span> পরে ঈসা সেই শতপতিকে বললেন, চলে যাও, যেমন ঈমান আনলে, তেমনি তোমার প্রতি হোক। আর সেই দণ্ডেই তার গোলাম সুস্থ হল।</div>
<div class="v" id="v14"><h2>ঈসা মসীহ্‌ পিতরের শাশুড়ির জ্বর ভাল করেন</h2><span class="vn">14</span> <span class="br-p"><br><br></span>আর ঈসা পিতরের বাড়িতে এসে দেখলেন, তাঁর শাশুড়ি বিছানায় শুয়ে আছেন, তাঁর জ্বর হয়েছে।</div>
<div class="v" id="v15"><span class="vn">15</span> পরে তিনি তাঁর হাত স্পর্শ করলেন, আর জ্বর ছেড়ে গেল; তখন তিনি উঠে ঈসার পরিচর্যা করতে লাগলেন।</div>
<div class="v" id="v16"><span class="vn">16</span> আর সন্ধ্যা হলে লোকেরা অনেক বদ-রূহে পাওয়া লোককে তাঁর কাছে আনলো, তাতে তিনি মুখের কথায়ই সেই রূহ্‌দেরকে ছাড়ালেন এবং সকল অসুস্থ লোককে সুস্থ করলেন;</div>
<div class="v" id="v17"><span class="vn">17</span> যেন ইশাইয়া নবীর মধ্য দিয়ে নাজেল হওয়া এই কালাম পূর্ণ হয়, “তিনি নিজে আমাদের দুর্বলতাগুলো গ্রহণ করলেন ও ব্যাধিগুলো বহন করলেন।”</div>
<div class="v" id="v18"><span class="vn">18</span> <span class="br-p"><br><br></span>আর ঈসা তাঁর চারদিকে অনেক লোক দেখে অন্য পারে যেতে হুকুম করলেন।</div>
<div class="v" id="v19"><span class="vn">19</span> তখন এক জন আলেম এসে তাঁকে বললেন, হুজুর, আপনি যে কোন স্থানে যাবেন, আমি আপনার পিছনে পিছনে যাব।</div>
<div class="v" id="v20"><span class="vn">20</span> ঈসা তাঁকে বললেন, শিয়ালদের গর্ত আছে এবং আসমানের পাখিগুলোর বাসা আছে; কিন্তু ইবনুল-ইনসানের মাথা রাখার স্থান নেই।</div>
<div class="v" id="v21"><span class="vn">21</span> সাহাবীদের মধ্যে আর এক জন তাঁকে বললেন, হে প্রভু, আগে আমার পিতাকে কবর দিয়ে আসতে অনুমতি দিন।</div>
<div class="v" id="v22"><span class="vn">22</span> কিন্তু ঈসা তাঁকে বললেন, আমাকে অনুসরণ কর; মৃতেরাই নিজ নিজ মৃতদের কবর দিক।</div>
<div class="v" id="v23"><h2>ঈসা মসীহ্‌ ঝড় থামান</h2><span class="vn">23</span> <span class="br-p"><br><br></span>আর তিনি নৌকায় উঠলে তাঁর সাহাবীরা তাঁর সঙ্গে গেলেন।</div>
<div class="v" id="v24"><span class="vn">24</span> অকস্মাৎ সাগরে ভারী ঝড় উঠলো, এমন কি নৌকা ঢেউয়ের কারণে ডুবে যাচ্ছিল; কিন্তু তিনি ঘুমাচ্ছিলেন।</div>
<div class="v" id="v25"><span class="vn">25</span> তখন তাঁরা তাঁর কাছে গিয়ে তাঁকে জাগিয়ে বললেন, হে প্রভু, রক্ষা করুন, আমরা মারা পড়লাম।</div>
<div class="v" id="v26"><span class="vn">26</span> তিনি তাঁদেরকে বললেন, হে অল্পবিশ্বাসীরা, কেন ভয় পাচ্ছ? তখন তিনি উঠে বায়ু ও সমুদ্রকে ধমক দিলেন; তাতে সব কিছু একেবারে শান্ত হয়ে গেলো।</div>
<div class="v" id="v27"><span class="vn">27</span> আর সেই ব্যক্তিরা আশ্চর্য জ্ঞান করে বললেন, ইনি কেমন লোক, বায়ু ও সমুদ্রও যে এঁর হুকুম মানে!</div>
<div class="v" id="v28"><h2>ঈসা মসীহ্‌ দু’জন লোকের মধ্য থেকে বদ-রূহ্‌ ছাড়ান</h2><span class="vn">28</span> <span class="br-p"><br><br></span>পরে তিনি অন্য পারে গাদারীয়দের দেশে গেলে দু’জন বদ-রূহে পাওয়া লোক কবর স্থান থেকে বের হয়ে তাঁর সম্মুখে আসল; তারা এত বড় দুর্দান্ত ছিল যে, ঐ পথ দিয়ে কেউই যেতে পারতো না।</div>
<div class="v" id="v29"><span class="vn">29</span> আর দেখ, তাঁরা চেঁচিয়ে উঠলো, বললো, হে আল্লাহ্‌র পুত্র, আপনার সঙ্গে আমাদের সম্পর্ক কি? আপনি কি নিরূপিত সময়ের আগে আমাদেরকে যন্ত্রণা দিতে এখানে আসলেন?</div>
<div class="v" id="v30"><span class="vn">30</span> তখন তাদের থেকে কিছু দূরে বড় একটি শূকরের পাল চরছিল।</div>
<div class="v" id="v31"><span class="vn">31</span> তাতে বদ-রূহ্‌রা ফরিয়াদ করে তাঁকে বললো, যদি আমাদেরকে ছাড়িয়ে দেন, তবে ঐ শূকরের পালে পাঠিয়ে দিন।</div>
<div class="v" id="v32"><span class="vn">32</span> তিনি তাদেরকে বললেন, চলে যাও। তখন তারা বের হয়ে সেই শূকরের পালে প্রবেশ করলো; আর দেখ, সমস্ত শূকর মহাবেগে ঢালু পাড় দিয়ে দৌড়ে গিয়ে সাগরে পড়লো ও পানিতে ডুবে মারা গেল।</div>
<div class="v" id="v33"><span class="vn">33</span> তখন যারা পাল চড়াচ্ছিল তারা পালিয়ে গেল এবং নগরে গিয়ে সমস্ত বিষয়, বিশেষত সেই বদ-রূহে পাওয়া লোকদের বিষয়ে সকলকে বললো।</div>
<div class="v" id="v34"><span class="vn">34</span> আর দেখ, নগরের সমস্ত লোক ঈসার সঙ্গে সাক্ষাৎ করার জন্য বের হয়ে আসল এবং তাঁকে দেখে তাদের সীমা থেকে চলে যেতে ফরিয়াদ করলো।</div>
</div>
<!-- PARSED ABOVE; EDITING MAY BREAK PARSER -->
</body></html>