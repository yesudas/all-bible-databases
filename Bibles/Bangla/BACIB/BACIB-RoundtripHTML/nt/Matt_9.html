<html><head>
<meta http-equiv="Content-Type" content="text/html;charset=utf-8" />
<title>Matt 9 &ndash; প্রথম খণ্ড : মথি &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>প্রথম খণ্ড : মথি</b> &ndash; <a href="Matt_1.html">1</a> ... <a href="Matt_7.html">7</a> <a href="Matt_8.html">8</a> <b>9</b> <a href="Matt_10.html">10</a> <a href="Matt_11.html">11</a> ... <a href="Matt_28.html">28</a> </div><hr>
<h1>Matt 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈসা মসীহ্‌ এক জন পক্ষাঘাতগ্রস্ত লোককে সুস্থ করেন</h2><span class="vn">1</span> <span class="br-p"><br><br></span>পরে তিনি নৌকায় উঠে পার হলেন এবং নিজের নগরে আসলেন। আর দেখ, কয়েক জন লোক তাঁর কাছে এক জন পক্ষাঘাতগ্রস্তকে আনলো, সে খাটের উপরে শোয়ানো ছিল।</div>
<div class="v" id="v2"><span class="vn">2</span> ঈসা তাদের ঈমান দেখে সেই পক্ষাঘাতগ্রস্তকে বললেন, বৎস, সাহস কর, তোমার গুনাহ্‌ মাফ হল।</div>
<div class="v" id="v3"><span class="vn">3</span> আর দেখ, কয়েক জন আলেম মনে মনে বললো, এই ব্যক্তি কুফরী করছে।</div>
<div class="v" id="v4"><span class="vn">4</span> তখন ঈসা তাদের চিন্তা বুঝতে পেরে বললেন, তোমরা কেন মনে মনে কুচিন্তা করছো?</div>
<div class="v" id="v5"><span class="vn">5</span> কারণ, কোনটা বলা সহজ, ‘তোমার গুনাহ্‌ মাফ হল’, না ‘তুমি উঠে হেঁটে বেড়াও’?</div>
<div class="v" id="v6"><span class="vn">6</span> কিন্তু দুনিয়াতে গুনাহ্‌ মাফ করার ক্ষমতা ইবনুল-ইনসানের আছে, এই কথা যেন তোমরা জানতে পার, এজন্য— তিনি সেই পক্ষাঘাতগ্রস্তকে বললেন— উঠ, তোমার বিছানা তুলে নেও এবং তোমার বাড়িতে চলে যাও।</div>
<div class="v" id="v7"><span class="vn">7</span> তখন সে উঠে তার বাড়িতে চলে গেল।</div>
<div class="v" id="v8"><span class="vn">8</span> তা দেখে লোকেরা ভয় পেল, আর আল্লাহ্‌ মানুষকে এমন ক্ষমতা দিয়েছেন বলে তারা আল্লাহ্‌র গৌরব করলো।</div>
<div class="v" id="v9"><h2>মথিকে আহ্বান</h2><span class="vn">9</span> <span class="br-p"><br><br></span>আর সেই স্থান থেকে যেতে যেতে ঈসা দেখলেন, মথি নামক এক ব্যক্তি করগ্রহণ-স্থানে বসে আছে; তিনি তাকে বললেন, আমাকে অনুসরণ কর। তাতে সে উঠে তাঁর পিছনে পিছনে চলতে লাগল।</div>
<div class="v" id="v10"><span class="vn">10</span> <span class="br-p"><br><br></span>পরে তিনি বাড়ির মধ্যে ভোজন করতে বসেছেন, আর দেখ, অনেক কর-আদায়কারী ও গুনাহ্‌গার এসে ঈসার এবং তাঁর সাহাবীদের সঙ্গে ভোজনে বসলো।</div>
<div class="v" id="v11"><span class="vn">11</span> তা দেখে ফরীশীরা তাঁর সাহাবীদেরকে বললো, তোমাদের হুজুর কি জন্য কর-আদায়কারী ও গুনাহ্‌গারদের সঙ্গে ভোজন করেন?</div>
<div class="v" id="v12"><span class="vn">12</span> তা শুনে তিনি বললেন, সুস্থ লোকদের চিকিৎসকের প্রয়োজন নেই, বরং অসুস্থদেরই প্রয়োজন আছে।</div>
<div class="v" id="v13"><span class="vn">13</span> কিন্তু তোমরা গিয়ে শিক্ষা কর, এই কালামের মর্ম কি, “আমি করুণাই চাই, কোরবানী নয়”; কেননা আমি ধার্মিকদেরকে নয়, কিন্তু গুনাহ্‌গারদেরকে ডাকতে এসেছি।</div>
<div class="v" id="v14"><h2>রোজা রাখার বিষয়ে প্রশ্ন</h2><span class="vn">14</span> <span class="br-p"><br><br></span>তখন ইয়াহিয়ার সাহাবীরা তাঁর কাছে এসে বললো, ফরীশীরা ও আমরা অনেক বার রোজা রাখি, কিন্তু আপনার সাহাবীরা রোজা রাখে না, এর কারণ কি?</div>
<div class="v" id="v15"><span class="vn">15</span> ঈসা তাঁদেরকে বললেন, বর সঙ্গে থাকতে কি বাসর ঘরের লোকেরা মাতম করতে পারে? কিন্তু এমন সময় আসবে, যখন তাদের কাছ থেকে বরকে নিয়ে যাওয়া হবে; তখন তারা রোজা রাখবে।</div>
<div class="v" id="v16"><span class="vn">16</span> পুরানো কোর্তায় কেউ নতুন কাপড়ের তালি দেয় না, কেননা তার তালিতে কাপড় ছিঁড়ে যায় এবং ছিদ্র আরও বড় হয়।</div>
<div class="v" id="v17"><span class="vn">17</span> আর লোকে পুরানো চামড়ার থলিতে নতুন আঙ্গুর-রস রাখে না; রাখলে থলিগুলো ফেটে যায়, তাতে আঙ্গুর-রস পড়ে যায়, থলিগুলোও নষ্ট হয়; কিন্তু লোকে নতুন চামড়ার থলিতেই টাট্‌কা আঙ্গুর-রস রাখে, তাতে উভয়েরই রক্ষা হয়।</div>
<div class="v" id="v18"><h2>একটি মৃত বালিকা ও এক জন অসুস্থ স্ত্রীলোক</h2><span class="vn">18</span> <span class="br-p"><br><br></span>তিনি তাদেরকে এসব কথা বলছেন, আর দেখ, মজলিস-খানার এক জন নেতা এসে তাঁর সম্মুখে উবুড় হয়ে বললেন, আমার কন্যাটি হয়তো এতক্ষণ মারা গেছে; কিন্তু আপনি এসে তার উপরে হাত রাখুন, তাতে সে বাঁচবে।</div>
<div class="v" id="v19"><span class="vn">19</span> তখন ঈসা উঠে তাঁর সঙ্গে গমন করলেন, তাঁর সাহাবীরাও চললেন।</div>
<div class="v" id="v20"><span class="vn">20</span> আর দেখ, বারো বছর থেকে প্রদর রোগগ্রস্ত এক জন স্ত্রীলোক তাঁর পিছনের দিকে এসে তাঁর চাদরের থোপ স্পর্শ করলো;</div>
<div class="v" id="v21"><span class="vn">21</span> কারণ সে মনে মনে বলছিল, তাঁর চাদরটা স্পর্শ করতে পারলেই আমি সুস্থ হবো।</div>
<div class="v" id="v22"><span class="vn">22</span> তখন ঈসা মুখ ফিরিয়ে তাকে দেখে বললেন, বৎসে সাহস কর, তোমার ঈমান তোমাকে সুস্থ করলো। সেই মুহূর্ত থেকে স্ত্রীলোকটি সুস্থ হল।</div>
<div class="v" id="v23"><span class="vn">23</span> <span class="br-p"><br><br></span>পরে ঈসা সেই নেতার বাড়িতে এসে যখন দেখলেন যারা বাঁশী বাজায় তারা রয়েছে ও লোকেরা কোলাহল করছে,</div>
<div class="v" id="v24"><span class="vn">24</span> তখন বললেন, সরে যাও, কন্যাটি তো মারা যায় নি, ঘুমিয়ে রয়েছে। তখন তারা তাঁকে উপহাস করলো।</div>
<div class="v" id="v25"><span class="vn">25</span> কিন্তু লোকদেরকে বের করে দেওয়া হলে তিনি ভিতরে গিয়ে কন্যাটির হাত ধরলেন, তাতে সে উঠে বসলো।</div>
<div class="v" id="v26"><span class="vn">26</span> আর এই ঘটনার কথা সেই দেশজুড়ে রটে গেল।</div>
<div class="v" id="v27"><h2>ঈসা মসীহ্‌ দু’জন অন্ধকে সুস্থ করেন</h2><span class="vn">27</span> <span class="br-p"><br><br></span>পরে ঈসা সেই স্থান থেকে প্রস্থান করলে, দু’জন অন্ধ তাঁর পিছনে পিছনে চলতে লাগল; তারা চেঁচিয়ে বলতে লাগল, হে দাউদ-সন্তান, আমাদের প্রতি করুণা করুন।</div>
<div class="v" id="v28"><span class="vn">28</span> তিনি বাড়ির মধ্যে প্রবেশ করলে পর সেই অন্ধেরা তাঁর কাছে আসল; তখন ঈসা তাদেরকে বললেন, তোমরা কি বিশ্বাস কর যে, আমি এই কাজ করতে পারি? তারা তাঁকে বললো, হ্যাঁ, প্রভু।</div>
<div class="v" id="v29"><span class="vn">29</span> তখন তিনি তাদের চোখ স্পর্শ করলেন, আর বললেন, তোমাদের বিশ্বাস অনুসারে তোমাদের প্রতি হোক।</div>
<div class="v" id="v30"><span class="vn">30</span> তখন তাদের চোখ খুলে গেল। আর ঈসা তাদেরকে দৃঢ়ভাবে নিষেধ করে দিলেন, বললেন, দেখো, যেন কেউ এই বিষয় জানতে না পারে।</div>
<div class="v" id="v31"><span class="vn">31</span> কিন্তু তারা বাইরে গিয়ে সেই অঞ্চলের সমস্ত জায়গায় তাঁর কীর্তি প্রকাশ করলো।</div>
<div class="v" id="v32"><h2>ঈসা মসীহ্‌ বোবা লোককে সুস্থ করেন</h2><span class="vn">32</span> <span class="br-p"><br><br></span>তারা বাইরে যাচ্ছে, এমন সময়ে লোকেরা একটি বদ-রূহে পাওয়া বোবা লোককে তাঁর কাছে আনলো।</div>
<div class="v" id="v33"><span class="vn">33</span> বদ-রূহ্‌ ছাড়ানো হলে সেই বোবা কথা বলতে লাগল; তখন লোকেরা আশ্চর্য জ্ঞান করে বললো, ইসরাইলের মধ্যে এমন কখনও দেখা যায় নি।</div>
<div class="v" id="v34"><span class="vn">34</span> কিন্তু ফরীশীরা বলতে লাগল, বদ-রূহ্‌দের অধিপতি দ্বারা সে বদ-রূহ্‌ ছাড়ায়।</div>
<div class="v" id="v35"><h2>শস্য প্রচুর কিন্তু কার্যকারী অল্প</h2><span class="vn">35</span> <span class="br-p"><br><br></span>আর ঈসা সমস্ত নগরে ও গ্রামে ভ্রমণ করতে লাগলেন; তিনি লোকদের মজলিস-খানায় উপদেশ দিলেন ও বেহেশতী-রাজ্যের সুসমাচার তবলিগ করলেন এবং সমস্ত রকম রোগ ও সমস্ত রকম অসুস্থতা থেকে সুস্থতা দান করলেন।</div>
<div class="v" id="v36"><span class="vn">36</span> কিন্তু অনেক লোক দেখে তিনি তাদের প্রতি করুণাবিষ্ট হলেন, কেননা তারা ব্যাকুল ও পরিশ্রান্ত ছিল, যেন রাখালবিহীন ভোড়ার পাল।</div>
<div class="v" id="v37"><span class="vn">37</span> তখন তিনি তাঁর সাহাবীদেরকে বললেন, শস্য প্রচুর বটে, কিন্তু কার্যকারী লোক অল্প;</div>
<div class="v" id="v38"><span class="vn">38</span> অতএব শস্য-ক্ষেতের মালিকের কাছে মুনাজাত কর, যেন তিনি নিজের শস্য-ক্ষেতে কার্যকারী লোক পাঠিয়ে দেন।</div>
</div>
<!-- PARSED ABOVE; EDITING MAY BREAK PARSER -->
</body></html>