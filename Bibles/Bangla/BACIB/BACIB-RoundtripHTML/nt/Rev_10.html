<html><head>
<meta http-equiv="Content-Type" content="text/html;charset=utf-8" />
<title>Rev 10 &ndash; সপ্তবিংশ খণ্ড : প্রকাশিত কালাম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 10);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তবিংশ খণ্ড : প্রকাশিত কালাম</b> &ndash; <a href="Rev_1.html">1</a> ... <a href="Rev_8.html">8</a> <a href="Rev_9.html">9</a> <b>10</b> <a href="Rev_11.html">11</a> <a href="Rev_12.html">12</a> ... <a href="Rev_22.html">22</a> </div><hr>
<h1>Rev 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এক জন ফেরেশতা ও ক্ষুদ্র কিতাব</h2><span class="vn">1</span> <span class="br-p"><br><br></span>পরে আমি আর এক শক্তিমান ফেরেশতাকে বেহেশত থেকে নেমে আসতে দেখলাম। তাঁর পোশাক ছিল মেঘ, তাঁর মাথার উপরে মেঘধনুক, তাঁর মুখ সূর্যের মত, তাঁর পা আগুনের স্তম্ভের মত,</div>
<div class="v" id="v2"><span class="vn">2</span> এবং তাঁর হাতে খোলা একখানি ক্ষুদ্র কিতাব ছিল। তিনি সাগরে ডান পা ও স্থলে বাম পা রাখলেন;</div>
<div class="v" id="v3"><span class="vn">3</span> এবং সিংহ গর্জনের মত হুঙ্কারে চিৎকার করলেন; আর তিনি চিৎকার করলে সাতটি বজ্রধ্বনি হল।</div>
<div class="v" id="v4"><span class="vn">4</span> সেই সাতটি বজ্রধ্বনির আওয়াজ হলে পর আমি লিখতে উদ্যত হলাম; আর বেহেশত থেকে এই বাণী শুনলাম, ঐ সাতটি বজ্রধ্বনি যা বললো, তা সীলমোহর কর, লিখো না।</div>
<div class="v" id="v5"><span class="vn">5</span> পরে সেই ফেরেশতা, যাঁকে আমি সমুদ্রের উপরে ও স্থলের উপরে দাঁড়াতে দেখেছিলাম, তিনি বেহেশতের প্রতি “তাঁর ডান হাত উঠালেন,</div>
<div class="v" id="v6"><span class="vn">6</span> আর যিনি যুগপর্যায়ের যুগে যুগে জীবন্ত, যিনি আসমান ও তার ভেতকার সমস্ত বস্তু এবং দুনিয়া ও তার ভেতরকার সমস্ত বস্তু এবং সমুদ্র ও তার ভেতরকার সমস্ত বস্তু সৃষ্টি করেছিলেন, তাঁর নামে এই শপথ করলেন” আর বিলম্ব হবে না;</div>
<div class="v" id="v7"><span class="vn">7</span> কিন্তু সপ্তম ফেরেশতার ধ্বনির দিনগুলোতে, যখন তিনি তূরী বাজাতে উদ্যত হবেন, তখন আল্লাহ্‌র নিগূঢ়তত্ত্ব সমাপ্ত হবে, যেমন তিনি তাঁর গোলাম নবীদেরকে এই মঙ্গলবার্তা জানিয়েছিলেন।</div>
<div class="v" id="v8"><span class="vn">8</span> <span class="br-p"><br><br></span>পরে, বেহেশত থেকে যে বাণী শুনেছিলাম, তা আমার সঙ্গে আবার আলাপ করে বললো, যাও, সমুদ্র ও স্থলের উপরে দণ্ডায়মান ঐ ফেরেশতার হাত থেকে সেই খোলা কিতাবখানি নাও।</div>
<div class="v" id="v9"><span class="vn">9</span> তখন আমি সেই ফেরেশতার কাছে গিয়ে তাঁকে বললাম, ঐ ক্ষুদ্র কিতাবখানি আমাকে দিন। তিনি আমাকে বললেন, নাও, খেয়ে ফেল; এটি তোমার উদর তিক্ত করে তুলবে কিন্তু তোমার মুখে মধুর মত মিষ্টি লাগবে।</div>
<div class="v" id="v10"><span class="vn">10</span> তখন আমি ফেরেশতার হাত থেকে সেই ক্ষুদ্র কিতাব গ্রহণ করে খেয়ে ফেললাম। আমার মুখে তা মধুর মত মিষ্ট লাগল কিন্তু খেয়ে ফেলার পর আমার উদর তিক্ত হয়ে গেল।</div>
<div class="v" id="v11"><span class="vn">11</span> <span class="br-p"><br><br></span>পরে তাঁরা আমাকে বললেন, অনেক লোকবৃন্দ, জাতি, ভাষা ও বাদশাহ্‌র বিষয়ে তোমাকে আবার ভবিষ্যদ্বাণী বলতে হবে।</div>
</div>
<!-- PARSED ABOVE; EDITING MAY BREAK PARSER -->
</body></html>