<html><head>
<meta http-equiv="Content-Type" content="text/html;charset=utf-8" />
<title>Rev 12 &ndash; সপ্তবিংশ খণ্ড : প্রকাশিত কালাম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 12);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তবিংশ খণ্ড : প্রকাশিত কালাম</b> &ndash; <a href="Rev_1.html">1</a> ... <a href="Rev_10.html">10</a> <a href="Rev_11.html">11</a> <b>12</b> <a href="Rev_13.html">13</a> <a href="Rev_14.html">14</a> ... <a href="Rev_22.html">22</a> </div><hr>
<h1>Rev 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>স্ত্রীলোক ও গ্রাসকারী নাগ</h2><span class="vn">1</span> <span class="br-p"><br><br></span>আর বেহেশতের মধ্যে একটি মহৎ চিহ্ন দেখা গেল। একটি স্ত্রীলোক ছিল, সূর্য তার পরিচ্ছদ ও চন্দ্র তার পায়ের নিচে এবং তার মাথার উপরে বারোটি তারার একটি মুকুট।</div>
<div class="v" id="v2"><span class="vn">2</span> সে গর্ভবতী আর ব্যথায় চিৎকার করছে, সন্তান প্রসবের জন্য ব্যথা খাচ্ছে।</div>
<div class="v" id="v3"><span class="vn">3</span> আর বেহেশতের মধ্যে আর একটি চিহ্ন দেখা গেল, দেখ, এক প্রকাণ্ড লাল রংয়ের নাগ, তার সাতটি মাথা ও দশটি শিং এবং সাতটি মাথায় সাতটি রাজমুকুট,</div>
<div class="v" id="v4"><span class="vn">4</span> আর তার লেজ আসমানের এক তৃতীয়াংশ নক্ষত্র আকর্ষণ করে দুনিয়াতে নিক্ষেপ করলো। যে স্ত্রীলোকটি সন্তান প্রসব করতে উদ্যত, সেই নাগ তার সম্মুখে দাঁড়াল যেন সে প্রসব করবামাত্র তার সন্তানকে গ্রাস করতে পারে।</div>
<div class="v" id="v5"><span class="vn">5</span> পরে সেই স্ত্রীলোক “একটি পুত্র-সন্তান প্রসব করলো; যিনি লোহার দণ্ড দ্বারা সমস্ত জাতিকে শাসন করবেন।” আর তার সন্তানটি আল্লাহ্‌ ও তাঁর সিংহাসনের কাছে নীত হলেন।</div>
<div class="v" id="v6"><span class="vn">6</span> আর সেই স্ত্রীলোকটি মরুভূমিতে পালিয়ে গেল; সেখানে এক হাজার দুই শত ষাট দিন পর্যন্ত প্রতিপালিত হবার জন্য আল্লাহ্‌ কর্তৃক প্রস্তুত তার একটি স্থান আছে।</div>
<div class="v" id="v7"><h2>হযরত মিকাইল ফেরেশতা ও নাগের যুদ্ধ</h2><span class="vn">7</span> <span class="br-p"><br><br></span>আর বেহেশতে যুদ্ধ হল; মিকাইল ও তাঁর ফেরেশতারা ঐ নাগের সঙ্গে যুদ্ধ করতে লাগলেন। তাতে সেই নাগ ও তার দূতেরাও যুদ্ধ করলো,</div>
<div class="v" id="v8"><span class="vn">8</span> কিন্তু জয়ী হল না এবং বেহেশতে তাদের স্থান আর পাওয়া গেল না।</div>
<div class="v" id="v9"><span class="vn">9</span> আর সেই মহানাগকে ফেলে দেওয়া হল; এই সেই পুরানো সাপ, যাকে ইবলিস [অপবাদক] এবং শয়তান [বিপক্ষ] বলা হয়, সে সমস্ত দুনিয়াকে বিপথে নিয়ে যায়। তাকে দুনিয়াতে ফেলে দেওয়া হল এবং তার দূতদেরও তার সঙ্গে ফেলে দেওয়া হল।</div>
<div class="v" id="v10"><span class="vn">10</span> তখন আমি বেহেশত থেকে জোরে জোরে এই কথা বলতে শুনলাম, <span class="br-p"><br><br></span>‘এখন নাজাত ও পরাক্রম ও আমাদের আল্লাহ্‌র রাজ্য <span class="br-p"><br><br></span>এবং তাঁর মসীহের কর্তৃত্ব উপস্থিত হল; <span class="br-p"><br><br></span>কেননা আমাদের ভাইদের উপরে যে দোষারোপকারী, <span class="br-p"><br><br></span>যে দিনরাত আমাদের আল্লাহ্‌র সম্মুখে তাদের নামে দোষারোপ করে, <span class="br-p"><br><br></span>সে নিপাতিত হল।</div>
<div class="v" id="v11"><span class="vn">11</span> <span class="br-p"><br><br></span>আর মেষশাবকের রক্ত দ্বারা এবং নিজ নিজ সাক্ষ্য দ্বারা, <span class="br-p"><br><br></span>তারা তাকে জয় করেছে; <span class="br-p"><br><br></span>আর তারা মৃত্যু পর্যন্ত নিজ নিজ প্রাণও প্রিয় জ্ঞান করে নি।</div>
<div class="v" id="v12"><span class="vn">12</span> <span class="br-p"><br><br></span>অতএব, হে বেহেশত ও বেহেশত-বাসীরা, আনন্দ কর; দুনিয়া ও সমুদ্রের সন্তাপ হবে; কেননা শয়তান তোমাদের কাছে নেমে গেছে; সে অতিশয় রাগান্বিত, সে জানে, তার কাল সংক্ষিপ্ত।’</div>
<div class="v" id="v13"><h2>নাগকে দুনিয়াতে নিক্ষেপ করা</h2><span class="vn">13</span> <span class="br-p"><br><br></span>পরে যখন ঐ নাগ দেখলো, তাকে দুনিয়াতে ফেলে দেওয়া হয়েছে, তখন যে স্ত্রীলোকটি পুত্র-সন্তানটি প্রসব করেছিল, সে সেই স্ত্রীলোকটির প্রতি তাড়না করতে লাগল।</div>
<div class="v" id="v14"><span class="vn">14</span> তখন সেই স্ত্রীলোকটিকে মস্ত বড় ঈগল পাখির দু’টি পাখা দেওয়া হল, যেন সে মরুভূমিতে, নিজের স্থানে উড়ে যায়, যেখানে ঐ নাগের দৃষ্টি থেকে দূরে ‘এক কাল ও দুই কাল ও অর্ধেক কাল’ পর্যন্ত সে প্রতিপালিত হয়।</div>
<div class="v" id="v15"><span class="vn">15</span> পরে সেই সাপ তার মুখ থেকে স্ত্রীলোকটির পিছনে নদীর মত পানির স্রোত বমি করে ফেলে দিল যেন তাকে পানির স্রোতে ভাসিয়ে দিতে পারে।</div>
<div class="v" id="v16"><span class="vn">16</span> আর দুনিয়া সেই স্ত্রীলোকটিকে সাহায্য করলো, দুনিয়া আপন মুখ খুলে নাগের মুখ থেকে মুখনিঃসৃত নদী গ্রাস করলো।</div>
<div class="v" id="v17"><span class="vn">17</span> আর সেই স্ত্রীলোকটির প্রতি নাগ ভীষণ ক্রুদ্ধ হল, আর তার বংশের সেই অবশিষ্ট লোকদের সঙ্গে যারা আল্লাহ্‌র হুকুম পালন ও ঈসার সাক্ষ্য ধারণ করে, তাদের সঙ্গে যুদ্ধ করতে গেল।</div>
<div class="v" id="v18"><span class="vn">18</span> আর সে সমুদ্রের বালুকণার উপরে দাঁড়ালো।</div>
</div>
<!-- PARSED ABOVE; EDITING MAY BREAK PARSER -->
</body></html>