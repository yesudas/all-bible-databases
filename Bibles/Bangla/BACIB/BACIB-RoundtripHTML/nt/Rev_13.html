<html><head>
<meta http-equiv="Content-Type" content="text/html;charset=utf-8" />
<title>Rev 13 &ndash; সপ্তবিংশ খণ্ড : প্রকাশিত কালাম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 13);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তবিংশ খণ্ড : প্রকাশিত কালাম</b> &ndash; <a href="Rev_1.html">1</a> ... <a href="Rev_11.html">11</a> <a href="Rev_12.html">12</a> <b>13</b> <a href="Rev_14.html">14</a> <a href="Rev_15.html">15</a> ... <a href="Rev_22.html">22</a> </div><hr>
<h1>Rev 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দুই অদ্ভুত পশুর দর্শন</h2><span class="vn">1</span> <span class="br-p"><br><br></span>আর আমি দেখলাম, “সমুদ্রের মধ্য থেকে একটি পশু উঠছে; তার দশটি শিং” ও সাতটি মাথা; এবং তার শিংগুলোতে দশটি রাজমুকুট এবং তার মাথাগুলোতে আল্লাহ্‌-নিন্দার কতিপয় নাম।</div>
<div class="v" id="v2"><span class="vn">2</span> সেই যে পশুকে আমি দেখলাম, সে “চিতাবাঘের মত, আর তার পা ভল্লুকের মত এবং মুখ সিংহমুখের মত”; আর সেই নাগ নিজের পরাক্রম ও নিজের সিংহাসন ও মহৎ কর্তৃত্ব তাকে দান করলো।</div>
<div class="v" id="v3"><span class="vn">3</span> পরে দেখলাম, তার ঐ সমস্ত মাথার মধ্যে একটা মাথা যেন মৃত্যুজনিত আঘাতে আহত হয়েছিল, আর তার সেই আঘাতের প্রতিকার করা হল; আর সারা দুনিয়া চমৎকার জ্ঞান করে সেই পশুর পিছনে চলতে লাগলো।</div>
<div class="v" id="v4"><span class="vn">4</span> আর তারা নাগকে সেজদা করলো, কেননা সে সেই পশুকে তার কর্তৃত্ব দিয়েছিল; আর তারা সেই পশুকে সেজদা করে বললো, এই পশুর মত কে আছে? এবং এর সঙ্গে কে যুদ্ধ করতে পারে?</div>
<div class="v" id="v5"><span class="vn">5</span> <span class="br-p"><br><br></span>আর এমন একটি মুখ তাকে দেওয়া হল, যা অহংকার ও কুফরী করে এবং তাকে বিয়াল্লিশ মাস পর্যন্ত কাজ করার ক্ষমতা দেওয়া হল।</div>
<div class="v" id="v6"><span class="vn">6</span> তাতে সে আল্লাহ্‌র কুফরী করতে মুখ খুলল, তাঁর নাম ও তাঁর বাসস্থানের এবং বেহেশতবাসী সকলের নিন্দা করতে লাগল।</div>
<div class="v" id="v7"><span class="vn">7</span> আর পবিত্র লোকদের সঙ্গে যুদ্ধ ও তাদেরকে জয় করার ক্ষমতা তাকে দেওয়া হল; এবং তাকে সমস্ত বংশ, লোকবৃন্দ, ভাষা ও জাতির উপরে কর্তৃত্ব দেওয়া হল।</div>
<div class="v" id="v8"><span class="vn">8</span> তাতে দুনিয়া-নিবাসীদের সমস্ত লোক, যাদের নাম দুনিয়া সৃষ্টির সময় থেকে হত মেষশাবকের জীবন কিতাবে লেখা নেই, তারা তার এবাদত করবে।</div>
<div class="v" id="v9"><span class="vn">9</span> যদি কারো কান থাকে, সে শুনুক।</div>
<div class="v" id="v10"><span class="vn">10</span> <span class="br-p"><br><br></span>যদি কেউ বন্দীত্বের পাত্র হয়, <span class="br-p"><br><br></span>তবে সে বন্দীত্বে যাবে; <span class="br-p"><br><br></span>যদি কেউ তলোয়ার দ্বারা হত হবার কথা থাকে, <span class="br-p"><br><br></span>তবে তাকে তলোয়ার দ্বারা হত হতে হবে। <span class="br-p"><br><br></span>এজন্য পবিত্র লোকদের ধৈর্য ও ঈমান থাকা প্রয়োজন।</div>
<div class="v" id="v11"><h2>স্থল থেকে বের হয়ে আসা পশু</h2><span class="vn">11</span> <span class="br-p"><br><br></span>পরে আমি আর একটি পশুকে দেখলাম, সে স্থল থেকে উঠলো এবং মেষ-শাবকের মত তার দু’টি শিং ছিল, আর সে নাগের মত কথা বলতো।</div>
<div class="v" id="v12"><span class="vn">12</span> সে ঐ প্রথম পশুর পক্ষে তার সমস্ত কর্তৃত্ব প্রয়োগ করে; এবং যে প্রথম পশুর মৃত্যুজনিত আঘাতের প্রতিকার করা হয়েছিল, দুনিয়া ও তার অধিবাসীদেরকে তার এবাদত করায়।</div>
<div class="v" id="v13"><span class="vn">13</span> আর সে মহৎ মহৎ চিহ্ন-কাজ করে; এমন কি মানুষের সাক্ষাতে বেহেশত থেকে দুনিয়াতে আগুন নামিয়ে আনে।</div>
<div class="v" id="v14"><span class="vn">14</span> এভাবে সেই পশুর সাক্ষাতে যেসব চিহ্ন-কাজ করার ক্ষমতা তাকে দেওয়া হয়েছে, তা দ্বারা সে দুনিয়া-নিবাসীদের ভুল পথে নিয়ে যায়; সে দুনিয়া-নিবাসীদেরকে বলে, ‘যে পশু তলোয়ার দ্বারা আহত হয়েও বেঁচেছিল, তার একটি মূর্তি তৈরি কর।’</div>
<div class="v" id="v15"><span class="vn">15</span> আর তাকে এই ক্ষমতা দেওয়া হল যে, সে ঐ পশুর মূর্তির মধ্যে প্রাণ-বায়ু দেয়, যেন ঐ পশুর মূর্তি কথা বলতে পারে ও এমন করতে পারে যে, যারা সেই পশুর মূর্তির এবাদত করবে না, তাদেরকে হত্যা করতে পারে।</div>
<div class="v" id="v16"><span class="vn">16</span> আর সে ক্ষুদ্র ও মহান, ধনী ও দরিদ্র, স্বাধীন ও গোলাম, সকলকেই ডান হাতে কিংবা ললাটে চিহ্ন ধারণ করায়;</div>
<div class="v" id="v17"><span class="vn">17</span> আর ঐ পশুর চিহ্ন অর্থাৎ নাম কিংবা নামের সংখ্যা যে কেউ ধারণ না করে, তার ক্রয় বিক্রি করার অধিকার খর্ব করে।</div>
<div class="v" id="v18"><span class="vn">18</span> এই সব বুঝতে জ্ঞান দরকার। যে বুদ্ধিমান, সে ঐ পশুর সংখ্যা গণনা করুক; কেননা তা এক জন মানুষের সংখ্যা এবং সেই সংখ্যা ছয় শত ছেষট্টি।</div>
</div>
<!-- PARSED ABOVE; EDITING MAY BREAK PARSER -->
</body></html>