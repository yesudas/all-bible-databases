<html><head>
<meta http-equiv="Content-Type" content="text/html;charset=utf-8" />
<title>Rev 14 &ndash; সপ্তবিংশ খণ্ড : প্রকাশিত কালাম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 14);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তবিংশ খণ্ড : প্রকাশিত কালাম</b> &ndash; <a href="Rev_1.html">1</a> ... <a href="Rev_12.html">12</a> <a href="Rev_13.html">13</a> <b>14</b> <a href="Rev_15.html">15</a> <a href="Rev_16.html">16</a> ... <a href="Rev_22.html">22</a> </div><hr>
<h1>Rev 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মেষশাবক ও তাঁর সঙ্গীরা</h2><span class="vn">1</span> <span class="br-p"><br><br></span>পরে আমি দৃষ্টিপাত করলাম, আর দেখ, সেই মেষশাবক সিয়োন পর্বতের উপরে দাঁড়িয়ে আছেন এবং তাঁর সঙ্গে এক লক্ষ চুয়াল্লিশ হাজার লোক, তাদের ললাটে তাঁর নাম ও তাঁর পিতার নাম লেখা।</div>
<div class="v" id="v2"><span class="vn">2</span> পরে বেহেশত থেকে স্রোতের আওয়াজের ধ্বনি ও মহামেঘধ্বনির মত আওয়াজ শুনলাম; যে আওয়াজ শুনলাম, তাতে মনে হল, যেন বীণাবাদক দল নিজ নিজ বীণা বাজাচ্ছে;</div>
<div class="v" id="v3"><span class="vn">3</span> আর তারা সিংহাসনের সম্মুখে ও সেই চার জন প্রাণী ও প্রাচীনদের সম্মুখে নতুন একটি গজল গাইছিল; দুনিয়া থেকে ক্রয় করা সেই এক লক্ষ চুয়াল্লিশ হাজার লোক ছাড়া আর কেউ সেই গজল শিখতে পারল না।</div>
<div class="v" id="v4"><span class="vn">4</span> এরা রমণীদের সংসর্গে কলুষিত হয় নি, কারণ এরা অমৈথুন। যে কোন স্থানে মেষশাবক গমন করেন, সেই স্থানে এরা তাঁর অনুগামী হয়। এরা আল্লাহ্‌র ও মেষশাবকের জন্য অগ্রিমাংশ বলে মানব জাতির মধ্য থেকে ক্রয় করা হয়েছে।</div>
<div class="v" id="v5"><span class="vn">5</span> আর “তাদের মুখে কোন মিথ্যা কথা পাওয়া যায় নি;” তারা নির্দোষ।</div>
<div class="v" id="v6"><h2>তিন জন ফেরেশতার বাণী</h2><span class="vn">6</span> <span class="br-p"><br><br></span>পরে আমি আর এক জন ফেরেশতাকে দেখলাম, তিনি আসমানের মধ্য পথে উড়ছেন, তাঁর কাছে অনন্তকালীন ইঞ্জিল আছে, যেন তিনি দুনিয়া-নিবাসীদেরকে অর্থাৎ, প্রত্যেক জাতি, বংশ, ভাষা ও লোকবৃন্দকে, সুসমাচার জানান;</div>
<div class="v" id="v7"><span class="vn">7</span> তিনি জোরে জোরে এই কথা বললেন, আল্লাহ্‌কে ভয় কর ও তাঁর গৌরব কর, কেননা তাঁর বিচার-সময় উপস্থিত; যিনি বেহেশত, দুনিয়া, সমুদ্র ও পানির ফোয়ারাগুলো উৎপন্ন করেছেন, তাঁর এবাদত কর।</div>
<div class="v" id="v8"><span class="vn">8</span> <span class="br-p"><br><br></span>পরে তাঁর পিছনে দ্বিতীয় এক জন ফেরেশতা আসলেন, তিনি বললেন, <span class="br-p"><br><br></span>“পড়লো, পড়লো সেই মহতী ব্যাবিলন, যে সমস্ত জাতিকে <span class="br-p"><br><br></span>তার বেশ্যাক্রিয়ার গজবের-মদ পান করিয়েছে।”</div>
<div class="v" id="v9"><span class="vn">9</span> <span class="br-p"><br><br></span>পরে তৃতীয় এক ফেরেশতা ওঁদের পিছনে আসলেন, তিনি জোরে জোরে এই কথা বললেন, যদি কেউ সেই পশু ও তার মূর্তির এবাদত করে, আর নিজের ললাটে বা হাতে চিহ্ন ধারণ করে,</div>
<div class="v" id="v10"><span class="vn">10</span> তবে সেই ব্যক্তিও আল্লাহ্‌র সেই “গজবের-মদ পান করবে, যা তাঁর গজবের পানপাত্রে অমিশ্রিতরূপে প্রস্তুত করা হয়েছে”; এবং পবিত্র ফেরেশতাদের সাক্ষাতে ও মেষশাবকের সাক্ষাতে “আগুনে ও গন্ধকে যাতনা পাবে।</div>
<div class="v" id="v11"><span class="vn">11</span> তাদের যাতনার ধোঁয়া যুগপর্যায়ের যুগে যুগে ওঠে”; যারা সেই পশু ও তার প্রতিমূর্তির এবাদত করে এবং যে কেউ তার নামের চিহ্ন ধারণ করে, তারা দিনে বা রাতে কখনও বিশ্রাম পায় না।</div>
<div class="v" id="v12"><span class="vn">12</span> <span class="br-p"><br><br></span>যারা আল্লাহ্‌র হুকুম পালন করে ও ঈসার ঈমান ধারণ করে সেই পবিত্র লোকদের এজন্য ধৈর্য থাকা দরকার।</div>
<div class="v" id="v13"><span class="vn">13</span> <span class="br-p"><br><br></span>পরে আমি বেহেশত থেকে এই বাণী শুনলাম, তুমি লেখ, ধন্য সেই মৃতেরা যারা এখন থেকে প্রভুতে মৃত্যুবরণ করে, হ্যাঁ, পাক-রূহ্‌ বলছেন, তারা নিজ নিজ পরিশ্রম থেকে বিশ্রাম পাবে; কারণ তাদের কাজগুলো তাদের সঙ্গে সঙ্গে চলে।</div>
<div class="v" id="v14"><h2>দুনিয়ার শস্য কাটা</h2><span class="vn">14</span> <span class="br-p"><br><br></span>আর আমি দৃষ্টিপাত করলাম, আর দেখ, সাদা রংয়ের একখানি মেঘ, “সেই মেঘের উপরে ইবনুল-ইনসানের মত এক ব্যক্তি” বসে আছেন, তাঁর মাথায় সোনা মুকুট ও তাঁর হাতে একখানি ধারালো কাস্তে।</div>
<div class="v" id="v15"><span class="vn">15</span> পরে এবাদতখানা থেকে আর এক জন ফেরেশতা বের হয়ে, যিনি মেঘের উপরে বসে আছেন, তাঁকে জোরে চিৎকার করে বললেন, “আপনার কাস্তে লাগান, শস্য কাটুন, কারণ শস্য কাটবার সময় এসেছে;” কেননা দুনিয়ার শস্য পেকে গেছে।</div>
<div class="v" id="v16"><span class="vn">16</span> তাতে, যিনি মেঘের উপরে বসে আছেন, তিনি তাঁর কাস্তে দুনিয়াতে লাগালেন ও দুনিয়ার শস্য কাটা হল।</div>
<div class="v" id="v17"><span class="vn">17</span> <span class="br-p"><br><br></span>পরে বেহেশতী এবাদতখানা থেকে আর এক জন ফেরেশতা বের হলেন; তাঁর হাতেও একখানি ধারালো কাস্তে ছিল।</div>
<div class="v" id="v18"><span class="vn">18</span> আর কোরবানগাহ্‌ থেকে অন্য এক জন ফেরেশতা বের হলেন, তিনি আগুনের উপরে কর্তৃত্ববিশিষ্ট, তিনি ঐ ধারালো কাস্তেধারী ব্যক্তিকে জোরে ডেকে এই কথা বললেন, তোমার ধারালো কাস্তে লাগাও, দুনিয়ার আঙ্গুরলতার গুচ্ছগুলো কেটে ফেল, কেননা তার ফল পেকে গেছে।</div>
<div class="v" id="v19"><span class="vn">19</span> তাতে ঐ ফেরেশতা দুনিয়াতে তাঁর কাস্তে লাগিয়ে দুনিয়ার আঙ্গুর-গুচ্ছ কেটে ফেললেন, আর আল্লাহ্‌র গজবের মহাকুণ্ডে নিক্ষেপ করলেন।</div>
<div class="v" id="v20"><span class="vn">20</span> পরে নগরের বাইরে ঐ কুণ্ডে তা দলন করা গেল, তাতে কুণ্ড থেকে রক্ত বের হল এবং ঘোড়াগুলোর বল্‌গা পর্যন্ত উঠে দুই শত মাইল পর্যন্ত সমস্ত জায়গা রক্তে ডুবে গেল।</div>
</div>
<!-- PARSED ABOVE; EDITING MAY BREAK PARSER -->
</body></html>