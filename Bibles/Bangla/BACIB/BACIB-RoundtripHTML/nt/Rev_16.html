<html><head>
<meta http-equiv="Content-Type" content="text/html;charset=utf-8" />
<title>Rev 16 &ndash; সপ্তবিংশ খণ্ড : প্রকাশিত কালাম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 16);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তবিংশ খণ্ড : প্রকাশিত কালাম</b> &ndash; <a href="Rev_1.html">1</a> ... <a href="Rev_14.html">14</a> <a href="Rev_15.html">15</a> <b>16</b> <a href="Rev_17.html">17</a> <a href="Rev_18.html">18</a> ... <a href="Rev_22.html">22</a> </div><hr>
<h1>Rev 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আল্লাহ্‌র গজবের সাতটি বাটি</h2><span class="vn">1</span> <span class="br-p"><br><br></span>পরে আমি এবাদতখানা থেকে জোরে জোরে বলা একটি বাণী শুনলাম, তা ঐ সাত জন ফেরেশতাকে বললো, তোমরা যাও, আল্লাহ্‌র গজবের ঐ সাতটি বাটি দুনিয়াতে ঢেলে দাও।</div>
<div class="v" id="v2"><span class="vn">2</span> <span class="br-p"><br><br></span>পরে প্রথম ফেরেশতা গিয়ে দুনিয়ার উপরে তাঁর বাটিটি ঢাললেন, তাতে সেই পশুর চিহ্নবিশিষ্ট ও তার মূর্তির এবাদতকারী লোকদের শরীরে ব্যথাজনক দুষ্ট ক্ষত জন্মগ্রহণ করলো।</div>
<div class="v" id="v3"><span class="vn">3</span> <span class="br-p"><br><br></span>পরে দ্বিতীয় ফেরেশতা সমুদ্রের উপরে তাঁর বাটিটি ঢাললেন, তাতে তা মৃত লোকের রক্তের মত হল এবং সমুদ্রের সমস্ত জীবিত প্রাণী মারা গেল।</div>
<div class="v" id="v4"><span class="vn">4</span> <span class="br-p"><br><br></span>পরে তৃতীয় ফেরেশতা নদ-নদী ও পানির ফোয়ারাগুলোর উপরে তাঁর বাটিটি ঢাললেন, তাতে সেসব রক্ত হয়ে গেল।</div>
<div class="v" id="v5"><span class="vn">5</span> তখন আমি পানির উপরে যে ফেরেশতা ক্ষমতা পেয়েছে তাঁর এই বাণী শুনলাম, <span class="br-p"><br><br></span>হে পবিত্র জন, তুমি ন্যায়পরায়ণ; <span class="br-p"><br><br></span>তুমি আছ ও তুমি ছিলে, <span class="br-p"><br><br></span>কারণ তুমি এই সব শাস্তি দিয়েছ;</div>
<div class="v" id="v6"><span class="vn">6</span> <span class="br-p"><br><br></span>কেননা ওরা পবিত্র লোকদের <span class="br-p"><br><br></span>ও নবীদের রক্তপাত করেছিল; <span class="br-p"><br><br></span>আর তুমি ওদেরকে পান করার জন্য রক্ত দিয়েছ; <span class="br-p"><br><br></span>তারা এর যোগ্য।</div>
<div class="v" id="v7"><span class="vn">7</span> <span class="br-p"><br><br></span>পরে আমি কোরবানগাহ্‌র এই বাণী শুনলাম, হ্যাঁ, হে প্রভু আল্লাহ্‌, সর্বশক্তিমান, তোমার বিচার সত্য ও ন্যায়ে পূর্ণ।</div>
<div class="v" id="v8"><span class="vn">8</span> <span class="br-p"><br><br></span>পরে চতুর্থ ফেরেশতা সূর্যের উপরে তাঁর বাটিটি ঢাললেন; তাতে আগুন দ্বারা মানুষকে পুড়িয়ে দেবার ক্ষমতা তাকে দেওয়া হল।</div>
<div class="v" id="v9"><span class="vn">9</span> তখন ভীষণ তাপে মানুষের শরীর পুড়ে গেল হল এবং যিনি এসব আঘাতের উপরে কর্তৃত্ব করেন, সেই আল্লাহ্‌র নামের কুফরী করলো; তাঁর গৌরব করার জন্য মন ফিরাল না।</div>
<div class="v" id="v10"><span class="vn">10</span> <span class="br-p"><br><br></span>পরে পঞ্চম ফেরেশতা সেই পশুর সিংহাসনের উপরে তাঁর বাটিটি ঢাললেন; তাতে তার রাজ্য অন্ধকারময় হল এবং লোকেরা যন্ত্রণার দরুন নিজ নিজ জিহ্বা কামড়াতে লাগলো;</div>
<div class="v" id="v11"><span class="vn">11</span> এবং নিজেদের যন্ত্রণা ও ক্ষতের জন্য বেহেশতের আল্লাহ্‌র নিন্দা করলো এবং তাদের খারাপ কাজ থেকে মন ফিরালো না।</div>
<div class="v" id="v12"><span class="vn">12</span> <span class="br-p"><br><br></span>পরে ষষ্ঠ ফেরেশতা ফোরাত মহা-নদীতে তাঁর বাটিটি ঢাললেন; তাতে নদীর পানি শুকিয়ে গেল, যেন পূর্ব দেশ থেকে আগমনকারী বাদশাহ্‌দের জন্য পথ প্রস্তুত করা যেতে পারে।</div>
<div class="v" id="v13"><span class="vn">13</span> পরে আমি দেখলাম, সেই নাগের মুখ ও পশুর মুখ ও ভণ্ড নবীর মুখ থেকে ব্যাঙের মত তিনটি নাপাক রূহ্‌ বের হল।</div>
<div class="v" id="v14"><span class="vn">14</span> তারা বদ-রূহ্‌দের রূহ্‌, নানা চিহ্ন-কাজ করে; তারা সমস্ত দুনিয়ার বাদশাহ্‌দের কাছে গিয়ে সর্বশক্তিমান আল্লাহ্‌র সেই মহাদিনের যুদ্ধের জন্য তাদেরকে একত্র করে।</div>
<div class="v" id="v15"><span class="vn">15</span> — দেখ, আমি চোরের মত আসছি; ধন্য সেই ব্যক্তি, যে জেগে থাকে এবং তার পোশাক পরে থাকে, যেন সে উলঙ্গ হয়ে না বেড়ায় এবং লোকে তার লজ্জা না দেখে।—</div>
<div class="v" id="v16"><span class="vn">16</span> পরে ওরা, ইবরানী ভাষায় যাকে হর্‌মাগিদোন বলে, সেই স্থানে তাদের একত্র করলো।</div>
<div class="v" id="v17"><span class="vn">17</span> <span class="br-p"><br><br></span>পরে সপ্তম ফেরেশতা আসমানের উপরে তাঁর বাটি ঢাললেন, তাতে এবাদতখানার মধ্য থেকে, সিংহাসন থেকে, এই মহাবাণী বের হল, ‘হয়েছে’।</div>
<div class="v" id="v18"><span class="vn">18</span> আর বিদ্যুৎ, আওয়াজ ও মেঘধ্বনি হল এবং এক মহা-ভূমিকমপ হল, দুনিয়াতে মানুষের উৎপত্তি কাল থেকে যেরকম কখনও হয় নি, সেই রকম প্রচণ্ড মহাভূমিকমপ হল।</div>
<div class="v" id="v19"><span class="vn">19</span> তাতে মহানগরী তিন ভাগে বিভক্ত হল এবং জাতিদের নগরগুলো ভেঙ্গে পড়ে গেল; এবং মহতী ব্যাবিলনকে আল্লাহ্‌র সাক্ষাতে স্মরণ করা গেল, যেন আল্লাহ্‌র গজবের ভয়ংকর মদে পূর্ণ পানপাত্র তাকে দেওয়া যায়।</div>
<div class="v" id="v20"><span class="vn">20</span> আর প্রত্যেক দ্বীপ পালিয়ে গেল ও পর্বতমালাকে আর পাওয়া গেল না।</div>
<div class="v" id="v21"><span class="vn">21</span> আর আসমান থেকে মানুষের উপরে বড় বড় শিলাবর্ষণ হল, তার এক একটি এক এক তালন্ত পরিমাণ; এই শিলাবৃষ্টিরূপ আঘাতের জন্য মানুষেরা আল্লাহ্‌র কুফরী করলো; কারণ সেই আঘাত ছিল ভীষণ ভয়ংকর।</div>
</div>
<!-- PARSED ABOVE; EDITING MAY BREAK PARSER -->
</body></html>