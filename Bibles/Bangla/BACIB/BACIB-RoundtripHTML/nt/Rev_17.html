<html><head>
<meta http-equiv="Content-Type" content="text/html;charset=utf-8" />
<title>Rev 17 &ndash; সপ্তবিংশ খণ্ড : প্রকাশিত কালাম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 17);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তবিংশ খণ্ড : প্রকাশিত কালাম</b> &ndash; <a href="Rev_1.html">1</a> ... <a href="Rev_15.html">15</a> <a href="Rev_16.html">16</a> <b>17</b> <a href="Rev_18.html">18</a> <a href="Rev_19.html">19</a> ... <a href="Rev_22.html">22</a> </div><hr>
<h1>Rev 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মহাবেশ্যার দর্শন</h2><span class="vn">1</span> <span class="br-p"><br><br></span>পরে ঐ সাতটি বাটি যাঁদের হাতে ছিল, সেই সাত জন ফেরেশতার মধ্যে এক জন এসে আমার সঙ্গে আলাপ করে বললেন, এসো, অনেক পানির উপরে বসে আছে যে ঐ মহাবেশ্যা, আমি তোমাকে তার বিচারসিদ্ধ দণ্ড দেখাই,</div>
<div class="v" id="v2"><span class="vn">2</span> যার সঙ্গে দুনিয়ার বাদশাহ্‌রা জেনা করেছে এবং দুনিয়া-নিবাসীরা যার বেশ্যাক্রিয়ার মদে মাতাল হয়েছে।</div>
<div class="v" id="v3"><span class="vn">3</span> পরে তিনি রূহে আমাকে মরুভূমির মধ্যে নিয়ে গেলেন; তাতে আমি এক জন নারীকে দেখলাম, সে লাল রংয়ের পশুর উপরে বসে আছে; সেই পশু ধর্মনিন্দার নামে পরিপূর্ণ এবং তার সাতটি মাথা ও দশটি শিং আছে।</div>
<div class="v" id="v4"><span class="vn">4</span> আর সেই নারী বেগুনি ও লাল কাপড় পরা এবং সোনা, মূল্যবান মণি ও মুক্তায় ভূষিত এবং তার হাতে সোনার একটি পানপাত্র আছে, তা এই ঘৃণার দ্রব্যে ও তার বেশ্যাক্রিয়ার ময়লায় পরিপূর্ণ।</div>
<div class="v" id="v5"><span class="vn">5</span> আর তার ললাটে এক নাম, এক নিগূঢ়তত্ত্ব লেখা আছে— <span class="br-p"><br><br></span>‘মহতী ব্যাবিলন, দুনিয়ার পতিতাদের <span class="br-p"><br><br></span>ও ঘৃণাস্পদ সকলের জননী।’</div>
<div class="v" id="v6"><span class="vn">6</span> <span class="br-p"><br><br></span>আর আমি দেখলাম, সেই নারী পবিত্র লোকদের রক্তে ও ঈসার সাক্ষীদের রক্তে মত্ত। তাকে দেখে আমার অতিশয় আশ্চর্য বোধ হল।</div>
<div class="v" id="v7"><span class="vn">7</span> <span class="br-p"><br><br></span>আর সেই ফেরেশতা আমাকে বললেন, তুমি আশ্চর্য জ্ঞান করলে কেন? আমি ঐ নারী ও ওর বাহনের অর্থাৎ যার সাতটি মাথা ও দশটি শিং আছে, সেই পশুর নিগূঢ়তত্ত্ব তোমাকে জানাই।</div>
<div class="v" id="v8"><span class="vn">8</span> তুমি যে পশুকে দেখলে, সে ছিল কিন্তু এখন নেই; সে অতল গহ্বর থেকে উঠবে ও বিনাশে যাবে। আর দুনিয়া-নিবাসী যত লোকের নাম দুনিয়ার আরম্ভ থেকে জীবন-কিতাবে লেখা হয় নি, তারা যখন সেই পশুকে দেখবে যে ছিল, এখন নেই, পরে হবে, তখন আশ্চর্য জ্ঞান করবে।</div>
<div class="v" id="v9"><span class="vn">9</span> <span class="br-p"><br><br></span>এখানে জ্ঞানযুক্ত মনের প্রয়োজন। ঐ সাতটি মাথা হল সাতটি পর্বত, তাদের উপরে ঐ নারী বসে আছে; এবং তারা সাত জন বাদশাহ্‌;</div>
<div class="v" id="v10"><span class="vn">10</span> তাদের পাঁচ জন আগেই শেষ হয়ে গেছে, এক জন আছে, আর এক জন এই পর্যন্ত আসে নি; আসলে তাকে অল্পকাল থাকতে হবে।</div>
<div class="v" id="v11"><span class="vn">11</span> আর যে পশু ছিল, এখন নেই, সে নিজে অষ্টম; সে সেই সাতটির একটি এবং সে বিনাশে যাবে।</div>
<div class="v" id="v12"><span class="vn">12</span> আর তুমি যে দশটি শিং দেখলে, সেগুলো হল দশ জন বাদশাহ্‌; তারা এই পর্যন্ত রাজ্য পায় নি, কিন্তু এক ঘণ্টার জন্য সেই পশুর সঙ্গে বাদশাহ্‌দের মত কর্তৃত্ব পাবে।</div>
<div class="v" id="v13"><span class="vn">13</span> তারা একমনা এবং নিজেদের পরাক্রম ও কর্তৃত্ব সেই পশুকে দান করবে।</div>
<div class="v" id="v14"><span class="vn">14</span> তারা মেষশাবকের সঙ্গে যুদ্ধ করবে, আর মেষ-শাবক তাদের জয় করবেন, কারণ “তিনি প্রভুদের প্রভু ও বাদশাহ্‌দের বাদশাহ্‌;” এবং যারা তাঁর সহবর্তী, আহ্বান পেয়েছে ও মনোনীত ও বিশ্বস্ত, তাঁরাও জয় করবেন।</div>
<div class="v" id="v15"><span class="vn">15</span> <span class="br-p"><br><br></span>আর তিনি আমাকে বললেন, তুমি যে পানি দেখলে, ঐ পতিতা যাতে বসে আছে, সেই পানি হল লোকবৃন্দ, লোকারণ্য, জাতি-বৃন্দ ও অনেক ভাষা।</div>
<div class="v" id="v16"><span class="vn">16</span> আর তুমি যে ঐ দশটি শিং এবং পশুটা দেখলে তারা সেই পতিতাকে ঘৃণা করবে এবং তাকে ধ্বংস ও নগ্ন করবে, তার গোশ্‌ত ভোজন করবে এবং তাকে আগুনে পুড়িয়ে দেবে।</div>
<div class="v" id="v17"><span class="vn">17</span> কেননা আল্লাহ্‌ তাদের অন্তরে এই প্রবৃত্তি দিয়েছিলেন, যেন তারা তাঁরই মানস পূর্ণ করে এবং একমনা হয়; আর যে পর্যন্ত আল্লাহ্‌র কালামগুলো সিদ্ধ না হয়, সেই পর্যন্ত নিজ নিজ রাজ্য সেই পশুকে দেয়।</div>
<div class="v" id="v18"><span class="vn">18</span> আর তুমি যে নারীকে দেখলে, সে ঐ মহানগরী, যা দুনিয়ার বাদশাহ্‌দের উপর রাজত্ব করছে।</div>
</div>
<!-- PARSED ABOVE; EDITING MAY BREAK PARSER -->
</body></html>