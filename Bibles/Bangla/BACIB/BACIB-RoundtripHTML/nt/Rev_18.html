<html><head>
<meta http-equiv="Content-Type" content="text/html;charset=utf-8" />
<title>Rev 18 &ndash; সপ্তবিংশ খণ্ড : প্রকাশিত কালাম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 18);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তবিংশ খণ্ড : প্রকাশিত কালাম</b> &ndash; <a href="Rev_1.html">1</a> ... <a href="Rev_16.html">16</a> <a href="Rev_17.html">17</a> <b>18</b> <a href="Rev_19.html">19</a> <a href="Rev_20.html">20</a> ... <a href="Rev_22.html">22</a> </div><hr>
<h1>Rev 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মহতী ব্যাবিলনের বিনাশ</h2><span class="vn">1</span> <span class="br-p"><br><br></span>এসব কিছুর পরে আমি বেহেশত থেকে আর এক জন ফেরেশতাকে নেমে আসতে দেখলাম; তিনি মহাক্ষমতা সম্পন্ন এবং তাঁর প্রতাপে দুনিয়া আলোতে পূর্ণ হল।</div>
<div class="v" id="v2"><span class="vn">2</span> তিনি খুব জোরে ডেকে বললেন, <span class="br-p"><br><br></span>‘পড়লো, পড়লো মহতী ব্যাবিলন; <span class="br-p"><br><br></span>সে বদ-রূহ্‌দের আবাস, সমস্ত নাপাক রূহের কারাগার, <span class="br-p"><br><br></span>ও সমস্ত নাপাক ও ঘৃণ্য পাখির কারাগার হয়ে পড়েছে।</div>
<div class="v" id="v3"><span class="vn">3</span> <span class="br-p"><br><br></span>কেননা সমুদয় জাতি তার জেনার গজবের মদ পান করেছে, <span class="br-p"><br><br></span>এবং দুনিয়ার বাদশাহ্‌রা তার সঙ্গে জেনা করেছে, <span class="br-p"><br><br></span>এবং দুনিয়ার বণিকেরা তার বিলাসিতার প্রভাবে ধনবান <span class="br-p"><br><br></span>হয়েছে।’</div>
<div class="v" id="v4"><span class="vn">4</span> <span class="br-p"><br><br></span>পরে আমি বেহেশত থেকে এরকম আর একটি বাণী শুনলাম, <span class="br-p"><br><br></span>‘হে আমার লোকেরা, এর মধ্য থেকে বের হয়ে এসো, <span class="br-p"><br><br></span>যেন ওর গুনাহ্‌গুলোর সহভাগী না হও, <span class="br-p"><br><br></span>এবং ওর আঘাতগুলো যেন না পাও।</div>
<div class="v" id="v5"><span class="vn">5</span> <span class="br-p"><br><br></span>কেননা ওর গুনাহ্‌ আসমান পর্যন্ত উঁচু হয়েছে, <span class="br-p"><br><br></span>এবং আল্লাহ্‌ ওর অপরাধগুলো স্মরণ করেছেন।</div>
<div class="v" id="v6"><span class="vn">6</span> <span class="br-p"><br><br></span>সে যেরকম ব্যবহার করতো, <span class="br-p"><br><br></span>তোমরাও তার প্রতি সেরকম ব্যবহার কর; <span class="br-p"><br><br></span>আর তার কাজ অনুসারে দ্বিগুণ, দ্বিগুণ প্রতিফল তাকে দাও; <span class="br-p"><br><br></span>সে যে পাত্রে পানীয় প্রস্তুত করতো, <span class="br-p"><br><br></span>সেই পাত্রে তার জন্য দ্বিগুণ পরিমাণে পানীয় প্রস্তুত কর।</div>
<div class="v" id="v7"><span class="vn">7</span> <span class="br-p"><br><br></span>সে যত নিজেকে মহিমান্বিত করতো ও বিলাসিতা করতো, <span class="br-p"><br><br></span>তাকে তত যন্ত্রণা ও শোক দাও। <span class="br-p"><br><br></span>কেননা সে মনে মনে বলছে, <span class="br-p"><br><br></span>আমি রাণীর মত সিংহাসনে বসে আছি; <span class="br-p"><br><br></span>আমি বিধবা নই, <span class="br-p"><br><br></span>কোন মতে শোক দেখবো না।</div>
<div class="v" id="v8"><span class="vn">8</span> <span class="br-p"><br><br></span>এজন্য একই দিনে তার আঘাতগুলো উপস্থিত হবে, <span class="br-p"><br><br></span>সেগুলো হল মৃত্যু, শোক ও দুর্ভিক্ষ, <span class="br-p"><br><br></span>এবং তাকে আগুনে পুড়িয়ে ফেলা হবে, <span class="br-p"><br><br></span>কারণ তার বিচারকর্তা প্রভু আল্লাহ্‌ শক্তিমান।</div>
<div class="v" id="v9"><span class="vn">9</span> <span class="br-p"><br><br></span>আর দুনিয়ার যেসব বাদশাহ্‌ তার সঙ্গে জেনা করতো, <span class="br-p"><br><br></span>তার সঙ্গে বিলাসিতায় বাস করতো, <span class="br-p"><br><br></span>তারা তার দাহের ধোঁয়া দেখে তার জন্য কান্নাকাটি করবে ও বুকে <span class="br-p"><br><br></span>করাঘাত করবে;</div>
<div class="v" id="v10"><span class="vn">10</span> <span class="br-p"><br><br></span>তার যন্ত্রণার ভয়ে দূরে দাঁড়িয়ে তারা বলবে, <span class="br-p"><br><br></span>হায়! হায়! সেই মহানগরী! <span class="br-p"><br><br></span>ব্যাবিলন, সেই পরাক্রান্ত নগরী! <span class="br-p"><br><br></span>কারণ এক ঘণ্টার মধ্যেই তোমার বিচার উপস্থিত!</div>
<div class="v" id="v11"><span class="vn">11</span> <span class="br-p"><br><br></span>আর দুনিয়ার বণিকেরা তার জন্য কান্নাকাটি ও মাতম করছে; কারণ তাদের বাণিজ্য-দ্রব্য কেউ আর ক্রয় করে না;</div>
<div class="v" id="v12"><span class="vn">12</span> এসব বাণিজ্য-দ্রব্য — সোনা, রূপা, বহু-মূল্য মণি, মুক্তা, মসীনার কাপড়, বেগুনিয়া কাপড়, রেশমী কাপড়, লাল রংয়ের কাপড়; সমস্ত রকম চন্দন কাঠ, হাতির দাঁতের সমস্ত রকম পাত্র, বহুমূল্য কাঠের ও ব্রোঞ্জের লোহার ও মর্মরের সমস্ত রকম পাত্র,</div>
<div class="v" id="v13"><span class="vn">13</span> এবং দারুচিনি, এলাচি, ধূপ, সুগন্ধি লেপ্যদ্রব্য, কুন্দুরু, আঙ্গুর-রস, তেল, উত্তম সুজি ও গম, পশু ও ভেড়া; এবং ঘোড়া, রথ ও গোলাম ও মানুষের প্রাণ।</div>
<div class="v" id="v14"><span class="vn">14</span> <span class="br-p"><br><br></span>আর তোমার প্রাণ যে সমস্ত ফল কামনা করতো, <span class="br-p"><br><br></span>তা তোমার কাছ থেকে দূর হয়েছে, <span class="br-p"><br><br></span>এবং তোমার সমস্ত ধন ও জাঁকজমক বিনষ্ট হয়েছে; <span class="br-p"><br><br></span>লোকে তা আর কখনও পাবে না।</div>
<div class="v" id="v15"><span class="vn">15</span> <span class="br-p"><br><br></span>ঐ সকলের যে বণিকেরা তার ধনে ধনবান হয়েছিল, তারা তার যন্ত্রণার ভয়ে দূরে দাঁড়িয়ে কান্নাকাটি ও মাতম করতে করতে বলবে,</div>
<div class="v" id="v16"><span class="vn">16</span> <span class="br-p"><br><br></span>হায়! হায়! সেই মহানগরীর দুর্ভাগ্য, <span class="br-p"><br><br></span>যে মসীনা-কাপড়, বেগুনি কাপড়, <span class="br-p"><br><br></span>ও লাল রংয়ের কাপড় পরা ছিল, <span class="br-p"><br><br></span>এবং সোনা ও বহুমূল্য মণি মুক্তায় ভূষিত ছিল!</div>
<div class="v" id="v17"><span class="vn">17</span> <span class="br-p"><br><br></span>কারণ এক ঘণ্টার মধ্যেই সেই মহা সম্পত্তি ধ্বংস হয়ে গেল। আর প্রত্যেক প্রধান কর্মকর্তা ও সমুদ্রপথে যে কেউ যাতায়াত করে এবং মাল্লারা ও সমুদ্রের ব্যবসায়ীরা সকলে দূরে দাঁড়িয়ে থাকল,</div>
<div class="v" id="v18"><span class="vn">18</span> এবং তার দাহের ধোঁয়া দেখে চিৎকার করে বললো, আর কোন্‌ নগর আছে এই মহানগরীর মত?</div>
<div class="v" id="v19"><span class="vn">19</span> আর তারা মাথায় ধূলা ছড়িয়ে কান্নাকাটি ও মাতম করতে করতে চিৎকার বলতে লাগল, <span class="br-p"><br><br></span>হায়! হায়! সেই মহানগরীর দুর্ভাগ্য, <span class="br-p"><br><br></span>যার ঐশ্বর্য দ্বারা সমুদ্রগামী জাহাজের কর্তারা সকলে ধনবান হত; <span class="br-p"><br><br></span>কারণ এক ঘণ্টার মধ্যেই সে ধ্বংস হয়ে গেল।</div>
<div class="v" id="v20"><span class="vn">20</span> <span class="br-p"><br><br></span>হে বেহেশত আনন্দ কর, <span class="br-p"><br><br></span>হে পবিত্র লোকেরা, হে প্রেরিতেরা, নবীরা, <span class="br-p"><br><br></span>তোমরা তার বিষয়ে আনন্দ কর; <span class="br-p"><br><br></span>কেননা সে তোমাদের প্রতি যে অন্যায় করেছে, <span class="br-p"><br><br></span>আল্লাহ্‌ তার প্রতিকার করেছেন।</div>
<div class="v" id="v21"><span class="vn">21</span> <span class="br-p"><br><br></span>পরে এক শক্তিমান ফেরেশতা বড় এক পাটি জাঁতার মত একখানি পাথর নিয়ে সাগরে নিক্ষেপ করে বললেন, <span class="br-p"><br><br></span>এর মত মহানগরী ব্যাবিলন মহাবলে নিপাতিত হবে, <span class="br-p"><br><br></span>আর কখনও তার উদ্দেশ পাওয়া যাবে না।</div>
<div class="v" id="v22"><span class="vn">22</span> <span class="br-p"><br><br></span>বীণাবাদকদের, গায়কদের এবং যারা বাঁশী বাজায় ও তূরী বাজায় <span class="br-p"><br><br></span>তাদের ধ্বনি তোমার মধ্যে আর কখনও শোনা যাবে না; <span class="br-p"><br><br></span>এবং আর কখনও কোন রকম শিল্পকারকে তোমার মধ্যে পাওয়া <span class="br-p"><br><br></span>যাবে না; <span class="br-p"><br><br></span>এবং যাঁতার আওয়াজ আর কখনও তোমার মধ্যে শোনা যাবে না;</div>
<div class="v" id="v23"><span class="vn">23</span> <span class="br-p"><br><br></span>এবং প্রদীপের শিখা আর কখনও তোমার মধ্যে জ্বলবে না; <span class="br-p"><br><br></span>এবং বর কন্যার আওয়াজ আর কখনও তোমার মধ্যে শোনা যাবে না; <span class="br-p"><br><br></span>কারণ তোমার বণিকেরা দুনিয়ার সম্ভ্রান্ত ছিল, <span class="br-p"><br><br></span>কারণ তোমার মায়াশক্তিতে সমস্ত জাতি ভ্রান্ত হত।</div>
<div class="v" id="v24"><span class="vn">24</span> <span class="br-p"><br><br></span>আর নবী ও পবিত্র লোকদের রক্ত <span class="br-p"><br><br></span>এবং যত লোক দুনিয়াতে হত হয়েছে, <span class="br-p"><br><br></span>সেই সবের রক্ত এর মধ্যে পাওয়া গেল।</div>
</div>
<!-- PARSED ABOVE; EDITING MAY BREAK PARSER -->
</body></html>