<html><head>
<meta http-equiv="Content-Type" content="text/html;charset=utf-8" />
<title>Rev 4 &ndash; সপ্তবিংশ খণ্ড : প্রকাশিত কালাম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তবিংশ খণ্ড : প্রকাশিত কালাম</b> &ndash; <a href="Rev_1.html">1</a> <a href="Rev_2.html">2</a> <a href="Rev_3.html">3</a> <b>4</b> <a href="Rev_5.html">5</a> <a href="Rev_6.html">6</a> ... <a href="Rev_22.html">22</a> </div><hr>
<h1>Rev 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বেহেশতী এবাদতের দর্শন</h2><span class="vn">1</span> <span class="br-p"><br><br></span>এর পরে আমি দৃষ্টিপাত করলাম, আর দেখ, বেহেশতে একটি দ্বার খোলা রয়েছে! তূরীর আওয়াজের মত যার গলার আওয়াজ আমি প্রথমে শুনেছিলাম, সেই আওয়াজ শুনলাম, যেন কেউ বলছেন, এই স্থানে উঠে এসো, এর পরে যা যা অবশ্য ঘটবে, সেই সব আমি তোমাকে দেখাই।</div>
<div class="v" id="v2"><span class="vn">2</span> আমি তখনই রূহে আবিষ্ট হলাম; আর দেখ, বেহেশতে একটি সিংহাসন স্থাপিত, সেই সিংহাসনের উপরে এক ব্যক্তি বসে আছেন।</div>
<div class="v" id="v3"><span class="vn">3</span> যিনি বসে আছেন, তিনি দেখতে সূর্যকান্তের ও সার্দীয় মণির মত; আর সেই সিংহাসনের চারদিকে মেঘধনুক, তা দেখতে মরকত মণির মত;</div>
<div class="v" id="v4"><span class="vn">4</span> আর সেই সিংহাসনের চারদিকে চব্বিশটি সিংহাসন আছে, সেসব সিংহাসনে চব্বিশ জন প্রাচীন বসে আছেন, তাঁরা সাদা কাপড় পরা এবং তাঁদের মাথার উপরে সোনার মুকুট।</div>
<div class="v" id="v5"><span class="vn">5</span> সেই সিংহাসন থেকে বিদ্যুৎ, ভয়ংকর আওয়াজ ও মেঘ-গর্জন বের হচ্ছে; এবং সেই সিংহাসনের সম্মুখে সাতটি প্রদীপ জ্বলছে, তা আল্লাহ্‌র সাতটি রূহ্‌।</div>
<div class="v" id="v6"><span class="vn">6</span> আর সেই সিংহাসনের সম্মুখে যেন স্ফটিকের মত স্বচ্ছ একটি কাচের সমুদ্র আছে এবং সিংহাসনের মধ্যে ও সিংহাসনের চারদিকে চার জন প্রাণী আছেন; তাঁরা সম্মুখে ও পিছনে চোখে পরিপূর্ণ।</div>
<div class="v" id="v7"><span class="vn">7</span> <span class="br-p"><br><br></span>প্রথম প্রাণী সিংহের মত, দ্বিতীয় প্রাণী বাছুরের মত, তৃতীয় প্রাণী মানুষের মত মুখমণ্ডলবিশিষ্ট এবং চতুর্থ প্রাণী উড়ন্ত ঈগল পাখির মত।</div>
<div class="v" id="v8"><span class="vn">8</span> সেই চারটি প্রাণীর প্রত্যেকের ছয় ছয়টি করে পাখা এবং তাঁরা চারদিকে ও ভিতরে চোখে পরিপূর্ণ; আর তাঁরা দিনরাত বিরামহীনভাবে এই কথা বলছেন, <span class="br-p"><br><br></span>‘পবিত্র, পবিত্র, পবিত্র প্রভু আল্লাহ্‌ সর্বশক্তিমান, <span class="br-p"><br><br></span>যিনি ছিলেন, যিনি আছেন ও যিনি আসছেন।’</div>
<div class="v" id="v9"><span class="vn">9</span> <span class="br-p"><br><br></span>আর যিনি সিংহাসনে বসে আছেন, যিনি যুগপর্যায়ের যুগে যুগে জীবন্ত, সেই প্রাণীরা যখন তাঁকে মহিমা ও সমাদর ও শুকরিয়া জানাবেন,</div>
<div class="v" id="v10"><span class="vn">10</span> তখন যিনি সিংহাসনে বসে আছেন, তাঁর সম্মুখে ঐ চব্বিশ জন প্রাচীন সেজ্‌দা করবেন এবং যিনি যুগপর্যায়ের যুগে যুগে জীবন্ত, তাঁর এবাদত করবেন, আর নিজ নিজ মুকুট সিংহাসনের সম্মুখে নিক্ষেপ করে বলবেন,</div>
<div class="v" id="v11"><span class="vn">11</span> <span class="br-p"><br><br></span>‘হে আমাদের প্রভু ও আমাদের আল্লাহ্‌, <span class="br-p"><br><br></span>তুমিই মহিমা ও সমাদর ও পরাক্রম গ্রহণের যোগ্য; <span class="br-p"><br><br></span>কেননা তুমিই সকলের সৃষ্টি করেছ, <span class="br-p"><br><br></span>এবং তোমার ইচ্ছাতে সকলই অস্তিত্ব লাভ করেছে ও সৃষ্ট হয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>