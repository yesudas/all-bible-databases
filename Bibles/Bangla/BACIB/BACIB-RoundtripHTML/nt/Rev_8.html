<html><head>
<meta http-equiv="Content-Type" content="text/html;charset=utf-8" />
<title>Rev 8 &ndash; সপ্তবিংশ খণ্ড : প্রকাশিত কালাম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তবিংশ খণ্ড : প্রকাশিত কালাম</b> &ndash; <a href="Rev_1.html">1</a> ... <a href="Rev_6.html">6</a> <a href="Rev_7.html">7</a> <b>8</b> <a href="Rev_9.html">9</a> <a href="Rev_10.html">10</a> ... <a href="Rev_22.html">22</a> </div><hr>
<h1>Rev 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সপ্তম সীলমোহর</h2><span class="vn">1</span> <span class="br-p"><br><br></span>আর তিনি যখন সপ্তম সীলমোহরটি খুললেন, তখন বেহেশতে আধা ঘণ্টা পর্যন্ত নিঃশব্দতা বিরাজ করলো।</div>
<div class="v" id="v2"><span class="vn">2</span> পরে আমি সেই সাত জন ফেরেশতাকে দেখলাম, যাঁরা আল্লাহ্‌র সম্মুখে দাঁড়িয়ে থাকেন; তাঁদেরকে সাতটি তূরী দেওয়া হল।</div>
<div class="v" id="v3"><span class="vn">3</span> <span class="br-p"><br><br></span>পরে আর এক জন ফেরেশতা এসে কোরবানগাহ্‌র কাছে দাঁড়ালেন, তাঁর হাতে সোনার ধূপদানি ছিল; এবং তাঁকে প্রচুর ধূপ দেওয়া হল, যেন তিনি তা সিংহাসনের সম্মুখস্থ সোনার ধূপগাহের উপরে সকল পবিত্র লোকের মুনাজাতে যোগ করেন।</div>
<div class="v" id="v4"><span class="vn">4</span> তাতে পবিত্র লোকদের মুনাজাতের সঙ্গে ফেরেশতার হাত থেকে ধূপের ধোঁয়া আল্লাহ্‌র সম্মুখে উঠলো।</div>
<div class="v" id="v5"><span class="vn">5</span> পরে ঐ ফেরেশতা ধূপদানি নিয়ে কোরবানগাহ্‌র আগুনে পূর্ণ করে দুনিয়াতে নিক্ষেপ করলেন; তাতে মেঘ-গর্জন, ভয়ঙ্কর আওয়াজ, বিদ্যুৎ ও ভূমিকমপ হল।</div>
<div class="v" id="v6"><h2>সাতটি তূরী</h2><span class="vn">6</span> <span class="br-p"><br><br></span>পরে সাতটি তূরীধারী সেই সাত জন ফেরেশতা তূরী বাজাতে প্রস্তুত হলেন।</div>
<div class="v" id="v7"><span class="vn">7</span> <span class="br-p"><br><br></span>প্রথম ফেরেশতা তূরী বাজালেন, আর রক্ত মিশানো শিলা ও আগুন দুনিয়াতে নিক্ষেপ করা হল, তাতে দুনিয়ার এক তৃতীয়াংশ পুড়ে গেল ও গাছগুলোর এক তৃতীয়াংশ পুড়ে গেল এবং সমস্ত সবুজ রংয়ের ঘাস পুড়ে গেল।</div>
<div class="v" id="v8"><span class="vn">8</span> <span class="br-p"><br><br></span>পরে দ্বিতীয় ফেরেশতা তূরী বাজালেন, আর যেন জ্বলন্ত আগুনের একটি মহাপর্বত সমুদ্রের মধ্যে নিক্ষেপ করা হল;</div>
<div class="v" id="v9"><span class="vn">9</span> তাতে সমুদ্রের এক তৃতীয়াংশ রক্ত হয়ে গেল ও সমুদ্রের মধ্যস্থ এক তৃতীয়াংশের জীবন্ত প্রাণী মারা গেল এবং জাহাজগুলোর এক তৃতীয়াংশ নষ্ট হয়ে গেল।</div>
<div class="v" id="v10"><span class="vn">10</span> <span class="br-p"><br><br></span>পরে তৃতীয় ফেরেশতা তূরী বাজালেন, আর প্রদীপের মত জ্বলন্ত একটি বড় তারা আসমান থেকে পড়ে গেল এবং তা নদ নদীর এক তৃতীয়াংশের উপরে ও পানির ফোয়ারাগুলোর উপরে পড়লো।</div>
<div class="v" id="v11"><span class="vn">11</span> সেই তারার নাম সোমরাজ, তাতে এক তৃতীয়াংশ পানি সোমরাজের মত তিক্ত হয়ে উঠলো এবং পানি তিক্ত হওয়ার দরুন অনেক লোক মারা গেল।</div>
<div class="v" id="v12"><span class="vn">12</span> <span class="br-p"><br><br></span>পরে চতুর্থ ফেরেশতা তূরী বাজালেন, আর সূর্যের এক তৃতীয়াংশ ও চন্দ্রের এক তৃতীয়াংশ ও তারাগুলোর এক তৃতীয়াংশ আঘাত পেল, তাতে প্রত্যেকের এক তৃতীয়াংশ অন্ধকার হয়ে গেল এবং দিনের এক তৃতীয়াংশে কোন আলো রইল না, আর রাতের বেলাও তেমনি হল।</div>
<div class="v" id="v13"><span class="vn">13</span> <span class="br-p"><br><br></span>পরে আমি দৃষ্টিপাত করলাম, আর আসমানের মধ্যপথে উড়ে যাচ্ছে, এমন এক ঈগল পাখির বাণী শুনলাম, সে চিৎকার করে বললো, অবশিষ্ট যে তিন ফেরেশতা তূরী বাজাবেন, তাঁরা তূরী বাজালে পর দুনিয়া-নিবাসীদের বিপর্যয়, বিপর্যয়, বিপর্যয় হবে।</div>
</div>
<!-- PARSED ABOVE; EDITING MAY BREAK PARSER -->
</body></html>