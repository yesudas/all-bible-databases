<html><head>
<meta http-equiv="Content-Type" content="text/html;charset=utf-8" />
<title>Rev 9 &ndash; সপ্তবিংশ খণ্ড : প্রকাশিত কালাম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তবিংশ খণ্ড : প্রকাশিত কালাম</b> &ndash; <a href="Rev_1.html">1</a> ... <a href="Rev_7.html">7</a> <a href="Rev_8.html">8</a> <b>9</b> <a href="Rev_10.html">10</a> <a href="Rev_11.html">11</a> ... <a href="Rev_22.html">22</a> </div><hr>
<h1>Rev 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>পরে পঞ্চম ফেরেশতা তূরী বাজালেন, আর আমি আসমান থেকে দুনিয়াতে একটা তারা পড়তে দেখলাম; তাকে অতল গহ্বরের চাবি দেওয়া হল।</div>
<div class="v" id="v2"><span class="vn">2</span> তাতে সে অতল গহ্বরটি খুলল, আর ঐ গহ্বরটি থেকে বড় ভাটির ধোঁয়ার মত ধোঁয়া উঠলো; গহ্বর থেকে বের হওয়া সেই ধোঁয়ায় সূর্য ও আসমান অন্ধকার হয়ে গেল।</div>
<div class="v" id="v3"><span class="vn">3</span> পরে ঐ ধোঁয়া থেকে পঙ্গপাল বের হয়ে দুনিয়াতে আসল, আর তাদেরকে দুনিয়ার বৃশ্চিকের ক্ষমতার মত ক্ষমতা দেওয়া হল।</div>
<div class="v" id="v4"><span class="vn">4</span> আর তাদেরকে বলা হল, দুনিয়ার ঘাসের বা সবুজ রংয়ের শাকের বা কোন গাছের ক্ষতি করো না, কেবল সেই মানুষদেরই ক্ষতি কর, যাদের ললাটে আল্লাহ্‌র সীলমোহর নেই।</div>
<div class="v" id="v5"><span class="vn">5</span> ওদেরকে হত্যা করার অনুমতি নয়, কেবল পাঁচ মাস পর্যন্ত যাতনা দেবার অনুমতি তাদেরকে দেওয়া হল; তারা যে যাতনা দেবে তা মানুষের দেহে বৃশ্চিকের দশংনের মতই হবে।</div>
<div class="v" id="v6"><span class="vn">6</span> সেই সময় মানুষেরা মৃত্যুর খোঁজ করবে, কিন্তু কোন মতে তার উদ্দেশ পাবে না; তারা মৃত্যুর আকাঙক্ষা করবে, কিন্তু মৃত্যু তাদের থেকে পালিয়ে যাবে।</div>
<div class="v" id="v7"><span class="vn">7</span> <span class="br-p"><br><br></span>ঐ পঙ্গপালের আকৃতি যুদ্ধের জন্য প্রস্তুত করা ঘোড়াগুলোর মত। তাদের মাথায় সোনার মুকুটের মত এক রকম জিনিস ছিল এবং তাদের মুখ মানুষের মুখের মত;</div>
<div class="v" id="v8"><span class="vn">8</span> আর তাদের চুল স্ত্রীলোকের চুলের মত ও তাদের দাঁত সিংহের দাঁতের মত।</div>
<div class="v" id="v9"><span class="vn">9</span> আর তাদের বুকপাটা লোহার বুকপাটার মত ও তাদের পাখার আওয়াজ রথের, যুদ্ধে ধাবমান অনেক ঘোড়ার শব্দের মত।</div>
<div class="v" id="v10"><span class="vn">10</span> আর বৃশ্চিকের মত তাদের লেজ ও হুল আছে; এবং পাঁচ মাস মানুষের ক্ষতি করতে তাদের ক্ষমতা ঐ লেজে রয়েছে।</div>
<div class="v" id="v11"><span class="vn">11</span> ঐ পঙ্গপালের বাদশাহ্‌ অতল গহ্বরের ফেরেশতা, তার নাম ইবরানী ভাষায় আবদ্দোন ও গ্রীক ভাষায় তার নাম আপল্লুয়োন [বিনাশক]।</div>
<div class="v" id="v12"><span class="vn">12</span> <span class="br-p"><br><br></span>প্রথম বিপর্যয় শেষ হল, দেখ এর পরে আরও দু’টি বিপর্যয় আসছে।</div>
<div class="v" id="v13"><span class="vn">13</span> <span class="br-p"><br><br></span>পরে ষষ্ঠ ফেরেশতা তূরী বাজালেন, আর আমি আল্লাহ্‌র সম্মুখস্থ সোনার ধূপগাহের চারটি শৃঙ্গ থেকে একটি বাণী শুনতে পেলাম;</div>
<div class="v" id="v14"><span class="vn">14</span> তা সেই ষষ্ঠ তূরীধারী ফেরেশতাকে বললো, ফোরাত মহানদীর মধ্যে যে চার জন ফেরেশতা বাঁধা আছে, তাদেরকে মুক্ত কর।</div>
<div class="v" id="v15"><span class="vn">15</span> তখন মানবজাতির এক তৃতীয় অংশকে হত্যা করার জন্য যে চার জন ফেরেশতাকে সেই দণ্ড, দিন ও মাস ও বছরের জন্য প্রস্তুত করা হয়েছিল, তারা মুক্ত হল।</div>
<div class="v" id="v16"><span class="vn">16</span> ঐ ঘোড়সওয়ার সৈন্যের সংখ্যা বিশ কোটি; আমি তাদের সেই সংখ্যা শুনলাম।</div>
<div class="v" id="v17"><span class="vn">17</span> আর দর্শনে আমি সেই ঘোড়া ও ঘোড়সওয়ার ব্যক্তিদের এরকম দেখতে পেলাম, তাদের বুকপাটা আগুনের মত লাল ও নীল রংয়ের ও গন্ধকের মত হলুদ রংয়ের এবং ঘোড়াগুলোর মাথা সিংহের মাথার মত ও তাদের মুখ থেকে আগুন, ধোঁয়া ও গন্ধক বের হচ্ছে।</div>
<div class="v" id="v18"><span class="vn">18</span> ঐ তিনটি আঘাত দ্বারা, তাদের মুখ থেকে বের হওয়া আগুন, ধোঁয়া ও গন্ধক দ্বারা, এক তৃতীয়াংশ মানবজাতিকে হত্যা করা হল।</div>
<div class="v" id="v19"><span class="vn">19</span> কেননা সেই ঘোড়াগুলোর শক্তি তাদের মুখে ও তাদের লেজে; কারণ তাদের লেজ সাপের মত এবং মাথাবিশিষ্ট; তার দ্বারাই তারা ক্ষতি করে।</div>
<div class="v" id="v20"><span class="vn">20</span> এসব আঘাতের পরেও যারা বেঁচে রইল, সেই অবশিষ্ট মানবজাতিরা নিজ নিজ হাতের কাজ থেকে মন ফিরালো না, (অর্থাৎ) বদ-রূহ্‌দের এবাদত থেকে এবং “যে মূর্তিগুলো দেখতে বা শুনতে বা চলতে পারে না, সেসব সোনা, রূপা, ব্রোঞ্জ, পাথর ও কাঠের তৈরি মূর্তিগুলোর” এবাদত থেকে নিবৃত্ত হল না।</div>
<div class="v" id="v21"><span class="vn">21</span> আর তারা নিজ নিজ হত্যা, নিজ নিজ কুহক, নিজ নিজ জেনা ও চুরি থেকেও মন ফিরালো না।</div>
</div>
<!-- PARSED ABOVE; EDITING MAY BREAK PARSER -->
</body></html>