<html><head>
<meta http-equiv="Content-Type" content="text/html;charset=utf-8" />
<title>Rom 6 &ndash; ষষ্ঠ খণ্ড : রোমীয় &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>ষষ্ঠ খণ্ড : রোমীয়</b> &ndash; <a href="Rom_1.html">1</a> ... <a href="Rom_4.html">4</a> <a href="Rom_5.html">5</a> <b>6</b> <a href="Rom_7.html">7</a> <a href="Rom_8.html">8</a> ... <a href="Rom_16.html">16</a> </div><hr>
<h1>Rom 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈসা মসীহের সঙ্গে মৃত্যুবরণ করা ও জীবিত থাকা</h2><span class="vn">1</span> <span class="br-p"><br><br></span>তবে কি বলবো? রহমতের বৃদ্ধি যেন হয় এজন্য কি গুনাহে লিপ্ত থাকব? নিশ্চয় তা নয়।</div>
<div class="v" id="v2"><span class="vn">2</span> আমরা তো গুনাহ্‌র কাছে মৃত্যুবরণ করেছি, তবে আমরা কিভাবে আবার গুনাহ্‌র মধ্যে জীবন যাপন করবো?</div>
<div class="v" id="v3"><span class="vn">3</span> অথবা তোমরা কি জান না যে, আমরা যত লোক মসীহ্‌ ঈসাতে বাপ্তিস্ম নিয়েছি, সকলে তাঁর মৃত্যুর মধ্যে বাপ্তিস্ম নিয়েছি?</div>
<div class="v" id="v4"><span class="vn">4</span> অতএব আমরা তাঁর মৃত্যুর মধ্যে বাপ্তিস্ম দ্বারা তাঁর সঙ্গে সমাধিপ্রাপ্ত হয়েছি; যেন, মসীহ্‌ যেমন পিতার মহিমা দ্বারা মৃতদের মধ্য থেকে উত্থাপিত হলেন, তেমনি আমরাও জীবনের নতুনতায় চলি।</div>
<div class="v" id="v5"><span class="vn">5</span> <span class="br-p"><br><br></span>কেননা যখন আমরা তাঁর মৃত্যুর সাদৃশ্যে তাঁর সঙ্গে একীভূত হয়েছি, তখন অবশ্য পুনরুত্থানের সাদৃশ্যেও হব।</div>
<div class="v" id="v6"><span class="vn">6</span> আমরা তো এই কথা জানি যে, আমাদের পুরানো সত্তা তাঁর সঙ্গে ক্রুশবিদ্ধ হয়েছে, যেন গুনাহের এই দেহ শক্তিহীন হয়, যাতে আমরা গুনাহ্‌র গোলাম আর না থাকি।</div>
<div class="v" id="v7"><span class="vn">7</span> কেননা যে মরেছে সে গুনাহ্‌ থেকে মুক্ত হয়েছে।</div>
<div class="v" id="v8"><span class="vn">8</span> আর আমরা যখন মসীহের সঙ্গে মরেছি, তখন বিশ্বাস করি যে, তাঁর সঙ্গে জীবিতও থাকব।</div>
<div class="v" id="v9"><span class="vn">9</span> কারণ আমরা জানি, মৃতদের মধ্য থেকে জীবিত হয়ে উঠেছেন বলে মসীহ্‌ আর কখনও মরবেন না, তাঁর উপরে মৃত্যুর আর কর্তৃত্ব নেই।</div>
<div class="v" id="v10"><span class="vn">10</span> ফলত তাঁর যে মৃত্যু হয়েছে, তা দ্বারা তিনি গুনাহ্‌র সম্বন্ধে একবারই মরলেন এবং তাঁর যে জীবন আছে, তা দ্বারা তিনি আল্লাহ্‌র উদ্দেশ্যে জীবিত আছেন।</div>
<div class="v" id="v11"><span class="vn">11</span> তেমনি তোমরাও তোমাদেরকে গুনাহ্‌র কাছে মৃত, কিন্তু মসীহ্‌ ঈসাতে আল্লাহ্‌র উদ্দেশ্যে জীবিত বলে মনে কর।</div>
<div class="v" id="v12"><span class="vn">12</span> <span class="br-p"><br><br></span>অতএব গুনাহ্‌ তোমাদের মৃত্যুর অধীন দেহে কর্তৃত্ব না করচক— করলে তোমরা তার অভিলাষগুলোর বাধ্য হয়ে পড়বে;</div>
<div class="v" id="v13"><span class="vn">13</span> আর নিজ নিজ অঙ্গপ্রত্যঙ্গ অধার্মিকতার অস্ত্র হিসেবে গুনাহ্‌র কাছে তুলে দিও না, কিন্তু নিজেদেরকে মৃতদের মধ্য থেকে জীবিত জেনে আল্লাহ্‌র হাতে তুলে দাও এবং নিজ নিজ অঙ্গপ্রত্যঙ্গ ধার্মিকতার অস্ত্র হিসেবে আল্লাহ্‌কে দিয়ে দাও।</div>
<div class="v" id="v14"><span class="vn">14</span> কেননা গুনাহ্‌ তোমাদের উপরে আর কর্তৃত্ব করবে না; কারণ তোমরা শরীয়তের অধীন নও, কিন্তু রহমতের অধীন।</div>
<div class="v" id="v15"><h2>ধার্মিকতার গোলাম</h2><span class="vn">15</span> <span class="br-p"><br><br></span>তবে দাঁড়াল কি? আমরা শরীয়তের অধীন নই, রহমতের অধীন, এজন্য কি গুনাহ্‌ করবো? নিশ্চয় তা নয়।</div>
<div class="v" id="v16"><span class="vn">16</span> তোমরা কি জান না যে, হুকুম পালন করার জন্য যার কাছে গোলাম হিসেবে নিজদেরকে তুলে দেও, যার হুকুম মান, তোমরা তারই গোলাম; হয় মৃত্যুজনক গুনাহ্‌র গোলাম, নয় ধার্মিকতাজনক হুকুম পালনের গোলাম?</div>
<div class="v" id="v17"><span class="vn">17</span> কিন্তু আল্লাহ্‌র শুকরিয়া হোক যে, তোমরা গুনাহ্‌র গোলাম ছিলে বটে, কিন্তু যে শিক্ষা তোমাদের দেওয়া হয়েছে তোমরা সর্বান্তঃকরণের সঙ্গে সেই শিক্ষার বাধ্য হয়েছ;</div>
<div class="v" id="v18"><span class="vn">18</span> এবং গুনাহ্‌ থেকে মুক্ত হয়ে তোমরা ধার্মিকতার গোলাম হয়েছ।</div>
<div class="v" id="v19"><span class="vn">19</span> মানুষের দুর্বলতার দরুন আমি মানুষের মত কথা বলছি। কারণ, তোমরা যেমন আগে অধর্মের লক্ষ্যে নিজ নিজ অঙ্গপ্রত্যঙ্গ নাপাকীতা ও অধর্মের কাছে গোলাম হিসেবে তুলে দিয়েছিলে, তেমনি এখন পবিত্রতার লক্ষ্যে নিজ নিজ অঙ্গপ্রত্যঙ্গ ধার্মিকতার কাছে গোলাম হিসেবে তুলে দাও।</div>
<div class="v" id="v20"><span class="vn">20</span> <span class="br-p"><br><br></span>কেননা যখন তোমরা গুনাহ্‌র গোলাম ছিলে, তখন ধার্মিকতার নিয়ন্ত্রণ থেকে মুক্ত ছিলে।</div>
<div class="v" id="v21"><span class="vn">21</span> ভাল, এখন যে সমস্ত বিষয়ে তোমাদের লজ্জা বোধ হয়, সেই সময়ে সেসবে তোমাদের কি ফল হত? বাস্তবিক সেসব কিছুর শেষ ফল হল মৃত্যু।</div>
<div class="v" id="v22"><span class="vn">22</span> কিন্তু এখন গুনাহ্‌ থেকে মুক্ত হয়ে এবং আল্লাহ্‌র গোলাম হয়ে তোমরা পবিত্রতার জন্য ফল পাচ্ছ এবং তার শেষ ফল হল অনন্ত জীবন।</div>
<div class="v" id="v23"><span class="vn">23</span> কেননা গুনাহ্‌র বেতন মৃত্যু; কিন্তু আল্লাহ্‌র মেহেরবানী-দান আমাদের প্রভু ঈসা মসীহেতে অনন্ত জীবন।</div>
</div>
<!-- PARSED ABOVE; EDITING MAY BREAK PARSER -->
</body></html>