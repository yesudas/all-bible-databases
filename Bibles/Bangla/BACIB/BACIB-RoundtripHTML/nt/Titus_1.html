<html><head>
<meta http-equiv="Content-Type" content="text/html;charset=utf-8" />
<title>Titus 1 &ndash; সপ্তদশ খণ্ড : তীত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Titus', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>সপ্তদশ খণ্ড : তীত</b> &ndash; <b>1</b> <a href="Titus_2.html">2</a> <a href="Titus_3.html">3</a> </div><hr>
<h1>Titus 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শুভেচ্ছা</h2><span class="vn">1</span> <span class="br-p"><br><br></span>পৌল, আল্লাহ্‌র গোলাম ও ঈসা মসীহের প্রেরিত, যেন যারা আল্লাহ্‌র মনোনীত তাদের ঈমানের পথে নিয়ে আসতে পারি এবং সত্যের তত্ত্বজ্ঞান দিতে পারি, যে সত্য তাদের আল্লাহ্‌ভক্তির পথে চালিত করে,</div>
<div class="v" id="v2"><span class="vn">2</span> যে সত্য সেই অনন্ত জীবনের আশাযুক্ত, যিনি কখনও মিথ্যা বলেন না, সেই আল্লাহ্‌ অনেক কাল আগে যা ওয়াদা করেছিলেন,</div>
<div class="v" id="v3"><span class="vn">3</span> এবং ঘোষণার মধ্য দিয়ে যথা সময়ে তাঁর কালাম প্রকাশ করলেন, যা আমাদের নাজাতদাতা আল্লাহ্‌র হুকুম অনুসারে সেই ঘোষণার ভার আমার কাছে দেওয়া হয়েছে—</div>
<div class="v" id="v4"><span class="vn">4</span> একই ঈমানে আমরা যে ঈমানদার, আমার সেই যথার্থ সন্তান তীতের সমীপে। পিতা আল্লাহ্‌ এবং আমাদের নাজাতদাতা মসীহ্‌ ঈসার কাছ থেকে রহমত ও শান্তি বর্ষিত হোক।</div>
<div class="v" id="v5"><h2>ক্রীট দ্বীপে হযরত তীতের কাজ</h2><span class="vn">5</span> <span class="br-p"><br><br></span>আমি তোমাকে এই কারণে ক্রীট দ্বীপে রেখে এসেছি যেন যা যা অসম্পূর্ণ তুমি তা ঠিক করে দাও এবং যেমন আমি তোমাকে হুকুম দিয়েছিলাম সেই অনুসারে প্রত্যেক নগরে প্রাচীনদেরকে নিযুক্ত কর;</div>
<div class="v" id="v6"><span class="vn">6</span> যে ব্যক্তি অনিন্দনীয় ও কেবল এক স্ত্রীর স্বামী, যাঁর সন্তানেরা ঈমানদার, নষ্টামি দোষে অপবাদিত বা অবাধ্য নয়, তাকে নিযুক্ত কর।</div>
<div class="v" id="v7"><span class="vn">7</span> কেননা বিশপ আল্লাহ্‌র ধনাধ্যক্ষ হিসেবে অনিন্দনীয় হবেন। তিনি যেন স্বেচ্ছাচারী বা আশুক্রোধী বা মদ্যে আসক্ত বা প্রহারক বা কুৎসিত লাভের লোভী না হন।</div>
<div class="v" id="v8"><span class="vn">8</span> কিন্তু তিনি যেন মেহমানসেবক, সৎ কাজ ভালবাসেন, সংযত, ন্যায়পরায়ণ, ধার্মিক হন ও নিজেকে দমনে রাখেন।</div>
<div class="v" id="v9"><span class="vn">9</span> তাঁকে এমন ব্যক্তি হতে হবে যিনি আমাদের শিক্ষা অনুসারে বিশ্বাসযোগ্য কালাম ধরে রাখেন, যেন তিনি নিরাময় শিক্ষায় উপদেশ দিতে এবং বিরুদ্ধবাদীদের যুক্তি খণ্ডন করতে সমর্থ হন।</div>
<div class="v" id="v10"><span class="vn">10</span> <span class="br-p"><br><br></span>কারণ এমন অনেক লোক আছে যারা অবাধ্য, অসার বাক্যবাদী ও ছলনাকারী, বিশেষ করে আমি সেই লোকদের কথা বলছি যারা খৎনা করানোর উপর জোর দিয়ে থাকে;</div>
<div class="v" id="v11"><span class="vn">11</span> তাদের মুখ বন্ধ করা চাই। তারা কুৎসিত লাভের জন্য অনুপযুক্ত শিক্ষা দিয়ে কখন কখন একেবারে পরিবারগুলোকে উল্টে ফেলে।</div>
<div class="v" id="v12"><span class="vn">12</span> তাদের এক জন, তাদের এক স্বদেশীয় নবী বলেছেন, ‘ক্রীট দ্বীপের লোকেরা নিয়ত মিথ্যাবাদী, হিংস্র জন্তু, অলস পেটুক’।</div>
<div class="v" id="v13"><span class="vn">13</span> এই সাক্ষ্য সত্য। এজন্য তুমি তাদেরকে তীক্ষ্নভাবে অনুযোগ কর যেন তারা ঈমানে নিরাময় হয়,</div>
<div class="v" id="v14"><span class="vn">14</span> ইহুদীদের গল্প-কথায় ও যারা সত্য থেকে মুখ ফিরিয়ে নিয়েছে সেই লোকদের হুকুমে মনোযোগ না দেয়।</div>
<div class="v" id="v15"><span class="vn">15</span> যারা পাক-পবিত্র তাদের পক্ষে সকলেই পাক-পবিত্র; কিন্তু কলুষিত ও অ-ঈমানদারদের পক্ষে কিছুই পাক-পবিত্র নয়, বরং তাদের মন ও বিবেক উভয়ই কলুষিত হয়ে পড়েছে।</div>
<div class="v" id="v16"><span class="vn">16</span> তারা স্বীকার করে যে, তারা আল্লাহ্‌কে জানে, কিন্তু কাজকর্মে তাঁকে অস্বীকার করে; তারা ঘৃণাস্পদ ও অবাধ্য এবং কোন সৎকর্ম করার যোগ্য নয়।</div>
</div>
<!-- PARSED ABOVE; EDITING MAY BREAK PARSER -->
</body></html>