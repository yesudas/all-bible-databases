<html><head>
<meta http-equiv="Content-Type" content="text/html;charset=utf-8" />
<title>1Chr 10 &ndash; ১ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 10);">
<div id="navbar"><a href="../index.html">কিতাবুল মোকাদ্দস</a> &ndash; <b>১ খান্দাননামা</b> &ndash; <a href="1Chr_1.html">1</a> ... <a href="1Chr_8.html">8</a> <a href="1Chr_9.html">9</a> <b>10</b> <a href="1Chr_11.html">11</a> <a href="1Chr_12.html">12</a> ... <a href="1Chr_29.html">29</a> </div><hr>
<h1>1Chr 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ তালুতের মৃত্যু</h2><span class="vn">1</span> <span class="br-p"><br><br></span>ফিলিস্তিনীরা ইসরাইলের সঙ্গে যুদ্ধ করেছিল, আর ইসরাইলের লোকেরা ফিলিস্তিনীদের সম্মুখ থেকে পালিয়ে গেল এবং গিল্‌বোয় পর্বতে আহত হয়ে পড়তে লাগল।</div>
<div class="v" id="v2"><span class="vn">2</span> আর ফিলিস্তিনীরা তালুত ও তাঁর পুত্রদের পেছন পেছন তাড়া করলো; এবং ফিলিস্তিনীরা তালুতের পুত্র যোনাথন, অবীনাদব ও মল্কীশূয়কে হত্যা করলো।</div>
<div class="v" id="v3"><span class="vn">3</span> পরে তালুতের বিরুদ্ধে ঘোরতর যুদ্ধ হল, আর তীরন্দাজেরা তার নাগাল পেল; সেই তীরন্দাজদের দ্বারা সাংঘাতিকভাবে আহত হলেন।</div>
<div class="v" id="v4"><span class="vn">4</span> আর তালুত তাঁর অস্ত্রবাহককে বললেন, তোমার তলোয়ার খোল, তা দ্বারা আমাকে বিদ্ধ কর; নতুবা কি জানি, ঐ খৎনা-না-করানো লোকেরা এসে আমার অপমান করবে। কিন্তু তাঁর অস্ত্রবাহক তা করতে চাইল না, কারণ সে ভীষণ ভয় পেয়েছিল; অতএব তালুত তার তলোয়ার নিয়ে নিজেই তার উপরে পড়লেন।</div>
<div class="v" id="v5"><span class="vn">5</span> আর তালুত মারা গেছে দেখে তাঁর অস্ত্রবাহকও নিজের তলোয়ারের উপরে পড়ে মারা গেল।</div>
<div class="v" id="v6"><span class="vn">6</span> এই ভাবে তালুত ও তাঁর তিন পুত্র মারা পড়েন, তাঁর সমস্ত পরিজন একসঙ্গে মারা পড়েন।</div>
<div class="v" id="v7"><span class="vn">7</span> পরে যেসব ইসরাইল লোক উপত্যকায় ছিল, তারা যখন দেখতে পেল যে, লোকেরা পালিয়ে গেছে এবং তালুত ও তাঁর পুত্ররাও মারা গেছেন, তখন তারা তাদের সমস্ত নগর পরিত্যাগ করে পালিয়ে গেল; আর ফিলিস্তিনীরা এসে সেসব নগরে বাস করতে লাগল।</div>
<div class="v" id="v8"><span class="vn">8</span> <span class="br-p"><br><br></span>পরদিন ফিলিস্তিনীরা নিহত লোকদের সাজ-পোশাক খুলে নিতে এসে গিল্‌বোয় পর্বতে তালুত ও তাঁর পুত্রদের লাশ দেখতে পেল।</div>
<div class="v" id="v9"><span class="vn">9</span> তখন তারা তাঁর সাজ-পোশাক খুলে তাঁর মুণ্ড ও সাজ-পোশাক নিল এবং তাদের দেব-মূর্তি ও জনগণকে শুভবার্তা জ্ঞাপন করার জন্য ফিলিস্তিনীদের দেশের সর্বত্র প্রেরণ করলো।</div>
<div class="v" id="v10"><span class="vn">10</span> পরে তাঁর সাজ-পোশাক তাদের দেবালয়ে রাখল এবং তাঁর মুণ্ড দাগোন দেবতার গৃহে টাঙ্গিয়ে দিল।</div>
<div class="v" id="v11"><span class="vn">11</span> পরে যখন যাবেশ-গিলিয়দের সমস্ত লোক তালুতের প্রতি কৃত ফিলিস্তিনীদের সেসব কাজের সংবাদ পেল,</div>
<div class="v" id="v12"><span class="vn">12</span> তখন সবাই শক্তি সঞ্চয় করলো; এবং তালুতের দেহ ও তাঁর পুত্রদের দেহ তুলে যাবেশে নিয়ে এসে তাঁদের অস্থি যাবেশস্থ এলা গাছের তলে পুঁতে রাখল। পরে সাত দিন রোজা রাখল।</div>
<div class="v" id="v13"><span class="vn">13</span> <span class="br-p"><br><br></span>এভাবে তালুত মাবুদের বিরুদ্ধে বিশ্বাস ভঙ্গ করার কারণে ইন্তেকাল করলেন; কারণ তিনি মাবুদের কালাম পালন করেন নি; আবার তিনি অনুসন্ধানের জন্য গুনিণদের কাছে মন্ত্রণা জিজ্ঞাসা করেছিলেন,</div>
<div class="v" id="v14"><span class="vn">14</span> মাবুদের কাছে অনুসন্ধান করেন নি; সেজন্য তিনি তাঁকে হত্যা করলেন এবং রাজ্য হস্তান্তর করে ইয়াসির পুত্র দাউদকে দিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>