<html><head>
<meta http-equiv="Content-Type" content="text/html;charset=utf-8" />
<title>1Chr 14 &ndash; ১ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 14);">
<div id="navbar"><a href="../index.html">কিতাবুল মোকাদ্দস</a> &ndash; <b>১ খান্দাননামা</b> &ndash; <a href="1Chr_1.html">1</a> ... <a href="1Chr_12.html">12</a> <a href="1Chr_13.html">13</a> <b>14</b> <a href="1Chr_15.html">15</a> <a href="1Chr_16.html">16</a> ... <a href="1Chr_29.html">29</a> </div><hr>
<h1>1Chr 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমে বাদশাহ্‌ দাউদের বসবাস</h2><span class="vn">1</span> <span class="br-p"><br><br></span>আর টায়ারের বাদশাহ্‌ হীরম দাউদের জন্য একটি বাড়ি নির্মাণ করার জন্য তাঁর কাছে দূত এবং এরস কাঠ, রাজমিস্ত্রি ও ছুতার মিস্ত্রি পাঠালেন।</div>
<div class="v" id="v2"><span class="vn">2</span> তখন দাউদ বুঝলেন যে, মাবুদ ইসরাইলের বাদশাহ্‌র পদে তাঁকে সুস্থির করেছেন, কেননা তাঁর লোক ইসরাইলের জন্য তাঁর রাজ্য উন্নতি লাভ করেছিল।</div>
<div class="v" id="v3"><span class="vn">3</span> <span class="br-p"><br><br></span>আর দাউদ জেরুশালেমে আরও কয়েকজন স্ত্রী গ্রহণ করলেন এবং দাউদ আরও পুত্রকন্যার জন্ম দিলেন।</div>
<div class="v" id="v4"><span class="vn">4</span> জেরুশালেমে তাঁর যেসব পুত্র জন্মগ্রহণ করলো, তাদের নাম; শম্মূয়, শোবব, নাথন, সোলায়মান,</div>
<div class="v" id="v5"><span class="vn">5</span> যিভর, ইলীশূয়, ইপ্পেলট</div>
<div class="v" id="v6"><span class="vn">6</span> নোগহ, নেফগ, যাফিয়,</div>
<div class="v" id="v7"><span class="vn">7</span> ইলীশামা, বীলিয়াদা ও ইলীফেলট।</div>
<div class="v" id="v8"><h2>ফিলিস্তিনীদের পরাজয়</h2><span class="vn">8</span> <span class="br-p"><br><br></span>ফিলিস্তিনীরা যখন শুনতে পেল যে, যে দাউদ সমস্ত ইসরাইলের বাদশাহ্‌র পদে অভিষিক্ত হয়েছেন, তখন ফিলিস্তিনী সমস্ত লোক দাউদের খোঁজে উঠে এল; দাউদ তা শুনে তাদের বিরুদ্ধে বের হলেন।</div>
<div class="v" id="v9"><span class="vn">9</span> আর ফিলিস্তিনীরা এসে রফায়ীম উপত্যকায় ব্যাপ্ত হল।</div>
<div class="v" id="v10"><span class="vn">10</span> তখন দাউদ আল্লাহ্‌র কাছে জিজ্ঞাসা করলেন, আমি কি ফিলিস্তিনীদের বিরুদ্ধে যাত্রা করবো? তুমি কি আমার হাতে তাদেরকে তুলে দেবে? মাবুদ তাঁকে বললেন, যাও, আমি তাদেরকে তোমার হাতে তুলে দেব।</div>
<div class="v" id="v11"><span class="vn">11</span> পরে তারা বাল্‌-পরাসীমে এল; আর দাউদ সেই স্থানে তাদেরকে আঘাত করলেন এবং দাউদ বললেন, আল্লাহ্‌ আমার হাত দিয়ে আমার দুশমনদেরকে বাঁধ ভাঙ্গা বন্যার মত ভেঙ্গে ফেললেন। এজন্য সেই স্থানের নাম বাল্‌-পরাসীম (ভঙ্গস্থান) রাখা হল।</div>
<div class="v" id="v12"><span class="vn">12</span> সেই স্থানে তারা তাদের দেবমূর্তিগুলোকে ফেলে গিয়েছিল; তাতে দাউদের হুকুম অনুসারে সেগুলো আগুনে পুড়িয়ে দেওয়া হল।</div>
<div class="v" id="v13"><span class="vn">13</span> <span class="br-p"><br><br></span>পরে ফিলিস্তিনীরা পুনর্বার এসে সেই উপত্যকায় ব্যাপ্ত হল।</div>
<div class="v" id="v14"><span class="vn">14</span> তখন দাউদ পুনর্বার আল্লাহ্‌র কাছে জিজ্ঞাসা করলেন; তাতে আল্লাহ্‌ তাঁকে বললেন, তুমি ওদের পিছনে যেও না, ওদের থেকে ফিরে এসে বাঁকা গাছগুলোর সম্মুখে ওদেরকে আক্রমণ কর।</div>
<div class="v" id="v15"><span class="vn">15</span> সেসব বাঁকা গাছের শিখরে সৈন্যগমনের মত আওয়াজ শুনলে তুমি যুদ্ধে অগ্রসর হবে, কেননা আল্লাহ্‌ ফিলিস্তিনীদের সৈন্যদলকে আঘাত করার জন্য তোমার সম্মুখে অগ্রসর হয়েছেন।</div>
<div class="v" id="v16"><span class="vn">16</span> দাউদ আল্লাহ্‌র হুকুম অনুসারে কাজ করলেন; তখন তাঁর লোকেরা গিবিয়োন থেকে গেষর পর্যন্ত ফিলিস্তিনীদের সৈন্যদলকে আঘাত করলো।</div>
<div class="v" id="v17"><span class="vn">17</span> আর দাউদের কীর্তি সমস্ত দেশে ব্যাপ্ত হল এবং মাবুদ সমস্ত জাতির মধ্যে তাঁর সম্বন্ধে একটি ভয়ের ভাব জাগিয়ে দিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>