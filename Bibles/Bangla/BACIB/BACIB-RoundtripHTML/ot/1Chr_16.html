<html><head>
<meta http-equiv="Content-Type" content="text/html;charset=utf-8" />
<title>1Chr 16 &ndash; ১ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 16);">
<div id="navbar"><a href="../index.html">কিতাবুল মোকাদ্দস</a> &ndash; <b>১ খান্দাননামা</b> &ndash; <a href="1Chr_1.html">1</a> ... <a href="1Chr_14.html">14</a> <a href="1Chr_15.html">15</a> <b>16</b> <a href="1Chr_17.html">17</a> <a href="1Chr_18.html">18</a> ... <a href="1Chr_29.html">29</a> </div><hr>
<h1>1Chr 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শরীয়ত-তাঁবুতে শরীয়ত-সিন্দুক স্থাপন</h2><span class="vn">1</span> <span class="br-p"><br><br></span>পরে লোকেরা আল্লাহ্‌র সিন্দুক ভিতরে এনে, দাউদ তার জন্য যে তাঁবু স্থাপন করেছিলেন, তার মধ্যে রাখল এবং আল্লাহ্‌র সম্মুখে পোড়ানো-কোরবানী ও মঙ্গল-কোরবানী দেওয়া হল।</div>
<div class="v" id="v2"><span class="vn">2</span> আর দাউদ পোড়ানো-কোরবানী ও মঙ্গল-কোরবানীর কাজ শেষ করার পর মাবুদের নামে লোকদেরকে দোয়া করলেন।</div>
<div class="v" id="v3"><span class="vn">3</span> আর সমস্ত ইসরাইলের মধ্যে প্রত্যেক পুরুষ ও প্রত্যেক স্ত্রীলোককে একখানা করে রুটি ও এক খণ্ড গোশ্‌ত ও একখানা আঙ্গুরের পিঠা দিলেন।</div>
<div class="v" id="v4"><span class="vn">4</span> <span class="br-p"><br><br></span>পরে তিনি মাবুদের সিন্দুকের সম্মুখে পরিচর্যা করতে এবং ইসরাইলের আল্লাহ্‌ মাবুদকে স্মরণ করতে তাঁর প্রশংসা-গজল ও প্রশংসা করতে লেবীয়দের কয়েক জনকে নিযুক্ত করলেন;</div>
<div class="v" id="v5"><span class="vn">5</span> এই লোকদের নেতা ছিলেন আসফ, দ্বিতীয় জাকারিয়া, অপর যিয়ীয়েল, শমীরোমোৎ, যিহীয়েল, মত্তিথিয়, ইলীয়াব, বনায়, ওবেদ-ইদোম ও যিয়ীয়েল। এরা আল্লাহ্‌র নিয়ম-সিন্দুকের সম্মুখে নেবল ও বীণা বাজাতেন ও আসফ উচ্চধ্বনির করতাল বাজাতেন।</div>
<div class="v" id="v6"><span class="vn">6</span> আর বনায় ও যহসীয়েল এই দু’জন ইমাম প্রতিনিয়ত তূরী বাজাতেন।</div>
<div class="v" id="v7"><h2>হযরত দাউদের প্রশংসা-গজল</h2><span class="vn">7</span> <span class="br-p"><br><br></span>আর সেদিন দাউদ মাবুদের উদ্দেশে প্রশংসা-গজল করার ভার আসফের ও তাঁর ভাইদের হাতে প্রথমে অর্পণ করলেন।</div>
<div class="v" id="v8"><span class="vn">8</span> <span class="br-p"><br><br></span>মাবুদের প্রশংসা-গজল কর, <span class="br-p"><br><br></span>তাঁর নামে ডাক, <span class="br-p"><br><br></span>জাতিদের মধ্যে তাঁর সমস্ত কাজের কথা জানাও।</div>
<div class="v" id="v9"><span class="vn">9</span> <span class="br-p"><br><br></span>তাঁর উদ্দেশে গজল গাও, তাঁর প্রশংসা গান কর। <span class="br-p"><br><br></span>তাঁর সমস্ত অলৌকিক কাজ ধ্যান কর।</div>
<div class="v" id="v10"><span class="vn">10</span> <span class="br-p"><br><br></span>তাঁর পবিত্র নামের মহিমা হোক; <span class="br-p"><br><br></span>যারা মাবুদের খোঁজ করে তাদের অন্তর আনন্দ করুক।</div>
<div class="v" id="v11"><span class="vn">11</span> <span class="br-p"><br><br></span>মাবুদের ও তাঁর শক্তির খোঁজ কর, <span class="br-p"><br><br></span>নিয়ত তাঁর উপস্থিতির খোঁজ কর;</div>
<div class="v" id="v12"><span class="vn">12</span> <span class="br-p"><br><br></span>স্মরণ কর তাঁর কৃত অলৌকিক সমস্ত কাজ, <span class="br-p"><br><br></span>তাঁর অদ্ভুত লক্ষণ ও তাঁর মুখের সমস্ত শাসন;</div>
<div class="v" id="v13"><span class="vn">13</span> <span class="br-p"><br><br></span>তোমরা তো তাঁর গোলাম ইসরাইলের বংশ, <span class="br-p"><br><br></span>তোমরা ইয়াকুবের সন্তান, তাঁর মনোনীত লোক।</div>
<div class="v" id="v14"><span class="vn">14</span> <span class="br-p"><br><br></span>তিনি আমাদের আল্লাহ্‌, মাবুদ, <span class="br-p"><br><br></span>তাঁর সমস্ত শাসন সারা দুনিয়াতে বিদ্যমান।</div>
<div class="v" id="v15"><span class="vn">15</span> <span class="br-p"><br><br></span>তোমরা তাঁর নিয়ম অনন্তকাল স্মরণ করো, <span class="br-p"><br><br></span>সেই কালাম তিনি হাজার পুরুষপরম্পরার প্রতি হুকুম করেছেন।</div>
<div class="v" id="v16"><span class="vn">16</span> <span class="br-p"><br><br></span>সেই নিয়ম তিনি ইব্রাহিমের সঙ্গে করলেন, <span class="br-p"><br><br></span>সেই শপথ ইস্‌হাকের কাছে করলেন;</div>
<div class="v" id="v17"><span class="vn">17</span> <span class="br-p"><br><br></span>তিনি তা ইয়াকুবের জন্য বিধি বলে, <span class="br-p"><br><br></span>ইসরাইলের জন্য অনন্তকালীন নিয়ম বলে দাঁড় করিয়েছিলেন;</div>
<div class="v" id="v18"><span class="vn">18</span> <span class="br-p"><br><br></span>তিনি বললেন, আমি তোমাকে কেনান দেশ দেব, <span class="br-p"><br><br></span>তা-ই তোমাদের স্বীকৃত অধিকার;</div>
<div class="v" id="v19"><span class="vn">19</span> <span class="br-p"><br><br></span>সেই সময় তোমরা সংখ্যাতে বেশি ছিলে না, <span class="br-p"><br><br></span>অল্পই ছিলে এবং সেখানে প্রবাসী ছিলে।</div>
<div class="v" id="v20"><span class="vn">20</span> <span class="br-p"><br><br></span>তারা এক জাতি থেকে অন্য জাতির কাছে, <span class="br-p"><br><br></span>এক রাজ্য থেকে অন্য লোকবৃন্দের কাছে ঘুরে বেড়াত।</div>
<div class="v" id="v21"><span class="vn">21</span> <span class="br-p"><br><br></span>তিনি কোন মানুষকে তাদের প্রতি জুলুম করতে দিতেন না, <span class="br-p"><br><br></span>বরং তাদের জন্য বাদশাহ্‌দেরকেও অনুযোগ করতেন,</div>
<div class="v" id="v22"><span class="vn">22</span> <span class="br-p"><br><br></span>“আমার অভিষিক্ত ব্যক্তিদেরকে স্পর্শ করো না, <span class="br-p"><br><br></span>আমার নবীদের অপকার করো না।” <span class="br-p"><br><br></span>সমস্ত ভুবন! মাবুদের উদ্দেশে গজল গাও,</div>
<div class="v" id="v23"><span class="vn">23</span> <span class="br-p"><br><br></span>দিন দিন তাঁর উদ্ধার ঘোষণা কর।</div>
<div class="v" id="v24"><span class="vn">24</span> <span class="br-p"><br><br></span>তবলিগ কর জাতিদের মধ্যে তাঁর গৌরব, <span class="br-p"><br><br></span>সমস্ত লোক-সমাজে তাঁর অলৌকিক কাজগুলো।</div>
<div class="v" id="v25"><span class="vn">25</span> <span class="br-p"><br><br></span>কেননা মাবুদ মহান ও অতি কীর্তনীয়, <span class="br-p"><br><br></span>তিনি সমস্ত দেবতার চেয়ে ভয়ঙ্কর।</div>
<div class="v" id="v26"><span class="vn">26</span> <span class="br-p"><br><br></span>কেননা জাতিদের সমস্ত দেবতা অবস্তুমাত্র, <span class="br-p"><br><br></span>কিন্তু মাবুদ আসমানের নির্মাতা।</div>
<div class="v" id="v27"><span class="vn">27</span> <span class="br-p"><br><br></span>সম্মান ও মহিমা তাঁর অগ্রবর্তী, <span class="br-p"><br><br></span>শক্তি ও আনন্দ তাঁর বাসস্থানে বিদ্যমান।</div>
<div class="v" id="v28"><span class="vn">28</span> <span class="br-p"><br><br></span>জাতিদের সমস্ত গোষ্ঠী! মাবুদের মহিমা ঘোষণা কর, <span class="br-p"><br><br></span>মাবুদের গৌরব ও শক্তি ঘোষণা কর।</div>
<div class="v" id="v29"><span class="vn">29</span> <span class="br-p"><br><br></span>মাবুদের নামের গৌরব ঘোষণা কর, <span class="br-p"><br><br></span>নৈবেদ্য সঙ্গে নিয়ে তাঁর সম্মুখে এসো, <span class="br-p"><br><br></span>পবিত্র শোভায় মাবুদকে সেজ্‌দা কর।</div>
<div class="v" id="v30"><span class="vn">30</span> <span class="br-p"><br><br></span>সমস্ত ভুবন! তাঁর সাক্ষাতে কেঁপে ওঠো; <span class="br-p"><br><br></span>জগতও সুস্থির, তা বিচলিত হবে না;</div>
<div class="v" id="v31"><span class="vn">31</span> <span class="br-p"><br><br></span>আসমান আনন্দ করুক, দুনিয়া উল্লসিত হোক; <span class="br-p"><br><br></span>লোকে জাতিদের মধ্যে বলুক, <span class="br-p"><br><br></span>মাবুদ রাজত্ব করছেন।</div>
<div class="v" id="v32"><span class="vn">32</span> <span class="br-p"><br><br></span>সমুদ্র ও তার মধ্যেকার সকলে গর্জন করুক, <span class="br-p"><br><br></span>ক্ষেত ও তার মধ্যেকার সকলই উল্লসিত হোক।</div>
<div class="v" id="v33"><span class="vn">33</span> <span class="br-p"><br><br></span>তখন বনের সমস্ত গাছ মাবুদের সাক্ষাতে আনন্দে গান করবে; <span class="br-p"><br><br></span>কেননা তিনি দুনিয়ার বিচার করতে আসছেন।</div>
<div class="v" id="v34"><span class="vn">34</span> <span class="br-p"><br><br></span>মাবুদের প্রশংসা-গজল কর, কেননা তিনি মঙ্গলময়, <span class="br-p"><br><br></span>তাঁর অটল মহব্বত অনন্তকালস্থায়ী।</div>
<div class="v" id="v35"><span class="vn">35</span> <span class="br-p"><br><br></span>তোমরা বল, হে আমাদের নাজাতের আল্লাহ্‌, উদ্ধার কর, <span class="br-p"><br><br></span>আমাদেরকে সংগ্রহ কর, <span class="br-p"><br><br></span>জাতিদের হাত থেকে উদ্ধার কর, <span class="br-p"><br><br></span>যেন আমরা তোমার পবিত্র নামের প্রশংসা-গজল করি, <span class="br-p"><br><br></span>যেন তোমার প্রশংসায় জয়ধ্বনি করি।</div>
<div class="v" id="v36"><span class="vn">36</span> <span class="br-p"><br><br></span>মাবুদ ধন্য হোন, ইসরাইলের আল্লাহ্‌, <span class="br-p"><br><br></span>অনাদিকাল থেকে অনন্তকাল পর্যন্ত। <span class="br-p"><br><br></span>পরে সকল লোক বললো আমিন, আর মাবুদের প্রশংসা করলো।</div>
<div class="v" id="v37"><h2>নিয়মিত এবাদত</h2><span class="vn">37</span> <span class="br-p"><br><br></span>আর প্রতিদিন যেমন প্রয়োজন, তেমনি সিন্দুকের সম্মুখে নিয়মিতভাবে পরিচর্যা করার জন্য তিনি আসফ ও তাঁর ভাইদেরকে মাবুদের নিয়ম সিন্দুকের সম্মুখে রাখলেন।</div>
<div class="v" id="v38"><span class="vn">38</span> ওবেদ-ইদোম ও তাঁদের আটষট্টি জন ভাই এবং যিদূথূনের পুত্র ওবেদ-ইদোম ও হোষা দ্বারপাল হলেন।</div>
<div class="v" id="v39"><span class="vn">39</span> আর তিনি সাদোক ইমামকে ও তাঁর ইমাম ভাইদেরকে গিবিয়োনস্থ উচ্চস্থলীতে মাবুদের শরীয়ত-তাঁবুর সম্মুখে রাখলেন,</div>
<div class="v" id="v40"><span class="vn">40</span> যেন তাঁরা কোরবানগাহ্‌র উপরে মাবুদের উদ্দেশে নিয়মিতভাবে খুব ভোরে ও সন্ধ্যাবেলা পোড়ানো-কোরবানী করেন এবং মাবুদ ইসরাইলকে যে ব্যবস্থা হুকুম করেছিলেন, তাতে লেখা সমস্ত কথানুসারে কাজ করেন।</div>
<div class="v" id="v41"><span class="vn">41</span> আর তিনি হেমন ও যিদূথূনকে এবং আর যে মনোনীত লোকদের নাম লেখা হল, তাদেরকে ওদের সঙ্গে রাখলেন, যেন তাঁরা মাবুদের প্রশংসা-গজল করেন, কেননা তাঁর অটল মহব্বত অনন্তকালস্থায়ী।</div>
<div class="v" id="v42"><span class="vn">42</span> আর উচ্চধ্বনির জন্য তূরী ও করতাল এবং খোদায়ী সঙ্গীতের জন্য বাদ্যযন্ত্র বাজাতে হেমন ও যিদূথূন ওদের সঙ্গী এবং যিদূথূনের পুত্ররা দ্বারপাল হলেন।</div>
<div class="v" id="v43"><span class="vn">43</span> <span class="br-p"><br><br></span>পরে সমস্ত লোক যার যার বাড়িতে প্রস্থান করলো এবং দাউদ তাঁর পরিজনদেরকে দোয়া করার জন্য ফিরে আসলেন।</div>
</div>
<!-- PARSED ABOVE; EDITING MAY BREAK PARSER -->
</body></html>