<html><head>
<meta http-equiv="Content-Type" content="text/html;charset=utf-8" />
<title>1Chr 22 &ndash; ১ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 22);">
<div id="navbar"><a href="../index.html">কিতাবুল মোকাদ্দস</a> &ndash; <b>১ খান্দাননামা</b> &ndash; <a href="1Chr_1.html">1</a> ... <a href="1Chr_20.html">20</a> <a href="1Chr_21.html">21</a> <b>22</b> <a href="1Chr_23.html">23</a> <a href="1Chr_24.html">24</a> ... <a href="1Chr_29.html">29</a> </div><hr>
<h1>1Chr 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এবাদতখানা নির্মাণের জন্য বাদশাহ্‌ দাউদের আয়োজন</h2><span class="vn">1</span> <span class="br-p"><br><br></span>পরে দাউদ ইসরাইল দেশস্থ বিদেশী লোকদেরকে একত্র করতে হুকুম দিলেন;</div>
<div class="v" id="v2"><span class="vn">2</span> এবং আল্লাহ্‌র এবাদতখানা নির্মাণ করার জন্য মসৃণ করা পাথর প্রস্তুত করতে ভাস্করদেরকে নিযুক্ত করলেন।</div>
<div class="v" id="v3"><span class="vn">3</span> আর দ্বারগুলোর দরজার পেরেকের ও কব্‌জার জন্য দাউদ অপরিমেয় লোহা এবং অপরিমেয় ব্রোঞ্জ সংগ্রহ করলেন, যা ওজন করা গেল না।</div>
<div class="v" id="v4"><span class="vn">4</span> আর অসংখ্য এরস কাঠ সংগ্রহ করলেন, কেননা সীদোনীয় ও টায়ারীয়েরা দাউদের কাছে অপরিমেয় এরস কাঠ এনেছিল।</div>
<div class="v" id="v5"><span class="vn">5</span> আর দাউদ বললেন, আমার পুত্র সোলায়মান অল্পবয়স্ক ও কোমল, কিন্তু মাবুদের জন্য যে গৃহ নির্মাণ করা হবে, তা অতিশয় মহিমান্বিত হবে, তার কীর্তি ও যশ সর্বদেশে ব্যাপ্ত হবে; আমি এখন তার জন্য আয়োজন করবো। অতএব দাউদ তাঁর মৃত্যুর আগে প্রচুর দ্রব্যের আয়োজন করলেন।</div>
<div class="v" id="v6"><h2>হযরত সোলায়মান ও ইসরাইলের নেতৃবর্গকে দায়িত্ব দেওয়া</h2><span class="vn">6</span> <span class="br-p"><br><br></span>পরে তিনি তাঁর পুত্র সোলায়মানকে ডেকে ইসরাইলের আল্লাহ্‌ মাবুদের জন্য গৃহ নির্মাণ করতে হুকুম করলেন।</div>
<div class="v" id="v7"><span class="vn">7</span> আর দাউদ তাঁর পুত্র সোলায়মানকে বললেন, আমার আল্লাহ্‌ মাবুদের নামের উদ্দেশে গৃহ নির্মাণ করতে আমারই মনোরথ ছিল;</div>
<div class="v" id="v8"><span class="vn">8</span> কিন্তু মাবুদের এই কালাম আমার কাছে নাজেল হল, তুমি অনেক রক্তপাত করেছ ও বড় বড় যুদ্ধ করেছ; তুমি আমার নামের উদ্দেশে গৃহ নির্মাণ করবে না; কেননা আমার সাক্ষাতে তুমি অনেক রক্ত মাটিতে ঢেলেছ।</div>
<div class="v" id="v9"><span class="vn">9</span> দেখ, তোমার একটি পুত্র জন্মগ্রহণ করবে, সে বিশ্রামের মানুষ হবে; আমি তার চারদিকের সকল দুশমন থেকে তাকে বিশ্রাম দেব, কেননা তার নাম সোলায়মান (শান্ত) হবে এবং তার সময়ে আমি ইসরাইলকে শান্তি ও নির্বিঘ্নতা দেব।</div>
<div class="v" id="v10"><span class="vn">10</span> সেই আমার নামের জন্য গৃহ নির্মাণ করবে; আর সে আমার পুত্র হবে, আমি তার পিতা হব এবং ইসরাইলে তার রাজ সিংহাসন চিরকালের জন্য স্থায়ী করবো।</div>
<div class="v" id="v11"><span class="vn">11</span> এখন, হে আমার পুত্র, মাবুদ তোমার সহবর্তী হোন এবং তিনি তোমার বিষয়ে যেমন বলেছেন, সেই অনুসারে তুমি কৃতকার্য হও ও তোমার আল্লাহ্‌ মাবুদের গৃহ নির্মাণ কর।</div>
<div class="v" id="v12"><span class="vn">12</span> কেবল মাবুদ তোমাকে বুদ্ধি ও বিবেচনা দিয়ে ইসরাইলের বিষয়ে তোমাকে হুকুম দিন, যেন তুমি তোমার আল্লাহ্‌ মাবুদের ব্যবস্থা পালন করতে পার।</div>
<div class="v" id="v13"><span class="vn">13</span> মাবুদ ইসরাইলের জন্য মূসাকে যেসব বিধি ও অনুশাসন দিয়েছেন, সেসব যত্নপূর্বক পালন করলে তুমি কৃতকার্য হবে; তুমি বলবান হও ও সাহস কর; ভয় করো না, নিরাশ হয়ো না।</div>
<div class="v" id="v14"><span class="vn">14</span> আর দেখ, আমি কষ্টের মধ্যে মাবুদের গৃহের জন্য এক লক্ষ তালন্ত সোনা ও দশ লক্ষ তালন্ত রূপা এবং অপরিমেয় ব্রোঞ্জ ও লোহা সংগ্রহ করেছি, বাস্তবিক তা অপরিমেয়; আর কাঠ ও পাথর সংগ্রহ করেছি; এবং তুমি আরও সংগ্রহ করতে পারবে।</div>
<div class="v" id="v15"><span class="vn">15</span> আর তোমার কাছে অনেক শিল্পকার, পাথর ও কাঠের ছেদক এবং সব রকম কাজ করবার নিপুণ অনেক লোক আছে।</div>
<div class="v" id="v16"><span class="vn">16</span> সোনা, রূপা, ব্রোঞ্জ ও লোহা অসংখ্য; এখন উঠ, কাজ কর এবং মাবুদ তোমার সহবর্তী হোন।</div>
<div class="v" id="v17"><span class="vn">17</span> <span class="br-p"><br><br></span>পরে দাউদ তাঁর পুত্র সোলায়মানের সাহায্য করতে ইসরাইলের সমস্ত নেতাকে হুকুম করলেন, বললেন,</div>
<div class="v" id="v18"><span class="vn">18</span> তোমাদের আল্লাহ্‌ মাবুদ কি তোমাদের সহবর্তী নন? তিনি কি সমস্ত দিকে তোমাদেরকে বিশ্রাম দেন নি? তিনি তো দেশবাসীদের আমার হাতে দিয়েছেন এবং মাবুদ ও তাঁর লোকদের সম্মুখে দেশ বশীভূত রয়েছে।</div>
<div class="v" id="v19"><span class="vn">19</span> এখন তোমরা তোমাদের আল্লাহ্‌ মাবুদের খোঁজ করতে নিজ নিজ অন্তর ও প্রাণ নিয়োজিত কর, আর উঠ, মাবুদ আল্লাহ্‌র পবিত্র স্থান নির্মাণ কর, যেন মাবুদের শরীয়ত-সিন্দুক ও আল্লাহ্‌র পবিত্র সমস্ত পাত্র সেই গৃহে আনা হয়, যা মাবুদের নামের উদ্দেশে নির্মাণ করা যাবে।</div>
</div>
<!-- PARSED ABOVE; EDITING MAY BREAK PARSER -->
</body></html>