<html><head>
<meta http-equiv="Content-Type" content="text/html;charset=utf-8" />
<title>1Chr 23 &ndash; ১ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 23);">
<div id="navbar"><a href="../index.html">কিতাবুল মোকাদ্দস</a> &ndash; <b>১ খান্দাননামা</b> &ndash; <a href="1Chr_1.html">1</a> ... <a href="1Chr_21.html">21</a> <a href="1Chr_22.html">22</a> <b>23</b> <a href="1Chr_24.html">24</a> <a href="1Chr_25.html">25</a> ... <a href="1Chr_29.html">29</a> </div><hr>
<h1>1Chr 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লেবীয়দের পরিবার ও তাদের নির্দিষ্ট কাজ</h2><span class="vn">1</span> <span class="br-p"><br><br></span>আর দাউদ বৃদ্ধ ও পূর্ণায়ূ হলেন এবং তাঁর পুত্র সোলায়মানকে ইসরাইলের বাদশাহ্‌ করলেন।</div>
<div class="v" id="v2"><span class="vn">2</span> তিনি ইসরাইলের সমস্ত নেতা এবং ইমাম ও লেবীয়দেরকে একত্র করলেন।</div>
<div class="v" id="v3"><span class="vn">3</span> তখন ত্রিশ ও তারচেয়ে বেশি বছর বয়স্ক লেবীয়দের গণনা করা হল; মাথা গণনায় তারা আটত্রিশ হাজার পুরুষ।</div>
<div class="v" id="v4"><span class="vn">4</span> তাদের মধ্যে চব্বিশ হাজার লোক মাবুদের গৃহের কাজের তত্ত্বাবধানে নিযুক্ত হল এবং ছয় হাজার লোক শাসনকর্তা ও বিচারকর্তা,</div>
<div class="v" id="v5"><span class="vn">5</span> আর চার হাজার লোক দ্বারপাল হিসেবে নিযুক্ত হল; এবং দাউদ প্রশংসার্থে যেসব বাদ্যযন্ত্র নির্মাণ করেন, তা দ্বারা চার হাজার লোক মাবুদের প্রশংসা করতো।</div>
<div class="v" id="v6"><span class="vn">6</span> আর দাউদ তাদেরকে গের্শোন, কহাৎ ও মরারি, লেবির এই পুত্রদের বংশানুসারে নানা দলে বিভক্ত করলেন।</div>
<div class="v" id="v7"><span class="vn">7</span> <span class="br-p"><br><br></span>গের্শোনীয়দের মধ্যে লাদন ও শিমিয়ি।</div>
<div class="v" id="v8"><span class="vn">8</span> লাদনের সন্তান; প্রধান যিহীয়েল, অপর সেথম ও যোয়েল, এই তিন জন।</div>
<div class="v" id="v9"><span class="vn">9</span> শিমিয়ির সন্তান শলোমোৎ, হসীয়েল ও হারণ, তিন জন; এরা লাদনের পিতৃকুলপতি।</div>
<div class="v" id="v10"><span class="vn">10</span> আর শিমিয়ির সন্তান যহৎ, সীন, যিয়ূশ ও বরীয়, শিমিয়ির এই চার সন্তান।</div>
<div class="v" id="v11"><span class="vn">11</span> তাদের মধ্যে প্রধান যহৎ ও দ্বিতীয় সীষ; কিন্তু যিয়ূশের ও বরীয়ের বহু সন্তান ছিল না, এই কারণে তারা একত্র গণিত হয়ে একটি পিতৃকুল হল।</div>
<div class="v" id="v12"><span class="vn">12</span> <span class="br-p"><br><br></span>কহাতের পুত্র অম্রাম, যিষহ্‌র, হেবরন ও ঊষীয়েল, এই চার জন।</div>
<div class="v" id="v13"><span class="vn">13</span> ইমরানের পুত্র হারুন ও মূসা; আর চিরকাল অতি পবিত্র বস্তু অতি পবিত্র করবার জন্য, মাবুদের সম্মুখে ধূপ জ্বালানো, তার পরিচর্যা এবং তাঁর নামে দোয়া করবার জন্য হারুন ও তাঁর সন্তানদেরকে চিরকালের জন্য পৃথক করা হল।</div>
<div class="v" id="v14"><span class="vn">14</span> কিন্তু আল্লাহ্‌র লোক যে মূসা, তাঁর পুত্ররা লেবি বংশের মধ্যে উল্লিখিত হল।</div>
<div class="v" id="v15"><span class="vn">15</span> মূসার পুত্র গের্শোম ও ইলীয়েষর।</div>
<div class="v" id="v16"><span class="vn">16</span> গের্শোমের সন্তানদের মধ্যে শবূয়েল প্রধান।</div>
<div class="v" id="v17"><span class="vn">17</span> আর ইলীয়েষরের সন্তানদের মধ্যে রহবিয় প্রধান ছিল; এই ইলীয়েষরের আর পুত্র ছিল না, কিন্তু রহবীয়ের সন্তানগণ বহুসংখ্যক হল।</div>
<div class="v" id="v18"><span class="vn">18</span> যিয্‌হরের সন্তানদের মধ্যে শলোমীৎ প্রধান।</div>
<div class="v" id="v19"><span class="vn">19</span> হেবরনের পুত্রদের মধ্যে প্রধান যিরিয়, দ্বিতীয় অমরীয়, তৃতীয় যহসীয়েল, চতুর্থ যিকমিয়াম।</div>
<div class="v" id="v20"><span class="vn">20</span> উষীয়েলের পুত্রদের মধ্যে প্রধান মিকাহ্‌ ও দ্বিতীয় যিশিয়।</div>
<div class="v" id="v21"><span class="vn">21</span> <span class="br-p"><br><br></span>মরারির পুত্র মহলি ও মূশি। মহলির পুত্র ইলিয়াসর ও কীশ।</div>
<div class="v" id="v22"><span class="vn">22</span> ইলিয়াসর ইন্তেকাল, তাঁর পুত্র ছিল না, কেবল কয়েক জন কন্যা ছিল, আর তাদের জ্ঞাতি কীশের পুত্ররা তাদেরকে বিয়ে করলো।</div>
<div class="v" id="v23"><span class="vn">23</span> মুশির পুত্র মহলি, এদর ও যিরেমোৎ, এই তিন জন।</div>
<div class="v" id="v24"><span class="vn">24</span> <span class="br-p"><br><br></span>এরা সকলে নিজ নিজ পিতৃকুল অনুসারে লেবির বংশ, বিশ বছর ও তার চেয়েও বেশি বয়স্ক যাদের নাম ও মাথা অনুসারে গণনা করা হল এবং মাবুদের গৃহের সেবাকর্ম করতো, এরা তাদের পিতৃকুলপতি।</div>
<div class="v" id="v25"><span class="vn">25</span> কেননা দাউদ বললেন, ইসরাইলের আল্লাহ্‌ মাবুদ তাঁর লোকদেরকে বিশ্রাম দিয়েছেন এবং তিনি চিরকালের জন্য জেরুশালেমে বাস করেন;</div>
<div class="v" id="v26"><span class="vn">26</span> আর লেবীয়দেরকেও আজ থেকে শরীয়ত-তাঁবু কিংবা তার সেবাকর্মের সমস্ত পাত্র আর বইতে হবে না।</div>
<div class="v" id="v27"><span class="vn">27</span> কারণ দাউদের শেষ হুকুমে লেবির সন্তানদের মধ্যে বিশ বছর ও তার চেয়েও বেশি বয়স্ক লোকদের গণনা করা হল।</div>
<div class="v" id="v28"><span class="vn">28</span> কেননা আল্লাহ্‌র গৃহের সেবাকর্মের জন্য তাদের পদ হারুন-সন্তানদের অধীন; (তা এই এই বিষয় সম্বন্ধীয়,) প্রাঙ্গণ ও সমস্ত কুঠরী, পবিত্র বস্তুগুলোর পাক-পবিত্রকরণ, আল্লাহ্‌র গৃহের সেবাকর্ম সম্পাদন,</div>
<div class="v" id="v29"><span class="vn">29</span> এবং দর্শন-রুটি ও শস্য-উৎসর্গ, খামিহীন পিঠা এবং ভাজবার পাত্রে ভাজা দ্রব্য ও রান্না করা দ্রব্য, এই সমস্ত কিছুর জন্য ময়দা এবং সকল পরিমাণ ও ওজন করা,</div>
<div class="v" id="v30"><span class="vn">30</span> আর মাবুদের প্রশংসা-গজল ও প্রশংসা করবার জন্য প্রতি খুব ভোরে ও সন্ধ্যাবেলা দণ্ডায়মান হওয়া;</div>
<div class="v" id="v31"><span class="vn">31</span> এবং মাবুদের সম্মুখে প্রতিনিয়ত পালনীয় বিধিমতে বিশ্রামবার, অমাবস্যা ও ঈদে মাবুদের উদ্দেশে সংখ্যা অনুসারে পোড়ানো-কোরবানী করা;</div>
<div class="v" id="v32"><span class="vn">32</span> আর তারা যেন জমায়েত-তাঁবুর রক্ষণীয় দ্রব্য ও পবিত্র স্থানের রক্ষণীয় দ্রব্য এবং আল্লাহ্‌র গৃহের সেবাকর্মের জন্য নিজেদের জ্ঞাতি হারুন-বংশের রক্ষণীয় দ্রব্য রক্ষা করে।</div>
</div>
<!-- PARSED ABOVE; EDITING MAY BREAK PARSER -->
</body></html>