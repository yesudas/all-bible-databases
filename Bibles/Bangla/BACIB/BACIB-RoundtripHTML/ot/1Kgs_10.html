<html><head>
<meta http-equiv="Content-Type" content="text/html;charset=utf-8" />
<title>1Kgs 10 &ndash; ১ বাদশাহ্‌নামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Kgs', 10);">
<div id="navbar"><a href="../index.html">কিতাবুল মোকাদ্দস</a> &ndash; <b>১ বাদশাহ্‌নামা</b> &ndash; <a href="1Kgs_1.html">1</a> ... <a href="1Kgs_8.html">8</a> <a href="1Kgs_9.html">9</a> <b>10</b> <a href="1Kgs_11.html">11</a> <a href="1Kgs_12.html">12</a> ... <a href="1Kgs_22.html">22</a> </div><hr>
<h1>1Kgs 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ সোলায়মানের কাছে সাবা দেশের রাণী</h2><span class="vn">1</span> <span class="br-p"><br><br></span>আর সাবার রাণী মাবুদের নামের পক্ষে সোলায়মানের কীর্তি শুনে কঠিন কঠিন প্রশ্ন দ্বারা তাঁর পরীক্ষা করতে আসলেন।</div>
<div class="v" id="v2"><span class="vn">2</span> তিনি অতি বিপুল ঐশ্বর্যসহ, সুগন্ধি দ্রব্য, বিপুল পরিমাণ সোনা ও মণিবাহক সমস্ত উট সঙ্গে নিয়ে জেরুশালেমে আসলেন এবং সোলায়মানের কাছে এসে তাঁর মনে যা ছিল তাঁকে সমস্তই বললেন।</div>
<div class="v" id="v3"><span class="vn">3</span> আর সোলায়মান তাঁর সমস্ত প্রশ্নের জবাব দিলেন; বাদশাহ্‌র বোধের অগম্য কিছুই ছিল না, তিনি তাঁকে সকলই বললেন।</div>
<div class="v" id="v4"><span class="vn">4</span> এভাবে সাবার রাণী সোলায়মানের সমস্ত জ্ঞান ও তাঁর নির্মিত বাড়ি,</div>
<div class="v" id="v5"><span class="vn">5</span> এবং তাঁর টেবিলের খাদ্যদ্রব্য ও তাঁর কর্মকর্তাদের উপবেশন ও দণ্ডায়মান পরিচারকদের শ্রেণী ও তাদের পরিচ্ছদ এবং তাঁর পানপাত্র-বাহকদের ও মাবুদের গৃহে উঠবার জন্য তাঁর নির্মিত সিঁড়ি, এসব দেখে স্তম্ভিত হয়ে গেলেন।</div>
<div class="v" id="v6"><span class="vn">6</span> <span class="br-p"><br><br></span>আর তিনি বাদশাহ্‌কে বললেন, আমি নিজের দেশে থাকতে আপনার কথা ও জ্ঞানের বিষয় যে কথা শুনেছিলাম তা সমস্তই সত্য।</div>
<div class="v" id="v7"><span class="vn">7</span> কিন্তু আমি যতক্ষণ এসে স্বচক্ষে না দেখলাম, ততক্ষণ সেই কথায় আমার বিশ্বাস হয় নি, আর দেখুন অর্ধেকও আমাকে বলা হয় নি; আমি যে খ্যাতি শুনেছিলাম তার চেয়েও আপনার জ্ঞান ও ঐশ্বর্য অনেক বেশি।</div>
<div class="v" id="v8"><span class="vn">8</span> সুখী আপনার লোকেরা! সুখী আপনার এই গোলামেরা, যারা নিয়মিত ভাবে আপনার সম্মুখে দাঁড়ায়, যারা আপনার জ্ঞানের উক্তি শোনে!</div>
<div class="v" id="v9"><span class="vn">9</span> আপনার আল্লাহ্‌ মাবুদ ধন্য হোন, যিনি আপনাকে ইসরাইলের সিংহাসনে বসাবার জন্য আপনার প্রতি সন্তুষ্ট হয়েছেন; মাবুদ ইসরাইলকে চিরকাল মহব্বত করেন, এজন্য বিচার ও ধর্ম প্রচলন করতে আপনাকে বাদশাহ্‌ করেছেন।</div>
<div class="v" id="v10"><span class="vn">10</span> পরে তিনি বাদশাহ্‌কে এক শত বিশ তালন্ত সোনা ও প্রচুর সুগন্ধি দ্রব্য ও মণি উপঢৌকন দিলেন। সাবার রাণী বাদশাহ্‌ সোলায়মানকে যত সুগন্ধি দ্রব্য দিলেন, তত বেশি সুগন্ধি দ্রব্য আর কখনও আসে নি।</div>
<div class="v" id="v11"><span class="vn">11</span> <span class="br-p"><br><br></span>আর হীরমের যেসব জাহাজ ওফীর থেকে সোনা নিয়ে আসত, সেসব জাহাজ ওফীর থেকে বিস্তর চন্দন কাঠ ও মণিও আনত।</div>
<div class="v" id="v12"><span class="vn">12</span> সেই চন্দন কাঠ দ্বারা বাদশাহ্‌ মাবুদের গৃহ ও রাজপ্রাসাদের জন্য গরাদিয়া ও গায়কদের জন্য বীণা এবং নেবল প্রস্তুত করলেন; এত বেশি চন্দন কাঠ আর কখনও আসে নি, দেখাও যায় নি।</div>
<div class="v" id="v13"><span class="vn">13</span> <span class="br-p"><br><br></span>আর বাদশাহ্‌ সোলায়মান সাবার রাণীর বাসনা অনুসারে তাঁর যাবতীয় বাঞ্ছিত দ্রব্য দিলেন, তা ছাড়া সোলায়মান তাঁর রাজকীয় দানশীলতা অনুসারে তাঁকে আরও দিলেন। পরে তিনি ও তাঁর গোলামেরা স্বদেশে ফিরে গেলেন।</div>
<div class="v" id="v14"><h2>বাদশাহ্‌ সোলায়মানের ঐশ্বর্য</h2><span class="vn">14</span> <span class="br-p"><br><br></span>এক বছরের মধ্যে সোলায়মানের কাছে ছয় শত ছেষট্টি তালন্ত পরিমিত সোনা আসত।</div>
<div class="v" id="v15"><span class="vn">15</span> এছাড়া বণিক, ব্যবসায়ী ও আরবীয় বাদশাহ্‌দের সমস্ত বাদশাহ্‌ ও শাসনকর্তাদের কাছ থেকে সোনার আমদানি হত।</div>
<div class="v" id="v16"><span class="vn">16</span> তাতে বাদশাহ্‌ সোলায়মান পিটানো সোনার দুই শত বড় ঢাল প্রস্তুত করলেন, তার প্রত্যেক ঢালে ছয় শত শেকল পরিমিত সোনা ছিল।</div>
<div class="v" id="v17"><span class="vn">17</span> তিনি পিটানো সোনা দিয়ে তিন শত ঢাল প্রস্তুত করলেন; তার প্রত্যেক ঢালে তিন মানি করে সোনা ছিল, পরে বাদশাহ্‌ লেবানন অরণ্যস্থ বাড়িতে সেগুলো রাখলেন।</div>
<div class="v" id="v18"><span class="vn">18</span> আর বাদশাহ্‌ হাতির দাঁতের একটি বড় সিংহাসন নির্মাণ করে খাঁটি সোনা দিয়ে মুড়িয়ে দিলেন।</div>
<div class="v" id="v19"><span class="vn">19</span> ঐ সিংহাসনের ছয়টি সিঁড়ি ছিল ও সিংহাসনের উপরিস্থ ভাগ পিছনের দিকে গোলাকার ছিল এবং আসনের উভয় পাশে হাতা ছিল, সেই হাতার কাছে দুই সিংহমূর্তি দণ্ডায়মান ছিল।</div>
<div class="v" id="v20"><span class="vn">20</span> আর সেই ছয়টি সিঁড়ির উপরে দুই পাশে বারোটি সিংহমূর্তি দণ্ডায়মান ছিল; এরকম সিংহাসন আর কোন রাজ্যে নির্মিত হয় নি।</div>
<div class="v" id="v21"><span class="vn">21</span> বাদশাহ্‌ সোলায়মানের সমস্ত পানপাত্র সোনার ছিল ও লেবানন অরণ্যস্থ বাড়ির যাবতীয় পাত্র খাঁটি সোনার ছিল; রূপার কিছুই ছিল না; সোলায়মানের অধিকারে তা কিছুরই মধ্যে গণ্য ছিল না।</div>
<div class="v" id="v22"><span class="vn">22</span> কেননা সমুদ্রে হীরমের জাহাজের সঙ্গে বাদশাহ্‌রও তর্শীশের জাহাজ ছিল; সেই তর্শীশের সমস্ত জাহাজ তিন বছরান্তে এক বার সোনা, রূপা, হাতির দাঁত, বানর ও ময়ূর নিয়ে আসত।</div>
<div class="v" id="v23"><span class="vn">23</span> <span class="br-p"><br><br></span>এভাবে ঐশ্বর্যে ও জ্ঞানে বাদশাহ্‌ সোলায়মান দুনিয়ার সকল বাদশাহ্‌র মধ্যে প্রধান হলেন।</div>
<div class="v" id="v24"><span class="vn">24</span> আর আল্লাহ্‌ সোলায়মানের চিত্তে যে জ্ঞান দিয়েছিলেন, তাঁর সেই জ্ঞানের উক্তি শুনবার জন্য সর্বদেশীয় লোক তাঁর সঙ্গে সাক্ষাৎ করতে চেষ্টা করতো।</div>
<div class="v" id="v25"><span class="vn">25</span> আর প্রত্যেকে নিজস্ব উপঢৌকন, রূপার পাত্র, সোনার পাত্র, কাপড়-চোপড়, অস্ত্র ও সুগন্ধি দ্রব্য, ঘোড়া ও খচ্চর আনত; প্রতি বছর এরকম হত।</div>
<div class="v" id="v26"><span class="vn">26</span> <span class="br-p"><br><br></span>আর সোলায়মান অনেক রথ ও ঘোড়সওয়ার সংগ্রহ করলেন; তাঁর এক হাজার চার শত রথ ও বারো হাজার ঘোড়সওয়ার ছিল, আর সেসব তিনি রথনগরগুলোতে এবং জেরুশালেমে বাদশাহ্‌র কাছে রাখতেন।</div>
<div class="v" id="v27"><span class="vn">27</span> বাদশাহ্‌ জেরুশালেমে রূপাকে পাথরের মত ও এরস কাঠকে নিম্নভূমিস্থ ডুমুর গাছের মত প্রচুর করলেন।</div>
<div class="v" id="v28"><span class="vn">28</span> আর সোলায়মানের সমস্ত ঘোড়া মিসর ও কুয়ে থেকে আনা হত; বাদশাহ্‌র বণিকেরা কুয়ে থেকে মূল্য দিয়ে পালে পালে ঘোড়া কিনে আনত।</div>
<div class="v" id="v29"><span class="vn">29</span> আর মিসর থেকে আনা এক এক রথের মূল্য ছয় শত শেকল রূপা ও এক এক ঘোড়ার মূল্য এক শত পঞ্চাশ শেকল ছিল। এইভাবে ওদের দ্বারা হিট্টিয় সমস্ত বাদশাহ্‌র জন্য ও অরামীয় বাদশাহ্‌দের জন্যও ঘোড়া আনা হত।</div>
</div>
<!-- PARSED ABOVE; EDITING MAY BREAK PARSER -->
</body></html>