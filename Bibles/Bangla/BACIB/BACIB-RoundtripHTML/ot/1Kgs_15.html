<html><head>
<meta http-equiv="Content-Type" content="text/html;charset=utf-8" />
<title>1Kgs 15 &ndash; ১ বাদশাহ্‌নামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Kgs', 15);">
<div id="navbar"><a href="../index.html">কিতাবুল মোকাদ্দস</a> &ndash; <b>১ বাদশাহ্‌নামা</b> &ndash; <a href="1Kgs_1.html">1</a> ... <a href="1Kgs_13.html">13</a> <a href="1Kgs_14.html">14</a> <b>15</b> <a href="1Kgs_16.html">16</a> <a href="1Kgs_17.html">17</a> ... <a href="1Kgs_22.html">22</a> </div><hr>
<h1>1Kgs 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদার বাদশাহ্‌ অবিয়াম</h2><span class="vn">1</span> <span class="br-p"><br><br></span>নবাটের পুত্র ইয়ারাবিম বাদশাহ্‌র অষ্টাদশ বছরে অবিয়াম এহুদা রাজত্ব করতে আরম্ভ করেন।</div>
<div class="v" id="v2"><span class="vn">2</span> তিনি তিন বছর জেরুশালেমে রাজত্ব করেন; তাঁর মায়ের নাম মাখা; তিনি অবীশালোমের কন্যা।</div>
<div class="v" id="v3"><span class="vn">3</span> তাঁর আগে তাঁর পিতা যেসব গুনাহ্‌ করেছিলেন তিনিও সেসব গুনাহ্‌র পথে চলতেন; তাঁর পূর্বপুরুষ দাউদের অন্তঃকরণ যেমন ছিল তাঁর অন্তঃকরণ তেমনি তাঁর আল্লাহ্‌ মাবুদের উদ্দেশে একাগ্র ছিল না।</div>
<div class="v" id="v4"><span class="vn">4</span> তবুও দাউদের জন্য তাঁর পরে তাঁর সন্তানকে তুলে ধরবার ও জেরুশালেমকে দৃঢ় করার জন্য তাঁর আল্লাহ্‌ মাবুদ জেরুশালেমে তাঁকে একটি প্রদীপ দিলেন।</div>
<div class="v" id="v5"><span class="vn">5</span> কেননা মাবুদের দৃষ্টিতে যা ন্যায্য দাউদ তা-ই করতেন; হিট্টিয় ঊরিয়ের ব্যাপারটি ছাড়া অন্য কোন বিষয়ে তিনি তাঁর সারা জীবনে মাবুদের হুকুম অমান্য করেন নি।</div>
<div class="v" id="v6"><span class="vn">6</span> রহবিয়ামের ও ইয়ারাবিমের মধ্যে যে যুদ্ধ শুরু হয়েছিল তাঁর সমস্ত জীবনকালে সেই যুদ্ধ চলছিল।</div>
<div class="v" id="v7"><span class="vn">7</span> অবিয়ামের অবশিষ্ট বৃত্তান্ত ও সমস্ত কর্ম-বিবরণ এহুদা-বাদশাহ্‌দের ইতিহাস-পুস্তকে কি লেখা নেই? আর অবিয়ামের ও ইয়ারাবিমের মধ্যে যুদ্ধ হত।</div>
<div class="v" id="v8"><span class="vn">8</span> পরে অবিয়াম তাঁর পূর্বপুরুষদের সঙ্গে নিদ্রাগত হলেন এবং লোকেরা তাঁকে দাউদ-নগরে কবর দিল; আর তাঁর পুত্র আসা তাঁর পদে বাদশাহ্‌ হলেন।</div>
<div class="v" id="v9"><h2>এহুদার বাদশাহ্‌ আসা</h2><span class="vn">9</span> <span class="br-p"><br><br></span>ইসরাইলের বাদশাহ্‌ ইয়ারাবিমের বিশ বছরে আসা এহুদার উপর রাজত্ব করতে আরম্ভ করেন।</div>
<div class="v" id="v10"><span class="vn">10</span> তিনি একচল্লিশ বছর জেরুশালেমে রাজত্ব করেন; তাঁর মায়ের নাম মাখা, তিনি অবীশালোমের কন্যা।</div>
<div class="v" id="v11"><span class="vn">11</span> আসা তাঁর পূর্বপুরুষ দাউদের মত মাবুদের দৃষ্টিতে যা ন্যায্য, তা-ই করতেন।</div>
<div class="v" id="v12"><span class="vn">12</span> তিনি দেশ থেকে পুরুষ সমকামীদের তাড়িয়ে দিলেন এবং তাঁর পূর্বপুরুষদের তৈরি সমস্ত মূর্তি দূর করে দিলেন।</div>
<div class="v" id="v13"><span class="vn">13</span> আর তাঁর মা মাখা আশেরার জন্য একটি ঘৃণার যোগ্য মূর্তি তৈরি করেছিলেন বলে তাঁকে রাণীমাতার পদ থেকে সরিয়ে দিলেন এবং আসা তাঁর সেই মূর্তি ধ্বংস করে কিদ্রোণ স্রোতের ধারে তা পুড়িয়ে দিলেন।</div>
<div class="v" id="v14"><span class="vn">14</span> কিন্তু সমস্ত উচ্চস্থলী দূরীকৃত হল না; তবুও আসার অন্তঃকরণ সারা জীবন মাবুদের উদ্দেশে একাগ্র ছিল।</div>
<div class="v" id="v15"><span class="vn">15</span> আর তিনি তাঁর পিতার পবিত্রীকৃত ও নিজের পবিত্রীকৃত রূপা, সোনা ও পাত্রগুলো মাবুদের গৃহে আনলেন।</div>
<div class="v" id="v16"><h2>অরামের সঙ্গে সম্পর্ক স্থাপন</h2><span class="vn">16</span> <span class="br-p"><br><br></span>আসা এবং ইসরাইলের বাদশাহ্‌ বাশার মধ্যে যুদ্ধ হত।</div>
<div class="v" id="v17"><span class="vn">17</span> আর এহুদার বাদশাহ্‌ আসার কাছে কাউকেও যাতায়াত করতে না দেবার উদ্দেশ্যে ইসরাইলের বাদশাহ্‌ বাশা এহুদার বিরুদ্ধে যাত্রা করে রামা গাঁথলেন।</div>
<div class="v" id="v18"><span class="vn">18</span> তখন আসা মাবুদের গৃহস্থিত ভাণ্ডারের অবশিষ্ট সমস্ত রূপা ও সোনা এবং রাজ-প্রাসাদের সমস্ত ধন নিয়ে তাঁর গোলামদের হাতে তুলে দিলেন; এবং বাদশাহ্‌ আসা তাদেরকে হিষিয়োনের পৌত্র টব্রিন্মোণের পুত্র বিনহদদ নামক দামেস্ক-নিবাসী অরামের বাদশাহ্‌র কাছে এই বলে পাঠালেন,</div>
<div class="v" id="v19"><span class="vn">19</span> আমাতে ও আপনাতে, আমার পিতা ও আপনার পিতাতে নিয়ম আছে; দেখুন, আমি আপনার কাছে রূপা ও সোনা উপহার পাঠালাম; আপনি গিয়ে ইসরাইলের বাদশাহ্‌ বাশার সঙ্গে আপনার যে নিয়ম আছে তা ভঙ্গ করুন, তা হলে সে আমার কাছ থেকে প্রস্থান করবে।</div>
<div class="v" id="v20"><span class="vn">20</span> তখন বিনহদদ্‌ বাদশাহ্‌ আসার কথায় কান দিলেন; তিনি ইসরাইলের নগরগুলোর বিরুদ্ধে তাঁর সেনাপতিদেরকে প্রেরণ করলেন এবং ইয়োন, দান, আবেল-বৈৎ-মাখা ও সমস্ত কিন্নেরৎ এবং নপ্তালির সমস্ত দেশে আঘাত করলেন।</div>
<div class="v" id="v21"><span class="vn">21</span> তখন বাশা এই সংবাদ পেয়ে রামা নির্মাণ থেকে নিবৃত্ত হয়ে তির্সাতে রইলেন।</div>
<div class="v" id="v22"><span class="vn">22</span> পরে বাদশাহ্‌ আসা সমস্ত এহুদাকে আহ্বান করলেন, কাউকেও বাদ দিলেন না; রামায় বাশা যে পাথর ও কাঠ দিয়ে গেঁথেছিলেন, তারা তার সবকিছু নিয়ে গেল; আর বাদশাহ্‌ আসা তা দ্বারা বিন্‌-ইয়ামীনের সেবা ও মিস্পা নগর গাঁথলেন।</div>
<div class="v" id="v23"><span class="vn">23</span> <span class="br-p"><br><br></span>আসার অবশিষ্ট সমস্ত বৃত্তান্ত ও তাঁর সকল বিক্রমের কাজ, সমস্ত কর্মবিবরণ এবং তিনি যে যে নগর গাঁথলেন, এই সমস্ত কথা কি এহুদা-বাদশাহ্‌দের ইতিহাস পুস্তকে লেখা নেই? কিন্তু বৃদ্ধ বয়সে তাঁর পায়ে রোগ হল।</div>
<div class="v" id="v24"><span class="vn">24</span> পরে আসা তাঁর পূর্বপুরুষদের সঙ্গে নিদ্রাগত হলেন এবং তাঁর পূর্বপুরুষ দাউদের নগরে তাঁর পূর্বপুরুষদের সঙ্গে তাঁকে দাফন করা হল। আর তাঁর পুত্র যিহোশাফট তাঁর পদে বাদশাহ্‌ হলেন।</div>
<div class="v" id="v25"><h2>ইসরাইলের বাদশাহ্‌ নাদব</h2><span class="vn">25</span> <span class="br-p"><br><br></span>এহুদার বাদশাহ্‌ আসার দ্বিতীয় বছরে ইয়ারাবিমের পুত্র নাদব ইসরাইলে রাজত্ব করতে আরম্ভ করেন; তিনি দু’বছর ইসরাইলে রাজত্ব করেন।</div>
<div class="v" id="v26"><span class="vn">26</span> মাবুদের দৃষ্টিতে যা মন্দ তিনি তা-ই করতেন, তাঁর পিতার পথে, তাঁর পিতা যার দ্বারা ইসরাইলকে গুনাহ্‌ করিয়েছিলেন, সেই গুনাহ্‌-পথে চলতেন।</div>
<div class="v" id="v27"><span class="vn">27</span> <span class="br-p"><br><br></span>আর ইষাখর-কুলজাত অহিয়ের পুত্র বাশা তাঁর বিরুদ্ধে চক্রান্ত করলেন; এবং বাশা ফিলিস্তিনীদের অধিকৃত গিব্বথোনে তাঁকে আঘাত করলেন; ঐ সময়ে নাদব ও সমস্ত ইসরাইল গিব্বথোন অবরোধ করছিলেন।</div>
<div class="v" id="v28"><span class="vn">28</span> এহুদার বাদশাহ্‌ আসার তৃতীয় বছরে বাশা নাদবকে খুন করে তাঁর পদে বাদশাহ্‌ হন।</div>
<div class="v" id="v29"><span class="vn">29</span> বাদশাহ্‌ হয়েই বাশা ইয়ারাবিমের সমস্ত কুলকে আঘাত করেন। মাবুদ তাঁর গোলাম শীলোনীয় অহিয়ের দ্বারা যে কথা বলেছিলেন, সেই অনুসারে বাশা ইয়ারাবিমের সম্পর্কীয় শ্বাসবিশিষ্ট কাউকেও অবশিষ্ট রাখলেন না, সকলকেই সংহার করলেন।</div>
<div class="v" id="v30"><span class="vn">30</span> এর কারণ এই, ইয়ারাবিম অনেক গুনাহ্‌ করেছিলেন এবং তার দ্বারা ইসরাইলকে গুনাহ্‌ করিয়েছিলেন; ফলে এই অসন্তোষজনক কাজ দ্বারা তিনি ইসরাইলের আল্লাহ্‌ মাবুদকে অসন্তুষ্ট করেছিলেন।</div>
<div class="v" id="v31"><h2>ইসরাইলের বাদশাহ্‌ বাশা</h2><span class="vn">31</span> <span class="br-p"><br><br></span>নাদবের অবশিষ্ট বৃত্তান্ত ও সমস্ত কর্ম-বিবরণ কি ইসরাইলের বাদশাহ্‌দের ইতিহাস-পুস্তকে লেখা নেই?</div>
<div class="v" id="v32"><span class="vn">32</span> আর আসার ও ইসরাইলের বাদশাহ্‌ বাশার মধ্যে সারা জীবন যুদ্ধ হত।</div>
<div class="v" id="v33"><span class="vn">33</span> <span class="br-p"><br><br></span>এহুদার বাদশাহ্‌ আসার তৃতীয় বছরে অহিয়ের পুত্র বাশা তির্সাতে সমস্ত ইসরাইলে রাজত্ব করতে আরম্ভ করে চব্বিশ বছর রাজত্ব করেন।</div>
<div class="v" id="v34"><span class="vn">34</span> মাবুদের দৃষ্টিতে যা মন্দ, তিনি তা-ই করতেন এবং ইয়ারাবিমের পথে, যার দ্বারা তিনি ইসরাইলকে গুনাহ্‌ করিয়েছিলেন, তাঁর সেই গুনাহ্‌ পথে চলতেন।</div>
</div>
<!-- PARSED ABOVE; EDITING MAY BREAK PARSER -->
</body></html>