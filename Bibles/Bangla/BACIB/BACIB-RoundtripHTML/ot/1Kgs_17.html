<html><head>
<meta http-equiv="Content-Type" content="text/html;charset=utf-8" />
<title>1Kgs 17 &ndash; ১ বাদশাহ্‌নামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Kgs', 17);">
<div id="navbar"><a href="../index.html">কিতাবুল মোকাদ্দস</a> &ndash; <b>১ বাদশাহ্‌নামা</b> &ndash; <a href="1Kgs_1.html">1</a> ... <a href="1Kgs_15.html">15</a> <a href="1Kgs_16.html">16</a> <b>17</b> <a href="1Kgs_18.html">18</a> <a href="1Kgs_19.html">19</a> ... <a href="1Kgs_22.html">22</a> </div><hr>
<h1>1Kgs 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দাঁড়কাকের দেওয়া হযরত ইলিয়াসের খাবার</h2><span class="vn">1</span> <span class="br-p"><br><br></span>আর গিলিয়দ-প্রবাসীদের মধ্যবর্তী তিশ্‌বীয় ইলিয়াস আহাবকে বললেন, আমি যাঁর সাক্ষাতে দণ্ডায়মান, ইসরাইলের আল্লাহ্‌ সেই জীবন্ত মাবুদের কসম, এই কয়েক বছর শিশির কি বৃষ্টি পড়বে না; কেবল আমার কথা অনুসারে পড়বে।</div>
<div class="v" id="v2"><span class="vn">2</span> পরে তাঁর কাছে মাবুদের এই কালাম নাজেল হল,</div>
<div class="v" id="v3"><span class="vn">3</span> তুমি এই স্থান থেকে প্রস্থান করে পূর্ব দিকে যাও এবং জর্ডানের সম্মুখস্থ করীৎ স্রোতের ধারে লুকিয়ে থাক।</div>
<div class="v" id="v4"><span class="vn">4</span> সেই স্থানে তুমি স্রোতের পানি পান করতে পাবে, আর আমি কাকদেরকে তোমার খাদ্যদ্রব্য যোগাবার হুকুম দিয়েছি।</div>
<div class="v" id="v5"><span class="vn">5</span> তখন তিনি গিয়ে মাবুদের কালাম অনুসারে কাজ করলেন, জর্ডানের সম্মুখস্থ করীৎ স্রোতের ধারে গিয়ে অবস্থিতি করলেন।</div>
<div class="v" id="v6"><span class="vn">6</span> আর কাকেরা তাঁর জন্য খুব ভোরে রুটি ও গোশ্‌ত এবং সন্ধ্যাবেলাও রুটি ও গোশ্‌ত এনে দিত; আর তিনি স্রোতের পানি পান করতেন।</div>
<div class="v" id="v7"><span class="vn">7</span> কিছুকাল পরে দেশে বৃষ্টি না হওয়াতে ঐ স্রোত শুকিয়ে গেল।</div>
<div class="v" id="v8"><h2>সারিফতের বিধবা</h2><span class="vn">8</span> <span class="br-p"><br><br></span>পরে তাঁর কাছে মাবুদের এই কালাম নাজেল হল,</div>
<div class="v" id="v9"><span class="vn">9</span> তুমি উঠ, সিডনের অন্তর্গত সারিফতে গিয়ে সেখানে বাস কর; দেখ, আমি সেখানে এক জন বিধবাকে তোমার খাদ্যদ্রব্য যোগাবার হুকুম দিয়েছি।</div>
<div class="v" id="v10"><span class="vn">10</span> তখন তিনি সারিফতে যাত্রা করলেন; আর যখন সেই নগরের দ্বারে উপস্থিত হলেন, দেখ, সেই স্থানে এক জন বিধবা কাঠ কুড়াচ্ছে। তিনি তাকে ডেকে বললেন, আরজ করি, তুমি একটি পাত্রে কিঞ্চিৎ পানি আন, আমি পান করবো।</div>
<div class="v" id="v11"><span class="vn">11</span> সে স্ত্রীলোকটি তা আনতে যাচ্ছে, ইতোমধ্যে তিনি তাকে ডেকে বললেন, আরজ করি, আমার জন্য এক খণ্ড রুটি হাতে করে এনো।</div>
<div class="v" id="v12"><span class="vn">12</span> সে বললো, তোমার আল্লাহ্‌ জীবন্ত মাবুদের কসম, আমার ঘরে একটি পিষ্টকও নেই; কেবল জালায় এক মুষ্টি ময়দা ও ভাঁড়ে কিঞ্চিৎ তেল আছে, আর দেখ, আমি কিছু কাঠ কুড়াচ্ছি, তা নিয়ে গিয়ে আমার ও আমার ছেলেটির জন্য তা পাক করবো; পরে আমরা তা খেয়ে মরবো।</div>
<div class="v" id="v13"><span class="vn">13</span> ইলিয়াস তাকে বললেন, ভয় করো না; যা বললে, তা কর গিয়ে কিন্তু প্রথমে তা থেকে আমার জন্য একটি ক্ষুদ্র পিঠা প্রস্তুত করে আন; পরে তোমার ও ছেলেটির জন্য প্রস্তুত করো।</div>
<div class="v" id="v14"><span class="vn">14</span> কেননা ইসরাইলের আল্লাহ্‌ মাবুদ এই কথা বলেন, যেদিন পর্যন্ত মাবুদ ভূতলে বৃষ্টি না দেন, সেদিন পর্যন্ত তোমার ময়দার জালা শূন্য হবে না ও তেলের ভাঁড় শুকিয়ে যাবে না।</div>
<div class="v" id="v15"><span class="vn">15</span> তাতে সে গিয়ে ইলিয়াসের কথা অনুসারে কাজ করলো; আর সে এবং ইলিয়াস এবং সেই স্ত্রীলোকের পরিজন অনেক দিন পর্যন্ত ভোজন করলো।</div>
<div class="v" id="v16"><span class="vn">16</span> মাবুদ ইলিয়াসের মাধ্যমে যে কালাম বলেছিলেন, সেই অনুসারে ঐ ময়দার জালা শূন্য হল না ও তেলের ভাঁড়ও শুকাল না।</div>
<div class="v" id="v17"><h2>বিধবার পুত্রের জীবন দান</h2><span class="vn">17</span> <span class="br-p"><br><br></span>এসব ঘটনার পরে সেই স্ত্রীলোকের, সেই গৃহকর্ত্রীর পুত্র অসুস্থ হল এবং তার অসুস্থতা এমন ভীষণ হল যে, তার শরীরে আর শ্বাসবায়ু রইলো না।</div>
<div class="v" id="v18"><span class="vn">18</span> তখন স্ত্রীলোকটি ইলিয়াসকে বললো, হে আল্লাহ্‌র লোক, আপনার সঙ্গে আমার কি কাজ? আপনি আমার অপরাধ স্মরণ করাতে ও আমার পুত্রকে মেরে ফেলতে আমার এখানে এসেছেন।</div>
<div class="v" id="v19"><span class="vn">19</span> তিনি তাকে বললেন, তোমার পুত্রটি আমাকে দাও। পরে তিনি তার কোল থেকে ছেলেটিকে নিয়ে উপরে তাঁর থাকবার কুঠরীতে গিয়ে তাঁর নিজের বিছানায় শুইয়ে দিলেন।</div>
<div class="v" id="v20"><span class="vn">20</span> আর তিনি মাবুদকে ডেকে বললেন, হে মাবুদ, আমার আল্লাহ্‌, আমি যে বিধবার বাড়িতে প্রবাস করছি তুমি কি তার পুত্রকে মেরে ফেলে তার উপরে অমঙ্গল উপস্থিত করলে?</div>
<div class="v" id="v21"><span class="vn">21</span> পরে তিনি বালকটির উপরে তিনবার তাঁর শরীর লম্বমান করে মাবুদকে ডেকে বললেন, হে মাবুদ, আমার আল্লাহ্‌, আরজ করি, এই বালকের মধ্যে প্রাণ ফিরে আসুক।</div>
<div class="v" id="v22"><span class="vn">22</span> তখন মাবুদ ইলিয়াসের কথায় কান দিলেন, তাতে বালকটির প্রাণ তার মধ্যে ফিরে এল, সে পুনর্জীবিত হল।</div>
<div class="v" id="v23"><span class="vn">23</span> পরে ইলিয়াস বালকটিকে নিয়ে উপরিস্থ কুঠরী থেকে বাড়ির মধ্যে নেমে গিয়ে তার মায়ের কাছে ফিরিয়ে দিলেন; আর ইলিয়াস বললেন, দেখ, তোমার পুত্র জীবিত।</div>
<div class="v" id="v24"><span class="vn">24</span> তাতে সেই স্ত্রী ইলিয়াসকে বললো, এখন আমি জানতে পারলাম, আপনি আল্লাহ্‌র লোক এবং মাবুদের যে কালাম আপনার মুখে আছে, তা সত্যি।</div>
</div>
<!-- PARSED ABOVE; EDITING MAY BREAK PARSER -->
</body></html>