<html><head>
<meta http-equiv="Content-Type" content="text/html;charset=utf-8" />
<title>1Kgs 21 &ndash; ১ বাদশাহ্‌নামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Kgs', 21);">
<div id="navbar"><a href="../index.html">কিতাবুল মোকাদ্দস</a> &ndash; <b>১ বাদশাহ্‌নামা</b> &ndash; <a href="1Kgs_1.html">1</a> ... <a href="1Kgs_19.html">19</a> <a href="1Kgs_20.html">20</a> <b>21</b> <a href="1Kgs_22.html">22</a> </div><hr>
<h1>1Kgs 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নাবোতের আঙ্গুরক্ষেত</h2><span class="vn">1</span> <span class="br-p"><br><br></span>এর পরে এই ঘটনা হল; যিষ্রিয়েলীয় নাবোতের একটি আঙ্গুর-ক্ষেত ছিল, তা ছিল যিষ্রিয়েলে সামেরিয়ার বাদশাহ্‌ আহাবের রাজপ্রাসাদের পাশেই।</div>
<div class="v" id="v2"><span class="vn">2</span> আহাব নাবোৎকে বললেন, তোমার আঙ্গুরক্ষেতটি আমাকে দাও; আমি তা সব্‌জির ক্ষেত করবো, কারণ ওটা আমার বাড়ির কাছে; ওটার পরিবর্তে তোমাকে আরও উত্তম একখানি আঙ্গুরক্ষেত দেব; কিংবা যদি তুমি ভাল মনে কর, তবে তার মূল্য অনুসারে রূপার মুদ্রা তোমাকে দেব।</div>
<div class="v" id="v3"><span class="vn">3</span> নাবোৎ আহাবকে বললেন, আমি যে আমার পৈতৃক অধিকার আপনাকে দিই, মাবুদ তা নিবারণ করুন।</div>
<div class="v" id="v4"><span class="vn">4</span> তখন, ‘আমি পৈতৃক অধিকার আপনাকে দেব না,’ যিষ্রিয়েলীয় নাবোতের উচ্চারিত এই কথায় আহাব বিষণ্ন ও রুষ্ট হয়ে তাঁর বাড়িতে আসলেন এবং বিছানায় শুয়ে রইলেন, মুখ ফিরিয়ে থাকলেন, খাদ্য গ্রহণ করলেন না।</div>
<div class="v" id="v5"><span class="vn">5</span> <span class="br-p"><br><br></span>তখন তাঁর স্ত্রী ঈষেবল তাঁর কাছে এসে তাঁকে বললো, তোমার মন এমন বিষণ্ন কেন যে, তুমি আহার কর না?</div>
<div class="v" id="v6"><span class="vn">6</span> তিনি তাকে বললেন, আমি যিষ্রিয়েলীয় নাবোৎকে বলেছিলাম, টাকা নিয়ে তোমার আঙ্গুরক্ষেতটি আমাকে দাও; কিংবা যদি সন্তুষ্ট হও, তবে আমি তার পরিবর্তে আর একখানি আঙ্গুরক্ষেত তোমাকে দেব; তাতে সে জবাবে বললো, আমি আমার আঙ্গুরক্ষেত আপনাকে দেব না।</div>
<div class="v" id="v7"><span class="vn">7</span> তখন তাঁর স্ত্রী ঈষেবল তাঁকে বললো, এখন তুমিই না ইসরাইলে রাজত্ব করছো? উঠ, আহার কর; তোমার অন্তর প্রফুল্ল হোক; আমি যিষ্রিয়েলীয় নাবোতের আঙ্গুরক্ষেত তোমাকে দেব।</div>
<div class="v" id="v8"><span class="vn">8</span> <span class="br-p"><br><br></span>পরে সে আহাবের নাম করে কয়েকটি পত্র লিখে তাঁর মুদ্রায় মুদ্রাঙ্কিত করলো, আর নাবোতের প্রতিবেশীদের, তাঁর বসতি-নগরের প্রাচীন ও প্রধান লোকদের কাছে সেসব পত্র প্রেরণ করলো।</div>
<div class="v" id="v9"><span class="vn">9</span> পত্রে সে এই কথা লিখেছিল, তোমরা রোজা ঘোষণা কর ও লোকদের মধ্যে নাবোৎকে উঁচু স্থানে বসাও।</div>
<div class="v" id="v10"><span class="vn">10</span> আর পাষণ্ড দুই জন পুরুষকে তার সম্মুখে বসিয়ে দাও; তাঁরা তার বিরুদ্ধে এই সাক্ষ্য দিক যে, ‘তুমি আল্লাহ্‌ ও বাদশাহ্‌র বিরুদ্ধে অপমানজনক কথা বলেছ’। পরে তাকে বাইরে নিয়ে গিয়ে পাথর ছুঁড়ে হত্যা কর।</div>
<div class="v" id="v11"><span class="vn">11</span> পরে তার নগরস্থ লোকেরা, নগরবাসী প্রাচীন ও প্রধানবর্গ, ঈষেবলের প্রেরিত হুকুম অনুসারে, তার প্রেরিত পত্রের লিখন অনুসারে, কাজ করলো।</div>
<div class="v" id="v12"><span class="vn">12</span> তারা রোজা ঘোষণা করলো এবং লোকদের মধ্যে নাবোৎকে উঁচু স্থানে বসালো।</div>
<div class="v" id="v13"><span class="vn">13</span> পরে পাষণ্ড দুই পুরুষ এসে তার সম্মুখে বসলো; সেই দুই পাষণ্ড পুরুষ লোকদের সাক্ষাতে নাবোতের বিরুদ্ধে এই সাক্ষ্য দিল যে, নাবোৎ আল্লাহ্‌ ও বাদশাহ্‌র বিরুদ্ধে অপমানজনক কথা বলেছে। তাতে লোকেরা তাঁকে নগরের বাইরে নিয়ে গিয়ে পাথর ছুঁড়ে হত্যা করলো।</div>
<div class="v" id="v14"><span class="vn">14</span> পরে তারা ঈষেবলের কাছে এই সংবাদ পাঠাল, নাবোৎকে পাথর ছুঁড়ে হত্যা করা হয়েছে।</div>
<div class="v" id="v15"><span class="vn">15</span> <span class="br-p"><br><br></span>নাবোৎকে পাথর ছুঁড়ে মেরে ফেলা হয়েছে শোনামাত্র ঈষেবল আহাবকে বললো, উঠ, যিষ্রিয়েলীয় নাবোৎ টাকায় যে আঙ্গুরক্ষেত আমাকে দিতে অসম্মত ছিল, তা গিয়ে অধিকার কর; কেননা নাবোৎ জীবিত নেই, তার মৃত্যু হয়েছে।</div>
<div class="v" id="v16"><span class="vn">16</span> তখন নাবোতের মৃত্যু হয়েছে, এই কথা শুনে আহাব যিষ্রিয়েলীয় নাবোতের আঙ্গুরক্ষেত অধিকার করতে গেলেন।</div>
<div class="v" id="v17"><h2>নবী ইলিয়াস মাবুদের বিচার ঘোষণা করলেন</h2><span class="vn">17</span> <span class="br-p"><br><br></span>আর তিশ্‌বীয় ইলিয়াসের কাছে মাবুদের এই কালাম উপস্থিত হল,</div>
<div class="v" id="v18"><span class="vn">18</span> উঠ, সামেরিয়া-নিবাসী ইসরাইলের বাদশাহ্‌ আহাবের সঙ্গে সাক্ষাৎ করতে যাও; দেখ সে নাবোতের আঙ্গুরক্ষেতে রয়েছে, সে তা অধিকার করতে গেছে।</div>
<div class="v" id="v19"><span class="vn">19</span> তুমি তাকে বলবে, মাবুদ এই কথা বলেন, তুমি কি হত্যা করে অন্যের অধিকার হরণ কর নি? আর তাকে বলবে, মাবুদ এই কথা বলেন, যে স্থানে কুকুরেরা নাবোতের রক্ত চেটে খেয়েছে, সেই স্থানে কুকুরেরা তোমার রক্তও চেটে খাবে।</div>
<div class="v" id="v20"><span class="vn">20</span> <span class="br-p"><br><br></span>তখন আহাব ইলিয়াসকে বললেন, হে আমার দুশমন, তুমি কি আমাকে পেয়েছ? তিনি বললেন, তোমাকে পেয়েছি; কারণ মাবুদের দৃষ্টিতে যা মন্দ, তুমি তা-ই করার জন্য নিজেকে বিক্রি করেছ।</div>
<div class="v" id="v21"><span class="vn">21</span> দেখ, আমি তোমার অমঙ্গল উপস্থিত করবো ও তোমাকে নিঃশেষে বিলীন করবো; এবং আহাব-বংশের প্রত্যেক পুরুষ এবং ইসরাইলের মধ্যে সমস্ত লোককে উচ্ছেদ করবো— সে কেনা গোলামই হোক বা স্বাধীন মানুষই হোক।</div>
<div class="v" id="v22"><span class="vn">22</span> আর আমি তোমার কুল নবাটের পুত্র ইয়ারাবিমের কুলের সমান ও অহিয়ের পুত্র বাশার কুলের সমান করবো; এর কারণ তোমার সেই অসন্তোষজনক আচার ব্যবহার যা দ্বারা তুমি আমাকে অসন্তুষ্ট করেছ, আর ইসরাইলকে গুনাহ্‌ করিয়েছ।</div>
<div class="v" id="v23"><span class="vn">23</span> আবার ঈষেবলের বিষয়েও মাবুদ বললেন যে, কুকুরেরা যিষ্রিয়েলের দুর্গপ্রাচীরের কাছে ঈষেবলকে খেয়ে ফেলবে।</div>
<div class="v" id="v24"><span class="vn">24</span> আহাবের যে কেউ নগরে মারা যাবে, কুকুরেরা তাকে খাবে; এবং যে কেউ মাঠে মারা যাবে, আসমানের পাখিরা তাকে খাবে।</div>
<div class="v" id="v25"><span class="vn">25</span> (আহাব, যিনি তাঁর স্ত্রী ঈষেবল কর্তৃক উত্তেজিত হয়ে মাবুদের সাক্ষাতে কদাচরণ করতে নিজেকে বিক্রি করেছিলেন, তার মত আর কেউ কখনও হয় নি।</div>
<div class="v" id="v26"><span class="vn">26</span> আর মাবুদ যে ইমোরীয়দেরকে বনি-ইসরাইলদের সম্মুখ থেকে অধিকারচ্যুত করেছিলেন, তাদের সমস্ত কাজ অনুসারে তিনি প্রতিমা পূজা করে অতিশয় ঘৃণার কাজ করতেন।)</div>
<div class="v" id="v27"><span class="vn">27</span> <span class="br-p"><br><br></span>আহাব যখন ঐ সমস্ত কথা শুনলেন, তখন তাঁর কাপড় ছিঁড়লেন এবং গায়ে চট বেঁধে রোজা করলেন, চটে শয়ন করলেন এবং ধীরে ধীরে চলাফেরা করলেন।</div>
<div class="v" id="v28"><span class="vn">28</span> পরে তিশ্‌বীয় ইলিয়াসের কাছে মাবুদের এই কালাম উপস্থিত হল,</div>
<div class="v" id="v29"><span class="vn">29</span> আহাব আমার সাক্ষাতে নিজেকে অবনত করেছে, তা কি তুমি দেখছ? সে আমার সাক্ষাতে নিজেকে অবনত করেছে, এজন্য আমি তার জীবনকালে ঐ অমঙ্গল ঘটাবো না, কিন্তু তার পুত্রের জীবনকালে তার কুলে সেই অমঙ্গল উপস্থিত করবো।</div>
</div>
<!-- PARSED ABOVE; EDITING MAY BREAK PARSER -->
</body></html>