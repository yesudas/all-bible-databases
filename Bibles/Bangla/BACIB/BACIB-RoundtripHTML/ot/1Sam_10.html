<html><head>
<meta http-equiv="Content-Type" content="text/html;charset=utf-8" />
<title>1Sam 10 &ndash; ১ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 10);">
<div id="navbar"><a href="../index.html">কিতাবুল মোকাদ্দস</a> &ndash; <b>১ শামুয়েল</b> &ndash; <a href="1Sam_1.html">1</a> ... <a href="1Sam_8.html">8</a> <a href="1Sam_9.html">9</a> <b>10</b> <a href="1Sam_11.html">11</a> <a href="1Sam_12.html">12</a> ... <a href="1Sam_31.html">31</a> </div><hr>
<h1>1Sam 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ হিসেবে তালুতের অভিষেক</h2><span class="vn">1</span> <span class="br-p"><br><br></span>আর শামুয়েল তেলের শিশি নিয়ে তাঁর মাথায় ঢেলে তাঁকে চুম্বন করে বললেন, মাবুদ কি তোমাকে তাঁর অধিকারের নায়ক করার জন্য অভিষেক করলেন না?</div>
<div class="v" id="v2"><span class="vn">2</span> আজ তুমি যখন আমার কাছ থেকে প্রস্থান করবে, তখন বিন্‌ইয়ামীনের সীমানায় সেল্‌সহে রাহেলার কবরের কাছে দু’জন পুরুষের দেখা পাবে; তারা তোমাকে বলবে, তুমি যেসব গাধীর খোঁজে গিয়েছিলে সেগুলো পাওয়া গেছে; আর দেখ, তোমার পিতা গাধীগুলোর ভাবনা ছেড়ে দিয়ে তোমার জন্য চিন্তা করছেন, বলছেন, আমার পুত্রের জন্য কি করবো?</div>
<div class="v" id="v3"><span class="vn">3</span> পরে তুমি সেখান থেকে অগ্রসর হয়ে তাবোরের এলোন গাছের কাছে আসবে, সে স্থানে বেথেলে আল্লাহ্‌র কাছে যাচ্ছে, এমন তিন জন পুরুষের দেখা পাবে, দেখবে, তাদের মধ্যে এক জন তিনটি ছাগলের বাচ্চা, আর এক জন তিনখানা রুটি, আর এক জন এক কূপা আঙ্গুর-রস বহন করছে।</div>
<div class="v" id="v4"><span class="vn">4</span> তারা তোমাকে সালাম জানাবে ও দু’খানা রুটি তোমাকে দেবে এবং তুমি তাদের হাত থেকে তা গ্রহণ করবে।</div>
<div class="v" id="v5"><span class="vn">5</span> পরে ফিলিস্তিনীদের প্রহরী সৈন্যদল যেখানে আছে, তুমি আল্লাহ্‌র সেই পর্বতে উপস্থিত হবে, সেখানে নগরে পৌঁছিলে, এমন এক দল নবীর সঙ্গে সাক্ষাৎ হবে, যারা নেবল, তবল, বাঁশী ও বীণা নিয়ে ভাবোক্তি বলতে বলতে উচ্চস্থলী থেকে নেমে আসছে।</div>
<div class="v" id="v6"><span class="vn">6</span> তখন মাবুদের রূহ্‌ সবলে তোমার উপরে অবস্থান নেবেন, তাতে তুমিও তাদের সঙ্গে ভাবোক্তি বলবে এবং অন্য রকম মানুষ হয়ে উঠবে।</div>
<div class="v" id="v7"><span class="vn">7</span> এসব চিহ্ন তোমার প্রতি ঘটলে তোমার হাত যা করতে পারে, তা করো, কেননা আল্লাহ্‌ তোমার সহবর্তী।</div>
<div class="v" id="v8"><span class="vn">8</span> আর তুমি আমার আগে গিল্‌গলে নেমে যাবে, আর দেখ, পোড়ানো-কোরবানী ও মঙ্গল-কোরবানী করার জন্য আমি তোমার কাছে যাব; আমি তোমার কাছে উপস্থিত হয়ে তোমার কর্তব্য তোমাকে না জানানো পর্যন্ত সাত দিন বিলম্ব করবে।</div>
<div class="v" id="v9"><h2>তালুত বাদশাহ্‌ হলেন</h2><span class="vn">9</span> <span class="br-p"><br><br></span>পরে তিনি শামুয়েলের কাছ থেকে যাবার জন্য ফিরে দাঁড়ালে আল্লাহ্‌ তাকে অন্য মন দিলেন এবং সেদিন ঐ সমস্ত চিহ্ন সফল হল।</div>
<div class="v" id="v10"><span class="vn">10</span> তাঁরা সেখানে, সেই পর্বতে, উপস্থিত হলে, দেখ, এক দল নবী তাঁর সম্মুখে পড়লেন; এবং আল্লাহ্‌র রূহ্‌ সবলে তাঁর উপরে আসলেন ও তাঁদের মধ্যে তিনি ভাবোক্তি বলতে লাগলেন।</div>
<div class="v" id="v11"><span class="vn">11</span> আর যারা আগে তাঁকে জানত, তারা সকলে যখন দেখলো, তিনি নবীদের সঙ্গে ভাবোক্তি বলছেন, তখন লোকেরা পরস্পর বললো, কীশের পুত্রের কি হল? শৌলও কি নবীদের মধ্যে এক জন?</div>
<div class="v" id="v12"><span class="vn">12</span> তাতে সেখানকার এক জন জবাবে বললো, ভাল, ওদের পিতা কে? এভাবে, “শৌলও কি নবীদের মধ্যে এক জন?” এই কথা প্রবাদ হয়ে উঠলো।</div>
<div class="v" id="v13"><span class="vn">13</span> পরে তিনি ভাবোক্তি বলা শেষ করে উচ্চস্থলীতে গেলেন।</div>
<div class="v" id="v14"><span class="vn">14</span> <span class="br-p"><br><br></span>পরে তালুতের চাচা তাঁকে ও তাঁর ভৃত্যকে জিজ্ঞাসা করলেন, তোমরা কোথায় গিয়েছিলে? তিনি বললেন, গাধীগুলোর খোঁজে; কিন্তু গাধীগুলো কোন স্থানে নেই দেখে আমরা শামুয়েলের কাছে গিয়েছিলাম।</div>
<div class="v" id="v15"><span class="vn">15</span> তালুতের চাচা বললেন, বল, শামুয়েল তোমাদের কি বললেন?</div>
<div class="v" id="v16"><span class="vn">16</span> তখন তালুত তাঁর চাচাকে বললেন, তিনি আমাদের স্পষ্টভাবে বললেন, সমস্ত গাধী পাওয়া গেছে। কিন্তু রাজত্বের বিষয় যে কথা শামুয়েল বলেছিলেন, তা তিনি তাঁকে বললেন না।</div>
<div class="v" id="v17"><span class="vn">17</span> <span class="br-p"><br><br></span>পরে শামুয়েল লোকদেরকে মিস্‌পাতে মাবুদের কাছে ডাকালেন;</div>
<div class="v" id="v18"><span class="vn">18</span> আর বনি-ইসরাইলদের বললেন, মাবুদ ইসরাইলের আল্লাহ্‌, এরকম বলেন, আমিই ইসরাইলকে মিসর থেকে এনেছি এবং মিসরীয়দের হাত থেকে ও তোমাদের প্রতি যে সমস্ত রাজ্য জুলুম করতো, তাদের হাত থেকে তোমাদের উদ্ধার করেছি।</div>
<div class="v" id="v19"><span class="vn">19</span> কিন্তু তোমরা আজ তোমাদের আল্লাহ্‌কে, যিনি সমস্ত দুর্দশা ও সঙ্কট থেকে তোমাদের নিস্তার করে আসছেন, তাঁকেই অগ্রাহ্য করলে এবং তাঁকে বললে যে, আমাদের উপরে এক জন বাদশাহ্‌ নিযুক্ত কর; অতএব তোমরা এখন স্ব স্ব বংশ ও স্ব স্ব গোষ্ঠী অনুসারে মাবুদের সাক্ষাতে উপস্থিত হও।</div>
<div class="v" id="v20"><span class="vn">20</span> <span class="br-p"><br><br></span>পরে শামুয়েল ইসরাইলের সমস্ত বংশকে কাছে আনালে বিন্‌ইয়ামীন-বংশ নিশ্চিত হল।</div>
<div class="v" id="v21"><span class="vn">21</span> আর এক এক গোষ্ঠী অনুসারে বিন্‌ইয়ামীন-বংশকে কাছে আনালে মট্রীয়দের গোষ্ঠী নিশ্চিত হল এবং তার মধ্যে কীশের পুত্র তালুত নিশ্চিত হলেন; কিন্তু খোঁজ করলে তাঁর খোঁজ পাওয়া গেল না।</div>
<div class="v" id="v22"><span class="vn">22</span> অতএব তারা পুনরায় মাবুদের কাছে জিজ্ঞাসা করলো, সেই ব্যক্তি কি এই স্থানে এসেছে? মাবুদ বললেন, দেখ, সেই ব্যক্তি জিনিসপত্রের মধ্যে লুকিয়ে আছে।</div>
<div class="v" id="v23"><span class="vn">23</span> পরে তারা দৌড়ে সেখান থেকে তাঁকে আনলো। আর তিনি লোকদের মধ্যে দাঁড়ালে পর দেখা গেল তিনি অন্য লোকদের চেয়ে প্রায় এক ফুট লম্বা।</div>
<div class="v" id="v24"><span class="vn">24</span> পরে শামুয়েল সমস্ত লোককে বললেন, তোমরা কি এই মানুষটিকে দেখছ? ইনি মাবুদের মনোনীত; সমস্ত লোকের মধ্যে এঁর মত কেউ নেই। তখন সকলে জয়ধ্বনি করে বললো, বাদশাহ্‌ চিরজীবী হোন।</div>
<div class="v" id="v25"><span class="vn">25</span> <span class="br-p"><br><br></span>পরে শামুয়েল লোকদের রাজতন্ত্রের নিয়ম-কানুন বললেন এবং তা পুস্তকে লিখে মাবুদের সম্মুখে রাখলেন। আর শামুয়েল সমস্ত লোককে তাদের নিজ নিজ বাড়িতে বিদায় করলেন।</div>
<div class="v" id="v26"><span class="vn">26</span> আর তালুতও গিবিয়ায় তাঁর বাড়িতে গেলেন; এবং আল্লাহ্‌ যাদের অন্তর স্পর্শ করলেন, এমন এক দল সৈন্য তাঁর সঙ্গে গমন করলো।</div>
<div class="v" id="v27"><span class="vn">27</span> কিন্তু পাষণ্ডেরা কেউ কেউ বললো, এই ব্যক্তি আমাদের কিভাবে উদ্ধার করবে? তারা তাঁকে তুচ্ছ জ্ঞান করে উপহার দিল না; তবুও তিনি নির্বিকার ও নির্বাক থাকলেন।</div>
</div>
<!-- PARSED ABOVE; EDITING MAY BREAK PARSER -->
</body></html>