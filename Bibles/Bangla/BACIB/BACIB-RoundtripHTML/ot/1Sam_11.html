<html><head>
<meta http-equiv="Content-Type" content="text/html;charset=utf-8" />
<title>1Sam 11 &ndash; ১ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 11);">
<div id="navbar"><a href="../index.html">কিতাবুল মোকাদ্দস</a> &ndash; <b>১ শামুয়েল</b> &ndash; <a href="1Sam_1.html">1</a> ... <a href="1Sam_9.html">9</a> <a href="1Sam_10.html">10</a> <b>11</b> <a href="1Sam_12.html">12</a> <a href="1Sam_13.html">13</a> ... <a href="1Sam_31.html">31</a> </div><hr>
<h1>1Sam 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ তালুতের বীরত্ব</h2><span class="vn">1</span> <span class="br-p"><br><br></span>পরে অম্মোনীয় নাহশ এসে যাবেশ-গিলিয়দের সম্মুখে শিবির স্থাপন করলেন; আর যাবেশের সমস্ত লোক নাহশকে বললো, আপনি আমাদের সঙ্গে নিয়ম স্থির করুন; আমরা আপনার গোলাম হব।</div>
<div class="v" id="v2"><span class="vn">2</span> অম্মোনীয় নাহশ তাদের এই জবাব দিলেন, আমি এই শর্তে তোমাদের সঙ্গে নিয়ম স্থির করবো যে, তোমাদের সকলের ডান চোখ উৎপাটন করতে হবে এবং এর মধ্য দিয়ে আমি সমস্ত ইসরাইলে কলঙ্ক লাগাব।</div>
<div class="v" id="v3"><span class="vn">3</span> তখন যাবেশের প্রাচীনবর্গরা বললেন, আপনি সাত দিন আমাদের প্রতি ক্ষান্ত থাকুন; আমরা ইসরাইল দেশের সমস্ত অঞ্চলে দূত প্রেরণ করি; তাতে কেউ যদি আমাদের নিস্তার না করে, তবে আমরা বের হয়ে আপনার কাছে যাব।</div>
<div class="v" id="v4"><span class="vn">4</span> <span class="br-p"><br><br></span>পরে দূতেরা তালুতের বাসস্থান গিবিয়ায় এসে লোকদের ঐ কথা অবগত করলো, তাতে সমস্ত লোক চিৎকার করে কান্নাকাটি করতে লাগল।</div>
<div class="v" id="v5"><span class="vn">5</span> <span class="br-p"><br><br></span>পরে দেখ, তালুত ক্ষেত থেকে বলদের পিছনে পিছনে আসছেন। তালুত জিজ্ঞাসা করলেন, ওদের কি হয়েছে? ওরা কেন কান্নাকাটি করছে? লোকেরা যাবেশের লোকদের কথা তাঁকে বললো।</div>
<div class="v" id="v6"><span class="vn">6</span> ঐ কথা শুনে আল্লাহ্‌র রূহ্‌ তালুতের উপরে সবলে আসলেন এবং তাঁর ক্রোধ অতিশয় প্রজ্বলিত হয়ে উঠলো।</div>
<div class="v" id="v7"><span class="vn">7</span> আর তিনি এক জোড়া বলদ নিয়ে খণ্ড খণ্ড করে ঐ দূতদের দ্বারা ইসরাইল দেশের সমস্ত অঞ্চলে পাঠিয়ে দিয়ে বললেন, যে কেউ তালুত ও শামুয়েলের পিছনে বাইরে না আসবে, তার সকল বলদের প্রতি এরকম করা যাবে; তাতে মাবুদের প্রতি লোকদের ভয় উপস্থিত হওয়াতে তারা এক জন মানুষের মত বের হয়ে আসল।</div>
<div class="v" id="v8"><span class="vn">8</span> পরে তিনি বেষকে তাদের গণনা করলেন; তাতে ইসরাইলদের তিন লক্ষ ও এহুদার ত্রিশ হাজার লোক হল।</div>
<div class="v" id="v9"><span class="vn">9</span> <span class="br-p"><br><br></span>পরে তারা সেই আগত দূতদের বললো, তোমরা যাবেশ-গিলিয়দের লোকদের বলবে, আগামীকাল প্রখর রৌদ্রের সময়ে তোমরা উদ্ধার পাবে। তখন দূতেরা এসে যাবেশের লোকদের ঐ সংবাদ দিলে তারা আনন্দিত হল।</div>
<div class="v" id="v10"><span class="vn">10</span> পরে যাবেশের লোকেরা নাহশকে বললো, আগামীকাল আমরা আপনাদের কাছে বের হয়ে যাব; আপনাদের দৃষ্টিতে যা ভাল মনে হয়, আমাদের প্রতি তা-ই করবেন।</div>
<div class="v" id="v11"><span class="vn">11</span> পর দিন তালুত তাঁর লোকদের তিনটি দলে ভাগ করে শেষ রাতে দুশমনদের শিবিরের মধ্যে এসে প্রচণ্ড রৌদ্র পর্যন্ত অম্মোনীয়দের সংহার করলেন; আর তাদের অবশিষ্ট লোকেরা এমন ছিন্নভিন্ন হল যে, তাদের দু’জন এক স্থানে থাকলো না।</div>
<div class="v" id="v12"><span class="vn">12</span> <span class="br-p"><br><br></span>পরে লোকেরা শামুয়েলকে বললো, কে বলেছে, তালুত কি আমাদের উপরে বাদশাহ্‌ হবে? সেই লোকদেরকে আমাদের হাতে তুলে দিন, আমরা তাদের হত্যা করবো।</div>
<div class="v" id="v13"><span class="vn">13</span> কিন্তু তালুত বললেন, আজ কারো প্রাণদণ্ড হবে না, কেননা আজ মাবুদ ইসরাইলের মধ্যে নিস্তার সাধন করলেন।</div>
<div class="v" id="v14"><span class="vn">14</span> <span class="br-p"><br><br></span>পরে শামুয়েল লোকদের বললেন, চল, আমরা গিল্‌গলে গিয়ে সেখানে রাজত্ব পুনর্বার স্থির করি।</div>
<div class="v" id="v15"><span class="vn">15</span> তাতে সমস্ত লোক গিল্‌গলে গিয়ে সেই গিল্‌গলে মাবুদের সম্মুখে তালুতকে বাদশাহ্‌ করলো এবং সেই স্থানে মাবুদের সম্মুখে মঙ্গল-কোরবানী করলো; আর সেই স্থানে তালুত ও ইসরাইলের সমস্ত লোক মহা আনন্দ করলো।</div>
</div>
<!-- PARSED ABOVE; EDITING MAY BREAK PARSER -->
</body></html>