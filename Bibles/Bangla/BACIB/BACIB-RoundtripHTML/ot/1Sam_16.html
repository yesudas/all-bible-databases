<html><head>
<meta http-equiv="Content-Type" content="text/html;charset=utf-8" />
<title>1Sam 16 &ndash; ১ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 16);">
<div id="navbar"><a href="../index.html">কিতাবুল মোকাদ্দস</a> &ndash; <b>১ শামুয়েল</b> &ndash; <a href="1Sam_1.html">1</a> ... <a href="1Sam_14.html">14</a> <a href="1Sam_15.html">15</a> <b>16</b> <a href="1Sam_17.html">17</a> <a href="1Sam_18.html">18</a> ... <a href="1Sam_31.html">31</a> </div><hr>
<h1>1Sam 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত দাউদকে অভিষেক করা</h2><span class="vn">1</span> <span class="br-p"><br><br></span>পরে মাবুদ শামুয়েলকে বললেন, তুমি কতকাল তালুতের জন্য শোক করবে? আমি তো তাকে অগ্রাহ্য করে ইসরাইলের রাজ্যচ্যুত করেছি। তুমি তোমার শিংগায় তেল ভরে নাও, যাও, আমি তোমাকে বেথেলহেমীয় ইয়াসির কাছে প্রেরণ করি, কেননা তার পুত্রদের মধ্যে আমি আমার জন্য এক জন বাদশাহ্‌কে দেখে রেখেছি।</div>
<div class="v" id="v2"><span class="vn">2</span> শামুয়েল বললেন, আমি কিভাবে যেতে পারি? তালুত যদি এই কথা শোনে, তবে আমাকে হত্যা করবে। মাবুদ বললেন, তুমি একটি বক্‌না বাছুর সঙ্গে নিয়ে যাবে এবং বলবে, তুমি মাবুদের উদ্দেশে কোরবানী করতে এসেছ।</div>
<div class="v" id="v3"><span class="vn">3</span> আর ইয়াসিকে সেই কোরবানীতে দাওয়াত করবে, পরে তোমাকে কি করতে হবে তা আমি তোমাকে জানাবো; এবং আমি তোমার কাছে যার নাম করবো, তুমি আমার জন্য তাকে অভিষেক করবে।</div>
<div class="v" id="v4"><span class="vn">4</span> পরে শামুয়েল মাবুদের সেই কালাম অনুসারে কাজ করলেন, তিনি বেথেলহেমে উপস্থিত হলেন; তখন নগরের প্রাচীনবর্গরা কাঁপতে কাঁপতে তার সঙ্গে সাক্ষাৎ করতে আসলেন, আর বললেন, আপনি শান্তির মনোভাব নিয়ে এসেছেন তো?</div>
<div class="v" id="v5"><span class="vn">5</span> তিনি বললেন, শান্তির মনোভাব নিয়েই এসেছি; আমি মাবুদের উদ্দেশে কোরবানী করতে এসেছি; তোমরা নিজদের পবিত্র করে আমার সঙ্গে কোরবানীতে যোগ দাও। আর তিনি ইয়াসি ও তার পুত্রদেরকে পবিত্র করে কোরবানীতে দাওয়াত করলেন।</div>
<div class="v" id="v6"><span class="vn">6</span> <span class="br-p"><br><br></span>পরে তাঁরা আসলে তিনি ইলীয়াবের প্রতি দৃষ্টিপাত করে মনে মনে বললেন, অবশ্যই মাবুদের অভিষিক্ত ব্যক্তি তাঁর সম্মুখে।</div>
<div class="v" id="v7"><span class="vn">7</span> কিন্তু মাবুদ শামুয়েলকে বললেন, তুমি ওর মুখশ্রী বা কায়িক দীর্ঘতার প্রতি দৃষ্টিপাত করো না; কারণ আমি ওকে অগ্রাহ্য করলাম। কেননা মানুষ যা দেখে, তা কিছু নয়; যেহেতু মানুষ প্রত্যক্ষ বিষয়ের প্রতি দৃষ্টিপাত করে, কিন্তু মাবুদ অন্তঃকরণের প্রতি দৃষ্টিপাত করেন।</div>
<div class="v" id="v8"><span class="vn">8</span> পরে ইয়াসি অবীনাদবকে ডেকে শামুয়েলের সম্মুখ দিয়ে গমন করালেন; শামুয়েল বললেন, মাবুদ একেও মনোনীত করেন নি;</div>
<div class="v" id="v9"><span class="vn">9</span> পরে ইয়াসি শম্মকে তাঁর সম্মুখ দিয়ে গমন করালেন; তিনি বললেন, মাবুদ একেও মনোনীত করেন নি।</div>
<div class="v" id="v10"><span class="vn">10</span> এভাবে ইয়াসি তাঁর সাত পুত্রকে শামুয়েলের সম্মুখ দিয়ে গমন করালেন। পরে শামুয়েল ইয়াসিকে বললেন, মাবুদ এদেরকে মনোনীত করেন নি।</div>
<div class="v" id="v11"><span class="vn">11</span> পরে শামুয়েল ইয়াসিকে বললেন, এরাই কি তোমার সমস্ত ছেলে? তিনি বললেন, কেবল কনিষ্ঠ অবশিষ্ট আছে, দেখুন, সে ভেড়া চরাচ্ছে। তখন শামুয়েল ইয়াসিরকে বললেন, লোক পাঠিয়ে তাকে আনাও; সে না আসলে আমরা ভোজনে বসবো না।</div>
<div class="v" id="v12"><span class="vn">12</span> পরে তিনি লোক পাঠিয়ে তাঁকে আনালেন। তিনি কিছুটা লাল রংয়ের, সুনয়ন ও দেখতে সুন্দর ছিলেন। তখন মাবুদ বললেন, উঠ, একে অভিষেক কর, কেননা এ-ই সেই ব্যক্তি।</div>
<div class="v" id="v13"><span class="vn">13</span> অতএব শামুয়েল তেলের শিঙ্গা নিয়ে তাঁর ভাইদের মধ্যে তাঁকে অভিষেক করলেন। আর সেদিন থেকে মাবুদের রূহ্‌ দাউদের উপরে আসলেন। পরে শামুয়েল উঠে রামাতে চলে গেলেন।</div>
<div class="v" id="v14"><h2>বাদশাহ্‌ তালুতের কাজে হযরত দাউদ</h2><span class="vn">14</span> <span class="br-p"><br><br></span>তখন মাবুদের রূহ্‌ তালুতকে ত্যাগ করেছিলেন, আর মাবুদের কাছ থেকে একটি দুষ্ট রূহ্‌ এসে তাঁকে উত্ত্যক্ত করতে লাগল।</div>
<div class="v" id="v15"><span class="vn">15</span> পরে তালুতের গোলামেরা তাঁকে বললো, দেখুন, আল্লাহ্‌র কাছ থেকে একটি দুষ্ট রূহ্‌ এসে আপনাকে উত্ত্যক্ত করছে।</div>
<div class="v" id="v16"><span class="vn">16</span> আমাদের প্রভু হুকুম করুন, যেন আপনার সম্মুখস্থ এই গোলামেরা এক জন নিপুণ বীণাবাদকের খোঁজ করে; পরে যে সময়ে আল্লাহ্‌র কাছ থেকে সেই দুষ্ট রূহ্‌ আপনার উপরে আসবে, সেই সময় সেই ব্যক্তি বীণা বাজালে আপনার উপশম হবে।</div>
<div class="v" id="v17"><span class="vn">17</span> তখন তালুত তাঁর গোলামদেরকে হুকুম করলেন, তোমরা এক জন নিপুণ বাদকের খোঁজ করে আমার কাছে তাকে আন।</div>
<div class="v" id="v18"><span class="vn">18</span> যুবকদের এক জন বললো, দেখুন, আমি বেথেলহেমীয় ইয়াসির এক জন পুত্রকে দেখেছি; সে বীণা বাদনে নিপুণ, বলবান বীর, যোদ্ধা, বাক্‌পটু ও রূপবান, আর মাবুদ তার সহবর্তী।</div>
<div class="v" id="v19"><span class="vn">19</span> <span class="br-p"><br><br></span>পরে তালুত ইয়াসির কাছে দূত পাঠিয়ে বললেন, তোমার পুত্র দাউদ, যে ভেড়া চরাচ্ছে, তাকে আমার কাছে পাঠিয়ে দাও।</div>
<div class="v" id="v20"><span class="vn">20</span> তখন ইয়াসি একটা গাধার পিঠে রুটি ও এক কূপা আঙ্গুর-রস পূর্ণ করে এবং একটি ছাগলের বাচ্চা নিয়ে তাঁর পুত্র দাউদের হাতে দিয়ে তালুতের কাছে পাঠিয়ে দিলেন।</div>
<div class="v" id="v21"><span class="vn">21</span> পরে দাউদ তালুতের কাছে এসে তাঁর সম্মুখে দাঁড়ালে তিনি তাঁকে খুব আদর যত্ন করতে লাগলেন, আর তিনি তাঁর অস্ত্রবাহক হলেন।</div>
<div class="v" id="v22"><span class="vn">22</span> পরে তালুত ইয়াসিকে বলে পাঠালেন, আরজ করি, দাউদকে আমার সম্মুখে দাঁড়াতে দাও; কেননা সে আমার দৃষ্টিতে অনুগ্রহ লাভ করেছে।</div>
<div class="v" id="v23"><span class="vn">23</span> পরে আল্লাহ্‌র কাছ থেকে সেই রূহ্‌ যখন তালুতের কাছে আসত, তখন দাউদ বীণা নিয়ে নিজের হাতে বাজাতেন; তাতে তালুত সুস্থ হতেন, উপশম পেতেন এবং সেই দুষ্ট রূহ্‌ তাঁকে ছেড়ে যেত।</div>
</div>
<!-- PARSED ABOVE; EDITING MAY BREAK PARSER -->
</body></html>