<html><head>
<meta http-equiv="Content-Type" content="text/html;charset=utf-8" />
<title>1Sam 22 &ndash; ১ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 22);">
<div id="navbar"><a href="../index.html">কিতাবুল মোকাদ্দস</a> &ndash; <b>১ শামুয়েল</b> &ndash; <a href="1Sam_1.html">1</a> ... <a href="1Sam_20.html">20</a> <a href="1Sam_21.html">21</a> <b>22</b> <a href="1Sam_23.html">23</a> <a href="1Sam_24.html">24</a> ... <a href="1Sam_31.html">31</a> </div><hr>
<h1>1Sam 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অদুল্লমে হযরত দাউদ</h2><span class="vn">1</span> <span class="br-p"><br><br></span>পরে দাউদ সেখান থেকে প্রস্থান করে অদুল্লম গুহাতে পালিয়ে গেলেন; আর তাঁর ভাইয়েরা ও তাঁর সমস্ত পিতৃকুল তা শুনে সেই স্থানে তাঁর কাছে নেমে গেল।</div>
<div class="v" id="v2"><span class="vn">2</span> আর যারা নানা রকম দুঃখ-কষ্টে ভুগছিল, যারা ঋণী ও তিক্তপ্রাণ এমন সমস্ত লোক তাঁর কাছে জমায়েত হল, আর তিনি তাদের সেনাপতি হলেন; এভাবে অনুমান চার শত লোক তাঁর সঙ্গী হল।</div>
<div class="v" id="v3"><span class="vn">3</span> <span class="br-p"><br><br></span>পরে দাউদ সেখান থেকে মোয়াবের মিসপীতে গিয়ে মোয়াবের বাদশাহ্‌কে বললেন, আরজ করি, আল্লাহ্‌ আমার প্রতি কি করবেন, তা যে পর্যন্ত আমি না জানতে পারি, ততদিন আমার পিতা-মাতা এসে আপনাদের কাছে থাকুন।</div>
<div class="v" id="v4"><span class="vn">4</span> পরে তিনি তাঁদের মোয়াবের বাদশাহ্‌র কাছে রাখলেন; আর যতদিন দাউদ সেই অজ্ঞাত স্থানে থাকলেন, ততদিন তাঁরা ঐ বাদশাহ্‌র সঙ্গে বাস করলেন।</div>
<div class="v" id="v5"><span class="vn">5</span> পরে গাদ নবী দাউদকে বললেন, তুমি আর এই দুর্গম স্থানে থেকো না, প্রস্থান করে এহুদা দেশে যাও। তখন দাউদ যাত্রা করে হেরৎ বনে উপস্থিত হলেন।</div>
<div class="v" id="v6"><h2>তালুতের হুকুমে ইমামদের হত্যা করা</h2><span class="vn">6</span> <span class="br-p"><br><br></span>পরে তালুত শুনতে পেলেন যে, দাউদ ও তাঁর সঙ্গীদের সন্ধান পাওয়া গেছে। সেই সময়ে তালুত বল্লম হাতে গিবিয়ায়, রামাস্থ ঝাউ গাছের তলে বসে ছিলেন এবং তাঁর চারদিকে তাঁর সমস্ত গোলাম দাঁড়িয়ে ছিল।</div>
<div class="v" id="v7"><span class="vn">7</span> তখন তালুত নিজের চারদিকে দণ্ডায়মান তাঁর গোলামদের বললেন, হে বিন্‌ইয়ামীনীয়েরা শোন। ইয়াসির পুত্র কি তোমাদের প্রত্যেক জনকেই ক্ষেত ও আঙ্গুরের বাগান দেবে? সে কি তোমাদের সকলকেই সহস্র্রপতি ও শতপতি করবে?</div>
<div class="v" id="v8"><span class="vn">8</span> এজন্য তোমরা সকলে কি আমার বিরুদ্ধে চক্রান্ত করেছ? ইয়াসিরের পুত্রের সঙ্গে আমার পুত্র যে নিয়ম করেছে, তা কেউ আমাকে জানাও নি; এবং আমার পুত্র আজকের মত আমার বিরুদ্ধে ঘাঁটি বসাবার জন্য আমার গোলামকে যে উস্কিয়ে দিয়েছে, এতেও তোমাদের মধ্যে কেউ আমার জন্য দুঃখিত হও নি বা আমাকে তা জানাও নি।</div>
<div class="v" id="v9"><span class="vn">9</span> তখন ইদোমীয় দোয়েগ— যে তালুতের গোলামদের কাছে দাঁড়িয়ে ছিল, সে জবাবে বললো, আমি নোবে অহীটূবের পুত্র অহীমেলকের কাছে ইয়াসির পুত্রকে যেতে দেখেছিলাম।</div>
<div class="v" id="v10"><span class="vn">10</span> সেই ব্যক্তি তার জন্য মাবুদকে জিজ্ঞাসা করেছিল ও তাকে খাদ্য দ্রব্য দিয়েছিল এবং ফিলিস্তিনী জালুতের তলোয়ারখানা তাকে দিয়েছিল।</div>
<div class="v" id="v11"><span class="vn">11</span> <span class="br-p"><br><br></span>তখন বাদশাহ্‌ লোক পাঠিয়ে অহীটূবের পুত্র ইমাম অহীমেলক ও তাঁর সমস্ত পিতৃ-কুলকে, নোব-নিবাসী ইমামদের ডাকালেন। আর তাঁরা সকলে বাদশাহ্‌র কাছে আসলেন।</div>
<div class="v" id="v12"><span class="vn">12</span> তখন তালুত বললেন, হে অহীটূবের পুত্র, শোন। তিনি জবাব দিলেন, হে আমার মালিক, দেখুন, এই আমি।</div>
<div class="v" id="v13"><span class="vn">13</span> তালুত তাঁকে বললেন, তুমি ও ইয়াসিরের পুত্র আমার বিরুদ্ধে কেন চক্রান্ত করলে? সে যেন আজকের মত আমার বিরুদ্ধে ঘাঁটি বসায়, সেজন্য তুমি তাকে রুটি ও তলোয়ার দিয়েছ এবং তার জন্য আল্লাহ্‌র কাছে জিজ্ঞাসা করেছ।</div>
<div class="v" id="v14"><span class="vn">14</span> <span class="br-p"><br><br></span>অহীমেলক বাদশাহ্‌কে উত্তর করলেন, আপনার সমস্ত গোলামের মধ্যে কে দাউদের মত বিশ্বস্ত? তিনি তো বাদশাহ্‌র জামাতা, আপনার গুপ্ত মন্ত্রণা জানবার অধিকারী ও আপনার বাড়ির মধ্যে এক জন সম্মানিত লোক।</div>
<div class="v" id="v15"><span class="vn">15</span> আমি কি এই প্রথমবার তাঁর জন্য আল্লাহ্‌র কাছে জিজ্ঞাসা করেছি? কখনই নয়; বাদশাহ্‌ আপনার এই গোলাম ও আমার সমস্ত পিতৃকুলকে দোষ দেবেন না, কেননা আপনার গোলাম এই বিষয়ের কম বা বেশি কিছুই জানে না।</div>
<div class="v" id="v16"><span class="vn">16</span> কিন্তু বাদশাহ্‌ বললেন, হে অহীমেলক, তোমাকে ও তোমার সমস্ত পিতৃকুলকে মরতে হবে।</div>
<div class="v" id="v17"><span class="vn">17</span> তখন বাদশাহ্‌ তাঁর চারদিকে দণ্ডায়মান সৈন্যদেরকে বললেন, তোমরা ফিরে দাঁড়াও, মাবুদের এই ইমামদের হত্যা কর: কেননা এরাও দাউদকে সাহায্য করে এবং তার পলায়নের কথা জেনেও আমাকে জানায় নি; কিন্তু মাবুদের ইমামদের আক্রমণ করতে বাদশাহ্‌র গোলামেরা সম্মত হল না।</div>
<div class="v" id="v18"><span class="vn">18</span> পরে বাদশাহ্‌ দোয়েগকে বললেন, তুমি ফিরে এই ইমামদের আক্রমণ কর। তখন ইদোমীয় দোয়েগ ফিরে দাঁড়াল ও ইমামদের আক্রমণ করে সেই দিনে মসীনা-সূতার এফোদ পরা পঁচাশী জনকে হত্যা করলো।</div>
<div class="v" id="v19"><span class="vn">19</span> পরে সে ইমামদের নোব নগরে তলোয়ার দিয়ে আঘাত করলো; সে স্ত্রী, পুরুষ, বালক-বালিকা ও স্তন্যপায়ী শিশু এবং গরু, গাধা ও সমস্ত ভেড়া তলোয়ারের আঘাতে হত্যা করলো।</div>
<div class="v" id="v20"><span class="vn">20</span> <span class="br-p"><br><br></span>ঐ সময়ে অহীটূবের পুত্র অহীমেলকের একটি মাত্র পুত্র রক্ষা পেলেন; তাঁর নাম অবিয়াথর; তিনি দাউদের কাছে পালিয়ে গেলেন।</div>
<div class="v" id="v21"><span class="vn">21</span> অবিয়াথর দাউদকে এই সংবাদ দিলেন যে, তালুত মাবুদের ইমামদের হত্যা করেছেন।</div>
<div class="v" id="v22"><span class="vn">22</span> দাউদ অবিয়াথরকে বললেন, ইদোমীয় দোয়েগ সে স্থানে থাকাতে আমি সেই দিনই বুঝেছিলাম যে, সে নিশ্চয়ই তালুতকে সংবাদ দেবে। আমিই তোমার পিতৃকুলের সমস্ত প্রাণীর হত্যার কারণ।</div>
<div class="v" id="v23"><span class="vn">23</span> তুমি আমার সঙ্গে থাক, ভয় পেয়ো না; কেননা যে আমার প্রাণনাশের চেষ্টা করছে, সে তোমারও প্রাণনাশের চেষ্টা করছে; কিন্তু আমার সঙ্গে তুমি নিরাপদ থাকবে।</div>
</div>
<!-- PARSED ABOVE; EDITING MAY BREAK PARSER -->
</body></html>