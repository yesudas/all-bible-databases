<html><head>
<meta http-equiv="Content-Type" content="text/html;charset=utf-8" />
<title>1Sam 24 &ndash; ১ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 24);">
<div id="navbar"><a href="../index.html">কিতাবুল মোকাদ্দস</a> &ndash; <b>১ শামুয়েল</b> &ndash; <a href="1Sam_1.html">1</a> ... <a href="1Sam_22.html">22</a> <a href="1Sam_23.html">23</a> <b>24</b> <a href="1Sam_25.html">25</a> <a href="1Sam_26.html">26</a> ... <a href="1Sam_31.html">31</a> </div><hr>
<h1>1Sam 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>তালুতের প্রতি হযরত দাউদের দয়া</h2><span class="vn">1</span> <span class="br-p"><br><br></span>পরে তালুত ফিলিস্তিনীদের তাড়া করা শেষ করে ফিরে আসলে লোকে তাঁকে এই সংবাদ দিল, দেখুন, দাউদ ঐন্‌গদীর মরুভূমিতে আছে।</div>
<div class="v" id="v2"><span class="vn">2</span> তাতে তালুত সমস্ত ইসরাইল থেকে মনোনীত তিন হাজার লোক নিয়ে বন্য ছাগলের শৈলের উপরে দাউদের ও তাঁর লোকদের খোঁজে গেলেন।</div>
<div class="v" id="v3"><span class="vn">3</span> পথের মধ্যে তিনি মেষবাথানে উপস্থিত হলেন; সেখান একটি গুহা ছিল; আর তালুত মলত্যাগ করার জন্য সেই গুহায় প্রবেশ করলেন; কিন্তু দাউদ ও তাঁর লোকেরা সেই গুহার শেষ প্রান্তে বসেছিলেন।</div>
<div class="v" id="v4"><span class="vn">4</span> তখন দাউদের লোকেরা তাঁকে বললো, দেখুন, এটি সেই দিন, যে দিনের বিষয়ে মাবুদ আপনাকে বলেছেন, দেখ, আমিই তোমার দুশমনকে তোমার হাতে তুলে দেব, তখন তুমি তার প্রতি যা ভাল বুঝবে, তা-ই করবে। তাতে দাউদ উঠে গোপনে তালুতের পোশাকের অগ্রভাগ কেটে নিলেন।</div>
<div class="v" id="v5"><span class="vn">5</span> পরে তালুতের পোশাকের একটি টুকরা কেটে নেওয়াতে দাউদের অন্তঃকরণ ধুক্‌ ধুক্‌ করতে লাগল;</div>
<div class="v" id="v6"><span class="vn">6</span> আর তিনি তাঁর লোকদের বললেন, আমার প্রভুর প্রতি, মাবুদের অভিষিক্ত ব্যক্তির প্রতি এই কাজ করতে, তাঁর বিরুদ্ধে আমার হাত তুলতে মাবুদ আমাকে অনুমতি না দিন; কেননা তিনি মাবুদের অভিষিক্ত ব্যক্তি।</div>
<div class="v" id="v7"><span class="vn">7</span> এরকম কথা দ্বারা দাউদ তাঁর লোকদের নিষেধ করলেন, তালুতের বিরুদ্ধে উঠতে দিলেন না। পরে তালুত উঠে গুহা থেকে বের হয়ে তাঁর পথে যাত্রা করলেন।</div>
<div class="v" id="v8"><span class="vn">8</span> <span class="br-p"><br><br></span>তারপর দাউদও উঠে গুহা থেকে বের হলেন এবং তালুতের পেছন থেকে ডেকে বললেন, হে আমার মালিক বাদশাহ্‌; আর তালুত পিছনে তাকালে দাউদ ভূমিতে উবুড় হয়ে সালাম করলেন।</div>
<div class="v" id="v9"><span class="vn">9</span> আর দাউদ তালুতকে বললেন, মানুষের এমন কথা আপনি কেন শোনেন যে, দাউদ আপনার অনিষ্ট চেষ্টা করছে?</div>
<div class="v" id="v10"><span class="vn">10</span> দেখুন, আজ তো আপনি নিজের চোখেই দেখছেন, এই গুহার মধ্যে মাবুদ আপনাকে আমার হাতে তুলে দিয়েছিলেন এবং কেউ আপনাকে হত্যা করার পরামর্শ দিয়েছিল, কিন্তু আপনার উপরে আমার মমতা হল, আমি বললাম, আমার প্রভুর বিরুদ্ধে হাত তুলব না, কেননা তিনি মাবুদের অভিষিক্ত ব্যক্তি।</div>
<div class="v" id="v11"><span class="vn">11</span> আর হে আমার পিতা, দেখুন; হ্যাঁ, আমার হাতে আপনার পোশাকের এই টুক্‌রাটি দেখুন; কেননা আমি আপনার পোশাকের অগ্রভাগ কেটে নিয়েছি, তবুও আপনাকে হত্যা করি নি, এতে আপনি বিবেচনা করে দেখবেন, আমি হিংসায় বা অধর্মে হস্তক্ষেপ করি নি এবং আপনার বিরুদ্ধে গুনাহ্‌ করি নি; তবুও আপনি আমার প্রাণ নিতে চেষ্টা করছেন।</div>
<div class="v" id="v12"><span class="vn">12</span> মাবুদ আমার ও আপনার মধ্যে বিচার করবেন, আপনার কৃত অন্যায় থেকে আমাকে উদ্ধার করবেন, কিন্তু তবুও আপনার বিরুদ্ধে আমি হাত তুলব না।</div>
<div class="v" id="v13"><span class="vn">13</span> প্রাচীনদের প্রবাদে বলে, “দুষ্টদের থেকেই নাফরমানী জন্মে,” কিন্তু আমার হাত আপনার বিরুদ্ধ যাবে না।</div>
<div class="v" id="v14"><span class="vn">14</span> ইসরাইলের বাদশাহ্‌ কার পিছনে বের হয়ে এসেছেন? আপনি কার পিছনে পিছনে তাড়া করে আসছেন? একটা মৃত কুকুরের পিছনে, একটা ছারপোকার পিছনে?</div>
<div class="v" id="v15"><span class="vn">15</span> কিন্তু মাবুদ বিচারকর্তা হোন, তিনি আমার ও আপনার মধ্যে বিচার করুন; আর তিনি দৃষ্টিপাতপূর্বক আমার ঝগড়া নিষ্পত্তি করুন এবং আপনার হাত থেকে আমাকে রক্ষা করুন।</div>
<div class="v" id="v16"><span class="vn">16</span> <span class="br-p"><br><br></span>দাউদ তালুতের কাছে এসব কথা শেষ করলে তালুত জিজ্ঞাসা করলেন, হে আমার সন্তান দাউদ, এ কি তোমার স্বর? আর তালুত চিৎকার করে কাঁদতে লাগলেন।</div>
<div class="v" id="v17"><span class="vn">17</span> পরে তিনি দাউদকে বললেন, আমার চেয়ে তুমি ধার্মিক, কেননা তুমি আমার মঙ্গল করেছ, কিন্তু আমি তোমার অমঙ্গল করেছি।</div>
<div class="v" id="v18"><span class="vn">18</span> তুমি আমার প্রতি কেমন মঙ্গল ব্যবহার করে আসছ, তা আজ দেখালে; মাবুদ আমাকে তোমার হাতে তুলে দিলেও তুমি আমাকে হত্যা করলে না।</div>
<div class="v" id="v19"><span class="vn">19</span> মানুষ তাঁর দুশমনকে পেলে কি তাকে মঙ্গলের পথে ছেড়ে দেয়? আজ তুমি আমার প্রতি যা করলে, তার প্রতিশোধে মাবুদ তোমার মঙ্গল করুন।</div>
<div class="v" id="v20"><span class="vn">20</span> এখন দেখ, আমি জানি, তুমি অবশ্যই বাদশাহ্‌ হবে, আর ইসরাইলের রাজ্য তোমার হাতে অটুট থাকবে।</div>
<div class="v" id="v21"><span class="vn">21</span> অতএব এখন মাবুদের নামে আমার কাছে কসম কর যে, তুমি আমার পরে আমার বংশ উচ্ছিন্ন করবে না ও আমার পিতৃকুল থেকে আমার নাম লোপ করবে না।</div>
<div class="v" id="v22"><span class="vn">22</span> তখন দাউদ তালুতের কাছে কসম করলেন। পরে তালুত বাড়ি চলে গেলেন, কিন্তু দাউদ ও তাঁর লোকেরা সুরক্ষিত স্থানে উঠে গেলেন।</div>
</div>
<!-- PARSED ABOVE; EDITING MAY BREAK PARSER -->
</body></html>