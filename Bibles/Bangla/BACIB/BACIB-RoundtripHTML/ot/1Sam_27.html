<html><head>
<meta http-equiv="Content-Type" content="text/html;charset=utf-8" />
<title>1Sam 27 &ndash; ১ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 27);">
<div id="navbar"><a href="../index.html">কিতাবুল মোকাদ্দস</a> &ndash; <b>১ শামুয়েল</b> &ndash; <a href="1Sam_1.html">1</a> ... <a href="1Sam_25.html">25</a> <a href="1Sam_26.html">26</a> <b>27</b> <a href="1Sam_28.html">28</a> <a href="1Sam_29.html">29</a> ... <a href="1Sam_31.html">31</a> </div><hr>
<h1>1Sam 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>গাৎ নগরে হযরত দাউদ</h2><span class="vn">1</span> <span class="br-p"><br><br></span>পরে দাউদ মনে মনে বললেন, এর মধ্যে কোন এক দিন আমি তালুতের হাতে বিনষ্ট হবো। ফিলিস্তিনীদের দেশে পালিয়ে যাওয়া ছাড়া আমার আর মঙ্গল নেই; সেখানে গেলে তালুত ইসরাইলের সমস্ত অঞ্চলে আমার খোঁজ করতে ক্ষান্ত হবেন এবং আমি তাঁর হাত থেকে রক্ষা পাব।</div>
<div class="v" id="v2"><span class="vn">2</span> অতএব দাউদ উঠে তাঁর সঙ্গী ছয় শত লোক নিয়ে মায়োকের পুত্র আখীশ নামক গাতের বাদশাহ্‌র কাছে গেলেন।</div>
<div class="v" id="v3"><span class="vn">3</span> আর দাউদ ও তাঁর লোকেরা নিজ নিজ পরিবারের সঙ্গে গাতে আখীশের কাছে বাস করলেন, বিশেষত দাউদ ও তাঁর দুই স্ত্রী, অর্থাৎ যিষ্রিয়েলীয়া অহীনোয়ম ও নাবলের বিধবা কর্মিলীয়া অবীগল সেখানে বাস করলেন।</div>
<div class="v" id="v4"><span class="vn">4</span> পরে দাউদ পালিয়ে গাতে গেছেন, এই সংবাদ তালুতের কানে আসলে তিনি আর তাঁর খোঁজ করলেন না।</div>
<div class="v" id="v5"><span class="vn">5</span> <span class="br-p"><br><br></span>পরে দাউদ আখীশকে বললেন, আমি যদি আপনার দৃষ্টিতে অনুগ্রহ পেয়ে থাকি, তবে জনপদের কোন নগরে আমাকে স্থান দিন, আমি সেখানে বাস করবো; আপনার এই গোলাম আপনার সঙ্গে রাজধানীতে কেন বাস করবে?</div>
<div class="v" id="v6"><span class="vn">6</span> তখন আখীশ সেদিন সিক্লগ নগর তাঁকে দিলেন, এই কারণ আজও সিক্লগ এহুদার বাদশাহ্‌দের অধিকারে আছে।</div>
<div class="v" id="v7"><span class="vn">7</span> ফিলিস্তিনীদের দেশে দাউদ এক বছর চার মাস থাকলেন।</div>
<div class="v" id="v8"><span class="vn">8</span> <span class="br-p"><br><br></span>ঐ সময়ে দাউদ ও তাঁর লোকেরা গিয়ে গশূরীয়, গির্ষীয় ও আমালেকীয়দের আক্রমণ করতেন, কেননা শূর থেকে ও মিসর পর্যন্ত সমস্ত এলাকাটায় পুরাকাল থেকে সেই জাতির লোকেরা বাস করতো।</div>
<div class="v" id="v9"><span class="vn">9</span> আর দাউদ সেই দেশবাসীদের আঘাত করতেন, পুরুষ বা স্ত্রী কাউকেও জীবিত রাখতেন না; ভেড়া, গরু, গাধা, উট ও কাপড়-চোপড় লুট করতেন, পরে আখীশের কাছ ফিরে আসতেন।</div>
<div class="v" id="v10"><span class="vn">10</span> আর আজ তোমরা কোথায় চড়াও হলে? আখীশ এই কথা জিজ্ঞাসা করলে দাউদ বলতেন, এহুদার দক্ষিণাঞ্চলে, কিংবা যিরহ-মেলীয়দের দক্ষিণাঞ্চলে, অথবা কেনীয়দের দক্ষিণাঞ্চলে।</div>
<div class="v" id="v11"><span class="vn">11</span> কিন্তু দাউদ কোন পুরুষ কিংবা স্ত্রীকে গাতে আনবার জন্য জীবিত রাখতেন না, বলতেন, পাছে কেউ আমাদের বিপক্ষে এমন সংবাদ দেয়, দাউদ এই রকম কাজ করেছেন, আর তিনি যতদিন ফিলিস্তিনীদের জনপদে বাস করছেন, ততদিন ঐ রকম ব্যবহার করে আসছেন।</div>
<div class="v" id="v12"><span class="vn">12</span> আর আখীশ দাউদকে বিশ্বাস করে বলতেন, দাউদ নিজের জাতি ইসরাইলের কাছে নিজেকে নিতান্ত ঘৃণাস্পদ করেছে; অতএব সে চিরকাল আমার গোলাম হয়ে থাকবে।</div>
</div>
<!-- PARSED ABOVE; EDITING MAY BREAK PARSER -->
</body></html>