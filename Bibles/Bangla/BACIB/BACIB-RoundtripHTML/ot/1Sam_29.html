<html><head>
<meta http-equiv="Content-Type" content="text/html;charset=utf-8" />
<title>1Sam 29 &ndash; ১ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 29);">
<div id="navbar"><a href="../index.html">কিতাবুল মোকাদ্দস</a> &ndash; <b>১ শামুয়েল</b> &ndash; <a href="1Sam_1.html">1</a> ... <a href="1Sam_27.html">27</a> <a href="1Sam_28.html">28</a> <b>29</b> <a href="1Sam_30.html">30</a> <a href="1Sam_31.html">31</a> </div><hr>
<h1>1Sam 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ আখীশ হযরত দাউদকে ফেরৎ পাঠালেন</h2><span class="vn">1</span> <span class="br-p"><br><br></span>পরে ফিলিস্তিনীরা নিজেদের সমস্ত সৈন্য অফেকে জমায়েত করলো এবং ইসরাইলরা যিষ্রিয়েলস্থ ফোয়ারার কাছে শিবির স্থাপন করলো।</div>
<div class="v" id="v2"><span class="vn">2</span> ফিলিস্তিনীদের ভূপালেরা এক শত-সৈন্য এবং এক হাজার-সৈন্যের দল নিয়ে অগ্রসর হতে লাগলেন, আর সকলের শেষে আখীশের সঙ্গে দাউদ ও তাঁর লোকেরা অগ্রসর হলেন।</div>
<div class="v" id="v3"><span class="vn">3</span> তখন ফিলিস্তিনীদের নেতৃবর্গ জিজ্ঞাসা করলেন, এই ইবরানীরা এখানে কি করে? আখীশ জবাবে ফিলিস্তিনীদের নেতৃবর্গদের বললেন, এই ব্যক্তি কি ইসরাইলের বাদশাহ্‌ তালুতের গোলাম দাউদ নয়? সে এত দিন ও এত বছর আমার সঙ্গে বাস করছে; এবং যেদিন আমার পক্ষ হয়েছে, সেদিন থেকে আজ পর্যন্ত এর কোন ত্রুটি দেখি নি।</div>
<div class="v" id="v4"><span class="vn">4</span> তাতে ফিলিস্তিনীদের নেতৃবর্গ তাঁর উপরে ত্রুুদ্ধ হলেন, আর ফিলিস্তিনীদের নেতৃবর্গ তাঁকে বললেন, তুমি তাকে ফেরৎ পাঠিয়ে দাও; সে তোমার নির্ধারিত তাঁর স্থানে ফিরে যাক, আমাদের সঙ্গে যুদ্ধে না আসুক, পাছে সে যুদ্ধে আমাদের বিপক্ষ হয়; কেননা এসব লোকের মুণ্ড ছাড়া আর কিসে সে তাঁর মালিককে খুশি করবে?</div>
<div class="v" id="v5"><span class="vn">5</span> এই কি সেই দাউদ নয়, যার বিষয়ে লোকেরা নেচে নেচে পরস্পর গাইত, “শৌল মারলেন হাজার হাজার, আর দাউদ মারলেন অযুত অযুত”?</div>
<div class="v" id="v6"><span class="vn">6</span> <span class="br-p"><br><br></span>তখন আখীশ দাউদকে ডেকে এনে বললেন, জীবন্ত মাবুদের কসম, তুমি সরল লোক এবং সৈন্যের মধ্যে আমার সঙ্গে তোমার গমনাগমন আমার দৃষ্টিতে ভাল, কেননা তোমার আসার দিন থেকে আজ পর্যন্ত আমি তোমার কোন দোষ পাই নি, তবুও ভূপালেরা তোমার উপরে সন্তুষ্ট নন।</div>
<div class="v" id="v7"><span class="vn">7</span> অতএব এখন সহিসালামতে ফিরে যাও, ফিলিস্তিনীদের ভূপালদের দৃষ্টিতে যা মন্দ তা করো না।</div>
<div class="v" id="v8"><span class="vn">8</span> তখন দাউদ আখীশকে বললেন, কিন্তু আমি কি করেছি? আজ পর্যন্ত যত দিন আপনার সম্মুখে আছি, আপনি এই গোলামের কি দোষ পেয়েছেন যে, আমি আমার মালিক বাদশাহ্‌র দুশমনদের বিরুদ্ধে যুদ্ধ করতে যেতে পারব না?</div>
<div class="v" id="v9"><span class="vn">9</span> তাতে আখীশ জবাবে দাউদকে বললেন, আমি জানি, আল্লাহ্‌র ফেরেশতার মতই তুমি আমার দৃষ্টিতে উত্তম, কিন্তু ফিলিস্তিনীদের নেতৃবর্গ বলেছেন, সেই ব্যক্তি আমাদের সঙ্গে যুদ্ধে যেতে পারবে না।</div>
<div class="v" id="v10"><span class="vn">10</span> অতএব তোমার সঙ্গে তোমার মালিকের যে গোলামেরা এসেছে, তাদের নিয়ে খুব ভোরে উঠো এবং আলো হওয়ার সঙ্গে সঙ্গে প্রস্থান করো।</div>
<div class="v" id="v11"><span class="vn">11</span> তাতে দাউদ ও তাঁর লোকেরা খুব ভোরে উঠে ফিলিস্তিনীদের দেশে ফিরে গেলেন। আর ফিলিস্তিনীরা যিষ্রিয়েলে গমন করলো।</div>
</div>
<!-- PARSED ABOVE; EDITING MAY BREAK PARSER -->
</body></html>