<html><head>
<meta http-equiv="Content-Type" content="text/html;charset=utf-8" />
<title>1Sam 30 &ndash; ১ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 30);">
<div id="navbar"><a href="../index.html">কিতাবুল মোকাদ্দস</a> &ndash; <b>১ শামুয়েল</b> &ndash; <a href="1Sam_1.html">1</a> ... <a href="1Sam_28.html">28</a> <a href="1Sam_29.html">29</a> <b>30</b> <a href="1Sam_31.html">31</a> </div><hr>
<h1>1Sam 30</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত দাউদ আমালেকীয়দের ধ্বংস করেন</h2><span class="vn">1</span> <span class="br-p"><br><br></span>দাউদ ও তাঁর লোকেরা তৃতীয় দিনে সিক্লগে উপস্থিত হলেন। ইতোমধ্যে আমালেকীয়েরা দক্ষিণ অঞ্চলে ও সিক্লগে চড়াও হয়েছিল, সিক্লগে আঘাত করে তা আগুনে পুড়িয়ে দিয়েছিল।</div>
<div class="v" id="v2"><span class="vn">2</span> তারা সেখানকার সমস্ত স্ত্রীলোক ও ছোট বড় সকলকে বন্দী করে নিয়ে গিয়েছিল; তারা কাউকেও হত্যা করে নি, কিন্তু সকলকে নিয়ে নিজেদের পথে চলে গিয়েছিল।</div>
<div class="v" id="v3"><span class="vn">3</span> পরে দাউদ ও তাঁর লোকেরা যখন সেই নগরে উপস্থিত হলেন, দেখ, নগর আগুনে পুড়িয়ে দেওয়া হয়েছে ও তাঁদের স্ত্রী পুত্র কন্যাদের বন্দী করে নিয়ে যাওয়া হয়েছে।</div>
<div class="v" id="v4"><span class="vn">4</span> তখন দাউদ ও তাঁর সঙ্গী লোকেরা চিৎকার করে কাঁদতে লাগলেন। শেষে তাদের কাঁদবার শক্তিও আর রইলো না।</div>
<div class="v" id="v5"><span class="vn">5</span> ঐ সময়ে দাউদের দুই স্ত্রী, যিষ্রিয়েলীয়া অহীনোয়ম ও কর্মিলীয় নাবলের বিধবা অবীগল বন্দী হয়েছিলেন।</div>
<div class="v" id="v6"><span class="vn">6</span> তখন দাউদ ভীষণ ব্যাকুল হয়ে পড়লেন, কারণ প্রত্যেক জনের মন নিজ নিজ পুত্র কন্যার জন্য শোকাকুল হওয়াতে লোকেরা দাউদকে পাথর ছুঁড়ে মারার কথা বলতে লাগল; তবুও দাউদ তাঁর আল্লাহ্‌ মাবুদের উপর ভরসা করে নিজেকে সবল করলেন।</div>
<div class="v" id="v7"><span class="vn">7</span> <span class="br-p"><br><br></span>পরে দাউদ অহীমেলকের পুত্র অবিয়াথর ইমামকে বললেন, আরজ করি, এখানে আমার কাছে এফোদ আন, তাতে অবিয়াথর দাউদের কাছে এফোদ আনলেন।</div>
<div class="v" id="v8"><span class="vn">8</span> তখন দাউদ মাবুদের কাছে এই কথা জিজ্ঞাসা করলেন, ঐ সৈন্যদলের পিছনে পিছনে গেলে আমি কি তাদের নাগাল পাব? তিনি তাঁকে বললেন, তাদের পিছনে পিছনে তাড়া করে যাও, নিশ্চয়ই তাদের নাগাল পাবে ও সকলকে উদ্ধার করবে।</div>
<div class="v" id="v9"><span class="vn">9</span> তখন দাউদ ও তাঁর সঙ্গী ছয় শত লোক গিয়ে বিষোর স্রোতে উপস্থিত হলে কতগুলো লোককে সেখানে রাখা হল;</div>
<div class="v" id="v10"><span class="vn">10</span> কিন্তু দাউদ ও তাঁর সঙ্গী চার শত লোক দুশমনদের পিছনে পিছনে তাড়া করে গেলেন; কারণ দুই শত লোক ক্লান্তির জন্য বিষোর স্রোত পার হতে না পারাতে সেই স্থানে রইলো।</div>
<div class="v" id="v11"><span class="vn">11</span> <span class="br-p"><br><br></span>পরে তারা মাঠের মধ্যে এক জন মিসরীয়কে পেয়ে তাকে দাউদের কাছে আনলো এবং তাকে রুটি দিলে সে ভোজন করলো, আর তারা তাকে পানি পান করতে দিল;</div>
<div class="v" id="v12"><span class="vn">12</span> আর তারা ডুমুরচাকের এক খণ্ড ও দুই থলুয়া শুকনো আঙ্গুর তাকে দিল এবং তা খাওয়ার পর তার প্রাণ সতেজ হল, কেননা তিন দিন ও তিন রাত সে রুটি ভোজন বা পানি পান করে নি।</div>
<div class="v" id="v13"><span class="vn">13</span> পরে দাউদ তাকে জিজ্ঞাসা করলেন, তুমি কার লোক? কোথা থেকে আসলে? সে বললো, আমি এক জন মিসরীয় যুবক, এক জন আমালেকীয়ের গোলাম; আজ তিন দিন হল, আমি অসুস্থ হয়েছিলাম বলে আমার মালিক আমাকে ত্যাগ করে চলে গেলেন।</div>
<div class="v" id="v14"><span class="vn">14</span> আমরা করেথীয়দের দক্ষিণাঞ্চলে, এহুদার অধিকারে ও কালেবের অধিকারের দক্ষিণাঞ্চলে চড়াও হয়েছিলাম, আর সিক্লগ আগুনে পুড়িয়ে দিয়েছিলাম।</div>
<div class="v" id="v15"><span class="vn">15</span> পরে দাউদ তাকে বললেন, সেই দলের কাছে কি আমাকে পৌঁছে দেবে? সে বললো, আপনি আমার কাছে আল্লাহ্‌র নামে কসম করুন যে, আমাকে হত্যা করবেন না, বা আমার মালিকের হাতে আমাকে তুলে দেবেন না, তা হলে আমি সেই দলের কাছে আপনাকে পৌঁছে দেব।</div>
<div class="v" id="v16"><span class="vn">16</span> <span class="br-p"><br><br></span>পরে যখন সে তাঁকে সেই দলের কাছে পৌঁছে দিল, তখন তারা সমস্ত ভূমিতে ছড়িয়ে ছিল। ভোজন পান ও উৎসব করছিল, কারণ ফিলিস্তিনীদের দেশ ও এহুদার দেশ থেকে তারা প্রচুর লুণ্ঠিত দ্রব্য এনেছিল।</div>
<div class="v" id="v17"><span class="vn">17</span> দাউদ সন্ধ্যাকাল থেকে পরদিনের সন্ধ্যা পর্যন্ত তাদের আক্রমণ করলেন; তাদের মধ্যে এক জনও রক্ষা পেল না, কেবল চার শত যুবক উটে চড়ে পালিয়ে গেল।</div>
<div class="v" id="v18"><span class="vn">18</span> আর আমালেকীয়েরা যা কিছু নিয়ে গিয়েছিল, দাউদ সেই সমস্ত উদ্ধার করলেন, বিশেষত দাউদ নিজের দুই স্ত্রীকেও মুক্ত করলেন।</div>
<div class="v" id="v19"><span class="vn">19</span> তাদের ছোট বা বড়, পুত্র বা কন্যা অথবা দ্রব্য-সামগ্রী ইত্যাদি যা কিছু ওরা নিয়ে গিয়েছিল, তার কিছুরই ত্রুটি হল না; দাউদ সমস্তই ফিরিয়ে আনলেন।</div>
<div class="v" id="v20"><span class="vn">20</span> আর দাউদ সমস্ত ভেড়ার পাল ও গরুর পাল নিলেন; এবং লোকেরা সেগুলোকে পশু-পালের অগ্রভাগে গমন করাল, আর বললো, এ দাউদের লুটদ্রব্য।</div>
<div class="v" id="v21"><span class="vn">21</span> <span class="br-p"><br><br></span>পরে যে দুই শত লোক ক্লান্তির জন্য দাউদের সঙ্গে যেতে পারে নি, যাদেরকে তাঁরা বিষোর স্রোতের ধারে রেখে গিয়েছিলেন, তাদের কাছে দাউদ আসলেন; তারা দাউদ ও তাঁর সঙ্গী লোকদের সঙ্গে সাক্ষাৎ করতে গেল; আর দাউদ লোকদের সঙ্গে তাদের কাছে এসে কুশল জিজ্ঞাসা করলেন।</div>
<div class="v" id="v22"><span class="vn">22</span> কিন্তু দাউদের সঙ্গে যারা গিয়েছিল, তাদের মধ্যে দুষ্ট পাষণ্ডেরা সকলে বললো, ওরা আমাদের সঙ্গে যায় নি; অতএব আমরা যে লুটদ্রব্য উদ্ধার করেছি তা থেকে ওদেরকে কিছুই দেব না, ওরা প্রত্যেকে কেবল নিজ নিজ স্ত্রী ও সন্তানদের নিয়ে চলে যাক।</div>
<div class="v" id="v23"><span class="vn">23</span> তখন দাউদ জবাবে বললেন, হে আমার ভাইয়েরা, যে মাবুদ আমাদের রক্ষা করে আমাদের বিরুদ্ধে আগত সৈন্যদলকে আমাদের হাতে তুলে দিলেন, তিনি আমাদের যা দিলেন তা নিয়ে তোমরা এরকম করো না।</div>
<div class="v" id="v24"><span class="vn">24</span> কেউ এই বিষয়ে তোমাদের কথা শুনবে না। যে যুদ্ধে যায়, সে যেমন অংশ পাবে, যে জিনিসপত্রের কাছে থাকে, সেও তেমনি অংশ পাবে, উভয়ের সমান অংশ হবে।</div>
<div class="v" id="v25"><span class="vn">25</span> সেদিন থেকে দাউদ ইসরাইলের জন্য এই বিধি ও শাসন স্থির করলেন, এই নিয়ম আজ পর্যন্ত চলছে।</div>
<div class="v" id="v26"><span class="vn">26</span> <span class="br-p"><br><br></span>পরে দাউদ যখন সিক্লগে উপস্থিত হলেন, তখন তাঁর বন্ধু এহুদার প্রাচীনদের কাছে লুণ্ঠিত দ্রব্যের কিছু কিছু পাঠিয়ে দিয়ে বললেন, দেখ, মাবুদের দুশমনদের থেকে আনা লুণ্ঠিত দ্রব্যের মধ্যে এগুলো তোমাদের জন্য উপহার।</div>
<div class="v" id="v27"><span class="vn">27</span> বেথেল, দক্ষিণাঞ্চলস্থ রামোৎ,</div>
<div class="v" id="v28"><span class="vn">28</span> যত্তীর, অরোয়ের, শিফমোৎ, ইষ্টিমোয়,</div>
<div class="v" id="v29"><span class="vn">29</span> রাখল, যিরহমেলীয়দের সমস্ত নগর, কেনীয়দের সমস্ত নগর, হর্ম্মা, কোর-আশন,</div>
<div class="v" id="v30"><span class="vn">30</span> অথাক ও হেবরন, যে যে স্থানে দাউদের ও তাঁর লোকদের গমনাগমন হত,</div>
<div class="v" id="v31"><span class="vn">31</span> সেসব স্থানের লোকদের কাছে তিনি তা পাঠালেন।</div>
</div>
<!-- PARSED ABOVE; EDITING MAY BREAK PARSER -->
</body></html>