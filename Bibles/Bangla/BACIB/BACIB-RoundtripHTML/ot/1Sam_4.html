<html><head>
<meta http-equiv="Content-Type" content="text/html;charset=utf-8" />
<title>1Sam 4 &ndash; ১ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>১ শামুয়েল</b> &ndash; <a href="1Sam_1.html">1</a> <a href="1Sam_2.html">2</a> <a href="1Sam_3.html">3</a> <b>4</b> <a href="1Sam_5.html">5</a> <a href="1Sam_6.html">6</a> ... <a href="1Sam_31.html">31</a> </div><hr>
<h1>1Sam 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শরীয়ত সিন্দুক ফিলিস্তিনীদের হস্তগত</h2><span class="vn">1</span> <span class="br-p"><br><br></span>পরে ইসরাইল যুদ্ধ করার জন্য ফিলিস্তিনীদের বিরুদ্ধে বের হয়ে এবন্‌-এষরে শিবির স্থাপন করলো এবং ফিলিস্তিনীরা অফেকে শিবির স্থাপন করলো।</div>
<div class="v" id="v2"><span class="vn">2</span> আর ফিলিস্তিনীরা ইসরাইলের বিরুদ্ধে সৈন্য সজ্জিত করলো; যখন যুদ্ধ বেঁধে গেল তখন ইসরাইল ফিলিস্তিনীদের সম্মুখে আহত হল; তারা ঐ যুদ্ধক্ষেত্রে সৈন্যশ্রেণীর অনুমান চার হাজার লোককে হত্যা করলো।</div>
<div class="v" id="v3"><span class="vn">3</span> <span class="br-p"><br><br></span>পরে লোকেরা শিবিরে প্রবেশ করলে ইসরাইলের প্রাচীনবর্গরা বললেন, মাবুদ আজ ফিলিস্তিনীদের সম্মুখে আমাদের কেন আঘাত করলেন? এসো, আমরা শীলো থেকে আমাদের কাছে মাবুদের শরীয়ত-সিন্দুক আনাই, যেন তা আমাদের মধ্যে এসে দুশমনদের হাত থেকে আমাদের উদ্ধার করে।</div>
<div class="v" id="v4"><span class="vn">4</span> অতএব লোকেরা শীলোতে দূত পাঠিয়ে বাহিনীগণের মাবুদ, যিনি কারুবীদ্বয়ে আসীন, তাঁর শরীয়ত-সিন্দুক সেখান থেকে আনাল। তখন আলীর দুই পুত্র, হফ্‌নি ও পীনহস, সেই স্থানে আল্লাহ্‌র নিয়ম-সিন্দুকের সঙ্গে ছিল।</div>
<div class="v" id="v5"><span class="vn">5</span> <span class="br-p"><br><br></span>পরে মাবুদের শরীয়ত-সিন্দুক শিবিরে উপস্থিত হলে সমস্ত ইসরাইল এমন মহা-সিংহনাদ করে উঠলো যে, দুনিয়া কাঁপতে লাগল।</div>
<div class="v" id="v6"><span class="vn">6</span> তখন ফিলিস্তিনীরা ঐ সিংহনাদের ধ্বনি শুনে জিজ্ঞাসা করলো, ইবরানীদের শিবিরে মহাসিংহনাদের ঐ ধ্বনি হচ্ছে কেন? পরে তারা বুঝল, মাবুদের শরীয়ত-সিন্দুক শিবিরে এসেছে।</div>
<div class="v" id="v7"><span class="vn">7</span> তখন ফিলিস্তিনীরা ভয় পেয়ে বললো, শিবিরে আল্লাহ্‌ এসেছেন। আরও বললো, হায়, হায়, এর আগে তো কখনও এমন হয় নি।</div>
<div class="v" id="v8"><span class="vn">8</span> হায়, হায়, এই পরাক্রমী দেবতাদের হাত থেকে আমাদের কে উদ্ধার করবে? এঁরা সেই দেবতা, যাঁরা মরুভূমিতে নানা রকম আঘাতে মিসরীয়দের হত্যা করেছিলেন।</div>
<div class="v" id="v9"><span class="vn">9</span> হে ফিলিস্তিনীরা, বলবান হও, পুরুষত্ব দেখাও; ঐ ইবরানীরা যেমন তোমাদের গোলাম হল, তেমনি তোমরা যেন ওদের গোলাম না হও; পুরুষত্ব দেখাও, যুদ্ধ কর।</div>
<div class="v" id="v10"><span class="vn">10</span> <span class="br-p"><br><br></span>তখন ফিলিস্তিনীরা যুদ্ধ করলো এবং ইসরাইল আহত হয়ে প্রত্যেকে যার যার তাঁবুতে পালিয়ে গেল। আর মহাসংহার হল, কেননা ইসরাইলের মধ্যে ত্রিশ হাজার পদাতিক মারা পড়লো।</div>
<div class="v" id="v11"><span class="vn">11</span> আর আল্লাহ্‌র সিন্দুক দুশমনদের হস্তগত হল এবং আলীর দুই পুত্র, হফ্‌নি ও পীনহস্‌ মারা পড়লো।</div>
<div class="v" id="v12"><h2>ইমাম আলীর মৃত্যু</h2><span class="vn">12</span> <span class="br-p"><br><br></span>তখন বিন্‌ইয়ামীনীয় এক জন লোক সৈন্যশ্রেণী থেকে দৌড়ে গিয়ে সেই দিনে শীলোতে উপস্থিত হল; তার কাপড় ছেঁড়া ও মাথায় মাটি ছিল।</div>
<div class="v" id="v13"><span class="vn">13</span> যখন সে আসছিল, দেখ, পথের পাশে আলী তাঁর আসনে বসে প্রতীক্ষা করছিলেন; কেননা তাঁর অন্তঃকরণ আল্লাহ্‌র সিন্দুকের জন্য থর থর করে কাঁপছিল। পরে সেই লোকটি নগরে উপস্থিত হয়ে ঐ সংবাদ দিলে সমস্ত নগরস্থ লোক কান্নাকাটি করতে লাগল।</div>
<div class="v" id="v14"><span class="vn">14</span> আর আলী সেই ক্রন্দনের আওয়াজ শুনে জিজ্ঞাসা করলেন, এই কলরবের কারণ কি? তখন সেই লোকটি শীঘ্র এসে আলীকে সংবাদ দিল।</div>
<div class="v" id="v15"><span class="vn">15</span> ঐ সময়ে আলী আটানব্বই বছর বয়স্ক ছিলেন এবং ক্ষীণদৃষ্টি হওয়াতে দেখতে পেতেন না।</div>
<div class="v" id="v16"><span class="vn">16</span> সেই ব্যক্তি আলীকে বললো, আমি সৈন্যশ্রেণী থেকে এসেছি, আজই সৈন্যশ্রেণী থেকে পালিয়ে এসেছি। আলী জিজ্ঞাসা করলেন, বৎস, সংবাদ কি?</div>
<div class="v" id="v17"><span class="vn">17</span> যে সংবাদ এনেছিল, সে জবাবে বললো, ইসরাইল ফিলিস্তিনীদের সম্মুখ থেকে পালিয়ে গেছে, আবার লোকদের মধ্যে মহাসংহার হয়েছে; আবার আপনার দুই পুত্র হফ্‌নি ও পীনহসও মারা গেছে এবং আল্লাহ্‌র সিন্দুক দুশমনদের হস্তগত হয়েছে।</div>
<div class="v" id="v18"><span class="vn">18</span> তখন সে আল্লাহ্‌র সিন্দুকের নাম করামাত্র আলী দ্বারের পাশের আসন থেকে পিছনে পড়ে গেলেন। এতে তাঁর ঘাড় ভেঙ্গে গেল এবং তিনি মারা গেলেন, কেননা তিনি বৃদ্ধ ও ভারী ছিলেন। তিনি চল্লিশ বছর ইসরাইলের বিচার করেছিলেন।</div>
<div class="v" id="v19"><span class="vn">19</span> <span class="br-p"><br><br></span>তখন তাঁর পুত্রবধু পীনহসের স্ত্রী গর্ভবতী ছিল, প্রসবকাল সন্নিকট হয়েছিল; আল্লাহ্‌র সিন্দুক শত্রুহস্তগত হয়েছে এবং তার শ্বশুর ও স্বামীর মৃত্যু হয়েছে, এই সংবাদ শুনে সে নত হয়ে প্রসব করলো; কারণ তার প্রসববেদনা হঠাৎ উপস্থিত হয়েছিল।</div>
<div class="v" id="v20"><span class="vn">20</span> তখন তার মৃত্যুকালে যে স্ত্রী-লোকেরা কাছে দাঁড়িয়েছিল, তারা বললো, ভয় নেই, তুমি তো পুত্র প্রসব করলে। কিন্তু সে কিছুই উত্তর দিল না, কিছুই মনোযোগ করলো না।</div>
<div class="v" id="v21"><span class="vn">21</span> পরে সে বালকটির নাম ঈখাবোদ (হীনপ্রতাপ) রেখে বললো, ইসরাইল থেকে প্রতাপ গেল; কেননা আল্লাহ্‌র সিন্দুক দুশমনদের হস্তগত হয়েছিল এবং তার শ্বশুরের ও স্বামীর মৃত্যু হয়েছিল।</div>
<div class="v" id="v22"><span class="vn">22</span> সে বললো, ইসরাইল থেকে প্রতাপ গেল, কারণ আল্লাহ্‌র সিন্দুক দুশমনদের হস্তগত হয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>