<html><head>
<meta http-equiv="Content-Type" content="text/html;charset=utf-8" />
<title>1Sam 5 &ndash; ১ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>১ শামুয়েল</b> &ndash; <a href="1Sam_1.html">1</a> ... <a href="1Sam_3.html">3</a> <a href="1Sam_4.html">4</a> <b>5</b> <a href="1Sam_6.html">6</a> <a href="1Sam_7.html">7</a> ... <a href="1Sam_31.html">31</a> </div><hr>
<h1>1Sam 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ফিলিস্তিনীদের দেশে শরীয়ত-সিন্দুক</h2><span class="vn">1</span> <span class="br-p"><br><br></span>ফিলিস্তিনীরা আল্লাহ্‌র সিন্দুক নিয়ে এবন্‌-এষর থেকে অস্‌দোদে এনেছিল।</div>
<div class="v" id="v2"><span class="vn">2</span> পরে ফিলিস্তিনীরা আল্লাহ্‌র সিন্দুক দাগোন দেবতার বাড়িতে নিয়ে গিয়ে দাগোনের পাশে স্থাপন করলো।</div>
<div class="v" id="v3"><span class="vn">3</span> পরদিন অস্‌দোদের লোকেরা খুব ভোরে উঠে দেখলো মাবুদের সিন্দুকের সম্মুখে দাগোন ভূমিতে উবুড় হয়ে পড়ে আছে; তাতে তারা দাগোনকে তুলে পুনর্বার স্বস্থানে স্থাপন করলো।</div>
<div class="v" id="v4"><span class="vn">4</span> তার পরের দিনও লোকেরা খুব ভোরে উঠলো এবং দেখলো মাবুদের সিন্দুকের সম্মুখে দাগোন ভূমিতে উবুড় হয়ে পড়ে আছে এবং গোবরাটে দাগোনের মুণ্ড ও দুই হাত ছিন্ন হয়ে পড়ে আছে, কেবল দেহমাত্র অবশিষ্ট আছে।</div>
<div class="v" id="v5"><span class="vn">5</span> এজন্য দাগোনের পুরোহিত এবং আর যত লোক দাগোনের মন্দিরে প্রবেশ করে, তাদের মধ্যে আজ পর্যন্ত কেউ অস্‌দোদে অবস্থিত দাগোনের গোবরাটে পা দেয় না।</div>
<div class="v" id="v6"><span class="vn">6</span> <span class="br-p"><br><br></span>আর অস্‌দোদীয়দের উপরে মাবুদের হাত ভারী হল এবং তিনি তাদের সংহার করলেন, অস্‌দোদের ও আশেপাশের লোকদেরকে স্ফোটক দ্বারা আক্রান্ত করলেন।</div>
<div class="v" id="v7"><span class="vn">7</span> পরে অস্‌দোদীয়েরা এরকম দেখে বললো, ইসরাইলের আল্লাহ্‌র সিন্দুক আমাদের কাছে থাকবে না; কেননা আমাদের উপরে ও আমাদের দেবতা দাগোনের উপরে তাঁর হাত কষ্টদায়ক হয়েছে।</div>
<div class="v" id="v8"><span class="vn">8</span> অতএব তারা লোক পাঠিয়ে ফিলিস্তিনীদের ভূপালদের তাদের কাছে একত্র করে বললো, ইসরাইলের আল্লাহ্‌র সিন্দুকের বিষয়ে আমাদের কি কর্তব্য? ভূপালেরা বললেন, ইসরাইলের আল্লাহ্‌র সিন্দুক গাতে নিয়ে যাওয়া হোক। তাতে তারা ইসরাইলের আল্লাহ্‌র সিন্দুক সেখানে নিয়ে গেল।</div>
<div class="v" id="v9"><span class="vn">9</span> তারা নিয়ে যাবার পর ঐ নগরের বিরুদ্ধে মাবুদের হস্তক্ষেপ অত্যন্ত ত্রাসজনক হল এবং তিনি নগরের ছোট কি বড় সমস্ত লোককে আঘাত করলেন, তাদের স্ফোটক হল।</div>
<div class="v" id="v10"><span class="vn">10</span> পরে তারা আল্লাহ্‌র সিন্দুক ইক্রোণে প্রেরণ করলো। কিন্তু আল্লাহ্‌র সিন্দুক ইক্রোণে উপস্থিত হলে ইক্রোণীয়েরা কান্নাকাটি করে বললো, আমাদের ও আমাদের লোকদের হত্যা করার জন্য ওরা আমাদের কাছে ইসরাইলের আল্লাহ্‌র সিন্দুক এনেছে।</div>
<div class="v" id="v11"><span class="vn">11</span> পরে তারা লোক পাঠিয়ে ফিলিস্তিনীদের সমস্ত ভূপালকে একত্র করে বললো, ইসরাইলের আল্লাহ্‌র সিন্দুক পাঠিয়ে দিন, তা স্বস্থানে ফিরে যাক, আমাদের ও আমাদের লোকদের হত্যা না করুক। কারণ মহামারীর ভয়ে নগরের সর্বত্র ত্রাস হয়েছিল; সেই স্থানে আল্লাহ্‌র হাত অতিশয় ভারী হয়েছিল;</div>
<div class="v" id="v12"><span class="vn">12</span> যে লোকেরা মারা পড়লো না, তারা স্ফোটকে আহত হল; আর নগরের আর্তনাদ আসমান পর্যন্ত উঠলো।</div>
</div>
<!-- PARSED ABOVE; EDITING MAY BREAK PARSER -->
</body></html>