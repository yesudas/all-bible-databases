<html><head>
<meta http-equiv="Content-Type" content="text/html;charset=utf-8" />
<title>1Sam 6 &ndash; ১ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>১ শামুয়েল</b> &ndash; <a href="1Sam_1.html">1</a> ... <a href="1Sam_4.html">4</a> <a href="1Sam_5.html">5</a> <b>6</b> <a href="1Sam_7.html">7</a> <a href="1Sam_8.html">8</a> ... <a href="1Sam_31.html">31</a> </div><hr>
<h1>1Sam 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শরীয়ত-সিন্দুক ফিরিয়ে দেওয়া</h2><span class="vn">1</span> <span class="br-p"><br><br></span>মাবুদের সিন্দুক ফিলিস্তিনীদের দেশে সাত মাস থাকলো।</div>
<div class="v" id="v2"><span class="vn">2</span> পরে ফিলিস্তিনীরা পুরোহিত ও গণকদের ডেকে এনে বললো, মাবুদের সিন্দুকের বিষয়ে আমাদের কি কর্তব্য? বল দেখি, আমরা কি দিয়ে তা স্বস্থানে পাঠিয়ে দেব?</div>
<div class="v" id="v3"><span class="vn">3</span> তারা বললো, তোমরা যদি ইসরাইলের আল্লাহ্‌র সিন্দুক পাঠিয়ে দাও, তবে খালি পাঠিও না, কোন ভাবে দোষার্থক উপহার তাঁর কাছে পাঠিয়ে দাও; তাতে সুস্থ থাকতে পারবে এবং তোমাদের উপর থেকে তাঁর হাত কেন তোমাদের উপর থেকে সরে যাচ্ছে না, তা জানতে পারবে।</div>
<div class="v" id="v4"><span class="vn">4</span> তারা জিজ্ঞাসা করলো, দোষার্থক উপহার হিসেবে তাঁর কাছে কি পাঠিয়ে দেবে? তারা বললো, ফিলিস্তিনীদের ভূপালদের সংখ্যা অনুসারে সোনার পাঁচটা স্ফোটক ও সোনার পাঁচটা ইঁদুর দাও, কেননা তোমাদের সকলের ও তোমাদের ভূপালদের উপরে একইরূপ আঘাত পড়েছে।</div>
<div class="v" id="v5"><span class="vn">5</span> অতএব তোমরা তোমাদের স্ফোটকের মূর্তি ও দেশনাশকারী ইঁদুরের মূর্তি তৈরি কর এবং ইসরাইলের আল্লাহ্‌র গৌরব স্বীকার কর; হয় তো তিনি তোমাদের উপর থেকে, তোমাদের দেবতাদের ও দেশের উপর থেকে, তাঁর হাত লঘু করবেন।</div>
<div class="v" id="v6"><span class="vn">6</span> আর তোমরা কেন নিজ নিজ অন্তর ভারী করবে? মিসরীয়েরা ও ফেরাউন এভাবে নিজ নিজ অন্তর ভারী করেছিল; তিনি যখন তাদের মধ্যে মহৎ কাজ করলেন, তখন তারা কি লোকদের বিদায় করে চলে যেতে দিল না?</div>
<div class="v" id="v7"><span class="vn">7</span> অতএব এখন কাঠ দিয়ে একটি নতুন ঘোড়ার গাড়ি তৈরি কর এবং কখনও জোয়াল বহন করে নি, এমন দু’টি দুগ্ধবতী গাভী নিয়ে সেই ঘোড়ার গাড়িতে জুড়ে দাও, কিন্তু তাদের বাচ্চা, তাদের কাছ থেকে ঘরে নিয়ে এসো।</div>
<div class="v" id="v8"><span class="vn">8</span> আর মাবুদের সিন্দুক নিয়ে সেই ঘোড়ার গাড়ির উপরে রাখ এবং ঐ যে সোনার বস্তুগুলো দোষার্থক উপহার হিসেবে তাঁকে দেবে, তা তাঁর পাশে আধারে রাখ, পরে বিদায় কর, তা যাক।</div>
<div class="v" id="v9"><span class="vn">9</span> আর দেখো, সিন্দুক যদি নিজের সীমার পথ দিয়ে বৈৎ-শেমশে যায়, তবে তিনিই আমাদের এই মহৎ অমঙ্গল ঘটিয়েছেন; নতুবা জানবো, আমাদেরকে যে হাত আঘাত করেছে সে তাঁর নয়, কিন্তু আমাদের প্রতি আকস্মিক ঘটনা হয়েছে।</div>
<div class="v" id="v10"><span class="vn">10</span> <span class="br-p"><br><br></span>লোকেরা তা-ই করলো; দুগ্ধবতী দু’টি গাভী নিয়ে ঘোড়ার গাড়িতে জুড়ে দিল ও তাদের বাচ্চা দু’টি ঘরে বন্ধ করে রাখলো।</div>
<div class="v" id="v11"><span class="vn">11</span> পরে মাবুদের সিন্দুক এবং ঐ সোনার ইঁদুর ও স্ফোটক মূর্তিধারী আধার নিয়ে ঘোড়ার গাড়ির উপরে স্থাপন করলো।</div>
<div class="v" id="v12"><span class="vn">12</span> আর সেই দুই গাভী বৈৎশেমশের সোজা পথ ধরে, রাজপথ দিয়ে হাম্বারব করতে করতে চললো, ডানে বা বামে ফিরল না। ফিলিস্তিনীদের ভূপালেরাও বৈৎ-শেমশের অঞ্চল পর্যন্ত তাদের পিছনে পিছনে গেলেন।</div>
<div class="v" id="v13"><span class="vn">13</span> <span class="br-p"><br><br></span>ঐ সময়ে বৈৎ-শেমশ নিবাসীরা উপত্যকাতে গম কাটছিল; তারা চোখ তুলে সিন্দুকটি দেখলো, দেখে খুবই খুশি হল।</div>
<div class="v" id="v14"><span class="vn">14</span> পরে ঐ ঘোড়ার গাড়ি বৈৎ-শেমশীয় ইউসার ক্ষেতে উপস্থিত হয়ে থেমে র্‌ইল; সেই স্থানে একখানা বড় পাথর ছিল; পরে তারা ঘোড়ার গাড়ির কাঠ কেটে ঐ গাভীগুলোকে পোড়ানো-কোরবানী হিসেবে মাবুদের উদ্দেশে কোরবানী দিল।</div>
<div class="v" id="v15"><span class="vn">15</span> আর লেবীয়েরা মাবুদের সিন্দুকটি এবং সোনার বস্তুগুলো সহ আধারটি নামিয়ে ঐ পবিত্র পাথরের উপরে রাখল এবং বৈৎ-শেমশের লোকেরা সেই দিনে মাবুদের উদ্দেশে পোড়ানো-কোরবানী ও অন্যান্য কোরবানী দিল।</div>
<div class="v" id="v16"><span class="vn">16</span> তখন ফিলিস্তিনীদের সেই পাঁচ জন ভূপাল তা দেখে সেই দিনে ইক্রোণে ফিরে গেলেন।</div>
<div class="v" id="v17"><span class="vn">17</span> <span class="br-p"><br><br></span>ফিলিস্তিনীরা মাবুদের উদ্দেশে দোষার্থক উপহার হিসেবে এই এই সোনার স্ফোটক উৎসর্গ করেছিল, অস্‌দোদের জন্য একটি, গাজার জন্য একটি, অস্কিলোনের জন্য একটি, গাতের জন্য একটি ও ইক্রোণের জন্য একটি।</div>
<div class="v" id="v18"><span class="vn">18</span> এছাড়া প্রাচীরবেষ্টিত নগর হোক, কিংবা পল্লীগ্রাম হোক, পাঁচ জন ভূপালের অধীন ফিলিস্তিনীদের যত নগর ছিল, তত সোনার ইঁদুর তারা পাঠিয়েছিল। মাবুদের সিন্দুক যার উপরে স্থাপিত হয়েছিল, সেই বড় পাথর সাক্ষী, তা বৈৎ-শেমশীয় ইউসার ক্ষেতে আজ পর্যন্ত বিদ্যমান আছে।</div>
<div class="v" id="v19"><h2>কিরিয়ৎ-যিয়ারীমে শরীয়ত-সিন্দুক</h2><span class="vn">19</span> <span class="br-p"><br><br></span>পরে তিনি বৈৎ-শেমশের লোকদের মধ্যে অনেককে আক্রমণ করলেন, কারণ তারা মাবুদের সিন্দুকে দৃষ্টিপাত করেছিল, ফলত তিনি পঞ্চাশ হাজার লোকের মধ্যে সত্তরজনকে আঘাত করে মেরে ফেললেন এবং তাতে লোকেরা মাতম করলো, কেননা মাবুদ মহা আঘাতে লোকদের আক্রমণ করেছিলেন।</div>
<div class="v" id="v20"><span class="vn">20</span> আর বৈৎ-শেমশের লোকেরা বললো, মাবুদের সাক্ষাতে, এই পবিত্র আল্লাহ্‌র সাক্ষাতে, কে দাঁড়াতে পারে? আর তিনি আমাদের কাছ থেকে কার কাছে যাবেন?</div>
<div class="v" id="v21"><span class="vn">21</span> পরে তারা কিরিয়ৎ-যিয়ারীম-নিবাসীদের কাছে দূত পাঠিয়ে বললো, ফিলিস্তিনীরা মাবুদের সিন্দুক ফিরিয়ে দিয়েছে, তোমরা নেমে এসো, তোমাদের কাছে তা তুলে নিয়ে যাও।</div>
</div>
<!-- PARSED ABOVE; EDITING MAY BREAK PARSER -->
</body></html>