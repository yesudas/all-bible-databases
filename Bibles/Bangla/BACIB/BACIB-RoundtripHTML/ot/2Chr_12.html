<html><head>
<meta http-equiv="Content-Type" content="text/html;charset=utf-8" />
<title>2Chr 12 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 12);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_10.html">10</a> <a href="2Chr_11.html">11</a> <b>12</b> <a href="2Chr_13.html">13</a> <a href="2Chr_14.html">14</a> ... <a href="2Chr_36.html">36</a> </div><hr>
<h1>2Chr 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ রহবিয়ামের অপরাধের জন্য শাস্তি</h2><span class="vn">1</span> <span class="br-p"><br><br></span>পরে যখন রহবিয়ামের রাজ্য দৃঢ় হল এবং তিনি শক্তিমান হয়ে উঠলেন, তখন তিনি ও তাঁর সঙ্গে সমস্ত ইসরাইল মাবুদের শরীয়ত পরিত্যাগ করলেন।</div>
<div class="v" id="v2"><span class="vn">2</span> আর রহবিয়াম বাদশাহ্‌র পঞ্চম বছরে মিসরের বাদশাহ্‌ শীশক জেরুশালেমের বিরুদ্ধে আসলেন, কারণ লোকেরা মাবুদের বিরুদ্ধে বিশ্বাস ভঙ্গ করেছিল।</div>
<div class="v" id="v3"><span class="vn">3</span> সেই বাদশাহ্‌র সঙ্গে বারো শত রথ ও ছয় হাজার ঘোড়সওয়ার ছিল; এবং মিসর থেকে তার সঙ্গে আগত অসংখ্য লিবীয়, সুক্কীয় ও ইথিওপীয় লোক ছিল।</div>
<div class="v" id="v4"><span class="vn">4</span> আর তিনি এহুদার প্রাচীর বেষ্টিত সকল নগর অধিকার করে জেরুশালেম পর্যন্ত আসলেন।</div>
<div class="v" id="v5"><span class="vn">5</span> <span class="br-p"><br><br></span>তখন শমরিয় নবী রহবিয়ামের কাছে এবং এহুদার যে নেতৃবর্গ শীশকের ভয়ে জেরুশালেমে একত্র হয়েছিল তাঁদের কাছে এসে বললেন, মাবুদ এই কথা বলেন, তোমরা আমাকে ছেড়ে দিয়েছে, এজন্য আমিও তোমাদেরকে শীশকের হাতে ছেড়ে দিলাম।</div>
<div class="v" id="v6"><span class="vn">6</span> তাতে ইসরাইলের নেতৃবর্গ ও বাদশাহ্‌ নিজেদের অবনত করলেন, বললেন, মাবুদ ধর্মময়।</div>
<div class="v" id="v7"><span class="vn">7</span> যখন মাবুদ দেখলেন যে, তারা নিজেদের অবনত করেছে, তখন শমরিয়ের কাছে মাবুদের এই কালাম নাজেল হল, তারা নিজেদের অবনত করেছে, আমি তাদেরকে বিনষ্ট করবো না; অল্পকালের মধ্যে তাদের উদ্ধার লাভ করতে দেব; শীশকের হাত দিয়ে জেরুশালেমের উপরে আমার গজব পড়বে না।</div>
<div class="v" id="v8"><span class="vn">8</span> কিন্তু তারা ওর গোলাম হবে, তাতে আমার গোলাম হওয়া কি এবং অন্যদেশীয় রাজ্যের গোলাম হওয়া কি, তা তারা বুঝতে পারবে।</div>
<div class="v" id="v9"><span class="vn">9</span> <span class="br-p"><br><br></span>মিসরের বাদশাহ্‌ শীশক জেরুশালেমের বিরুদ্ধে এসে মাবুদের গৃহের ধন ও রাজপ্রাসাদের ধন নিয়ে গেলেন; তিনি সবই নিয়ে গেলেন; সোলায়মানের তৈরি সোনার ঢালগুলোও নিয়ে গেলেন।</div>
<div class="v" id="v10"><span class="vn">10</span> পরে বাদশাহ্‌ রহবিয়াম তার পরিবর্তে ব্রোঞ্জের ঢাল তৈরি করিয়ে রাজপ্রাসাদের দ্বারপাল পদাতিকদের সেনাপতিদের হাতে দিলেন।</div>
<div class="v" id="v11"><span class="vn">11</span> বাদশাহ্‌ যখন মাবুদের গৃহে প্রবেশ করতেন, তখন ঐ পদাতিকরা এসে সেসব ঢাল ধরতো, পরে পদাতিকদের ঘরে ফিরিয়ে নিয়ে যেত।</div>
<div class="v" id="v12"><span class="vn">12</span> রহবিয়াম নিজেকে অবনত করাতে তাঁর উপর থেকে মাবুদের ক্রোধ নিবৃত্ত হল, সর্বনাশ হল না। আর এহুদার মধ্যেও কারো কারো সাধুভাব ছিল।</div>
<div class="v" id="v13"><h2>বাদশাহ্‌ রহবিয়ামের মৃত্যু</h2><span class="vn">13</span> <span class="br-p"><br><br></span>বাদশাহ্‌ রহবিয়াম জেরুশালেমে নিজেকে বলবান করে রাজত্ব করলেন; ফলত রহবিয়াম একচল্লিশ বছর বয়সে রাজত্ব করতে আরম্ভ করলেন এবং মাবুদ তাঁর নাম স্থাপন করার জন্য ইসরাইলের সমস্ত বংশের মধ্য থেকে যে নগর মনোনীত করেছিলেন, সেই জেরুশালেমে তিনি সতের বছর রাজত্ব করেন। তাঁর মায়ের নাম নয়মা, তিনি অম্মোনীয়া।</div>
<div class="v" id="v14"><span class="vn">14</span> <span class="br-p"><br><br></span>রহবিয়াম মাবুদের খোঁজ করার জন্য তাঁর অন্তঃকরণ সুস্থির করেন নি বলে যা মন্দ তা-ই করতেন।</div>
<div class="v" id="v15"><span class="vn">15</span> রহবিয়ামের আদ্যপান্ত কাজের বৃত্তান্ত শমরিয় নবীর ও ইদ্দো দর্শকের খান্দাননামা-কিতাবে কি লেখা নেই? রহবিয়াম ও ইয়ারাবিমের মধ্যে নিয়ত যুদ্ধ হত।</div>
<div class="v" id="v16"><span class="vn">16</span> পরে রহবিয়াম তাঁর পূর্বপুরুষদের সঙ্গে নিদ্রাগত হলেন এবং দাউদ নগরে তাঁকে দাফন করা হল, আর তাঁর পুত্র অবিয় তাঁর পদে বাদশাহ্‌ হলেন।</div>
</div>
<!-- PARSED ABOVE; EDITING MAY BREAK PARSER -->
</body></html>