<html><head>
<meta http-equiv="Content-Type" content="text/html;charset=utf-8" />
<title>2Chr 14 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 14);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_12.html">12</a> <a href="2Chr_13.html">13</a> <b>14</b> <a href="2Chr_15.html">15</a> <a href="2Chr_16.html">16</a> ... <a href="2Chr_36.html">36</a> </div><hr>
<h1>2Chr 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদার বাদশাহ্‌ আসা</h2><span class="vn">1</span> <span class="br-p"><br><br></span>পরে অবিয় তাঁর পূর্বপুরুষদের সঙ্গে নিদ্রাগত হলেন; এবং দাউদ নগরে তাঁকে দাফন করা হল। আর তাঁর পুত্র আসা তাঁর পদে বাদশাহ্‌ হলেন; তাঁর সময়ে দেশ দশ বছর সুস্থির থাকলো।</div>
<div class="v" id="v2"><span class="vn">2</span> আসা তাঁর আল্লাহ্‌ মাবুদের দৃষ্টিতে যা ভাল ও ন্যায্য, তা-ই করতেন;</div>
<div class="v" id="v3"><span class="vn">3</span> তিনি বিজাতীয় কোরবানগাহ্‌ ও সমস্ত উচ্চস্থলী উঠিয়ে ফেললেন, সমস্ত স্তম্ভ চূর্ণ বিচূর্ণ করলেন ও সমস্ত আশেরা-মূর্তি ধ্বংস করলেন;</div>
<div class="v" id="v4"><span class="vn">4</span> আর তিনি এহুদার লোকদেরকে তাদের পূর্ব-পুরুষদের আল্লাহ্‌ মাবুদের খোঁজ এবং তাঁর শরীয়ত ও হুকুম পালন করতে হুকুম করলেন।</div>
<div class="v" id="v5"><span class="vn">5</span> আর তিনি এহুদার সমস্ত নগরের মধ্য থেকে উচ্চস্থলী ও সমস্ত সূর্য-মূর্তি উঠিয়ে ফেললেন; আর তাঁর সম্মুখে রাজ্য সুস্থির হল।</div>
<div class="v" id="v6"><span class="vn">6</span> <span class="br-p"><br><br></span>আর তিনি এহুদা দেশে প্রাচীরবেষ্টিত কতগুলো নগর নির্মাণ করলেন, কেননা দেশ সুস্থির ছিল এবং কয়েক বছর পর্যন্ত কেউ তাঁর সঙ্গে যুদ্ধ করলো না, কারণ মাবুদ তাঁকে বিশ্রাম দিয়েছিলেন।</div>
<div class="v" id="v7"><span class="vn">7</span> অতএব তিনি এহুদাকে বললেন, এসো, আমরা এসব নগর গাঁথি এবং এগুলোর চারদিকে প্রাচীর, উচ্চগৃহ, দ্বার ও অর্গল নির্মাণ করি; দেশ তো আজও আমাদের সম্মুখে আছে; কেননা আমরা আমাদের আল্লাহ্‌ মাবুদের খোঁজ করেছি, আমরা তাঁর খোঁজ করেছি, আর তিনি সর্বক্ষেত্রে আমাদের বিশ্রাম দিয়েছেন। এভাবে তারা নগরগুলো গেঁথে কুশলতার সঙ্গে সমাপ্ত করলো।</div>
<div class="v" id="v8"><span class="vn">8</span> আসার ঢাল ও বর্শাধারী অনেক সৈন্য ছিল, এহুদার তিন লক্ষ ও বিন্‌ইয়ামীনের ঢাল ও ধনুর্ধারী দুই লক্ষ আশি হাজার; তারা সকলে বলবান বীর ছিল।</div>
<div class="v" id="v9"><h2>ইথিওপিয়দের পরাজয়</h2><span class="vn">9</span> <span class="br-p"><br><br></span>পরে ইথিওপিয়া দেশের সেরহ দশ লক্ষ সৈন্য ও তিন শত রথ সঙ্গে নিয়ে তাদের বিরুদ্ধে বের হলেন ও মারেশা পর্যন্ত আসলেন।</div>
<div class="v" id="v10"><span class="vn">10</span> তাতে আসা তার বিরুদ্ধে বের হয়ে আসলেন। ওরা মারেশার নিকটস্থ সফাথা উপত্যকায় সৈন্য সমাবেশ করলো।</div>
<div class="v" id="v11"><span class="vn">11</span> তখন আসা তাঁর আল্লাহ্‌ মাবুদকে ডাকলেন, বললেন, হে মাবুদ, তুমি ছাড়া এমন আর কেউ নেই, যে বলবানের ও বলহীনের মধ্যে সাহায্য করে; হে মাবুদ, আমাদের আল্লাহ্‌, আমাদের সাহায্য কর; কেননা আমরা তোমার উপরে নির্ভর করি এবং তোমারই নামে এই জন-সমারোহের বিরুদ্ধে এসেছি। হে মাবুদ, তুমি আমাদের আল্লাহ্‌, তোমার বিরুদ্ধে মানুষ শক্তিশালী না হোক।</div>
<div class="v" id="v12"><span class="vn">12</span> তখন মাবুদ আসার ও এহুদার সম্মুখে ইথিওপীয়দেকে আঘাত করলেন, তাতে ইথিওপীয়রা পালিয়ে গেল।</div>
<div class="v" id="v13"><span class="vn">13</span> আর আসা ও তাঁর সঙ্গী লোকেরা গরার পর্যন্ত তাদের পিছনে পিছনে তাড়া করে চললেন, তাতে এত কূশীয় মারা পড়লো যে, আর তারা সবল হয়ে উঠতে পারল না; কারণ মাবুদ ও তাঁর সৈন্যদের সম্মুখে তারা অবসন্ন হয়ে পড়লো; এবং লোকেরা প্রচুর লুটদ্রব্য নিয়ে এল।</div>
<div class="v" id="v14"><span class="vn">14</span> আর তারা গরারের চারদিকে সমস্ত নগরকে আঘাত করলো, কেননা মাবুদের ভয় ওদের উপরে পড়েছিল; আর তারা সেসব নগরও লুট করলো, কেননা সেসব নগরে প্রচুর লুটদ্রব্য ছিল।</div>
<div class="v" id="v15"><span class="vn">15</span> আর তারা পশুচারকদের তাঁবুগুলোও আঘাত করলো এবং বিস্তর ভেড়া ও উট নিয়ে জেরুশালেমে ফিরে এল।</div>
</div>
<!-- PARSED ABOVE; EDITING MAY BREAK PARSER -->
</body></html>