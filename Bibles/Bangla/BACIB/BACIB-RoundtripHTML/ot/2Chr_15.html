<html><head>
<meta http-equiv="Content-Type" content="text/html;charset=utf-8" />
<title>2Chr 15 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 15);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_13.html">13</a> <a href="2Chr_14.html">14</a> <b>15</b> <a href="2Chr_16.html">16</a> <a href="2Chr_17.html">17</a> ... <a href="2Chr_36.html">36</a> </div><hr>
<h1>2Chr 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>পরে আল্লাহ্‌র রূহ্‌ ওদেদের পুত্র অসরিয়ের উপরে অবতীর্ন হল, তাতে তিনি আসার সঙ্গে সাক্ষাৎ করতে গেলেন,</div>
<div class="v" id="v2"><span class="vn">2</span> গিয়ে তাঁকে বললেন, হে আসা এবং হে এহুদার ও বিন্‌ইয়ামীনের লোকেরা, তোমরা আমার কথা শোন। তোমরা যতদিন মাবুদের সঙ্গে থাকবে ততদিন তিনিও তোমাদের সঙ্গে থাকবেন; আর যদি তোমরা তার খোঁজ কর তবে তিনি তোমাদেরকে তাঁর উদ্দেশ পেতে দেবেন; কিন্তু যদি তাঁকে ত্যাগ কর তবে তিনি তোমাদেরকে ত্যাগ করবেন।</div>
<div class="v" id="v3"><span class="vn">3</span> ইসরাইল বহুকাল সত্যময় আল্লাহ্‌-বিহীন, শিক্ষাদায়ক ইমামবিহীন ও শরীয়তবিহীন ছিল;</div>
<div class="v" id="v4"><span class="vn">4</span> কিন্তু সঙ্কটে যখন তারা ইসরাইলের আল্লাহ্‌ মাবুদের প্রতি ফিরে এসে তাঁর খোঁজ করলো, তখন তিনি তাদেরকে তাঁর উদ্দেশ পেতে দিলেন।</div>
<div class="v" id="v5"><span class="vn">5</span> সেই সময়ে কারো জন্য কোথাও যাওয়া-আসা করা নিরাপদ ছিল না, কারণ দেশ-নিবাসী সবাই খুব অশান্ত অবস্থায় ছিল।</div>
<div class="v" id="v6"><span class="vn">6</span> তারা চূর্ণ হত, এক জাতি অন্য জাতিকে ও এক নগর অন্য নগরকে আঘাত করতো; কেননা আল্লাহ্‌ নানা রকম সঙ্কট দ্বারা তাদেরকে বিপদগ্রস্ত করতেন।</div>
<div class="v" id="v7"><span class="vn">7</span> কিন্তু তোমরা বলবান হও, তোমাদের হাত শিথিল না হোক, কেননা তোমাদের কাজ পুরস্কৃত হবে।</div>
<div class="v" id="v8"><span class="vn">8</span> <span class="br-p"><br><br></span>যখন আসা এসব কথা, অর্থাৎ ওদেদ নবীর ভবিষ্যদ্বাণী শুনলেন, তখন তিনি সাহস পেয়ে এহুদা ও বিন্‌ইয়ামীনের সমস্ত দেশ থেকে এবং তিনি পর্বতময় আফরাহীম প্রদেশে যেসব নগর অধিকার করেছিলেন, সেসব নগর থেকে ঘৃণার বস্তুগুলো দূর করলেন এবং মাবুদের বারান্দার সম্মুখস্থ মাবুদের কোরবানগাহ্‌ মেরামত করলেন।</div>
<div class="v" id="v9"><span class="vn">9</span> পরে তিনি সমস্ত এহুদা ও বিন্‌ইয়ামীন এবং তাদের মধ্যে প্রবাসী আফরাহীম, মানশা ও শিমিয়োন থেকে আগত লোকদেরকে একত্র করলেন; কেননা তাঁর আল্লাহ্‌ মাবুদ তাঁর সহবর্তী আছেন দেখে, ইসরাইল থেকে অনেক লোক এসে তাঁর পক্ষ গ্রহণ করেছিল।</div>
<div class="v" id="v10"><span class="vn">10</span> আসার রাজত্বের পঞ্চদশ বছরের তৃতীয় মাসে লোকেরা জেরুশালেমে একত্র হল।</div>
<div class="v" id="v11"><span class="vn">11</span> তারা যে সমস্ত দ্রব্য লুন্ঠন করে এনেছিল সেই সমস্ত থেকে সেই দিন সাত শত গরু ও সাত হাজার ভেড়া মাবুদের উদ্দেশে কোরবানী করলো।</div>
<div class="v" id="v12"><span class="vn">12</span> আর তারা এই নিয়মে আবদ্ধ হল যে, নিজ নিজ সমস্ত অন্তঃকরণ ও সমস্ত প্রাণের সঙ্গে তাদের পূর্বপুরুষদের আল্লাহ্‌ মাবুদের খোঁজ করবে;</div>
<div class="v" id="v13"><span class="vn">13</span> ছোট বা বড়, পুরুষ বা স্ত্রী, যে কেউ ইসরাইলের আল্লাহ্‌ মাবুদের খোঁজ না করবে, তার প্রাণদণ্ড হবে।</div>
<div class="v" id="v14"><span class="vn">14</span> তারা উচ্চৈঃস্বরে জয়ধ্বনিপূর্বক তূরী ও শৃঙ্গ বাজিয়ে মাবুদের সাক্ষাতে শপথ করলো।</div>
<div class="v" id="v15"><span class="vn">15</span> এই শপথে সমস্ত এহুদা আনন্দ করলো, কেননা তারা তাদের সমস্ত অন্তঃকরণের সঙ্গে শপথ করেছিল; এবং সম্পূর্ণ বাসনার সঙ্গে মাবুদের খোঁজ করাতে তিনি তাদেরকে তাঁর উদ্দেশ পেতে দিলেন; আর তিনি সমস্ত দিক থেকেই তাদেরকে বিশ্রাম দিলেন।</div>
<div class="v" id="v16"><span class="vn">16</span> <span class="br-p"><br><br></span>আর বাদশাহ্‌ আসার মা মাখা আশেরার একটি ভয়ঙ্কর মূর্তি তৈরি করেছিলেন বলে আসা তাঁকে মাতারাণীর পদ থেকে সরিয়ে দিলেন এবং আসা তাঁর সেই ভয়ঙ্কর মূর্তি কেটে চূর্ণ করলেন ও কিদ্রোণ স্রোতের ধারে তা পুড়িয়ে দিলেন।</div>
<div class="v" id="v17"><span class="vn">17</span> কিন্তু ইসরাইলের মধ্য থেকে সমস্ত উচ্চস্থলী দূরীকৃত হল না; তবুও আসার অন্তঃকরণ সারাজীবন একাগ্র ছিল।</div>
<div class="v" id="v18"><span class="vn">18</span> আর তিনি তাঁর পিতার পবিত্রীকৃত ও তাঁর নিজের পবিত্রীকৃত রূপা, সোনা ও সমস্ত পাত্র আল্লাহ্‌র গৃহে আনলেন।</div>
<div class="v" id="v19"><span class="vn">19</span> আসার রাজত্বের পয়ঁত্রিশ বছর পর্যন্ত আর যুদ্ধ হল না।</div>
</div>
<!-- PARSED ABOVE; EDITING MAY BREAK PARSER -->
</body></html>