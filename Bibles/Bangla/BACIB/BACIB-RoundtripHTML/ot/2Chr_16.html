<html><head>
<meta http-equiv="Content-Type" content="text/html;charset=utf-8" />
<title>2Chr 16 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 16);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_14.html">14</a> <a href="2Chr_15.html">15</a> <b>16</b> <a href="2Chr_17.html">17</a> <a href="2Chr_18.html">18</a> ... <a href="2Chr_36.html">36</a> </div><hr>
<h1>2Chr 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ আসার শেষ জীবন</h2><span class="vn">1</span> <span class="br-p"><br><br></span>আসার রাজত্বের ছত্রিশ বছরে ইসরাইলের বাদশাহ্‌ বাশা এহুদার বিরুদ্ধে যাত্রা করলেন এবং তিনি এহুদার বাদশাহ্‌ আসার কাছে কাউকেও যাতায়াত করতে না দেবার আশায় রামা নগর নির্মাণ করলেন।</div>
<div class="v" id="v2"><span class="vn">2</span> তখন আসা মাবুদের গৃহের ও রাজপ্রাসাদের ভাণ্ডার থেকে রূপা ও সোনা বের করে দামেস্ক-নিবাসী অরামের বাদশাহ্‌ বিন্‌হদদের কাছে এই বলে পাঠিয়ে দিলেন,</div>
<div class="v" id="v3"><span class="vn">3</span> আমার ও আপনার সঙ্গে চুক্তি আছে, যেমন আমার পিতা ও আপনার পিতার সঙ্গে ছিল; দেখুন, আমি আপনার কাছে রূপা ও সোনা পাঠালাম। আপনি গিয়ে, ইসরাইলের বাদশাহ্‌ বাশার সঙ্গে আপনার যে চুক্তি আছে, তা ভঙ্গ করুন; তা হলে সে আমার কাছ থেকে প্রস্থান করবে।</div>
<div class="v" id="v4"><span class="vn">4</span> তখন বিন্‌হ্‌দদ আসা বাদশাহ্‌র কথায় কান দিলেন; তিনি ইসরাইলের নগরগুলোর বিরুদ্ধে তাঁর সেনাপতিদেরকে প্রেরণ করলেন এবং তারা ইয়োন, দান, আবেল-ময়িম ও নপ্তালির সমস্ত ভাণ্ডার-নগরকে আক্রমণ করলো।</div>
<div class="v" id="v5"><span class="vn">5</span> তখন বাশা এই সংবাদ পেয়ে রামা নির্মাণ থেকে নিবৃত্ত হলেন; তাঁর কাজ থেকে ক্ষান্ত হলেন।</div>
<div class="v" id="v6"><span class="vn">6</span> পরে বাদশাহ্‌ আসা সমস্ত এহুদাকে সঙ্গে নিলেন, রামায় বাশা যে পাথর ও কাঠ দিয়ে গেঁথেছিলেন তারা সেসব নিয়ে গেল। পরে আসা সেগুলো দিয়ে সেবা ও মিম্পা নগর নির্মাণ করলেন।</div>
<div class="v" id="v7"><span class="vn">7</span> <span class="br-p"><br><br></span>সেই সময় হনানি দর্শক এহুদার বাদশাহ্‌ আসার কাছে এসে বললেন, আপনি আপনার আল্লাহ্‌ মাবুদের উপরে নির্ভর না করে অরাম-রাজ্যের উপরে নির্ভর করলেন, এজন্য অরাম-রাজ্যের সৈন্য আপনার হাত এড়িয়ে গেল।</div>
<div class="v" id="v8"><span class="vn">8</span> ইথিওপীয় ও লিবীয়দের কি মহা সৈন্য এবং রথ ও ঘোড়সওয়ারের আধিক্য ছিল না? তবুও আপনি মাবুদের উপরে নির্ভর করাতে তিনি তাদেরকে আপনার হাতে তুলে দিয়েছিলেন।</div>
<div class="v" id="v9"><span class="vn">9</span> কেননা মাবুদের প্রতি যাদের অন্তঃকরণ একাগ্র, তাদের পক্ষে নিজেকে বলবান দেখাবার জন্য তাঁর চোখ দুনিয়ার সর্বত্র ভ্রমণ করে। এই বিষয়ে আপনি অজ্ঞানের কাজ করেছেন, কেননা এর পরে পুনঃপুনঃ আপনার বিপক্ষে যুদ্ধ উপস্থিত হবে।</div>
<div class="v" id="v10"><span class="vn">10</span> তখন আসা ঐ দর্শকের প্রতি অসন্তুষ্ট হয়ে তাঁকে কারাগারে আটক করে রাখলেন; কেননা ঐ কথার দরুন তিনি তাঁর প্রতি ক্রুদ্ধ হয়েছিলেন। আর ঐ সময়ে আসা লোকদের মধ্যেও কতকগুলো লোকের প্রতি দৌরাত্ম করলেন।</div>
<div class="v" id="v11"><h2>বাদশাহ্‌ আসার রোগ ও মৃত্যু</h2><span class="vn">11</span> <span class="br-p"><br><br></span>আর দেখ, আসার আদ্যোপান্ত কাজের বৃত্তান্ত এহুদা ও ইসরাইলের বাদশাহ্‌দের ইতিহাস পুস্তকে লেখা আছে।</div>
<div class="v" id="v12"><span class="vn">12</span> আসার রাজত্বের ঊনচল্লিশ বছরে তাঁর পায়ে রোগ হল; তাঁর রোগ অতি বিষম হল; তবুও রোগের সময়েও তিনি মাবুদের খোঁজ না করে বৈদ্যদেরই খোঁজ করলেন।</div>
<div class="v" id="v13"><span class="vn">13</span> পরে আসা তাঁর পূর্বপুরুষদের সঙ্গে নিদ্রাগত হলেন, তাঁর রাজত্বের একচল্লিশ বছরে ইন্তেকাল করলেন।</div>
<div class="v" id="v14"><span class="vn">14</span> আর তিনি দাউদ-নগরে নিজের জন্য যে কবর খনন করেছিলেন, তার মধ্যে লোকেরা তাঁকে দাফন করলো এবং গন্ধবণিকের প্রক্রিয়াতে প্রস্তুত নানা রকম সুগন্ধি দ্রব্যে পরিপূর্ণ বিছানায় তাঁকে শয়ন করাল, আর তাঁর সম্মানে একটি বড় আগুন জ্বালাল।</div>
</div>
<!-- PARSED ABOVE; EDITING MAY BREAK PARSER -->
</body></html>