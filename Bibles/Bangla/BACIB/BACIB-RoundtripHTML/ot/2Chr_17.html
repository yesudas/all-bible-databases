<html><head>
<meta http-equiv="Content-Type" content="text/html;charset=utf-8" />
<title>2Chr 17 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 17);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_15.html">15</a> <a href="2Chr_16.html">16</a> <b>17</b> <a href="2Chr_18.html">18</a> <a href="2Chr_19.html">19</a> ... <a href="2Chr_36.html">36</a> </div><hr>
<h1>2Chr 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদার বাদশাহ্‌ যিহোশাফট</h2><span class="vn">1</span> <span class="br-p"><br><br></span>পরে তাঁর পুত্র যিহোশাফট তাঁর পদে বাদশাহ্‌ হলেন এবং ইসরাইলের বিরুদ্ধে তাঁর শক্তি বৃদ্ধি করলেন।</div>
<div class="v" id="v2"><span class="vn">2</span> তিনি এহুদার সকল প্রাচীর-বেষ্টিত নগরে সৈন্য রাখলেন এবং এহুদা দেশে ও তাঁর পিতা আসা আফরাহীমের যেসব নগর অধিকার করেছিলেন, সেসব নগরেও সৈন্যদল স্থাপন করলেন।</div>
<div class="v" id="v3"><span class="vn">3</span> আর মাবুদ যিহোশাফটের সহবর্তী ছিলেন, কারণ তিনি তাঁর পূর্বপুরুষ দাউদের প্রথম আচরণ-পথে চলতেন, বাল দেবতাদের খোঁজ করতেন না;</div>
<div class="v" id="v4"><span class="vn">4</span> কিন্তু তাঁর পৈতৃক আল্লাহ্‌র খোঁজ করতেন ও তাঁর সকল হুকুম অনুসারে চলতেন, ইসরাইলের কর্মানুযায়ী কাজ করতেন না।</div>
<div class="v" id="v5"><span class="vn">5</span> অতএব মাবুদ তাঁর হাতে রাজ্য দৃঢ় করলেন; আর সমস্ত এহুদা যিহোশাফটের কাছে উপঢৌকন আনলো এবং তাঁর ধন ও প্রতাপ অতিশয় বৃদ্ধি পেল।</div>
<div class="v" id="v6"><span class="vn">6</span> আর মাবুদের পথে তাঁর অন্তঃকরণ উন্নত হল; আবার তিনি এহুদার মধ্য থেকে উচ্চস্থলী ও সমস্ত আশেরা-মূর্তি দূর করলেন।</div>
<div class="v" id="v7"><span class="vn">7</span> <span class="br-p"><br><br></span>পরে তিনি তাঁর রাজত্বের তৃতীয় বছরে এহুদার সকল নগরে উপদেশ দেবার জন্য তাঁর কয়েকজন কর্মকর্তা অর্থাৎ বিন্‌-হয়িল, ওবদিয়, জাকারিয়া, নথনেল ও মীখায়কে প্রেরণ করলেন।</div>
<div class="v" id="v8"><span class="vn">8</span> আর তাঁদের সঙ্গে কয়েকজন লেবীয়কে অর্থাৎ শময়িয়, নথনিয়, সবদিয়, অসাহেল, শমীরামোৎ, যিহোনাথন, অদোনিয়, টোবিয় ও টোব্‌অদোনীয়, এসব লেবীয়কে এবং তাঁদের সঙ্গে ইলীশামা ও যিহোরাম, এই দুই ইমামকেও পাঠালেন।</div>
<div class="v" id="v9"><span class="vn">9</span> তাঁরা মাবুদের শরীয়ত-কিতাব সঙ্গে নিয়ে এহুদা দেশে উপদেশ দিতে লাগলেন; তাঁরা এহুদার সমস্ত নগরে গিয়ে লোকদেরকে উপদেশ দিলেন।</div>
<div class="v" id="v10"><span class="vn">10</span> <span class="br-p"><br><br></span>আর এহুদার চারদিকের সকল রাজ্যে মাবুদ থেকে এমন ভয় উপস্থিত হল, যে তারা যিহোশাফটের সঙ্গে যুদ্ধ করতে এলো না।</div>
<div class="v" id="v11"><span class="vn">11</span> আর ফিলিস্তিনীদেরও কেউ কেউ যিহোশাফটের কাছে করস্বরূপ উপঢৌকন ও রূপা আনলো এবং আরবীয়েরা তাঁর কাছে পশুপাল, সাত হাজার সাত শত ভেড়া ও সাত হাজার সাত শত ছাগল আনলো।</div>
<div class="v" id="v12"><span class="vn">12</span> এভাবে যিহোশাফট অতিশয় মহান হয়ে উঠলেন এবং এহুদা দেশে অনেক দুর্গ ও ভাণ্ডার-নগর নির্মাণ করলেন।</div>
<div class="v" id="v13"><span class="vn">13</span> আর এহুদার নগরগুলোর মধ্যে তাঁর অনেক কাজ ছিল এবং জেরুশালেমে তাঁর বলবান বীর যোদ্ধারা থাকতো।</div>
<div class="v" id="v14"><span class="vn">14</span> তাদের পিতৃকুল অনুসারে তাদের সংখ্যা এই; এহুদার সহস্রপতিদের মধ্যে অদ্‌ন সেনাপতি ছিলেন, তাঁর সঙ্গে তিন লক্ষ বলবান বীর ছিল।</div>
<div class="v" id="v15"><span class="vn">15</span> তাঁর পরে যিহোহানন সেনাপতি, তাঁর সঙ্গে দুই লক্ষ আশি হাজার লোক ছিল।</div>
<div class="v" id="v16"><span class="vn">16</span> তাঁর পরে সিখ্রির পুত্র অমসিয়; সেই ব্যক্তি নিজেকে মাবুদের উদ্দেশে স্বেচ্ছায় নিয়োজিত করেছিলেন; তাঁর সঙ্গে দুই লক্ষ বলবান বীর ছিল।</div>
<div class="v" id="v17"><span class="vn">17</span> আর বিন্‌ইয়ামীনের মধ্যে বলবান বীর ইলিয়াদা, তাঁর সঙ্গে দুই লক্ষ তীরন্দাজ ও ঢালী ছিল।</div>
<div class="v" id="v18"><span class="vn">18</span> তাঁর পরে ছিল যিহোষাবদ; তাঁর সঙ্গে যুদ্ধ করার জন্য সজ্জিত এক লক্ষ আশি হাজার লোক ছিল। এঁরা বাদশাহ্‌র পরিচর্যা করতেন।</div>
<div class="v" id="v19"><span class="vn">19</span> এঁদের ছাড়া বাদশাহ্‌ এহুদার সর্বত্র প্রাচীরবেষ্টিত নগরে কর্মচারী রাখতেন।</div>
</div>
<!-- PARSED ABOVE; EDITING MAY BREAK PARSER -->
</body></html>