<html><head>
<meta http-equiv="Content-Type" content="text/html;charset=utf-8" />
<title>2Chr 19 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 19);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_17.html">17</a> <a href="2Chr_18.html">18</a> <b>19</b> <a href="2Chr_20.html">20</a> <a href="2Chr_21.html">21</a> ... <a href="2Chr_36.html">36</a> </div><hr>
<h1>2Chr 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>পরে এহুদার বাদশাহ্‌ যিহোশাফট সহিসালামতে জেরুশালেমে নিজের বাড়িতে ফিরে আসলেন।</div>
<div class="v" id="v2"><span class="vn">2</span> আর হনানির পুত্র যেহূ দর্শক তাঁর সঙ্গে সাক্ষাৎ করতে গিয়ে বাদশাহ্‌ যিহোশাফটকে বললেন, দুর্জনের সাহায্য করা এবং মাবুদের বিদ্বেষীদেরকে মহব্বত করা কি আপনার উপযুক্ত? এজন্য মাবুদের গজব আপনার উপরে নেমে আসল।</div>
<div class="v" id="v3"><span class="vn">3</span> যা হোক, আপনার মধ্যে কিছু কিছু সাধু ভাব পাওয়া গেছে; কেননা আপনি দেশ থেকে সমস্ত আশেরা-মূর্তি উচ্ছিন্ন করেছেন এবং আল্লাহ্‌র খোঁজ করার জন্য আপনার অন্তঃকরণ সুস্থির করেছেন।</div>
<div class="v" id="v4"><h2>বাদশাহ্‌ যিহোশাফটের সংস্কার-কাজ</h2><span class="vn">4</span> <span class="br-p"><br><br></span>আর যিহোশাফট জেরুশালেমে বাস করলেন; পরে আবার বের্‌-শেবা থেকে পর্বতময় আফরাহীম প্রদেশ পর্যন্ত লোকদের মধ্যে যাতায়াত করে তাদের পূর্বপুরুষদের আল্লাহ্‌ মাবুদের পক্ষে তাদেরকে ফিরিয়ে আনলেন।</div>
<div class="v" id="v5"><span class="vn">5</span> আর দেশের মধ্যে অর্থাৎ এহুদার প্রাচীর-বেষ্টিত বিভিন্ন নগরে বিচারকর্তা নিযুক্ত করলেন।</div>
<div class="v" id="v6"><span class="vn">6</span> তিনি বিচারকর্তাদেরকে বললেন, তোমরা যা করবে, সাবধান হয়ে করো; কেননা তোমরা মানুষের জন্য নয়, কিন্তু মাবুদের জন্য বিচার করবে এবং বিচারের ব্যাপারে তিনি তোমাদের সহবর্তী।</div>
<div class="v" id="v7"><span class="vn">7</span> অতএব মাবুদের ভয় তোমাদের মধ্যে অধিষ্ঠিত হোক, তোমরা সাবধান হয়ে কাজ কর, কেননা অন্যায়, বা মুখাপেক্ষা, বা ঘুষ গ্রহণে আমাদের আল্লাহ্‌ মাবুদের সম্মতি নেই।</div>
<div class="v" id="v8"><span class="vn">8</span> <span class="br-p"><br><br></span>আর যিহোশাফট জেরুশালেমেও মাবুদের পক্ষে বিচার এবং ঝগড়া নিষ্পত্তি করার জন্য লেবীয়, ইমাম ও ইসরাইলের পিতৃকুলপতিদের কয়েকজনকে নিযুক্ত করলেন; আর তাঁরা জেরুশালেমে ফিরে আসলেন।</div>
<div class="v" id="v9"><span class="vn">9</span> তিনি তাঁদেরকে এই হুকুম দিলেন, তোমরা মাবুদের ভয়ে বিশ্বস্তভাবে একাগ্রচিত্তে এরকম কাজ কর।</div>
<div class="v" id="v10"><span class="vn">10</span> রক্তপাতের বিষয়ে, শরীয়ত ও হুকুম এবং বিধি ও অনুশাসনের বিষয়ে যে কোন বিচার যার যার নগরে বাসকারী তোমাদের ভাইদের দ্বারা তোমাদের কাছে উপস্থিত হয়, সেই বিষয়ে তাদেরকে উপদেশ দেবে, পাছে তারা মাবুদের বিরুদ্ধে দোষী হয়, আর তোমাদের ও তোমাদের ভাইদের উপরে গজব নেমে আসে; এভাবে কাজ করো, তা হলে তোমরা দোষী হবে না।</div>
<div class="v" id="v11"><span class="vn">11</span> আর দেখ, মাবুদের সমস্ত বিচারের ব্যাপারে প্রধান ইমাম অমরিয় এবং বাদশাহ্‌র সমস্ত বিচারে এহুদা-কুলের নেতা ইসমাইলের পুত্র সবদিয় তোমাদের উপরে নিযুক্ত আছেন; কর্মচারী লেবীয়েরাও তোমাদের সম্মুখে আছে। তোমরা সাহস-পূর্বক কাজ কর, আর মাবুদ সুজনের সহবর্তী হোন।</div>
</div>
<!-- PARSED ABOVE; EDITING MAY BREAK PARSER -->
</body></html>