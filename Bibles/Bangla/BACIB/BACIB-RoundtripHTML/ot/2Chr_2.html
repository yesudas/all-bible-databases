<html><head>
<meta http-equiv="Content-Type" content="text/html;charset=utf-8" />
<title>2Chr 2 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> <b>2</b> <a href="2Chr_3.html">3</a> <a href="2Chr_4.html">4</a> ... <a href="2Chr_36.html">36</a> </div><hr>
<h1>2Chr 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এবাদতখানা নির্মাণের আয়োজন</h2><span class="vn">1</span> <span class="br-p"><br><br></span>পরে সোলায়মান মাবুদের নামের উদ্দেশে একটি গৃহ ও তাঁর রাজ্যের জন্য একটি বাড়ি নির্মাণ করতে স্থির করলেন;</div>
<div class="v" id="v2"><span class="vn">2</span> আর সোলায়মান ভার বইতে সত্তর হাজার লোক, পর্বতে কাঠ কাটতে আশী হাজার লোক ও তাদের নেতা হিসেবে তিন হাজার ছয় শত লোক নিযুক্ত করলেন।</div>
<div class="v" id="v3"><h2>টায়ারের বাদশাহ্‌ হূরমের সঙ্গে বন্ধুত্ব</h2><span class="vn">3</span> <span class="br-p"><br><br></span>আর সোলায়মান টায়ারের বাদশাহ্‌ হূরমের কাছে লোক পাঠিয়ে বললেন, আপনি আমার পিতা দাউদের প্রতি যেরকম ব্যবহার করেছিলেন ও তাঁর বাসগৃহ নির্মাণ করার জন্য তাঁর কাছে যেমন এরস কাঠ পাঠিয়েছিলেন, তেমনি আমার জন্যও করুন।</div>
<div class="v" id="v4"><span class="vn">4</span> দেখুন, আমি আমার আল্লাহ্‌ মাবুদের নামের উদ্দেশে একটি গৃহ নির্মাণ করতে উদ্যত হয়েছি; তাঁর সম্মুখে সুগন্ধি দ্রব্য জ্বালাবার জন্য, নিত্য দর্শন-রুটির জন্য এবং প্রতি প্রাতে ও সন্ধ্যাবেলা, বিশ্রামবারে, অমাবস্যায় ও আমাদের আল্লাহ্‌ মাবুদের সকল ঈদে পোড়ানো-কোরবানী জন্য তা পবিত্র করবো। এসব কাজ ইসরাইলের নিত্য কর্তব্য।</div>
<div class="v" id="v5"><span class="vn">5</span> আর আমি যে গৃহ নির্মাণ করবো তা মহৎ হবে, কেননা আমাদের আল্লাহ্‌ সকল দেবতা থেকে মহান।</div>
<div class="v" id="v6"><span class="vn">6</span> কিন্তু তাঁর জন্য গৃহ নির্মাণ করতে কে সমর্থ? কেননা বেহেশত এবং বেহেশতের বেহেশতও তাঁকে ধারণ করতে পারে না; তবে আমি কে যে, তাঁর উদ্দেশে গৃহ নির্মাণ করি? কেবল তাঁর সম্মুখে ধূপ জ্বালাবার স্থান নির্মাণ করতে পারি।</div>
<div class="v" id="v7"><span class="vn">7</span> অতএব আমার পিতা দাউদ কর্তৃক নিযুক্ত যে জ্ঞানবান লোকেরা এহুদা ও জেরুশালেমে আমার কাছে আছে, তাদের সঙ্গে সোনা, রূপা, ব্রোঞ্জ, লোহা এবং বেগুনে, রক্ত ও নীল রংয়ের সুতার কাজ করণে ও সব রকম খোদাই করবার কাজে নিপুণ এক জনকে পাঠাবেন।</div>
<div class="v" id="v8"><span class="vn">8</span> আর লেবানন থেকে এরস কাঠ, দেবদারু কাঠ ও আল্‌গুম কাঠ আমার এখানে পাঠাবেন; কেননা আমি জানি, আপনার গোলামেরা লেবাননে কাঠ কাটতে নিপুণ; আর দেখুন, আমার গোলামেরাও আপনার গোলামদের সঙ্গে থাকবে।</div>
<div class="v" id="v9"><span class="vn">9</span> আমার জন্য প্রচুর কাঠ প্রস্তুত করতে হবে, কেননা আমি যে গৃহ নির্মাণ করবো তা মহৎ ও আশ্চর্য হবে।</div>
<div class="v" id="v10"><span class="vn">10</span> আর দেখুন, আমি আপনার গোলামদেরকে, যে কাঠুরিয়ারা গাছ কাটবে, তাদেরকে বিশ হাজার কোর্‌ মাড়াই করা গম, বিশ হাজার কোর্‌ যব, বিশ হাজার বাৎ আঙ্গুর-রস ও বিশ হাজার বাৎ তেল দেব।</div>
<div class="v" id="v11"><span class="vn">11</span> <span class="br-p"><br><br></span>পরে টায়ারের বাদশাহ্‌ হূরম সোলায়মানের কাছে এই উত্তর লিখে পাঠালেন, মাবুদ তাঁর নিজের লোকদেরকে মহব্বত করেন, এজন্য তাদের উপরে আপনাকে বাদশাহ্‌ করেছেন।</div>
<div class="v" id="v12"><span class="vn">12</span> হূরম আরও বললেন, মাবুদ ধন্য হোন, ইসরাইলের আল্লাহ্‌, বেহেশত ও দুনিয়ার নির্মাণকর্তা, যিনি বাদশাহ্‌ দাউদকে সুক্ষ্মদর্শী ও বুদ্ধিমান একটি বিজ্ঞ পুত্র দিয়েছেন, সেই পুত্র মাবুদের জন্য একটি গৃহ ও নিজের রাজ্যের জন্য একটি বাড়ি নির্মাণ করবেন।</div>
<div class="v" id="v13"><span class="vn">13</span> <span class="br-p"><br><br></span>এখন আমি হূরম-আবি নামক এক জন জ্ঞানবান ও বুদ্ধিমান লোককে পাঠালাম।</div>
<div class="v" id="v14"><span class="vn">14</span> সে দান-বংশীয়া এক জন স্ত্রীর পুত্র, তার পিতা টায়ারের লোক; সে সোনা, রূপা, ব্রোঞ্জ, লোহা, পাথর ও কাঠ এবং বেগুনে, নীল, মসীনা সুতার ও লাল রংয়ের সুতার কাজ করতে সিদ্ধহস্ত। আর সে সব রকম খোদাই কাজ করতে ও সব রকম কল্পনার কাজ প্রস্তুত করতে সিদ্ধহস্ত। তাকে আপনার কার্যনিপুণ লোকদের সঙ্গে এবং আপনার পিতা আমার মালিক দাউদের কার্যনিপুণ লোকদের সঙ্গে স্থান দেওয়া যাক।</div>
<div class="v" id="v15"><span class="vn">15</span> অতএব আমার প্রভু যে গম, যব, তেল ও আঙ্গুর-রসের কথা বলেছেন, তা আপনার গোলামদের কাছে পাঠিয়ে দেবেন।</div>
<div class="v" id="v16"><span class="vn">16</span> আর আপনার যত কাঠের প্রয়োজন হবে, আমরা লেবাননে তত কাঠ কাটব এবং ভেলা বেঁধে সমুদ্রপথে যাফোতে আপনার জন্য পৌঁছে দেব; পরে আপনি তা জেরুশালেমে নিয়ে যাবেন।</div>
<div class="v" id="v17"><span class="vn">17</span> <span class="br-p"><br><br></span>আর সোলায়মান তাঁর পিতা দাউদের গণনার পরে ইসরাইল দেশের সমস্ত প্রবাসী লোক গণনা করালেন, তাতে এক লক্ষ তিপ্পান্ন হাজার ছয় শত লোক পাওয়া গেল।</div>
<div class="v" id="v18"><span class="vn">18</span> তাদের মধ্যে তিনি ভার বইতে সত্তর হাজার লোক, পর্বতে কাঠ কাটতে আশি হাজার লোক ও লোকদেরকে কাজ করাবার জন্য তিন হাজার ছয় শত নেতা নিযুক্ত করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>