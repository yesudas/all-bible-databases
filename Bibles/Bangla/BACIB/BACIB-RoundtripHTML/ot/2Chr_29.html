<html><head>
<meta http-equiv="Content-Type" content="text/html;charset=utf-8" />
<title>2Chr 29 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 29);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_27.html">27</a> <a href="2Chr_28.html">28</a> <b>29</b> <a href="2Chr_30.html">30</a> <a href="2Chr_31.html">31</a> ... <a href="2Chr_36.html">36</a> </div><hr>
<h1>2Chr 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদার বাদশাহ্‌ হিষ্কিয়ের রাজত্ব</h2><span class="vn">1</span> <span class="br-p"><br><br></span>হিষ্কিয় পঁচিশ বছর বয়সে রাজত্ব করতে আরম্ভ করেন এবং ঊনত্রিশ বছর পর্যন্ত জেরুশালেমে রাজত্ব করেন; তাঁর মায়ের নাম অবিয়া, তিনি জাকারিয়ার কন্যা।</div>
<div class="v" id="v2"><span class="vn">2</span> হিষ্কিয় তাঁর পূর্বপুরুষ দাউদের সমস্ত কার্যানুসারে মাবুদের দৃষ্টিতে যা ন্যায্য তা-ই করতেন।</div>
<div class="v" id="v3"><h2>বাদশাহ্‌ হিষ্কিয় এবাদতখানা পাক-সাফ করলেন</h2><span class="vn">3</span> <span class="br-p"><br><br></span>তিনি তাঁর রাজত্বের প্রথম বছরের প্রথম মাসে মাবুদের গৃহের সমস্ত দরজা খুলে দিলেন এবং মেরামত করলেন।</div>
<div class="v" id="v4"><span class="vn">4</span> আর তিনি ইমাম ও লেবীয়দেরকে আনিয়ে পূর্ব দিকের চকে একত্র করে বললেন,</div>
<div class="v" id="v5"><span class="vn">5</span> হে লেবীয়েরা, আমার কথা শোন; তোমরা এখন নিজেদের পবিত্র কর ও তোমাদের পূর্বপুরুষদের আল্লাহ্‌ মাবুদের গৃহ পবিত্র কর এবং পবিত্র স্থান থেকে নাপাকীতা দূর করে দাও।</div>
<div class="v" id="v6"><span class="vn">6</span> কেননা আমাদের পূর্বপুরুষেরা বিশ্বাস ভঙ্গ করেছেন ও আমাদের আল্লাহ্‌ মাবুদের দৃষ্টিতে যা মন্দ তা-ই করেছেন, আর তাঁকে ত্যাগ করেছেন ও মাবুদের শরীয়ত-তাঁবু থেকে মুখ ফিরিয়ে নিয়েছেন ও তাঁর দিকে পিছন ফিরিয়েছেন।</div>
<div class="v" id="v7"><span class="vn">7</span> আর তারা বারান্দার সমস্ত দরজা বন্ধ করেছেন এবং সমস্ত প্রদীপ নিভিয়ে ফেলেছেন ও পবিত্র স্থানে ইসরাইলের আল্লাহ্‌র উদ্দেশে ধূপ জ্বালান নি ও পোড়ানো-কোরবানী দেন নি।</div>
<div class="v" id="v8"><span class="vn">8</span> এজন্য এহুদার ও জেরুশালেমের উপরে মাবুদের গজব নেমে আসল; তাই তোমরা স্বচক্ষে দেখছ যে, তিনি তাদেরকে ভেসে বেড়াবার, বিস্ময় ও বিদ্রূপের পাত্র হবার জন্য তুলে দিয়েছেন।</div>
<div class="v" id="v9"><span class="vn">9</span> আর দেখ, সেজন্য আমাদের পিতারা তলোয়ারের আঘাতে মারা পড়েছেন এবং আমাদের পুত্রেরা, আমাদের কন্যারা, আমাদের স্ত্রীরা বন্দী হয়ে রয়েছেন।</div>
<div class="v" id="v10"><span class="vn">10</span> অতএব আমাদের উপর থেকে যেন তাঁর প্রচণ্ড ক্রোধ নিবৃত্ত হয়, এজন্য আমরা ইসরাইলের আল্লাহ্‌ মাবুদের সঙ্গে নিয়ম স্থাপন করবো, এ-ই এখন আমার মনোবাসনা।</div>
<div class="v" id="v11"><span class="vn">11</span> হে আমার সন্তানেরা, তোমরা এখন শিথিল হয়ো না, কেননা তোমরা যেন মাবুদের সম্মুখে দাঁড়িয়ে তাঁর পরিচর্যা কর এবং তাঁর পরিচারক হও ও ধূপ জ্বালাও, এজন্য তিনি তোমাদেরকেই মনোনীত করেছেন।</div>
<div class="v" id="v12"><span class="vn">12</span> <span class="br-p"><br><br></span>তখন লেবীয়েরা উঠল— কহাতীয়দের সন্তানদের মধ্যে অমাসয়ের পুত্র মহাৎ ও অসরিয়ের পুত্র যোয়েল, মরারির সন্তানদের মধ্যে অব্দির পুত্র কীশ ও যিহলিলেলের পুত্র অসরিয়, গের্শোনীয়দের মধ্যে সিম্মের পুত্র যোয়াহ ও যোয়াহের পুত্র এদন,</div>
<div class="v" id="v13"><span class="vn">13</span> ইলীষাফণের সন্তানদের মধ্যে শিম্রি ও যিয়ূয়েল, আর আসফের সন্তানদের মধ্যে জাকারিয়া ও মত্তনিয়,</div>
<div class="v" id="v14"><span class="vn">14</span> হেমনের সন্তানদের মধ্যে যিহূয়েল ও শিমিয়ি এবং যিদূথূনের সন্তানদের মধ্যে শমরিয় ও উষীয়েল—</div>
<div class="v" id="v15"><span class="vn">15</span> এসব লোক নিজেদের ভাইদেরকে একত্র করে নিজেদের পবিত্র করলো এবং মাবুদের কালাম অনুসারে ও বাদশাহ্‌র হুকুম অনুসারে মাবুদের গৃহ পাক-পবিত্র করতে এল।</div>
<div class="v" id="v16"><span class="vn">16</span> ইমামেরা পাক-পবিত্র করার জন্য মাবুদের গৃহের ভিতরে গিয়ে, মাবুদের বায়তুল-মোকাদ্দসের মধ্যে যেসব নাপাক জিনিস পেল, সেসব বের করে মাবুদের গৃহের প্রাঙ্গণে এনে ফেললো; পরে লেবীয়েরা বাইরে কিদ্রোণ স্রোতে নিয়ে যাবার জন্য তা সংগ্রহ করলো।</div>
<div class="v" id="v17"><span class="vn">17</span> তারা প্রথম মাসের প্রথম দিনে পবিত্র করতে আরম্ভ করে মাসের অষ্টম দিনে মাবুদের বারান্দাতে এল; আর আট দিনের মধ্যে মাবুদের গৃহ পবিত্র করলো এবং প্রথম মাসের ষোড়শ দিনে তা শেষ করলো।</div>
<div class="v" id="v18"><span class="vn">18</span> পরে তারা রাজপ্রাসাদে বাদশাহ্‌ হিষ্কিয়ের কাছে গিয়ে বললো আমরা মাবুদের সমগ্র গৃহ এবং পোড়ানো-কোরবানীর কোরবানগাহ্‌ ও তার সমস্ত পাত্র, দর্শনরুটির টেবিল ও তার সমস্ত পাত্র পাক-পবিত্র করেছি।</div>
<div class="v" id="v19"><span class="vn">19</span> আর বাদশাহ্‌ আহস তাঁর নিজের রাজত্বকালে বিশ্বাস ভঙ্গ করে যেসব পাত্র ফেলে দিয়েছিলেন, সেসব আমরা প্রস্তুত করে পবিত্র করেছি; দেখুন, সে সমস্ত মাবুদের কোরবানগাহ্‌র সম্মুখে রয়েছে।</div>
<div class="v" id="v20"><h2>এবাদতখানায় এবাদত পুনরায় শুরু করা</h2><span class="vn">20</span> <span class="br-p"><br><br></span>পরে হিষ্কিয় বাদশাহ্‌ খুব ভোরে উঠে নগরের কর্মকর্তাদেরকে একত্র করে মাবুদের গৃহে গেলেন।</div>
<div class="v" id="v21"><span class="vn">21</span> আর তাঁরা রাজ্যের পবিত্র স্থানের জন্য ও এহুদার জন্য গুনাহ্‌-কোরবানী হিসেবে সাতটি ষাঁড়, সাতটি ভেড়া, সাতটি ভেড়ার বাচ্চা ও সাতটি ছাগল উপস্থিত করলেন। পরে তিনি মাবুদের কোরবানগাহ্‌র উপরে পোড়ানো-কোরবানী করতে হারুনের বংশধর ইমামদেরকে হুকুম করলেন।</div>
<div class="v" id="v22"><span class="vn">22</span> অতএব ষাঁড়গুলোকে জবেহ্‌ করার পর ইমামেরা তাদের রক্ত নিয়ে কোরবানগাহ্‌র উপরে ছিটিয়ে দিল এবং ভেড়াগুলোকে জবেহ্‌ করা হলে তাদের রক্ত কোরবানগাহ্‌র উপরে ছিটিয়ে দিল এবং ভেড়ার বাচ্চাগুলোকে জবেহ্‌ করা হলে তাদের রক্ত কোরবানগাহ্‌র উপরে ছিটিয়ে দিল।</div>
<div class="v" id="v23"><span class="vn">23</span> পরে গুনাহ্‌-কোরবানীর জন্য আনা ঐ সমস্ত ছাগল বাদশাহ্‌র ও সমাজের সম্মুখে আনা হলে তারা তাদের উপরে হাত রাখল।</div>
<div class="v" id="v24"><span class="vn">24</span> আর ইমামেরা সেসব জবেহ্‌ করে সমস্ত ইসরাইলের জন্য কাফ্‌ফারা করবার জন্য তাদের রক্ত দ্বারা কোরবানগাহ্‌র উপরে গুনাহ্‌-কোরবানী করলো, কেননা বাদশাহ্‌র হুকুমে সমস্ত ইসরাইলের জন্য সেই পোড়ানো-কোরবানী ও গুনাহ্‌র জন্য কোরবানী করতে হল।</div>
<div class="v" id="v25"><span class="vn">25</span> <span class="br-p"><br><br></span>তিনি দাউদের, বাদশাহ্‌র দর্শক গাদের ও নাথন নবীর হুকুম অনুসারে করতাল, নেবল ও বীণাধারী লেবীয়দেরকে মাবুদের গৃহে স্থাপন করলেন, যেহেতু মাবুদ তাঁর নবীদের দ্বারা এই হুকুম করেছিলেন।</div>
<div class="v" id="v26"><span class="vn">26</span> আর লেবীয়েরা দাউদের বাদ্যযন্ত্র এবং ইমামেরা তূরী হাতে দাঁড়ালো।</div>
<div class="v" id="v27"><span class="vn">27</span> পরে হিষ্কিয় কোরবানগাহে পোড়ানো-কোরবানী করতে হুকুম করলেন; আর যখন পোড়ানো-কোরবানী আরম্ভ হল, তখন মাবুদের গানও আরম্ভ হল এবং তূরী ও ইসরাইলের বাদশাহ্‌ দাউদের বাদ্যযন্ত্র বেজে উঠলো।</div>
<div class="v" id="v28"><span class="vn">28</span> পোড়ানো-কোরবানী শেষ না হওয়া পর্যন্ত সমস্ত সমাজ সেজ্‌দা করলো, গায়কেরা গান করলো ও তূরীবাদকেরা তূরী বাজাল।</div>
<div class="v" id="v29"><span class="vn">29</span> পরে পোড়ানো-কোরবানী শেষ হলে বাদশাহ্‌ ও তাঁর সঙ্গী সমস্ত লোক অবনত হয়ে সেজ্‌দা করলেন।</div>
<div class="v" id="v30"><span class="vn">30</span> পরে হিষ্কিয় বাদশাহ্‌ ও কর্মকর্তারা দাউদের ও আসফ দর্শকের কালাম দ্বারা মাবুদের উদ্দেশে প্রশংসা-কাওয়ালী গান করতে লেবীয়দেরকে হুকুম করলেন। আর তারা আনন্দপূর্বক প্রশংসা-কাওয়ালী গান করলো এবং উবুড় হয়ে সেজ্‌দা করলো।</div>
<div class="v" id="v31"><span class="vn">31</span> <span class="br-p"><br><br></span>তখন হিষ্কিয় জবাবে বললেন, এখন মাবুদের উদ্দেশে তোমরা পবিত্র হলে; কাছে এসো, মাবুদের গৃহে কোরবানী ও শুকরিয়া-উপহার উপস্থিত কর। তখন সমাজ কোরবানী ও শুকরিয়া-উপহার আনলো ও যত লোকের মনে ইচ্ছা হল, তারা পোড়ানো-কোরবানী আনলো।</div>
<div class="v" id="v32"><span class="vn">32</span> সমাজ পোড়ানো-কোরবানীর জন্য যেসব পশু আনলো, তার সংখ্যা এই; সত্তরটি ষাঁড়, এক শত ভেড়া ও দুই শত ভেড়ার বাচ্চা, এসব মাবুদের উদ্দেশে দেওয়া পোড়ানো-কোরবানী।</div>
<div class="v" id="v33"><span class="vn">33</span> আর ছয় শত ষাঁড় ও তিন হাজার ভেড়া পবিত্রীকৃত হল।</div>
<div class="v" id="v34"><span class="vn">34</span> কিন্তু ইমামেরা সংখ্যায় অল্প বলে তারা সমস্ত পোড়ানো-কোরবানী পশুর চামড়া খুলতে অসমর্থ হল; অতএব সেই কাজ যতক্ষণ শেষ না হয় এবং ইমামেরা যতক্ষণ নিজেদেরকে পবিত্র না করে, ততক্ষণ তাদের লেবীয় ভাইয়েরা তাদের সাহায্য করলো; কেননা নিজেদেরকে পবিত্র করণে ইমামদের চেয়ে লেবীয়েরা অন্তরে বেশি সরল ছিল।</div>
<div class="v" id="v35"><span class="vn">35</span> আর মঙ্গল-কোরবানীগুলোর চর্বি ও পোড়ানো-কোরবানীগুলোর উপযুক্ত পেয় কোরবানীসহ সেই পোড়ানো-কোরবানী প্রচুর হয়েছিল। এভাবে মাবুদের গৃহ সম্বন্ধীয় সেবাকর্ম পরিপাটিক্রমে চললো।</div>
<div class="v" id="v36"><span class="vn">36</span> আর আল্লাহ্‌ লোকদের জন্য যা কিছু করেছেন তাতে হিষ্কিয় ও সমস্ত লোক আনন্দ করলেন; কেননা অকস্মাৎ সেই কাজ করা হয়েছিল।</div>
</div>
<!-- PARSED ABOVE; EDITING MAY BREAK PARSER -->
</body></html>