<html><head>
<meta http-equiv="Content-Type" content="text/html;charset=utf-8" />
<title>2Chr 33 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 33);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_31.html">31</a> <a href="2Chr_32.html">32</a> <b>33</b> <a href="2Chr_34.html">34</a> <a href="2Chr_35.html">35</a> <a href="2Chr_36.html">36</a> </div><hr>
<h1>2Chr 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদার বাদশাহ্‌ মানশা</h2><span class="vn">1</span> <span class="br-p"><br><br></span>মানশা বারো বছর বয়সে রাজত্ব করতে আরম্ভ করেন; এবং পঞ্চান্ন বছরকাল জেরুশালেমে রাজত্ব করেন।</div>
<div class="v" id="v2"><span class="vn">2</span> মাবুদের দৃষ্টিতে যা মন্দ, তিনি তা-ই করতেন; মাবুদ বনি-ইসরাইলদের সম্মুখ থেকে যে জাতিদেরকে অধিকারচ্যুত করেছিলেন, তিনি তাদের ঘৃণিত কাজ অনুসারেই কাজ করতেন।</div>
<div class="v" id="v3"><span class="vn">3</span> বস্তুত তাঁর পিতা হিষ্কিয় যেসব উচ্চস্থলী ভেঙে ফেলেছিলেন, তিনি সেগুলো পুনর্বার নির্মাণ করলেন; বাল দেবতাদের জন্য কোরবানগাহ্‌ প্রস্তুত করলেন এবং আশেরা-মূর্তি তৈরি করলেন আর আসমানের সমস্ত বাহিনীর কাছে সেজ্‌দা ও তাদের সেবা করলেন।</div>
<div class="v" id="v4"><span class="vn">4</span> আর মাবুদ যে গৃহের উদ্দেশে বলেছিলেন, জেরুশালেমে আমার নাম চিরকাল থাকবে, মাবুদের সেই গৃহে তিনি কতকগুলো কোরবানগাহ্‌ তৈরি করলেন।</div>
<div class="v" id="v5"><span class="vn">5</span> আর তিনি মাবুদের গৃহের দুই প্রাঙ্গণে আসমানের সমস্ত বাহিনীর জন্য কোরবানগাহ্‌ তৈরি করলেন।</div>
<div class="v" id="v6"><span class="vn">6</span> আর তিনি তাঁর সন্তানদেরকে হিন্নোম-সন্তানের উপত্যকায় আগুনের মধ্যে দিয়ে গমন করালেন; আর গণকতা, মোহকের ব্যবহার ও মায়াক্রিয়া করতেন এবং ভূতড়িয়া ও গুনিনদেরকে রাখতেন; তিনি মাবুদের দৃষ্টিতে বহুল কদাচরণ করে তাঁকে অসন্তুষ্ট করলেন।</div>
<div class="v" id="v7"><span class="vn">7</span> আর তিনি তাঁর তৈরি একটি খোদাই-করা মূর্তি আল্লাহ্‌র সেই গৃহে স্থাপন করলেন, যার বিষয়ে আল্লাহ্‌ দাউদ ও তাঁর পুত্র সোলায়মানকে এই কথা বলেছিলেন, আমি এই গৃহে ও ইসরাইলের সমস্ত বংশের মধ্যে আমার মনোনীত এই জেরুশালেমে আমার নাম চিরকালের জন্য স্থাপন করবো;</div>
<div class="v" id="v8"><span class="vn">8</span> আর আমি তোমাদের পূর্বপুরুষদের জন্য যে দেশ নির্ধারণ করেছি, সেই দেশ থেকে ইসরাইলের নিবাস আর সরিয়ে দেব না; কেবল যদি তারা আমি তাদেরকে যেসব হুকুম দিয়েছি, অর্থাৎ আমার গোলাম মূসার মধ্য দিয়ে তাদেরকে যে সমস্ত শরীয়ত, বিধি ও অনুশাসন দিয়েছি, সেই অনুসারে যত্নপূর্বক চলে।</div>
<div class="v" id="v9"><span class="vn">9</span> তবুও মানশা এহুদাকে ও জেরুশালেম-নিবাসীদেরকে বিপথগামী করলেন, তাতে মাবুদ বনি-ইসরাইলদের সম্মুখ থেকে যে জাতিদেরকে বিনষ্ট করেছিলেন, ওরা তাদের চেয়ে বেশি কদাচরণ করতো।</div>
<div class="v" id="v10"><h2>বাদশাহ্‌ মানাশার ফরিয়াদ</h2><span class="vn">10</span> <span class="br-p"><br><br></span>আর মাবুদ মানশা ও তাঁর লোকদের কাছে কথা বলতেন, কিন্তু তাঁরা কান দিতেন না।</div>
<div class="v" id="v11"><span class="vn">11</span> এজন্য মাবুদ তাঁদের বিরুদ্ধে আসেরিয়ার বাদশাহ্‌র সেনাপতিদেরকে নিয়ে আসলেন; আর তারা মানশাকে হাতকড়া দিয়ে তাঁকে শিকল দিয়ে বেঁধে ব্যাবিলনে নিয়ে গেল।</div>
<div class="v" id="v12"><span class="vn">12</span> তখন সংকটাপন্ন হয়ে তিনি তাঁর আল্লাহ্‌ মাবুদের কাছে ফরিয়াদ জানালেন, ও তাঁর পূর্বপুরুষদের আল্লাহ্‌র সম্মুখে নিজেকে অতিশয় অবনত করলেন।</div>
<div class="v" id="v13"><span class="vn">13</span> এভাবে তাঁর কাছে মুনাজাত করলে তিনি তাঁর মুনাজাত গ্রাহ্য করলেন, তাঁর ফরিয়াদ শুনে তাঁকে পুনর্বার জেরুশালেমে তাঁর রাজ্যে আনলেন। তখন মানশা জানতে পারলেন যে, মাবুদই আল্লাহ্‌।</div>
<div class="v" id="v14"><span class="vn">14</span> <span class="br-p"><br><br></span>এর পরে তিনি দাউদ-নগরের বাইরে গীহোনের পশ্চিমে উপত্যকার মধ্যে মৎস্য-দ্বারের প্রবেশ-স্থান পর্যন্ত প্রাচীর নির্মাণ করলেন, ওফলের চারদিক ঘিরে নিয়ে অতি উঁচু দেয়াল তুললেন এবং এহুদা দেশের প্রাচীরবেষ্টিত সমস্ত নগরে বিক্রমী সেনাপতিদেরকে নিযুক্ত করলেন।</div>
<div class="v" id="v15"><span class="vn">15</span> আর তিনি মাবুদের গৃহ থেকে বিজাতীয় দেবতাদের মূর্তিগুলোকে এবং মাবুদের গৃহের পর্বতে ও জেরুশালেমে তাঁর নির্মিত সমস্ত কোরবানগাহ্‌ তুলে নিয়ে নগর থেকে বের করে দূরে ফেল দিলেন।</div>
<div class="v" id="v16"><span class="vn">16</span> আর মাবুদের কোরবানগাহ্‌ মেরামত করে তার উপরে মঙ্গল-কোরবানী ও শুকরিয়া-উপহার কোরবানী করলেন এবং ইসরাইলের আল্লাহ্‌ মাবুদের সেবা করতে এহুদাকে হুকুম করলেন।</div>
<div class="v" id="v17"><span class="vn">17</span> অবশ্য লোকেরা তখনও উচ্চস্থলীতে কোরবানী করতো, কিন্তু কেবল তাদের আল্লাহ্‌ মাবুদের উদ্দেশেই করতো।</div>
<div class="v" id="v18"><h2>বাদশাহ্‌ মানাশার মৃত্যু</h2><span class="vn">18</span> <span class="br-p"><br><br></span>মানশার অবশিষ্ট কাজের বৃত্তান্ত, তাঁর আল্লাহ্‌র কাছে তাঁর মুনাজাত এবং যে দর্শকেরা ইসরাইলের আল্লাহ্‌ মাবুদের নামে তাঁর সঙ্গে কথা বলতেন, তাঁদের কথা, দেখ ইসরাইলের বাদশাহ্‌দের কার্যবিবরণের মধ্যে লেখা আছে।</div>
<div class="v" id="v19"><span class="vn">19</span> আর তাঁর মুনাজাত, কিভাবে সেই মুনাজাত গ্রাহ্য হল এবং তাঁর সমস্ত গুনাহ্‌ ও বিশ্বাস ভঙ্গ এবং নিজেকে অবনত করার আগে তিনি যেসব স্থানে উচ্চস্থলী নির্মাণ এবং আশেরামূর্তি ও খোদাই-করা মূর্তি স্থাপন করেছিলেন, দেখ, সেই সবের বিবরণ দর্শকের গ্রন্থে লেখা আছে।</div>
<div class="v" id="v20"><span class="vn">20</span> পরে মানশা তাঁর পূর্বপুরুষদের সঙ্গে নিদ্রাগত হলেন; আর লোকেরা তাঁর বাড়িতে তাঁকে দাফন করলো এবং তাঁর পুত্র আমোন তাঁর পদে বাদশাহ্‌ হলেন।</div>
<div class="v" id="v21"><h2>এহুদার বাদশাহ্‌ আমোনের রাজত্ব ও মৃত্যু</h2><span class="vn">21</span> <span class="br-p"><br><br></span>আমোন বাইশ বছর বয়সে রাজত্ব করতে আরম্ভ করেন; এবং জেরুশালেমে দুই বছরকাল রাজত্ব করেন।</div>
<div class="v" id="v22"><span class="vn">22</span> তাঁর পিতা মানশা যেমন করেছিলেন, তিনিও তেমনি মাবুদের দৃষ্টিতে যা মন্দ তা-ই করতেন; বস্তুত তাঁর পিতা মানশা যেসব খোদাই-করা মূর্তি তৈরি করেছিলেন, আমোন তাদের উদ্দেশে কোরবানী করতেন ও তাদের সেবা করতেন।</div>
<div class="v" id="v23"><span class="vn">23</span> কিন্তু তাঁর পিতা মানশা যেমন নিজেকে নত করেছিলেন, তিনি মাবুদের সাক্ষাতে নিজেকে তেমন নত করলেন না; পরন্তু এই আমোন উত্তরোত্তর বেশি দোষ করলেন।</div>
<div class="v" id="v24"><span class="vn">24</span> পরে তাঁর গোলামেরা তাঁর বিরুদ্ধে চক্রান্ত করলো, আর তাঁর বাড়িতে তাঁকে হত্যা করলো।</div>
<div class="v" id="v25"><span class="vn">25</span> কিন্তু দেশের লোকেরা আমোন বাদশাহ্‌র বিরুদ্ধে চক্রান্তকারী সকলকে হত্যা করলো; পরে দেশের লোকেরা তাঁর পুত্র ইউসিয়াকে তাঁর পদে বাদশাহ্‌ করলো।</div>
</div>
<!-- PARSED ABOVE; EDITING MAY BREAK PARSER -->
</body></html>