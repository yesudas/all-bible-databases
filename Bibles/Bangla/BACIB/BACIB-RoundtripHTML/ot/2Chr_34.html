<html><head>
<meta http-equiv="Content-Type" content="text/html;charset=utf-8" />
<title>2Chr 34 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 34);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_32.html">32</a> <a href="2Chr_33.html">33</a> <b>34</b> <a href="2Chr_35.html">35</a> <a href="2Chr_36.html">36</a> </div><hr>
<h1>2Chr 34</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদার বাদশাহ্‌ ইউসিয়া</h2><span class="vn">1</span> <span class="br-p"><br><br></span>ইউসিয়া আট বছর বয়সে রাজত্ব করতে আরম্ভ করেন; এবং একত্রিশ বছরকাল জেরুশালেমে রাজত্ব করেন।</div>
<div class="v" id="v2"><span class="vn">2</span> মাবুদের সাক্ষাতে যা ন্যায্য, তিনি তা-ই করতেন ও তাঁর পূর্বপুরুষ দাউদের পথে চলতেন, তার ডানে বা বামে ফিরতেন না।</div>
<div class="v" id="v3"><span class="vn">3</span> ফলত তাঁর রাজত্বের অষ্টম বছরে তিনি অল্পবয়স্ক হলেও তাঁর পূর্বপুরুষ দাউদের আল্লাহ্‌র খোঁজ করতে আরম্ভ করলেন এবং বারো বছরে উচ্চস্থলী ও আশেরামূর্তি, খোদাই-করা মূর্তি ও ছাঁচে ঢালা মূর্তি থেকে এহুদা ও জেরুশালেমকে পাক-পবিত্র করতে লাগলেন।</div>
<div class="v" id="v4"><span class="vn">4</span> তাঁর সাক্ষাতে লোকেরা বাল দেবতাদের সমস্ত কোরবানগাহ্‌ ভেঙে ফেললো এবং তিনি তদুপরি স্থাপিত ধূপ-বেদি ধ্বংস করলেন, আর আশেরা-মূর্তি, খোদাই-করা মূর্তি ও ছাঁচে ঢালা সমস্ত মূর্তি ভেঙে ধূলিসাৎ করে, যারা তাদের উদ্দেশে কোরবানী করেছিল, তাদের কবরের উপরে সেই ধূলা ছড়িয়ে দিলেন।</div>
<div class="v" id="v5"><span class="vn">5</span> আর তাদের কোরবানগাহ্‌র উপরে ইমামদের অস্থি পোড়ালেন এবং এহুদা ও জেরুশালেমকে পাক-পবিত্র করলেন।</div>
<div class="v" id="v6"><span class="vn">6</span> আর মানশা, আফরাহীম ও শিমিয়োনের বিভিন্ন নগরে এবং নপ্তালি পর্যন্ত সর্বত্র ধ্বংসস্তুপের মধ্যে এরকম করলেন।</div>
<div class="v" id="v7"><span class="vn">7</span> আর তিনি সমস্ত কোরবানগাহ্‌ ভেঙে ফেললেন এবং সমস্ত আশেরা-মূর্তি ও খোদাই-করা সমস্ত মূর্তি চূর্ণ করলেন, ইসরাইল দেশের সর্বত্র সমস্ত ধূপগাহ্‌ কেটে ফেললেন, পরে জেরুশালেমে ফিরে আসলেন।</div>
<div class="v" id="v8"><h2>শরীয়ত কিতাব খুঁজে পাওয়া</h2><span class="vn">8</span> <span class="br-p"><br><br></span>তাঁর রাজত্বের অষ্টাদশ বছরে দেশ ও গৃহ পাক-পবিত্র করার পর তিনি তাঁর আল্লাহ্‌ মাবুদের গৃহ মেরামত করার জন্য অৎসলিয়ের পুত্র শাফন, মাসেয় নগরাধ্যক্ষ ও যোয়াহসের পুত্র যোয়াহ ইতিহাস লেখককে পাঠালেন।</div>
<div class="v" id="v9"><span class="vn">9</span> আর তাঁরা হিল্কিয় মহা-ইমামের কাছে উপস্থিত হলেন এবং আল্লাহ্‌র গৃহে আনা সমস্ত টাকা, যা দ্বারপাল লেবীয়েরা মানশা, আফরাহীম ও ইসরাইলের সমস্ত অবশিষ্টাংশের কাছ থেকে এবং সমস্ত এহুদা ও বিন্‌ইয়ামীনের কাছ থেকে আর জেরুশালেম-নিবাসীদের কাছ থেকে সংগ্রহ করেছিল, সেসব টাকা দিলেন।</div>
<div class="v" id="v10"><span class="vn">10</span> তাঁরা মাবুদের গৃহের তত্ত্বাবধায়ক কার্যকারীদের হাতে তা দিলেন, পরে যে কার্যকারীরা মাবুদের গৃহে কাজ করতো, তারা সেই গৃহ সারবার ও মেরামৎ করার জন্য তা দিল,</div>
<div class="v" id="v11"><span class="vn">11</span> অর্থাৎ এহুদার বাদশাহ্‌রা যেসব বাড়ি-ঘর বিনষ্ট করেছিলেন, সেই সবের জন্য খোদাই-করা পাথর ও জোড়ের কাঠ ক্রয় করতে ও কড়িকাঠ প্রস্তুত করতে তারা ছুতার মিস্ত্রিদের ও গাঁথকদেরকে তা দিল।</div>
<div class="v" id="v12"><span class="vn">12</span> আর সেই লোকেরা বিশ্বস্তভাবে কাজ করলো এবং মরারিয়দের মধ্যে দু’জন লেবীয়, অর্থাৎ যহৎ ও ওবদিয়, তাদের তত্ত্বাবধায়ক ছিল এবং কহাতীয়দের মধ্যে জাকারিয়া ও মশুল্লম এবং অন্য লেবীয়দের মধ্যে বাদ্য বাদনে নিপুণ লোকেরা কাজ চালাবার জন্য নিযুক্ত ছিল।</div>
<div class="v" id="v13"><span class="vn">13</span> আর তারা ভারবাহকদের নেতা, আর কাজ চালাবার জন্য সমস্ত রকমের সেবাকর্মকারীদের উপরে নিযুক্ত ছিল এবং লেবীয়দের মধ্যে কেউ কেউ লেখক, কর্মকর্তা ও দ্বারপাল ছিল।</div>
<div class="v" id="v14"><span class="vn">14</span> <span class="br-p"><br><br></span>তারা যখন মাবুদের গৃহে আনা সকল রূপা বের করলো, তখন ইমাম হিল্কিয় মূসার মধ্য দিয়ে দেওয়া মাবুদের শরীয়ত-কিতাবখানি পেলেন।</div>
<div class="v" id="v15"><span class="vn">15</span> পরে হিল্কিয় শাফন লেখককে বললেন, আমি মাবুদের গৃহে শরীয়ত-কিতাবখানি পেয়েছি; পরে হিল্কিয় শাফনকে সেই কিতাব দিলেন।</div>
<div class="v" id="v16"><span class="vn">16</span> আর শাফন সেই কিতাব বাদশাহ্‌র কাছে নিয়ে গিয়ে এই নিবেদন করলেন, আপনার গোলামদের প্রতি হুকুম করা সমস্ত কাজ করা যাচ্ছে;</div>
<div class="v" id="v17"><span class="vn">17</span> তাঁরা মাবুদের গৃহে পাওয়া সমস্ত টাকা একত্র করে তত্ত্বাবধায়ক ও কর্মকারীদের হাতে দিয়েছেন।</div>
<div class="v" id="v18"><span class="vn">18</span> পরে শাফন লেখক বাদশাহ্‌কে এই কথা জানালেন, হিল্কিয় ইমাম আমাকে একখানি কিতাব দিয়েছেন; আর শাফন বাদশাহ্‌র সাক্ষাতে তা পাঠ করতে লাগলেন।</div>
<div class="v" id="v19"><span class="vn">19</span> <span class="br-p"><br><br></span>তখন বাদশাহ্‌ শরীয়তের সমস্ত কালাম শুনে তাঁর কাপড় ছিঁড়লেন।</div>
<div class="v" id="v20"><span class="vn">20</span> আর বাদশাহ্‌ হিল্কিয়, শাফনের পুত্র অহীকাম, মীখায়ের পুত্র অব্দোন, শাফন লেখক ও রাজভৃত্য অসায়কে এই হুকুম করলেন,</div>
<div class="v" id="v21"><span class="vn">21</span> তোমরা যাও, যে কিতাবখানি পাওয়া গেছে, সেই কিতাবের সকল কালামের বিষয়ে আমার জন্য এবং ইসরাইলের ও এহুদার মধ্যে অবশিষ্ট লোকদের জন্য মাবুদকে জিজ্ঞাসা কর; কেননা ঐ কিতাবে লেখা সকল কালাম অনুযায়ী কাজ করার জন্য আমাদের পূর্বপুরুষেরা মাবুদের কালাম পালন করেন নি, এজন্য আমাদের উপরে মাবুদের গজবের আগুন নেমে এসেছে।</div>
<div class="v" id="v22"><h2>মহিলা-নবী হুল্‌দার কাছে প্রেরণ</h2><span class="vn">22</span> <span class="br-p"><br><br></span>তখন হিল্কিয় ও বাদশাহ্‌র নিযুক্ত ঐ লোকেরা বস্ত্রাগারের নেতা হস্রহের পৌত্র, তোখতের পুত্র শল্লুমের স্ত্রী হুল্‌দা মহিলা-নবীর কাছে গেলেন; তিনি জেরুশালেমের দ্বিতীয় বিভাগে বাস করছিলেন। পরে তাঁরা ঐ ভাবের কথা তাঁকে বললেন।</div>
<div class="v" id="v23"><span class="vn">23</span> তিনি তাঁদেরকে বললেন, ইসরাইলের আল্লাহ্‌ মাবুদ এই কথা বলেন, যে ব্যক্তি তোমাদেরকে আমার কাছে পাঠিয়েছে, তাকে বল,</div>
<div class="v" id="v24"><span class="vn">24</span> মাবুদ এই কথা বলেন, দেখ, আমি এই স্থানের ও এখানকার নিবাসীদের উপরে অমঙ্গল আনবো, এহুদা-রাজের সাক্ষাতে যে কিতাব ওরা পাঠ করেছে, তাতে লেখা সমস্ত বদদোয়া বর্তাব।</div>
<div class="v" id="v25"><span class="vn">25</span> কারণ তারা আমাকে ত্যাগ করেছে এবং অন্য দেবতাদের উদ্দেশে ধূপ জ্বালিয়েছে, এভাবে নিজ নিজ হাতের সমস্ত কাজ দিয়ে আমাকে অসন্তুষ্ট করেছে; সেজন্য এই স্থানের উপর আমার গজবের আগুন বর্ষিত হল, নিভানো যাবে না।</div>
<div class="v" id="v26"><span class="vn">26</span> কিন্তু এহুদার বাদশাহ্‌, যিনি মাবুদের কাছে জিজ্ঞাসা করতে তোমাদেরকে পাঠিয়েছেন, তাঁকে এই কথা বল, ইসরাইলের আল্লাহ্‌ মাবুদ এই কথা বলেন, তুমি যেসব কালাম শুনেছ, তার বিষয় কথা এই—</div>
<div class="v" id="v27"><span class="vn">27</span> এই স্থানের ও এখানকার অধিবাসীদের বিরুদ্ধে আমি যেসব কথা বলেছি, তা শোনামাত্র তোমার অন্তঃকরণ কোমল হয়েছে, তুমি আল্লাহ্‌র সাক্ষাতে নিজেকে অবনত করেছ; তুমি আমার সাক্ষাতে নিজেকে অবনত করেছ এবং তোমার কাপড় ছিঁড়ে আমার সম্মুখে কান্নাকাটি করেছ, এজন্য মাবুদ বলেন, আমিও তোমার কথা শুনলাম।</div>
<div class="v" id="v28"><span class="vn">28</span> দেখ, আমি তোমার পূর্বপুরুষদের কাছে তোমাকে সংগ্রহ করবো; তুমি শান্তিতে তোমার কবরে সংগৃহীত হবে; এবং এই স্থানের ও এখানকার অধিবাসীদের উপরে আমি যেসব অমঙ্গল আনবো, তোমার চোখ সেসব দেখবে না। পরে তারা আবার বাদশাহ্‌কে এই কথার সংবাদ দিলেন।</div>
<div class="v" id="v29"><h2>মাবুদের সাক্ষাতে নিয়ম স্থির করা</h2><span class="vn">29</span> <span class="br-p"><br><br></span>আর বাদশাহ্‌ লোক পাঠিয়ে এহুদা ও জেরুশালেমের সমস্ত প্রধান ব্যক্তিবর্গকে একত্র করলেন।</div>
<div class="v" id="v30"><span class="vn">30</span> পরে বাদশাহ্‌ মাবুদের গৃহে গেলেন এবং এহুদার সমস্ত লোক, জেরুশালেম-নিবাসী, ইমাম ও লেবীয়েরা, মহান ও ক্ষুদ্র সমস্ত লোক গমন করলো; এবং তিনি মাবুদের গৃহে পাওয়া নিয়ম-কিতাবের সমস্ত কথা তাদের উপস্থিতিতে পাঠ করলেন।</div>
<div class="v" id="v31"><span class="vn">31</span> পরে বাদশাহ্‌ তাঁর স্থানে দাঁড়িয়ে মাবুদের অনুগামী হবার এবং সমস্ত অন্তঃকরণ ও সমস্ত প্রাণের সঙ্গে তাঁর হুকুম, নির্দেশ ও বিধি পালন করার জন্য, এই কিতাবে লেখা নিয়মের কথানুসারে কাজ করার জন্য মাবুদের সাক্ষাতে নিয়ম স্থির করলেন।</div>
<div class="v" id="v32"><span class="vn">32</span> আর জেরুশালেম ও বিন্‌-ইয়ামীনের যত লোক উপস্থিত ছিল, তাদের সকলকে তিনি অঙ্গীকার করালেন। তাতে জেরুশালেম-নিবাসীরা আল্লাহ্‌র, তাদের পূর্বপুরুষদের আল্লাহ্‌র, নিয়মানুসারে কাজ করতে লাগল।</div>
<div class="v" id="v33"><span class="vn">33</span> আর ইউসিয়া বনি-ইসরাইলদের অধিকৃত সমস্ত দেশ থেকে সমস্ত ঘৃণার বস্তু দূর করলেন এবং ইসরাইল মধ্যে যত লোক উপস্থিত ছিল তাদের সকলকে দিয়ে তাদের আল্লাহ্‌ মাবুদের এবাদত করালেন। তিনি যত দিন ছিলেন, তত দিন তারা তাদের পূর্বপুরুষদের আল্লাহ্‌ মাবুদের পিছনে চলা থেকে নিবৃত্ত হল না।</div>
</div>
<!-- PARSED ABOVE; EDITING MAY BREAK PARSER -->
</body></html>