<html><head>
<meta http-equiv="Content-Type" content="text/html;charset=utf-8" />
<title>2Chr 35 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 35);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_33.html">33</a> <a href="2Chr_34.html">34</a> <b>35</b> <a href="2Chr_36.html">36</a> </div><hr>
<h1>2Chr 35</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ ইউসিয়ার ঈদুল ফেসাখ পালন</h2><span class="vn">1</span> <span class="br-p"><br><br></span>পরে ইউসিয়া জেরুশালেমে মাবুদের উদ্দেশে ঈদুল ফেসাখ পালন করলেন, লোকেরা প্রথম মাসের চতুর্দশ দিনে ঈদুল ফেসাখের ভেড়া জবেহ্‌ করলো।</div>
<div class="v" id="v2"><span class="vn">2</span> আর তিনি ইমামদেরকে তাদের নির্ধারিত কাজে নিযুক্ত করলেন এবং মাবুদের গৃহের সেবাকর্ম করতে তাদেরকে উৎসাহ দিলেন।</div>
<div class="v" id="v3"><span class="vn">3</span> আর যে লেবীয়েরা সমস্ত ইসরাইলের শিক্ষক ও মাবুদের উদ্দেশে পবিত্র ছিল, তাদেরকে তিনি বললেন, ইসরাইলের বাদশাহ্‌ দাউদের পুত্র সোলায়মান যে গৃহ নির্মাণ করেছেন, তাদের মধ্যে তোমরা পবিত্র সিন্দুকটি রাখ; তার ভার আর তোমাদের কাঁধে থাকবে না; এখন তোমরা তোমাদের আল্লাহ্‌ মাবুদ ও তাঁর লোক ইসরাইলের সেবা কর।</div>
<div class="v" id="v4"><span class="vn">4</span> আর নিজ নিজ পিতৃকুল অনুসারে, ইসরাইলের বাদশাহ্‌ দাউদের লিখন অনুসারে এবং তাঁর পুত্র সোলায়মানের লিখন অনুসারে নির্ধারিত নিজ নিজ পালানুসারে নিজদেরকে প্রস্তুত কর।</div>
<div class="v" id="v5"><span class="vn">5</span> আর তোমাদের ভাইয়েরা অর্থাৎ লোকদের পিতৃকুলগুলোর বিভাগানুসারে ও লেবীয়দের পিতৃকুলগুলোর অংশানুসারে পবিত্র স্থানে দণ্ডায়মান হও।</div>
<div class="v" id="v6"><span class="vn">6</span> আর ঈদুল ফেসাখের কোরবানী দাও ও নিজদেরকে পবিত্র কর এবং মূসা দ্বারা কথিত মাবুদের কালাম অনুসারে কাজ করবার জন্য তোমাদের ভাইদের জন্য আয়োজন কর।</div>
<div class="v" id="v7"><span class="vn">7</span> <span class="br-p"><br><br></span>পরে ইউসিয়া লোকদের, উপস্থিত সকলকে, পাল থেকে কেবল ঈদুল ফেসাখের কোরবানীর জন্য সংখ্যায় ত্রিশ হাজার ভেড়ার বাচ্চা ও ছাগলের বাচ্চা এবং তিন হাজার ষাঁড় দিলেন; এই সবই বাদশাহ্‌র সম্পত্তি থেকে দেওয়া হল।</div>
<div class="v" id="v8"><span class="vn">8</span> আর তার কর্মকর্তারা ইচ্ছাপূর্বক লোকদের, ইমামদের ও লেবীয়দেরকে দান করলেন। হিল্কিয়, জাকারিয়া ও যিহীয়েল, আল্লাহ্‌র গৃহের এই প্রধান কর্মকর্তারা ইমামদেরকে ঈদুল ফেসাখের কোরবানীর জন্য দুই হাজার ছয় শত ছাগল-ভেড়ার বাচ্চা ও পাঁচ শত ষাঁড় দিলেন।</div>
<div class="v" id="v9"><span class="vn">9</span> আর কেনানীয় এবং শমরিয় ও নথনেল নামে তাঁর দুই ভাই, আর হশবিয়, যীয়ীয়েল ও যোষাবদ, লেবীয়দের এই নেতৃবর্গ লেবীয়দেরকে ঈদুল ফেসাখের কোরবানীর জন্য পাঁচ হাজার ছাগল-ভেড়ার বাচ্চা ও পাঁচ শত ষাঁড় দিলেন।</div>
<div class="v" id="v10"><span class="vn">10</span> <span class="br-p"><br><br></span>এভাবে সেবাকর্মের আয়োজন হল, আর বাদশাহ্‌র হুকুম অনুসারে ইমামেরা যার যার স্থানে ও লেবীয়েরা যার যার পালা অনুসারে দাঁড়ালো।</div>
<div class="v" id="v11"><span class="vn">11</span> আর ঈদুল ফেসাখের সমস্ত পশু কোরবানী করা হল এবং ইমামেরা তাদের হাত থেকে রক্ত নিয়ে ছিটিয়ে দিল ও লেবীয়েরা পশুদের চামড়া ছাড়াল।</div>
<div class="v" id="v12"><span class="vn">12</span> আর মূসার কিতাবে যেমন লেখা আছে, সেই অনুসারে মাবুদের উদ্দেশে কোরবানী করার জন্য তারা লোকদের পিতৃকুলের বিভাগ অনুসারে সকলকে দেবার জন্য পোড়ানো-কোরবানী পৃথক করলো এবং ষাঁড়গুলোর বিষয়েও তা-ই করলো।</div>
<div class="v" id="v13"><span class="vn">13</span> পরে তারা বিধিমতে ঈদুল ফেসাখের কোরবানী আগুনে ঝল্‌সে নিল; আর পবিত্র সমস্ত কোরবানীর গোশ্‌ত পাত্র, হাঁড়ি ও কড়াইতে রান্না করলো এবং সমস্ত লোককে দ্রুততার সঙ্গে পরিবেশন করলো।</div>
<div class="v" id="v14"><span class="vn">14</span> এর পরে তাদের ও ইমামদের জন্য আয়োজন করলো, কেননা হারুন সন্তান ইমামেরা পোড়ানো-কোরবানী ও চর্বি পোড়াতে রাত পর্যন্ত ব্যস্ত ছিল; অতএব লেবীয়েরা নিজেদের ও হারুন সন্তান ইমামদের জন্য আয়োজন করলো।</div>
<div class="v" id="v15"><span class="vn">15</span> আর দাউদ, আসফ, হেমন ও রাজ-দর্শক যিদূথূনের হুকুম অনুসারে আসফ-সন্তান গায়কেরা যার যার স্থানে ছিল ও দ্বারপালেরা প্রতি দ্বারে ছিল; তাদের নিজ নিজ সেবাকর্ম ছেড়ে যাবার প্রয়োজন হল না, যেহেতু তাদের লেবীয় ভাইয়েরা তাদের জন্য আয়োজন করেছিল।</div>
<div class="v" id="v16"><span class="vn">16</span> <span class="br-p"><br><br></span>এভাবে ইউসিয়া বাদশাহ্‌র হুকুম অনুসারে ঈদুল ফেসাখ পালন ও মাবুদের কোরবানগাহ্‌র উপরে পোড়ানো-কোরবানী করার জন্য সেদিন মাবুদের সমস্ত সেবা-কর্মের আয়োজন হল।</div>
<div class="v" id="v17"><span class="vn">17</span> ঐ সময়ে উপস্থিত বনি-ইসরাইল ঈদুল ফেসাখ এবং সাত দিন খামিহীন রুটির উৎসব পালন করলো।</div>
<div class="v" id="v18"><span class="vn">18</span> শামুয়েল নবীর সময় থেকে ইসরাইলে এই রকম ঈদুল ফেসাখ পালিত হয় নি; ইউসিয়া, ইমাম, লেবীয় এবং সমস্ত এহুদা ও ইসরাইলের উপস্থিত লোকেরা ও জেরুশালেম-নিবাসীরা যেভাবে ঈদুল ফেসাখ পালন করলো, ইসরাইলের কোন বাদশাহ্‌ সেইভাবে ঈদ পালন করেন নি।</div>
<div class="v" id="v19"><span class="vn">19</span> ইউসিয়ার রাজত্বের অষ্টাদশ বছরে এই ঈদুল ফেসাখ পালিত হল।</div>
<div class="v" id="v20"><h2>বাদশাহ্‌ ইউসিয়ার পরাজয় ও মৃত্যু</h2><span class="vn">20</span> <span class="br-p"><br><br></span>ইউসিয়া এবাদতখানার সমস্ত কাজ শেষ করার পর, মিসরের বাদশাহ্‌ নখো ফোরাত নদীর নিকটস্থ কর্কমীশের বিরুদ্ধে যুদ্ধ করার জন্য আসছিলেন, আর ইউসিয়া তার বিরুদ্ধে যাত্রা করলেন।</div>
<div class="v" id="v21"><span class="vn">21</span> তখন তিনি দূত দ্বারা এই কথা বলে পাঠালেন, হে এহুদার বাদশাহ্‌, তোমার সঙ্গে আমার শত্রুতা কি? আমি আজ তোমার বিরুদ্ধে আসি নি, কিন্তু যে কুলের সঙ্গে আমার যুদ্ধ বেঁধেছে, তার বিরুদ্ধে যাচ্ছি; আর আল্লাহ্‌ আমাকে ত্বরা করতে বলেছেন; অতএব তুমি আমার সহবর্তী আল্লাহ্‌র বিরূদ্ধাচরণ থেকে ক্ষান্ত হও, নইলে তিনি তোমাকে ধ্বংস করবেন।</div>
<div class="v" id="v22"><span class="vn">22</span> তবুও ইউসিয়া তাঁর থেকে বিমুখ হন নি, বরং তার সঙ্গে যুদ্ধ করার জন্য ছদ্মবেশ ধারণ করলেন; তিনি আল্লাহ্‌র মুখ বের হওয়া নখোর কথায় কান না দিয়ে মগিদ্দো উপত্যকায় যুদ্ধ করতে গেলেন।</div>
<div class="v" id="v23"><span class="vn">23</span> পরে তীরন্দাজেরা বাদশাহ্‌ ইউসিয়াকে তীর মারল; তখন বাদশাহ্‌ তাঁর লোকদেরকে বললেন, আমাকে নিয়ে যাও, কেননা আমি গুরুতর আহত হয়েছি।</div>
<div class="v" id="v24"><span class="vn">24</span> তাতে তার গোলামেরা সেই রথ থেকে তাঁকে বের করলো এবং তাঁর দ্বিতীয় রথে আরোহন করিয়ে জেরুশালেমে আনলো, আর তিনি ইন্তেকাল করলেন এবং তাঁর পূর্বপুরুষদের কবরে দাফন করা হল। পরে সমস্ত এহুদা ও জেরুশালেম ইউসিয়ার জন্য শোক করলো।</div>
<div class="v" id="v25"><span class="vn">25</span> আর ইয়ারমিয়া ইউসিয়ার জন্য বিলাপ-গজল রচনা করলেন এবং সকল গায়ক ও গায়িকা স্ব স্ব বিলাপ-গীতে ইউসিয়ার বিষয়ে গান করলো; আজও করে; ফলত তারা তা ইসরাইলের পালনীয় বিধি করলো; আর দেখ, তা বিলাপ-গীতে লেখা আছে।</div>
<div class="v" id="v26"><span class="vn">26</span> ইউসিয়ার অবশিষ্ট কাজের বৃত্তান্ত ও মাবুদের শরীয়তে লেখা কালাম অনুযায়ী তাঁর সমস্ত মহৎ কাজ,</div>
<div class="v" id="v27"><span class="vn">27</span> এবং তাঁর বৃত্তান্ত প্রথম থেকে শেষ পর্যন্ত দেখ, সেই সকল ইসরাইল ও এহুদার বাদশাহ্‌দের ইতিহাস-পুস্তকে লেখা আছে।</div>
</div>
<!-- PARSED ABOVE; EDITING MAY BREAK PARSER -->
</body></html>