<html><head>
<meta http-equiv="Content-Type" content="text/html;charset=utf-8" />
<title>2Chr 36 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 36);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_34.html">34</a> <a href="2Chr_35.html">35</a> <b>36</b> </div><hr>
<h1>2Chr 36</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদার বাদশাহ্‌ যিহোয়াহস</h2><span class="vn">1</span> <span class="br-p"><br><br></span>পরে দেশের লোকেরা ইউসিয়ার পুত্র যিহোয়াহসকে নিয়ে তাঁর পিতার পদে জেরুশালেমে তাঁকে বাদশাহ্‌ করলো।</div>
<div class="v" id="v2"><span class="vn">2</span> যোয়াহস তেইশ বছর বয়সে রাজত্ব করতে আরম্ভ করেন এবং জেরুশালেমে তিন মাস কাল রাজত্ব করেন।</div>
<div class="v" id="v3"><span class="vn">3</span> পরে মিসরের বাদশাহ্‌ জেরুশালেমে তাঁকে পদচ্যুত করে দেশের এক শত তালন্ত রূপা ও এক তালন্ত সোনা অর্থদণ্ড নির্ধারণ করলেন।</div>
<div class="v" id="v4"><span class="vn">4</span> আর মিসরের বাদশাহ্‌ যিহোয়াহসের ভাই ইলীয়াকীমকে এহুদা ও জেরুশালেমের বাদশাহ্‌ করলেন এবং তাঁর নাম পরিবর্তন করে যিহোয়াকীম রাখলেন; আর নখো তাঁর ভাই যোয়াহসকে ধরে মিসরে নিয়ে গেলেন।</div>
<div class="v" id="v5"><h2>এহুদার বাদশাহ্‌ যিহোয়াকীম</h2><span class="vn">5</span> <span class="br-p"><br><br></span>যিহোয়াকীম পঁচিশ বছর বয়সে রাজত্ব করতে আরম্ভ করেন এবং জেরুশালেমে একাদশ বছর কাল রাজত্ব করেন; তাঁর আল্লাহ্‌ মাবুদের দৃষ্টিতে যা মন্দ, তা-ই তিনি করতেন।</div>
<div class="v" id="v6"><span class="vn">6</span> তাঁরই বিরুদ্ধে ব্যাবিলনের বাদশাহ্‌ বখতে-নাসার এসে ব্যাবিলনে নিয়ে যাবার জন্য তাঁকে ব্রোঞ্জের শিকল দিয়ে বাঁধলেন।</div>
<div class="v" id="v7"><span class="vn">7</span> বখতে-নাসার মাবুদের গৃহের পাত্রগুলোও ব্যাবিলনে নিয়ে গিয়ে ব্যাবিলনে তাঁর মন্দিরে রাখলেন।</div>
<div class="v" id="v8"><span class="vn">8</span> যিহোয়াকীমের অবশিষ্ট কাজের বৃত্তান্ত, তাঁর করা ঘৃণার সমস্ত কাজ ও তাঁর মধ্যে যা পাওয়া গিয়েছিল, দেখ, সেই সকল ইসরাইল ও এহুদার বাদশাহ্‌দের ইতিহাস-পুস্তকে লেখা আছে। পরে তাঁর পুত্র যিহোয়াখীন তাঁর পদে বাদশাহ্‌ হলেন।</div>
<div class="v" id="v9"><h2>এহুদার বাদশাহ্‌ যিহোয়াখীন</h2><span class="vn">9</span> <span class="br-p"><br><br></span>যিহোয়াখীন আট বছর বয়সে রাজত্ব করতে আরম্ভ করেন এবং জেরুশালেমে তিন মাস দশ দিন রাজত্ব করেন; মাবুদের দৃষ্টিতে যা মন্দ, তা-ই তিনি করতেন।</div>
<div class="v" id="v10"><span class="vn">10</span> পরে বছর ফিরে আসলে বখতে-নাসার বাদশাহ্‌ লোক পাঠিয়ে তাঁকে ও মাবুদের গৃহস্থিত সকল মনোরম পাত্র ব্যাবিলনে নিয়ে গেলেন এবং এহুদা ও জেরুশালেমে তাঁর ভাই সিদিকিয়কে বাদশাহ্‌ করলেন।</div>
<div class="v" id="v11"><h2>এহুদার বাদশাহ্‌ সিদিকিয়</h2><span class="vn">11</span> <span class="br-p"><br><br></span>সিদিকিয় একুশ বছর বয়সে রাজত্ব করতে আরম্ভ করেন এবং জেরুশালেমে একাদশ বছর রাজত্ব করেন।</div>
<div class="v" id="v12"><span class="vn">12</span> তাঁর আল্লাহ্‌ মাবুদের দৃষ্টিতে যা মন্দ, তা-ই তিনি করতেন, মাবুদের মুখের কালাম-প্রকাশক ইয়ারমিয়া নবীর সম্মুখে নিজেকে অবনত করলেন না।</div>
<div class="v" id="v13"><span class="vn">13</span> আর যে বখতে-নাসার বাদশাহ্‌ তাঁকে আল্লাহ্‌র নামে কসম করিয়েছিলেন, তিনি তাঁর বিদ্রোহী হলেন এবং তাঁর ঘাড় শক্ত ও অন্তর কঠিন করে ইসরাইলের আল্লাহ্‌ মাবুদের প্রতি ফিরতে অস্বীকার করলেন।</div>
<div class="v" id="v14"><span class="vn">14</span> আর প্রধান ইমামেরা সকলে ও লোকেরা জাতিদের সমস্ত ঘৃণার কাজ অনুসারে বহুল বিশ্বাস ভঙ্গ করলো এবং মাবুদ জেরুশালেমে তাঁর যে গৃহ পবিত্র করেছিলেন, তা নাপাক করলো।</div>
<div class="v" id="v15"><h2>জেরুশালেমের পতন</h2><span class="vn">15</span> <span class="br-p"><br><br></span>আর তাদের পূর্বপুরুষদের আল্লাহ্‌ মাবুদ তাঁর দূতদেরকে তাদের কাছে পাঠাতেন, খুব ভোরে উঠে পাঠাতেন, কেননা তিনি তাঁর লোকদের ও তাঁর বাসস্থানের প্রতি মমতা করতেন।</div>
<div class="v" id="v16"><span class="vn">16</span> কিন্তু তারা আল্লাহ্‌র দূতদেরকে পরিহাস করতো, তাঁর কালাম তুচ্ছ করতো ও তাঁর নবীদেরকে বিদ্রূপ করতো; তার দরুন শেষে তাঁর লোকদের বিরুদ্ধে মাবুদের ক্রোধ জেগে উঠলো, অবশেষে আর প্রতিকারের উপায় রইলো না।</div>
<div class="v" id="v17"><span class="vn">17</span> <span class="br-p"><br><br></span>অতএব তিনি কল্‌দীয়দের বাদশাহ্‌কে তাদের বিরুদ্ধে আনলেন, আর বাদশাহ্‌ যুবকদেরকে তাদের পবিত্র স্থানে তলোয়ার দ্বারা হত্যা করলেন, আর যুবক কি যুবতী, বৃদ্ধ কি জরাগ্রস্ত, কারো প্রতি রহম করলেন না; আল্লাহ্‌ তাঁর হাতে সকলকে তুলে দিলেন।</div>
<div class="v" id="v18"><span class="vn">18</span> তিনি আল্লাহ্‌র গৃহের ছোট বড় সমস্ত পাত্র, মাবুদের গৃহের সমস্ত ধনকোষ এবং বাদশাহ্‌র ও তাঁর কর্মকর্তাদের ধনকোষ, সমস্তই ব্যাবিলনে নিয়ে গেলেন।</div>
<div class="v" id="v19"><span class="vn">19</span> আর তাঁর লোকেরা আল্লাহ্‌র গৃহ পুড়িয়ে দিল, জেরুশালেমের প্রাচীর ধ্বংস করলো এবং সেখানকার সমস্ত অট্টালিকা আগুন দ্বারা পুড়িয়ে দিল, সেখানকার সমস্ত মনোরম পাত্র বিনষ্ট করলো।</div>
<div class="v" id="v20"><span class="vn">20</span> আর তিনি তলোয়ার থেকে রক্ষা পাওয়া অবশিষ্ট লোকদেরকে ব্যাবিলনে নিয়ে গেলেন; তাতে পারস্য-রাজ্য স্থাপিত না হওয়া পর্যন্ত লোকেরা তাঁর ও তাঁর সন্তানদের গোলাম থাকলো।</div>
<div class="v" id="v21"><span class="vn">21</span> ইয়ারমিয়া দ্বারা কথিত মাবুদের কালাম সফল করবার জন্য যে পর্যন্ত দেশ তার সমস্ত বিশ্রামকাল ভোগ না করলো, সে পর্যন্ত এরকম হল; সত্তর বছর পূর্ণ করার জন্য নিজের উচ্ছিন্ন দশার সমস্ত কাল দেশ বিশ্রাম ভোগ করলো।</div>
<div class="v" id="v22"><h2>বাদশাহ্‌ কাইরাসের ঘোষণা</h2><span class="vn">22</span> <span class="br-p"><br><br></span>পরে পারস্যের বাদশাহ্‌ কাইরাসের প্রথম বছরে ইয়ারমিয়া দ্বারা কথিত মাবুদের কালামের পূর্ণতার জন্য মাবুদ পারস্যের বাদশাহ্‌ কাইরাসের মনে প্রবৃত্তি দিলেন, তাই তিনি তাঁর রাজ্যের সর্বত্র ঘোষণা এবং লেখা বিজ্ঞাপন দ্বারা এই হুকুম প্রচার করলেন,</div>
<div class="v" id="v23"><span class="vn">23</span> পারস্যের বাদশাহ্‌ কাইরাস এই কথা বলেন, বেহেশতের আল্লাহ্‌ মাবুদ দুনিয়ার সমস্ত রাজ্য আমাকে দান করেছেন, আর তিনি এহুদা দেশস্থ জেরুশালেমে তাঁর জন্য একটি গৃহ নির্মাণ করার ভার আমাকে দিয়েছেন। তোমাদের মধ্যে, তাঁর সমস্ত লোকের মধ্যে, যে কেউ হোক, তার আল্লাহ্‌ মাবুদ তার সহবর্তী হোন, সে সেখানে যাক।</div>
</div>
<!-- PARSED ABOVE; EDITING MAY BREAK PARSER -->
</body></html>