<html><head>
<meta http-equiv="Content-Type" content="text/html;charset=utf-8" />
<title>2Chr 5 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_3.html">3</a> <a href="2Chr_4.html">4</a> <b>5</b> <a href="2Chr_6.html">6</a> <a href="2Chr_7.html">7</a> ... <a href="2Chr_36.html">36</a> </div><hr>
<h1>2Chr 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>এভাবে মাবুদের গৃহের জন্য সোলায়মানের কৃত সমস্ত কাজ সম্পন্ন হল। আর সোলায়মান তাঁর পিতা দাউদের পবিত্রীকৃত সমস্ত দ্রব্য অর্থাৎ রূপা, সোনা ও সমস্ত পাত্র আনিয়ে আল্লাহ্‌র গৃহস্থিত ভাণ্ডারে রাখলেন।</div>
<div class="v" id="v2"><h2>শরীয়ত-সিন্দুক এবাদতখানায় নিয়ে আসা</h2><span class="vn">2</span> <span class="br-p"><br><br></span>পরে সোলায়মান দাউদ নগর অর্থাৎ সিয়োন থেকে মাবুদের শরীয়ত-সিন্দুক উঠিয়ে আনবার জন্য ইসরাইলের প্রাচীনবর্গ ও সমস্ত গোষ্ঠীপতিকে, অর্থাৎ বনি-ইসরাইলদের পিতৃকুলের নেতৃবর্গকে জেরুশালেমে একত্র করলেন।</div>
<div class="v" id="v3"><span class="vn">3</span> তাতে সপ্তম মাসে ঈদের সময়ে ইসরাইলের সমস্ত লোক বাদশাহ্‌র কাছে একত্র হল।</div>
<div class="v" id="v4"><span class="vn">4</span> পরে ইসরাইলের সমস্ত প্রাচীনবর্গ উপস্থিত হলে লেবীয়েরা সিন্দুকটি উঠাল।</div>
<div class="v" id="v5"><span class="vn">5</span> আর তারা সিন্দুক, জমায়েত-তাঁবু ও তাঁবুর মধ্যস্থিত সমস্ত পবিত্র পাত্র উঠিয়ে আনলো; লেবীয় ইমামেরা এসব উঠিয়ে আনলো।</div>
<div class="v" id="v6"><span class="vn">6</span> আর বাদশাহ্‌ সোলায়মান এবং তাঁর কাছে সমাগত সমস্ত ইসরাইলদের মধ্য সিন্দুকের সম্মুখে থেকে অনেক ভেড়া ও গরু কোরবানী করলেন, সেসব এত বেশি ছিল, যে তা গণনা করা গেল না।</div>
<div class="v" id="v7"><span class="vn">7</span> পরে ইমামেরা মাবুদের নিয়ম সিন্দুক নিয়ে গিয়ে স্বস্থানে, গৃহের অন্তর্গৃহে, মহা-পবিত্র স্থানে, দুই কারুবীর পাখার নিচে স্থাপন করলো।</div>
<div class="v" id="v8"><span class="vn">8</span> কারুবী দু’টি সিন্দুকের স্থানের উপরে পাখা মেলে রইলো, আর উপরে কারুবীরা সিন্দুক ও তার দু’টি বহন-দণ্ড আচ্ছাদন করে রইলো।</div>
<div class="v" id="v9"><span class="vn">9</span> সেই দুই বহন-দণ্ড এমন লম্বা ছিল যে, তার অগ্রভাগ সিন্দুকের আগে অন্তর্গৃহের সম্মুখ থেকে দেখা যেত, তবুও তা বাইরে থেকে দেখা যেত না; আজ পর্যন্ত তা সেই স্থানে আছে।</div>
<div class="v" id="v10"><span class="vn">10</span> সিন্দুকের মধ্যে আর কিছু ছিল না, কেবল সেই দু’খানা পাথর-ফলক ছিল, যা মূসা হোরেবে তার মধ্যে রেখেছিলেন; সেই সময়ে মিসর থেকে বনি-ইসরাইলদের বের হয়ে আসার পর, মাবুদ তাদের সঙ্গে নিয়ম করেছিলেন।</div>
<div class="v" id="v11"><span class="vn">11</span> <span class="br-p"><br><br></span>বাস্তবিক ইমামেরা পবিত্র স্থান থেকে বের হল, সেখানে উপস্থিত ইমামেরা সকলেই নিজেদের পবিত্র করেছিল, তাদেরকে নিজ নিজ পালা রক্ষা করতে হল না;</div>
<div class="v" id="v12"><span class="vn">12</span> এবং গায়ক লেবীয়েরা সকলে আসফ, হেমন, যিদূথূন ও তাঁদের পুত্ররা ও ভাইয়েরা, মসীনার কাপড় পরে এবং করতাল, নেবল ও বীণা সহকারে কোরবানগাহ্‌র পূর্ব প্রান্তে দণ্ডায়মান রইলো এবং তূরীবাদক এক শত বিশ জন ইমাম তাদের সঙ্গে ছিল।</div>
<div class="v" id="v13"><span class="vn">13</span> সেই তূরীবাদক ও গায়কেরা সকলে একরবে মাবুদের প্রশংসা ও প্রশংসা-গজল করার জন্য এক ব্যক্তির মত উপস্থিত ছিল; এবং যখন তারা তূরী ও করতালাদি বাদ্যের সঙ্গে মহাশব্দ করে “তিনি মঙ্গলময়, হ্যাঁ, তাঁর অটল মহব্বত অনন্তকালস্থায়ী,” এই কথা বলে মাবুদের প্রশংসা করলো, সেই সময় গৃহ, মাবুদের গৃহ মেঘে পরিপূর্ণ হল।</div>
<div class="v" id="v14"><span class="vn">14</span> সেই মেঘের দরুন ইমামেরা পরিচর্যা করার জন্য দাঁড়াতে পারল না; কেননা আল্লাহ্‌র গৃহ মাবুদের প্রতাপে পরিপূর্ণ হয়েছিল।</div>
</div>
<!-- PARSED ABOVE; EDITING MAY BREAK PARSER -->
</body></html>