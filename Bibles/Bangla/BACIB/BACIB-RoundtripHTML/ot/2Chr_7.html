<html><head>
<meta http-equiv="Content-Type" content="text/html;charset=utf-8" />
<title>2Chr 7 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 7);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_5.html">5</a> <a href="2Chr_6.html">6</a> <b>7</b> <a href="2Chr_8.html">8</a> <a href="2Chr_9.html">9</a> ... <a href="2Chr_36.html">36</a> </div><hr>
<h1>2Chr 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এবাদতখানা উদ্বোধন</h2><span class="vn">1</span> <span class="br-p"><br><br></span>সোলায়মান মুনাজাত শেষ করার পর আসমান থেকে আগুন নেমে পোড়ানো-কোরবানী ও অন্যান্য সমস্ত কোরবানী গ্রাস করলো এবং মাবুদের প্রতাপে গৃহ পরিপূর্ণ হল।</div>
<div class="v" id="v2"><span class="vn">2</span> আর ইমামেরা মাবুদের গৃহে প্রবেশ করতে পারল না, কারণ মাবুদের প্রতাপে মাবুদের গৃহ পরিপূর্ণ হয়েছিল।</div>
<div class="v" id="v3"><span class="vn">3</span> যখন আগুন নামলো এবং মাবুদের মহিমা গৃহের উপরে বিরাজমান হল, তখন বনি-ইসরাইল সকলে তা দেখতে পেল, আর তারা নত হয়ে পাথরে-বাঁধানো ভূমিতে উবুড় হয়ে সেজ্‌দা করলো এবং মাবুদের প্রশংসা-গজল করে বললো তিনি মঙ্গলময়, হ্যাঁ, তাঁর অটল মহব্বত অনন্তকালস্থায়ী।</div>
<div class="v" id="v4"><span class="vn">4</span> <span class="br-p"><br><br></span>পরে বাদশাহ্‌ ও সমস্ত লোক মাবুদের সম্মুখে কোরবানী করলেন।</div>
<div class="v" id="v5"><span class="vn">5</span> বাদশাহ্‌ সোলায়মান বাইশ হাজার গরু ও এক লক্ষ বিশ হাজার ভেড়া কোরবানী করলেন। এভাবে বাদশাহ্‌ ও সমস্ত লোক আল্লাহ্‌র গৃহ প্রতিষ্ঠা করলেন।</div>
<div class="v" id="v6"><span class="vn">6</span> আর ইমামেরা স্ব স্ব পদ অনুসারে দণ্ডায়মান ছিল; এবং লেবীয়েরাও মাবুদের উদ্দেশে কাওয়ালী পরিবেশনের জন্য বাদ্যযন্ত্রসহ দাঁড়িয়ে ছিল— যখন দাউদ তাদের দ্বারা প্রশংসা করতেন তখন তিনি এই বাদ্যযন্ত্রগুলো তৈরি করিয়েছিলেন যেন ‘মাবুদের অটল মহব্বত অনন্তকাল স্থায়ী’ বলে তাঁর প্রশংসা-গজল করা হয়— আর তাদের সম্মুখে ইমামেরা তূরী বাজাচ্ছে এবং সমস্ত ইসরাইল দণ্ডায়মান ছিল।</div>
<div class="v" id="v7"><span class="vn">7</span> <span class="br-p"><br><br></span>আর সোলায়মান মাবুদের গৃহের সম্মুখস্থ প্রাঙ্গণের মধ্যদেশ পবিত্র করলেন, কেননা তিনি সেই স্থানে সমস্ত পোড়ানো-কোরবানী এবং মঙ্গল-কোরবানীর চর্বি উৎসর্গ করলেন, কারণ পোড়ানো-কোরবানী, শস্য-উৎসর্গ এবং সেই চর্বি গ্রহণের পক্ষে সোলায়মানের তৈরি ব্রোঞ্জের কোরবানগাহ্‌ ক্ষুদ্র ছিল।</div>
<div class="v" id="v8"><span class="vn">8</span> <span class="br-p"><br><br></span>এভাবে সেই সময়ে সোলায়মান ও তাঁর সঙ্গে সমস্ত ইসরাইল, হমাতের প্রবেশ-স্থান থেকে মিসরের স্রোত পর্যন্ত (দেশবাসী) অতি মহাসমাজ, সাত দিন উৎসব করলেন।</div>
<div class="v" id="v9"><span class="vn">9</span> পরে তাঁরা অষ্টম দিনে উৎসব-সভা করলেন, ফলত তাঁরা সাত দিন কোরবানগাহ্‌র প্রতিষ্ঠা ও সাত দিন উৎসব পালন করলেন।</div>
<div class="v" id="v10"><span class="vn">10</span> সোলায়মান সপ্তম মাসের ত্রয়োবিংশ দিনে লোকদেরকে স্ব স্ব তাঁবুতে বিদায় করলেন। মাবুদ দাউদ, সোলায়মান ও তাঁর লোক ইসরাইলের যেসব মঙ্গল করেছিলেন, তার দরুন তারা আনন্দিত ও হৃষ্টচিত্ত হয়েছিল।</div>
<div class="v" id="v11"><span class="vn">11</span> <span class="br-p"><br><br></span>এভাবে সোলায়মান মাবুদের গৃহ ও রাজপ্রাসাদের নির্মাণ সমাপ্ত করলেন; মাবুদের গৃহে ও নিজের বাড়িতে যা করতে সোলায়মানের মনোবাঞ্ছা হয়েছিল, সেসব তিনি সহিসালামতে সাধন করলেন।</div>
<div class="v" id="v12"><h2>সোলায়মানের মুনাজাত ও আল্লাহ্‌র উত্তর</h2><span class="vn">12</span> <span class="br-p"><br><br></span>পরে মাবুদ রাতে সোলায়মানকে দর্শন দিয়ে বললেন, আমি তোমার মুনাজাত শুনেছি ও কোরবানী-গৃহ বলে এই স্থান আমার জন্য মনোনীত করেছি।</div>
<div class="v" id="v13"><span class="vn">13</span> আমি যদি আসমান রুদ্ধ করি, আর বৃষ্টি না হয়, কিংবা দেশ বিনষ্ট করতে পঙ্গপালদেরকে হুকুম করি, অথবা আমার লোকদের মধ্যে মহামারী প্রেরণ করি,</div>
<div class="v" id="v14"><span class="vn">14</span> আমার লোকেরা, যাদের উপরে আমার নাম কীর্তিত হয়েছে, তারা যদি নম্র হয়ে মুনাজাত করে ও আমার মুখের খোঁজ করে এবং তাদের কুপথ থেকে ফিরে, তবে আমি বেহেশত থেকে তা শুনব, তাদের গুনাহ্‌ মাফ ও তাদের দেশ সুস্থ করবো।</div>
<div class="v" id="v15"><span class="vn">15</span> এই স্থানে যে মুনাজাত হবে, তার প্রতি এখন আমার চোখ ও কান খোলা থাকবে।</div>
<div class="v" id="v16"><span class="vn">16</span> কেননা এই গৃহে যেন আমার নাম চিরকালের জন্য থাকে, এজন্য আমি এখন এটি মনোনীত ও পবিত্র করলাম এবং এই স্থানে সব সময় আমার চোখ ও আমার অন্তর থাকবে।</div>
<div class="v" id="v17"><span class="vn">17</span> আর তোমার পিতা দাউদ যেমন চলতো, তেমনি তুমিও যদি আমার সাক্ষাতে চল, আমি তোমাকে যে সমস্ত হুকুম দিয়েছি, যদি তদনুযায়ী কাজ কর এবং আমার বিধি ও সমস্ত অনুশাসন পালন কর;</div>
<div class="v" id="v18"><span class="vn">18</span> তবে ইসরাইলের উপরে কর্তৃত্ব করতে তোমার বংশে লোকের অভাব হবে না; এই বলে আমি তোমার পিতা দাউদের সঙ্গে যে নিয়ম করেছিলাম, সেই অনুসারে তোমার রাজ-সিংহাসন স্থির করবো।</div>
<div class="v" id="v19"><span class="vn">19</span> কিন্তু যদি তোমরা আমার কাছ থেকে ফিরে যাও ও তোমাদের সম্মুখে স্থাপিত আমার বিধি ও সমস্ত হুকুম পরিত্যাগ কর, আর গিয়ে অন্য দেবতাদের সেবা ও তাদের কাছে সেজ্‌দা কর,</div>
<div class="v" id="v20"><span class="vn">20</span> তবে আমি ইসরাইলদেরকে আমার যে দেশ দিয়েছি, তা থেকে তাদেরকে সমূলে উৎপাটন করবো এবং আমার নামের জন্য এই যে গৃহ পবিত্র করলাম, এটি আমার দৃষ্টিপথ থেকে দূর করবো এবং সমস্ত জাতির মধ্যে এটিকে প্রবাদের ও উপহাসের পাত্র করবো।</div>
<div class="v" id="v21"><span class="vn">21</span> আর এই গৃহ উঁচু হলেও যে কেউ এর কাছ দিয়ে গমন করবে, সে চমকে উঠবে ও জিজ্ঞাসা করবে, এই দেশের ও এই গৃহের প্রতি মাবুদ এমন কেন করেছেন?</div>
<div class="v" id="v22"><span class="vn">22</span> আর লোকে বলবে, এর কারণ এই, যিনি এই লোকদের পূর্বপুরুষদেরকে মিসর দেশ থেকে বের করে এনেছিলেন ওরা ওদের পূর্বপুরুষদের আল্লাহ্‌ সেই মাবুদকে ত্যাগ করেছে এবং অন্য দেবতাদেরকে অবলম্বন করে তাদের কাছে ভূমিতে সেজদা করেছে ও তাদের সেবা করেছে, এজন্য তিনি তাদের উপরে এসব অমঙ্গল উপস্থিত করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>