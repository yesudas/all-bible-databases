<html><head>
<meta http-equiv="Content-Type" content="text/html;charset=utf-8" />
<title>2Chr 8 &ndash; ২ খান্দাননামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>২ খান্দাননামা</b> &ndash; <a href="2Chr_1.html">1</a> ... <a href="2Chr_6.html">6</a> <a href="2Chr_7.html">7</a> <b>8</b> <a href="2Chr_9.html">9</a> <a href="2Chr_10.html">10</a> ... <a href="2Chr_36.html">36</a> </div><hr>
<h1>2Chr 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ সোলায়মানের অন্যান্য কাজ</h2><span class="vn">1</span> <span class="br-p"><br><br></span>মাবুদের এবাদতখানা ও নিজের রাজপ্রাসাদ, এই দু’টি গৃহ নির্মাণ করতে সোলায়মানের বিশ বছর লাগল।</div>
<div class="v" id="v2"><span class="vn">2</span> এর পরে, হূরম সোলায়মানকে যে সমস্ত নগর দিয়েছিলেন, সোলায়মানকে সেগুলো পুন-নির্মাণ করে সেই স্থানে বনি-ইসরাইলদেরকে বাস করালেন।</div>
<div class="v" id="v3"><span class="vn">3</span> <span class="br-p"><br><br></span>পরে সোলায়মান হমাৎ-সোবাতে গিয়ে তা বশীভূত করলেন।</div>
<div class="v" id="v4"><span class="vn">4</span> আর তিনি মরুভূমিতে তদ্‌মোর নগর নির্মাণ করলেন এবং হমাতে সমস্ত ভাণ্ডার নগর নির্মাণ করলেন।</div>
<div class="v" id="v5"><span class="vn">5</span> আর তিনি উপরিস্থ বৈৎ-হোরোণ ও নিচস্থ বৈৎ-হোরোণ এই দুই প্রাচীরবেষ্টিত নগর প্রাচীর, দ্বার ও অর্গল দ্বারা দৃঢ় করলেন।</div>
<div class="v" id="v6"><span class="vn">6</span> আর বালৎ এবং সোলায়মানের সমস্ত ভাণ্ডার-নগর এবং তাঁর রথগুলো ও ঘোড়সওয়ারদের সমস্ত নগর, আর জেরুশালেমে, লেবাননে ও তাঁর দেশগুলোর সর্বত্র যা কিছু নির্মাণ করার সোলায়মানের বাসনা ছিল, তিনি সেসব নির্মাণ করলেন।</div>
<div class="v" id="v7"><span class="vn">7</span> হিট্টিয়, আমোরীয়, পরিষীয়, হিব্বীয় ও যিবূষীয় যেসব লোক অবশিষ্ট ছিল, যারা ইসরাইল নয়, যাদেরকে বনি-ইসরাইল নিঃশেষে বিনষ্ট করে নি,</div>
<div class="v" id="v8"><span class="vn">8</span> দেশে অবশিষ্ট সেই লোকদের সন্তানদেরকে সোলায়মান তাঁর কর্মাধীন গোলাম করে সংগ্রহ করলেন; তারা আজ পর্যন্ত তা-ই করছে।</div>
<div class="v" id="v9"><span class="vn">9</span> কিন্তু সোলায়মান তাঁর কাজের জন্য বনি-ইসরাইলদের মধ্যে কাউকেও গোলাম করলেন না; তারা যোদ্ধা, তাঁর প্রধান সেনানী এবং তাঁর রথগুলোর ও ঘোড়সওয়ারদের নেতা হল।</div>
<div class="v" id="v10"><span class="vn">10</span> আর তাদের মধ্যে বাদশাহ্‌ সোলায়মানের নিযুক্ত দুই শত পঞ্চাশ জন প্রধান নেতা লোকদের উপরে কর্তৃত্ব করতো।</div>
<div class="v" id="v11"><span class="vn">11</span> <span class="br-p"><br><br></span>পরে সোলায়মান ফেরাউনের কন্যার জন্য যে বাড়ি নির্মাণ করেছিলেন, সেই বাড়িতে দাউদ-নগর থেকে তাঁকে আনালেন; কারণ তিনি বললেন, আমার স্ত্রী ইসরাইলের বাদশাহ্‌ দাউদের বাড়িতে বাস করবেন না, কেননা যেসব স্থানে মাবুদের সিন্দুক এসেছে, সেসব স্থান পবিত্র।</div>
<div class="v" id="v12"><span class="vn">12</span> <span class="br-p"><br><br></span>আর সোলায়মান বারান্দার সম্মুখে মাবুদের যে কোরবানগাহ্‌ তৈরি করেছিলেন, তার উপরে মাবুদের উদ্দেশে পোড়ানো-কোরবানী করতে লাগলেন।</div>
<div class="v" id="v13"><span class="vn">13</span> তিনি মূসার হুকুম মতে বিশ্রামবার, অমাবস্যা ও বছরের মধ্যে নিরূপিত তিন উৎসবে, অর্থাৎ খামিহীন রুটির উৎসবে, সাত সপ্তাহের উৎসব ও কুটিরের উৎসব প্রতিদিনের বিধান অনুসারে উৎসর্গ ও কারবানী করতেন।</div>
<div class="v" id="v14"><span class="vn">14</span> আর তিনি তাঁর পিতা দাউদের নিরূপণানুসারে ইমামদের সেবাকর্মের জন্য তাদের পালা নির্ধারণ করলেন। তিনি প্রতিদিনের বিধান অনুসারে প্রশংসা ও ইমামদের সম্মুখে পরিচর্যা করতে লেবীয়দেরকে নিজ নিজ কাজে নিযুক্ত করলেন। আর তিনি পালা অনুসারে প্রতিদ্বারে দ্বারপালদেরকেও নিযুক্ত করলেন; কেননা আল্লাহ্‌র লোক দাউদ সেরকম হুকুম করেছিলেন।</div>
<div class="v" id="v15"><span class="vn">15</span> আর বাদশাহ্‌ ইমামদের ও লেবীয়দেরকে ভাণ্ডার প্রভৃতি যে কোন বিষয়ে যে হুকুম দিতেন, তার অন্যথা তারা করতো না।</div>
<div class="v" id="v16"><span class="vn">16</span> <span class="br-p"><br><br></span>মাবুদের গৃহের ভিত্তিমূল স্থাপনের দিন থেকে তার সমাপ্তি পর্যন্ত সোলায়মানের সমস্ত কাজ নিয়মিতভাবে চললো— মাবুদের গৃহ সমাপ্ত হল।</div>
<div class="v" id="v17"><span class="vn">17</span> <span class="br-p"><br><br></span>সেই সময় সোলায়মান ইদোম দেশের সমুদ্রতীরস্থ ইৎসিয়োন-গেবরে ও এলতে গেলেন।</div>
<div class="v" id="v18"><span class="vn">18</span> আর হূরম তাঁর গোলামদের দ্বারা তাঁর কাছে কয়েকটি জাহাজ ও সামুদ্রিক কাজে বিজ্ঞ গোলামদেরকে প্রেরণ করলেন; তারা সোলায়মানের গোলামদের সঙ্গে ওফীরে গিয়ে সেখান থেকে চার শত পঞ্চাশ তালন্ত সোনা বাদশাহ্‌ সোলায়মানের জন্য নিয়ে আসল।</div>
</div>
<!-- PARSED ABOVE; EDITING MAY BREAK PARSER -->
</body></html>