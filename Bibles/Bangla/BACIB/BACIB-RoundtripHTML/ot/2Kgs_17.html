<html><head>
<meta http-equiv="Content-Type" content="text/html;charset=utf-8" />
<title>2Kgs 17 &ndash; ২ বাদশাহ্‌নামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 17);">
<div id="navbar"><a href="../index.html">কিতাবুল মোকাদ্দস</a> &ndash; <b>২ বাদশাহ্‌নামা</b> &ndash; <a href="2Kgs_1.html">1</a> ... <a href="2Kgs_15.html">15</a> <a href="2Kgs_16.html">16</a> <b>17</b> <a href="2Kgs_18.html">18</a> <a href="2Kgs_19.html">19</a> ... <a href="2Kgs_25.html">25</a> </div><hr>
<h1>2Kgs 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের বাদশাহ্‌ হোশেয়</h2><span class="vn">1</span> <span class="br-p"><br><br></span>এহুদার বাদশাহ্‌ আহসের বারো বছরের রাজত্বের সময় এলার পুত্র হোসিয়া সামেরিয়াতে ইসরাইলে রাজত্ব করতে আরম্ভ করেন এবং নয় বছরকাল রাজত্ব করেন।</div>
<div class="v" id="v2"><span class="vn">2</span> তিনি মাবুদের দৃষ্টিতে যা মন্দ, তা-ই করতেন বটে, কিন্তু তাঁর আগে ইসরাইলের যে বাদশাহ্‌রা ছিলেন তাঁদের মত নয়।</div>
<div class="v" id="v3"><span class="vn">3</span> তাঁর বিরুদ্ধে আসেরিয়ার বাদশাহ্‌ শালমানেসার যুদ্ধযাত্রা করলেন; তাতে হোসিয়া তাঁর গোলাম হলেন ও তাঁকে উপঢৌকন দিতে লাগলেন।</div>
<div class="v" id="v4"><span class="vn">4</span> পরে আসেরিয়ার বাদশাহ্‌ হোসিয়ার চক্রান্ত জানতে পারলেন, কেননা তিনি মিসরের বাদশাহ্‌ সো এর কাছে দূতদেরকে প্রেরণ করেছিলেন এবং বছরের পর বছর যেমন করতেন, আসেরিয়ার বাদশাহ্‌র কাছে তেমনি উপঢৌকন আর পাঠালেন না; এজন্য আসেরিয়ার বাদশাহ্‌ তাঁকে রুদ্ধ করলেন, কারাগারে আটক করলেন।</div>
<div class="v" id="v5"><h2>নির্বাসনে ইসরাইল</h2><span class="vn">5</span> <span class="br-p"><br><br></span>পরে আসেরিয়ার বাদশাহ্‌ সমস্ত দেশ আক্রমণ করলেন ও সামেরিয়াতে গিয়ে তিন বছর পর্যন্ত তা অবরোধ করে রইলেন।</div>
<div class="v" id="v6"><span class="vn">6</span> হোসিয়ার নবম বছরে আসেরিয়ার বাদশাহ্‌ সামেরিয়া দখল করে ইসরাইলকে আসেরিয়া দেশ নিয়ে গেলেন এবং হলহে ও হাবোরে, গোষণের নদীতীরে ও মাদীয়দের নানা নগরে বসিয়ে দিলেন।</div>
<div class="v" id="v7"><span class="vn">7</span> <span class="br-p"><br><br></span>এর কারণ এই— বনি-ইসরাইলদের আল্লাহ্‌ মাবুদ, যিনি তাদেরকে মিসর দেশ থেকে, মিসরের বাদশাহ্‌ ফেরাউনের অধীনতা থেকে, বের করে এনেছিলেন, তাঁর বিরুদ্ধে তারা গুনাহ্‌ করেছিল ও অন্য দেবতাদেরকে ভয় করতো;</div>
<div class="v" id="v8"><span class="vn">8</span> আর মাবুদ বনি-ইসরাইলদের সম্মুখ থেকে যে জাতিদেরকে অধিকারচ্যুত করেছিলেন, তারা তাদেরই বিধি এবং ইসরাইলের বাদশাহ্‌দের হুকুম করা বিধি অনুসারে চলতো।</div>
<div class="v" id="v9"><span class="vn">9</span> বনি-ইসরাইল গোপনে নিজেদের আল্লাহ্‌ মাবুদের বিরুদ্ধে অন্যায় কাজ করতো; তারা প্রহরীদের উঁচু পাহারা-ঘর থেকে প্রাচীরবেষ্টিত নগর পর্যন্ত তাদের সকল নগরে নিজেদের জন্য উচ্চস্থলী প্রস্তুত করেছিল।</div>
<div class="v" id="v10"><span class="vn">10</span> আর তারা প্রত্যেক উঁচু পাহাড়ের উপরে ও প্রত্যেক সবুজ গাছের তলে স্তম্ভ ও আশেরা-মূর্তি স্থাপন করেছিল।</div>
<div class="v" id="v11"><span class="vn">11</span> আর মাবুদ তাদের সম্মুখ থেকে যে জাতিদের নির্বাসিত করেছিলেন, তারা তাদের মত সেখানকার সকল উচ্চস্থলীতে ধূপ জ্বালাতো এবং দুষ্কর্ম করে মাবুদকে অসন্তুষ্ট করতো।</div>
<div class="v" id="v12"><span class="vn">12</span> আর তারা মূর্তিগুলোর সেবা করতো, যার বিষয় মাবুদ বলেছিলেন, তোমরা এমন কাজ করবে না।</div>
<div class="v" id="v13"><span class="vn">13</span> তবুও মাবুদ সমস্ত নবীর ও দর্শকের দ্বারা ইসরাইল ও এহুদার কাছে সাক্ষ্য দিতেন, বলতেন, তোমরা তোমাদের কুপথ থেকে ফিরে এসো এবং আমি তোমাদের পূর্ব-পুরুষদেরকে যে সমস্ত ব্যবস্থা দিয়েছি ও আমার গোলাম নবীদের মাধ্যমে তোমাদের কাছে যা পাঠিয়েছি সেই অনুসারে আমার হুকুম ও সমস্ত বিধি পালন কর।</div>
<div class="v" id="v14"><span class="vn">14</span> কিন্তু তারা কথা শোনল না, তাদের যে পূর্ব-পুরুষেরা তাদের আল্লাহ্‌ মাবুদের উপর বিশ্বাস করতো না, তাদের ঘাড়ের মত স্ব স্ব ঘাড় শক্ত করতো।</div>
<div class="v" id="v15"><span class="vn">15</span> আর তাঁর বিধিগুলো ও তাদের পূর্বপুরুষদের সঙ্গে কৃত তাঁর নিয়ম ও তাদের কাছে দেওয়া তাঁর সাক্ষ্যাদি অগ্রাহ্য করেছিল; আর অসার বস্তুর অনুগামী হয়ে তারাও অসার হয়েছিল। এছাড়া, মাবুদ যাদের মত কাজ করতে নিষেধ করেছিলেন, চারপাশের সেই জাতিদের অনুগামী হয়েছিল।</div>
<div class="v" id="v16"><span class="vn">16</span> তারা তাদের আল্লাহ্‌ মাবুদের সমস্ত হুকুম ত্যাগ করে নিজেদের জন্য ছাঁচে ঢালা বাছুরটির দু’টি মূর্তি তৈরি করেছিল, আশেরা-মূর্তিও তৈরি করেছিল এবং আসমানের সমস্ত বাহিনীর কাছে সেজ্‌দা করতো ও বালদেবের সেবা করতো।</div>
<div class="v" id="v17"><span class="vn">17</span> আর তারা নিজ নিজ পুত্রকন্যাদেরকে আগুনের মধ্য দিয়ে গমন করাত এবং মন্ত্র ও মায়াক্রিয়ার ব্যবহার করতো, আর মাবুদের দৃষ্টিতে যা মন্দ, তা-ই করার জন্য নিজেদের বিক্রি করেছিল, এভাবে তাঁকে অসন্তুষ্ট করলো।</div>
<div class="v" id="v18"><span class="vn">18</span> এজন্য মাবুদ ইসরাইলের উপর অতিশয় ক্রুদ্ধ হয়ে তাদেরকে তাঁর দৃষ্টিসীমা থেকে দূর করলেন; কেবল এহুদা বংশ ছাড়া আর কেউ অবশিষ্ট থাকলো না।</div>
<div class="v" id="v19"><span class="vn">19</span> <span class="br-p"><br><br></span>আর এহুদাও তার আল্লাহ্‌ মাবুদের হুকুম পালন না করে ইসরাইলের হুকুম করা বিধি অনুসারে চলতে লাগল।</div>
<div class="v" id="v20"><span class="vn">20</span> তাই মাবুদ ইসরাইলের সমস্ত বংশকে অগ্রাহ্য করে দুঃখ দিলেন এবং তাদেরকে লুণ্ঠনকারীদের হাতে তুলে দিলেন, শেষে একেবারে তাঁর দৃষ্টিসীমা থেকে দূরে ফেলে দিলেন।</div>
<div class="v" id="v21"><span class="vn">21</span> <span class="br-p"><br><br></span>কেননা তিনি দাউদের কুল থেকে ইসরাইলকে ছিঁড়ে নেবার পর তারা নবাটের পুত্র ইয়ারাবিমকে বাদশাহ্‌ করেছিল; আর ইয়ারাবিম মাবুদের পিছনে চলা থেকে ইসরাইলকে সরিয়ে নিয়ে তাদেরকে মহা-গুনাহ্‌ করিয়েছিলেন।</div>
<div class="v" id="v22"><span class="vn">22</span> ইয়ারাবিম যেসব গুনাহ্‌ করেছিলেন, বনি-ইসরাইল তাঁর সেসব গুনাহ্‌ পথে চলতো, সেসব থেকে ফিরল না।</div>
<div class="v" id="v23"><span class="vn">23</span> শেষে মাবুদ তাঁর সমস্ত গোলাম নবীদের দ্বারা যেরকম বলেছিলেন, সেই অনুসারে ইসরাইলকে তাঁর দৃষ্টিসীমা থেকে দূর করলেন। আর ইসরাইল তার দেশ থেকে আসেরিয়া দেশ নীত হল; আজও তারা সেই স্থানে আছে।</div>
<div class="v" id="v24"><h2>সামেরিয়ায় অন্যান্য লোকদের বাস</h2><span class="vn">24</span> <span class="br-p"><br><br></span>পরে আসেরিয়ার বাদশাহ্‌ ব্যাবিলন, কূথা, অব্বা, হমাৎ ও সফর্বয়িম থেকে লোক আনিয়ে বনি-ইসরাইলদের পরিবর্তে তাদেরকে সামেরিয়ার নগরগুলোতে বসিয়ে দিলেন; তাতে তারা সামেরিয়া অধিকার করে সেখানকার নগরগুলোতে বাস করলো।</div>
<div class="v" id="v25"><span class="vn">25</span> সেখানে তাদের বাস করার প্রথম দিকে তারা মাবুদকে ভয় করতো না, এজন্য মাবুদ তাদের মধ্যে সিংহ পাঠালেন এবং সিংহেরা কোন কোন লোককে হত্যা করলো।</div>
<div class="v" id="v26"><span class="vn">26</span> অতএব লোকেরা আসেরিয়ার বাদশাহ্‌কে বললো, আপনি যে জাতিদেরকে নির্বাসিত করে সামেরিয়ায় সকল নগরে বসিয়ে দিয়েছেন, তারা সেই দেশের আল্লাহ্‌র বিধান জানে না; এজন্য তিনি তাদের মধ্যে সিংহ পাঠিয়েছেন এবং দেখুন, সিংহেরা তাদেরকে মেরে ফেলছে, কেননা তারা সেই দেশের আল্লাহ্‌র বিধান জানে না।</div>
<div class="v" id="v27"><span class="vn">27</span> পরে আসেরিয়ার বাদশাহ্‌ এই হুকুম করলেন, তোমরা সেই স্থান থেকে যে ইমামদের এনেছ, তাদের এক জনকে সেই দেশে নিয়ে যাও; সে সেখানে গিয়ে বাস করুক এবং সে লোকদেরকে সেই দেশের আল্লাহ্‌র বিধান শিক্ষা দিক।</div>
<div class="v" id="v28"><span class="vn">28</span> পরে তারা সামেরিয়া থেকে যে ইমামদের নিয়ে গিয়েছিল, তাদের এক জন এসে বেথেলে বাস করলো এবং কিভাবে মাবুদকে ভয় করতে হয়, তা লোকদেরকে শিখাতে লাগল।</div>
<div class="v" id="v29"><span class="vn">29</span> <span class="br-p"><br><br></span>তবুও তাদের প্রত্যেক জাতি নিজ নিজ দেবতা তৈরি করলো এবং সামেরীয়েরা উচ্চস্থলীতে যেসব মন্দির নির্মাণ করেছিল, তন্মধ্যে এক এক জাতি যার যার নিবাস-নগরে স্ব স্ব দেবতাকে স্থাপন করলো।</div>
<div class="v" id="v30"><span class="vn">30</span> এভাবে ব্যাবিলনের লোকেরা সুক্কোৎ-বনোৎ নির্মাণ করলো ও কূথের লোকেরা নের্গল নির্মাণ করলো এবং হমাতের লোকেরা অশীমা নির্মাণ করলো,</div>
<div class="v" id="v31"><span class="vn">31</span> আর অব্বীয়েরা নিভস ও তর্তক নির্মাণ করলো ও সফর্বীয়েরা সফর্বয়িমের দেবতা অদ্রম্মেলক ও অনম্মেলকের উদ্দেশে যার যার সন্তানদের আগুনে পোড়াত।</div>
<div class="v" id="v32"><span class="vn">32</span> তারা মাবুদকে ভয় করতো, আবার নিজেদের জন্য নিজেদের মধ্য থেকে উচ্চস্থলীগুলোর ইমামদেরকে নিযুক্ত করতো; তারাই তাদের জন্য উচ্চস্থলীর মন্দিরে উৎসর্গ করতো।</div>
<div class="v" id="v33"><span class="vn">33</span> তারা মাবুদকেও ভয় করতো এবং যেসব জাতি থেকে আনা হয়েছিল, তাদের বিধান অনুসারে নিজ নিজ দেবতারও সেবা করতো।</div>
<div class="v" id="v34"><span class="vn">34</span> তারা আজ পর্যন্ত আগের বিধান অনুসারে কাজ করছে; তারা প্রকৃতপক্ষে মাবুদের এবাদত করে না, স্ব স্ব বিধি ও অনুশাসন অনুসারে আচরণ করে না এবং মাবুদ যাঁর নাম ইসরাইল রেখেছিলেন, সেই ইয়াকুবের সন্তানদের দেওয়া তাঁর ব্যবস্থা ও হুকুম অনুসারেও চলে না।</div>
<div class="v" id="v35"><span class="vn">35</span> <span class="br-p"><br><br></span>বাস্তবিক মাবুদ তাদের সঙ্গে নিয়ম করে এই হুকুম দিয়েছিলেন, তোমরা অন্য দেবতাদের এবাদত করবে না, তাদের কাছে সেজ্‌দা করবে না, তাদের সেবা করবে না, বা তাদের উদ্দেশে কোরবানী করবে না;</div>
<div class="v" id="v36"><span class="vn">36</span> কিন্তু যিনি মহাপরাক্রম ও বাড়িয়ে দেওয়া বাহু দ্বারা মিসর দেশ থেকে তোমাদেরকে উঠিয়ে এনেছেন, তোমরা সেই মাবুদকেই ভয় করবে, তাঁরই কাছে সেজ্‌দা করবে ও তাঁরই উদ্দেশে কোরবানী করবে।</div>
<div class="v" id="v37"><span class="vn">37</span> আর তিনি তোমাদের জন্য যেসব বিধি ও অনুশাসন এবং যে শরীয়ত ও হুকুম লিখে দিয়েছেন, সব সময় সেসব যত্নপূর্বক পালন করবে; অন্য দেবতাদের এবাদত করবে না;</div>
<div class="v" id="v38"><span class="vn">38</span> আর আমি তোমাদের সঙ্গে যে নিয়ম করেছি, তা ভুলে যাবে না এবং অন্য দেবতাদের এবাদত করবে না;</div>
<div class="v" id="v39"><span class="vn">39</span> কিন্তু তোমাদের আল্লাহ্‌ মাবুদকেই ভয় করবে; তাতে তিনিই তোমাদের সমস্ত দুশমনের হাত থেকে তোমাদেরকে উদ্ধার করবেন।</div>
<div class="v" id="v40"><span class="vn">40</span> তবুও তারা কথা শুনল না; তাদের আগের বিধান অনুসারে চললো।</div>
<div class="v" id="v41"><span class="vn">41</span> <span class="br-p"><br><br></span>এভাবে সেই জাতিরা মাবুদকেও ভয় করছে এবং তাদের খোদাই-করা মূর্তির সেবাও করে আসছে; তাদের পূর্বপুরুষেরা যেরকম করতো, তাদের পুত্র পৌত্রেরাও আজ পর্যন্ত সেরকম করছে।</div>
</div>
<!-- PARSED ABOVE; EDITING MAY BREAK PARSER -->
</body></html>