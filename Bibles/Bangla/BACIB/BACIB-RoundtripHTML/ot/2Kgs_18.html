<html><head>
<meta http-equiv="Content-Type" content="text/html;charset=utf-8" />
<title>2Kgs 18 &ndash; ২ বাদশাহ্‌নামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 18);">
<div id="navbar"><a href="../index.html">কিতাবুল মোকাদ্দস</a> &ndash; <b>২ বাদশাহ্‌নামা</b> &ndash; <a href="2Kgs_1.html">1</a> ... <a href="2Kgs_16.html">16</a> <a href="2Kgs_17.html">17</a> <b>18</b> <a href="2Kgs_19.html">19</a> <a href="2Kgs_20.html">20</a> ... <a href="2Kgs_25.html">25</a> </div><hr>
<h1>2Kgs 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদার বাদশাহ্‌ হিষ্কিয়</h2><span class="vn">1</span> <span class="br-p"><br><br></span>এলার পুত্র ইসরাইলের বাদশাহ্‌ হোসিয়ার তৃতীয় বছরে এহুদার বাদশাহ্‌ আহসের পুত্র হিষ্কিয় রাজত্ব করতে আরম্ভ করেন।</div>
<div class="v" id="v2"><span class="vn">2</span> তিনি পঁচিশ বছর বয়সে রাজত্ব করতে আরম্ভ করেন এবং ঊনত্রিশ বছর জেরুশালেমে রাজত্ব করেন, তাঁর মায়ের নাম অবী, তিনি জাকারিয়ার কন্যা।</div>
<div class="v" id="v3"><span class="vn">3</span> হিষ্কিয় তাঁর পূর্বপুরুষ দাউদের মতই মাবুদের দৃষ্টিতে যা ন্যায্য তা-ই করতেন।</div>
<div class="v" id="v4"><span class="vn">4</span> তিনি সমস্ত উচ্চস্থলী উচ্ছিন্ন করলেন ও সমস্ত স্তম্ভ ভেঙ্গে ফেললেন এবং আশেরা-মূর্তি বিনষ্ট করলেন, আর মূসা যে ব্রোঞ্জের সাপ তৈরি করেছিলেন তা ভেঙে ফেললেন। কেননা সেই সময় পর্যন্ত বনি-ইসরাইল তার উদ্দেশে ধূপ জ্বালাত; তিনি তার নাম নহুষ্টন (পিত্তলখণ্ড) রাখলেন।</div>
<div class="v" id="v5"><span class="vn">5</span> তিনি ইসরাইলের আল্লাহ্‌ মাবুদের উপর নির্ভর করতেন; আর তাঁর পরে এহুদার বাদশাহ্‌দের মধ্যে কেউ তাঁর তুল্য হন নি, তাঁর আগেও ছিলেন না।</div>
<div class="v" id="v6"><span class="vn">6</span> বাস্তবিক মাবুদের প্রতি তিনি আসক্ত ছিলেন, তাঁকে অনুসরণ করা থেকে বিরত হলেন না, বরং মাবুদ মূসাকে যেসব হুকুম দিয়েছিলেন, সেই সমস্ত পালন করতেন।</div>
<div class="v" id="v7"><span class="vn">7</span> আর মাবুদ তাঁর সহবর্তী ছিলেন; তিনি যে কোন স্থানে যেতেন, বুদ্ধিপূর্বক চলতেন; আর তিনি আসেরিয়ার বাদশাহ্‌র অধীনতা অস্বীকার করলেন, তাঁর গোলামী আর করলেন না।</div>
<div class="v" id="v8"><span class="vn">8</span> তিনি গাজা ও তার সীমা পর্যন্ত, প্রহরীদের উঁচু পাহারা-ঘর থেকে প্রাচীরবেষ্টিত নগর পর্যন্ত, ফিলিস্তিনীদের আক্রমণ করলেন।</div>
<div class="v" id="v9"><span class="vn">9</span> <span class="br-p"><br><br></span>হিষ্কিয় বাদশাহ্‌র চতুর্থ বছরে, অর্থাৎ ইসরাইলের বাদশাহ্‌ এলার পুত্র হোসিয়ার সপ্তম বছরে আসেরিয়ার বাদশাহ্‌ শালমানেসার সামেরিয়ার বিরুদ্ধে তা অবরোধ করলেন।</div>
<div class="v" id="v10"><span class="vn">10</span> আর তিন বছর পরে আসেরিয়েরা তা অধিকার করলো; হিষ্কিয় বাদশাহ্‌র ষষ্ঠ বছরে ও ইসরাইলের বাদশাহ্‌ হোসিয়ার নবম বছরে সামেরিয়া অন্যের অধিকারে চলে গেল।</div>
<div class="v" id="v11"><span class="vn">11</span> পরে আসেরিয়ার বাদশাহ্‌ ইসরাইলকে আসেরিয়া দেশে নিয়ে গিয়ে হলহে, হাবোরে, গোষণের নদীতীরে এবং মাদীয়দের নানা নগরে স্থাপন করলেন।</div>
<div class="v" id="v12"><span class="vn">12</span> এর কারণ এই, তারা তাদের আল্লাহ্‌ মাবুদের মান্য করতো না; বরং তাঁর নিয়ম অর্থাৎ মাবুদের গোলাম মূসার সমস্ত হুকুম লঙ্ঘন করতো, তা শুনত না, পালনও করতো না।</div>
<div class="v" id="v13"><h2>বাদশাহ্‌ সন্‌হেরীবের এহুদা আক্রমণ</h2><span class="vn">13</span> <span class="br-p"><br><br></span>পরে হিষ্কিয় বাদশাহ্‌র চতুর্দশ বছরে আসেরিয়ার বাদশাহ্‌ সনহেরীব এহুদার প্রাচীর-বেষ্টিত সমস্ত নগরের বিরুদ্ধে এসে সেই সকল অধিকার করতে লাগলেন।</div>
<div class="v" id="v14"><span class="vn">14</span> তাতে এহুদার বাদশাহ্‌ হিষ্কিয় লাখীশে আসেরিয়ার বাদশাহ্‌র কাছে এই কথা বলে পাঠালেন, আমি অন্যায় করেছি, আমার কাছ থেকে ফিরে যান; আপনি আমাকে যে ভার দেবেন, তা আমি বহন করবো। তাতে আসেরিয়া দেশের বাদশাহ্‌ এহুদার বাদশাহ্‌ হিষ্কিয়ের তিন শত তালন্ত রূপা ও ত্রিশ তালন্ত সোনা দণ্ড নির্ধারণ করলেন।</div>
<div class="v" id="v15"><span class="vn">15</span> তখন হিষ্কিয় মাবুদের গৃহে ও রাজপ্রাসাদের ভাণ্ডারগুলোতে পাওয়া সমস্ত রূপা তাকে দিলেন।</div>
<div class="v" id="v16"><span class="vn">16</span> এহুদার বাদশাহ্‌ হিষ্কিয় মাবুদের বায়তুল-মোকাদ্দসের যে যে কবাট ও যে যে বাজু সোনা দিয়ে মুড়িয়েছিলেন, হিষ্কিয় সেই সময়ে তা থেকে সোনা কেটে আসেরিয়ার বাদশাহ্‌কে দিলেন।</div>
<div class="v" id="v17"><span class="vn">17</span> পরে আসেরিয়ার বাদশাহ্‌ লাখীশ থেকে তর্তনকে, রব্‌সারীসকে ও রব্‌শাকিকে বড় সৈন্যদলের সঙ্গে জেরুশালেমে হিষ্কিয় বাদশাহ্‌র কাছে প্রেরণ করলেন এবং তাঁরা যাত্রা করে জেরুশালেমে উপস্থিত হলেন। তাঁরা এসে উচ্চতর পুষ্করিণীর প্রণালীর কাছে ধোপার-ভূমির রাজপথে অবস্থান গ্রহণ করলেন।</div>
<div class="v" id="v18"><span class="vn">18</span> পরে তাঁরা বাদশাহ্‌কে আহ্বান করলে হিল্কিয়ের পুত্র ইলিয়াকীম নামে রাজপ্রাসাদের নেতা, শিব্‌ন লেখক ও আসফের পুত্র যোয়াহ নামক ইতিহাস-রচয়িতা বের হয়ে তাঁদের কাছে গেলেন।</div>
<div class="v" id="v19"><span class="vn">19</span> <span class="br-p"><br><br></span>রব্‌শাকি তাঁদেরকে বললেন, তোমরা হিষ্কিয়কে এই কথা বল, বাদশাহ্‌দের বাদশাহ্‌ আসেরিয়ার বাদশাহ্‌ এই কথা বলেন, তুমি যে সাহস করছো, সে কেমন সাহস?</div>
<div class="v" id="v20"><span class="vn">20</span> তুমি বলছো, যুদ্ধের বুদ্ধি ও পরাক্রম আমার আছে, কিন্তু সেটা কেবল মুখের কথামাত্র; বল দেখি, তুমি কার উপরে নির্ভর করে আমার বিদ্রোহী হলে?</div>
<div class="v" id="v21"><span class="vn">21</span> এখন দেখ, তুমি ঐ থেঁৎলা নলরূপ লাঠিতে, অর্থাৎ মিসরের উপরে নির্ভর করছো; কিন্তু কেউ যদি তার উপরে নির্ভর করে, সে তার হাতে ফুটে তা বিদ্ধ করে, যত লোক মিসরের বাদশাহ্‌ ফেরাউনের উপরে নির্ভর করে, সেই সবের পক্ষে সে তেমনই।</div>
<div class="v" id="v22"><span class="vn">22</span> আর যদি তোমরা আমাকে বল, আমরা আমাদের আল্লাহ্‌ মাবুদের উপর বিশ্বাস করি, তবে তিনি কি সেই জন নন, যাঁর উচ্চস্থলী ও সমস্ত কোরবানগাহ্‌ হিষ্কিয় দূর করেছে এবং এহুদা ও জেরুশালেমের লোকদের বলেছে, তোমরা জেরুশালেমে এই কোরবানগাহ্‌র কাছে সেজ্‌দা করবে?</div>
<div class="v" id="v23"><span class="vn">23</span> তুমি একবার আমার মালিক আসেরিয়ার বাদশাহ্‌র কাছে পণ কর, আমি তোমাকে দুই হাজার ঘোড়া দেব, যদি তুমি ঘোড়সওয়ার দিতে পার।</div>
<div class="v" id="v24"><span class="vn">24</span> তবে কেমন করে আমার প্রভুর ক্ষুদ্রতম গোলামদের মধ্যে এক জন সেনাপতিকে হটিয়ে দেবে এবং রথ ও ঘোড়সওয়ারদের জন্য মিসরের উপরে নির্ভর করবে?</div>
<div class="v" id="v25"><span class="vn">25</span> বল দেখি, আমি কি মাবুদের সম্মতি ছাড়া এই স্থান ধ্বংস করতে এসেছি? মাবুদই আমাকে বলেছেন, তুমি ঐ দেশে গিয়ে সেটি ধ্বংস কর।</div>
<div class="v" id="v26"><span class="vn">26</span> <span class="br-p"><br><br></span>তখন হিল্কিয়ের পুত্র ইলিয়াকিম, শিব্‌ন ও যোয়াহ রব্‌শাকিকে বললেন, আরজ করি, আপনার গোলামদেরকে অরামীয় ভাষায় বলুন, কেননা আমরা তা বুঝতে পারি; প্রাচীরের উপরিস্থ লোকদের শুনিয়ে আমাদের সঙ্গে এহুদার ভাষায় কথা বলবেন না।</div>
<div class="v" id="v27"><span class="vn">27</span> কিন্তু রব্‌শাকি তাদেরকে বললেন, আমার মালিক কি শুধু তোমার মালিকের কাছে এবং তোমারই কাছে এই কথা বলতে আমাকে পাঠিয়েছেন? ঐ যে লোকেরা তোমাদের সঙ্গে নিজ নিজ বিষ্ঠা খেতে ও মূত্র পান করতে প্রাচীরের উপরে বসে আছে, ওদেরই কাছে কি তিনি পাঠান নি?</div>
<div class="v" id="v28"><span class="vn">28</span> <span class="br-p"><br><br></span>পরে রব্‌শাকি দাঁড়িয়ে উচ্চৈঃস্বরে ইহুদী ভাষায় বলতে লাগলেন, তোমরা বাদশাহ্‌দের বাদশাহ্‌ আসেরিয়ার বাদশাহ্‌র কথা শোন।</div>
<div class="v" id="v29"><span class="vn">29</span> বাদশাহ্‌ এই কথা বলছেন, হিষ্কিয় তোমাদের যেন না ভুলায়; কেননা তাঁর হাত থেকে তোমাদেরকে রক্ষা করতে তার সাধ্য নেই।</div>
<div class="v" id="v30"><span class="vn">30</span> আর হিষ্কিয় এই কথা বলে মাবুদের উপর তোমাদের বিশ্বাস না জন্মায় যে, মাবুদ আমাদেরকে নিশ্চয়ই উদ্ধার করবেন, এই নগর কখনও আসেরিয়ার বাদশাহ্‌র অধিকারে যাবে না।</div>
<div class="v" id="v31"><span class="vn">31</span> তোমরা হিষ্কিয়ের কথা শুনবে না; কেননা আসেরিয়ার বাদশাহ্‌ এই কথা বলেন, তোমরা আমার সঙ্গে সন্ধি কর, বের হয়ে আমার কাছে এসো; তোমরা প্রত্যেক জন যার যার আঙ্গুর ফল ও ডুমুরফল ভোজন কর এবং নিজ নিজ কূপের পানি পান কর;</div>
<div class="v" id="v32"><span class="vn">32</span> পরে আমি এসে তোমাদের নিজের দেশের মত একটি দেশে, শস্য ও আঙ্গুর-রসের দেশে, রুটি ও আঙ্গুর-ক্ষেতের দেশে এবং তৈলদায়ক জলপাই গাছ ও মধুর দেশে তোমাদেরকে নিয়ে যাব; তাতে তোমরা বাঁচবে, মরবে না; কিন্তু হিষ্কিয়ের কথা শুনবে না; কেননা সে তোমাদেরকে ভুলায়, বলে, মাবুদ আমাদেরকে উদ্ধার করবেন।</div>
<div class="v" id="v33"><span class="vn">33</span> জাতিদের দেবতারা কি কেউ কখনও আসেরিয়ার বাদশাহ্‌র হাত থেকে নিজ নিজ দেশ রক্ষা করেছে?</div>
<div class="v" id="v34"><span class="vn">34</span> হমাত ও অর্পদের দেবতারা কোথায়? সফর্বয়িমের, হেনার ও ইব্বার দেবতারা কোথায়? ওরা কি আমার হাত থেকে সামেরিয়াকে রক্ষা করেছে?</div>
<div class="v" id="v35"><span class="vn">35</span> ভিন্ন ভিন্ন দেশের সমস্ত দেবতার মধ্যে কোন্‌ দেবতারা আমার হাত থেকে তাদের দেশ উদ্ধার করেছে? তবে মাবুদ আমার হাত থেকে জেরুশালেমকে উদ্ধার করবেন, এ কি সম্ভব?</div>
<div class="v" id="v36"><span class="vn">36</span> <span class="br-p"><br><br></span>কিন্তু লোকেরা নীরব হয়ে থাকলো, তাঁর একটা কথারও জবাবে কিছু বললো না, কারণ বাদশাহ্‌র এই হুকুম ছিল যে, তাকে কোন জবাব দিও না।</div>
<div class="v" id="v37"><span class="vn">37</span> পরে হিল্কিয়ের পুত্র রাজপ্রাসাদের নেতা ইলিয়াকীম, শিব্‌ন লেখক ও আসফের পুত্র ইতিহাস-রচয়িতা যোয়াহ যার যার কাপড় ছিঁড়ে হিষ্কিয়ের কাছে এসে রব্‌শাকির সমস্ত কথা তাঁকে জানালেন।</div>
</div>
<!-- PARSED ABOVE; EDITING MAY BREAK PARSER -->
</body></html>