<html><head>
<meta http-equiv="Content-Type" content="text/html;charset=utf-8" />
<title>2Kgs 3 &ndash; ২ বাদশাহ্‌নামা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>২ বাদশাহ্‌নামা</b> &ndash; <a href="2Kgs_1.html">1</a> <a href="2Kgs_2.html">2</a> <b>3</b> <a href="2Kgs_4.html">4</a> <a href="2Kgs_5.html">5</a> ... <a href="2Kgs_25.html">25</a> </div><hr>
<h1>2Kgs 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের উপরে যিহোরামের রাজত্ব</h2><span class="vn">1</span> <span class="br-p"><br><br></span>এহুদার বাদশাহ্‌ যিহোশাফটের অষ্টাদশ বছরে আহাবের পুত্র যিহোরাম সামেরিয়ায় ইসরাইলে রাজত্ব করতে আরম্ভ করেন এবং বারো বছর রাজত্ব করেন।</div>
<div class="v" id="v2"><span class="vn">2</span> মাবুদের দৃষ্টিতে যা মন্দ, তিনি তা-ই করতেন; তবুও তাঁর পিতা-মাতার মত ছিলেন না; কেননা তিনি তাঁর পিতার তৈরি বালের স্তম্ভ দূর করে দিলেন।</div>
<div class="v" id="v3"><span class="vn">3</span> কিন্তু নবাটের পুত্র ইয়ারাবিম ইসরাইলকে যেসব গুনাহ্‌ দ্বারা গুনাহ্‌ করিয়েছিলেন, তাঁর সেসব গুনাহে তিনি আসক্ত থাকলেন, তা থেকে ফিরলেন না।</div>
<div class="v" id="v4"><h2>মোয়াবের সঙ্গে যুদ্ধ</h2><span class="vn">4</span> <span class="br-p"><br><br></span>মোয়াবের বাদশাহ্‌ মেশা প্রচুর ভেড়ার অধিকারী ছিলেন; তিনি ইসরাইলের বাদশাহ্‌কে কর হিসেবে এক লক্ষ ভেড়ার বাচ্চা এবং এক লক্ষ ভেড়ার লোম দিতেন।</div>
<div class="v" id="v5"><span class="vn">5</span> কিন্তু আহাব মৃত্যুবরণ করলে পর মোয়াবের বাদশাহ্‌ ইসরাইলের বাদশাহ্‌র অধীনতা ত্যাগ করলেন।</div>
<div class="v" id="v6"><span class="vn">6</span> সেই সময় বাদশাহ্‌ যিহোরাম সামেরিয়া থেকে বাইরে গিয়ে সমস্ত ইসরাইলকে সংগ্রহ করলেন।</div>
<div class="v" id="v7"><span class="vn">7</span> পরে তিনি এহুদার বাদশাহ্‌ যিহোশাফটের কাছে দূত পাঠিয়ে বললেন, মোয়াবের বাদশাহ্‌ আমার অধীনতা ত্যাগ করেছে, আপনি কি আমার সঙ্গে মোয়াবের বিরুদ্ধে যুদ্ধযাত্রা করবেন? তিনি বললেন, করবো; আমি ও আপনি, আমার লোক ও আপনার লোক, আমার ঘোড়া ও আপনার ঘোড়া, সকলই এক।</div>
<div class="v" id="v8"><span class="vn">8</span> তিনি জিজ্ঞাসা করলেন, আমরা কোন পথ দিয়ে যাব? ইনি বললেন, ইদোমের মরুভূমির পথ দিয়ে।</div>
<div class="v" id="v9"><span class="vn">9</span> <span class="br-p"><br><br></span>পরে ইসরাইলের বাদশাহ্‌, এহুদার বাদশাহ্‌ ও ইদোমের বাদশাহ্‌ যাত্রা করলেন; তাঁরা সাত দিনের পথ ঘুরে গেলেন; তখন তাঁদের সৈন্য ও তাদের সঙ্গে থাকা পশুদের জন্য পানি পাওয়া গেল না।</div>
<div class="v" id="v10"><span class="vn">10</span> ইসরাইলের বাদশাহ্‌ বললেন, হায়! হায়! মাবুদ মোয়াবের হাতে তুলে দেবার জন্য এই তিন বাদশাহ্‌কে এক সঙ্গে ডেকে এনেছেন।</div>
<div class="v" id="v11"><span class="vn">11</span> কিন্তু যিহোশাফট বললেন, মাবুদের কোন নবী কি এখানে নেই যে, তাঁর দ্বারা আমরা মাবুদের কাছে জিজ্ঞাসা করতে পারি? ইসরাইলের বাদশাহ্‌র গোলামদের মধ্যে এক জন জবাবে বললো, শাফটের পুত্র যে আল-ইয়াসা ইলিয়াসের হাতে পানি ঢালতেন, তিনি এখানে আছেন।</div>
<div class="v" id="v12"><span class="vn">12</span> যিহোশাফট বললেন, মাবুদের কালাম তাঁর কাছে আছে। পরে ইসরাইলের বাদশাহ্‌ ও যিহোশাফট এবং ইদোমের বাদশাহ্‌ তাঁর কাছে নেমে গেলেন।</div>
<div class="v" id="v13"><span class="vn">13</span> <span class="br-p"><br><br></span>তখন আল-ইয়াসা ইসরাইলের বাদশাহ্‌কে বললেন, আপনার সঙ্গে আমার সম্বন্ধ কি? আপনি আপনার পিতার নবীদের ও আপনার মাতার নবীদের কাছ যান। ইসরাইলের বাদশাহ্‌ বললেন, তা নয়, কেননা মোয়াবের হাতে তুলে দেবার জন্য মাবুদ এই তিন বাদশাহ্‌কে একসঙ্গে ডেকে এনেছেন।</div>
<div class="v" id="v14"><span class="vn">14</span> আল-ইয়াসা বললেন, আমি যাঁর সাক্ষাতে দণ্ডায়মান, সেই বাহিনীগণের জীবন্ত মাবুদের কসম, যদি এহুদার বাদশাহ্‌ যিহোশাফটের মুখের দিকে না চাইতাম, তবে আপনার প্রতি দৃষ্টিপাত করতাম না, আপনাকে দেখতামও না।</div>
<div class="v" id="v15"><span class="vn">15</span> যা হোক, এখন আমার কাছে এক জন বীণাবাদককে আনা হোক। পরে বাদক বীণা বাজালে মাবুদের হাত আল-ইয়াসার উপরে উপস্থিত হল।</div>
<div class="v" id="v16"><span class="vn">16</span> আর তিনি বললেন, মাবুদ এই কথা বলেন, তোমরা এই উপত্যকা খাতময় কর।</div>
<div class="v" id="v17"><span class="vn">17</span> কেননা মাবুদ এই কথা বলেন, তোমরা বায়ু দেখবে না ও বৃষ্টি দেখবে না, তবুও এই উপত্যকা পানিতে পরিপূর্ণ হবে; তাতে তোমরা, তোমাদের সমস্ত পশু ও সমস্ত বাহন পান করবে।</div>
<div class="v" id="v18"><span class="vn">18</span> আর মাবুদের দৃষ্টিতে এটি অতি ক্ষুদ্র বিষয়, তিনি মোয়াবকেও তোমাদের হাতে তুলে দেবেন।</div>
<div class="v" id="v19"><span class="vn">19</span> তখন তোমরা প্রত্যেক প্রাচীরবেষ্টিত নগরে ও প্রত্যেক উত্তম নগরে আঘাত করবে, আর প্রত্যেক উত্তম গাছ কেটে ফেলবে ও পানির সমস্ত ফোয়ারা বন্ধ করে দেবে এবং উর্বর ক্ষেতগুলো পাথর দ্বারা বিনষ্ট করবে।</div>
<div class="v" id="v20"><span class="vn">20</span> পরে খুব ভোরে নৈবেদ্য কোরবানী করার সময়ে দেখ, ইদোমের পথ দিয়ে পানি এসে দেশ পরিপূর্ণ করলো।</div>
<div class="v" id="v21"><span class="vn">21</span> <span class="br-p"><br><br></span>সমস্ত মোয়াববাসী যখন শুনতে পেল যে, বাদশাহ্‌রা তাদের বিরুদ্ধে যুদ্ধ করতে এসেছেন, তখন যারা যুদ্ধের সাজ-পোশাক পরতে পারতো তাদের ডাকা হলে পর, তারা সকলে এবং তার চেয়েও বেশি বয়সের লোক একত্র হয়ে সীমাতে দাঁড়িয়ে রইলো।</div>
<div class="v" id="v22"><span class="vn">22</span> পরে তাঁরা খুব ভোরে উঠলো, তখন সূর্য পানির উপরে চিক্‌মিক্‌ করছিল, তাতে মোয়াবীয়দের কাছে সেই পানি রক্তের মত লাল মনে হল।</div>
<div class="v" id="v23"><span class="vn">23</span> তখন তারা বললো, এই যে রক্ত; সেই বাদশাহ্‌রা অবশ্য বিনষ্ট হয়েছে, আর লোকেরা পরস্পর মারামারি করে মরেছে; অতএব হে মোয়াব, এখন লুট করতে চল।</div>
<div class="v" id="v24"><span class="vn">24</span> পরে তারা ইসরাইলের শিবিরে উপস্থিত হলে ইসরাইলরা উঠে মোয়াবীয়দেরকে আঘাত করলো, তাতে ওরা তাদের সম্মুখ থেকে পালিয়ে গেল এবং তারা মোয়াবীয়দেরকে আক্রমণ করতে করতে অগ্রসর হয়ে ওদের দেশে প্রবেশ করলো।</div>
<div class="v" id="v25"><span class="vn">25</span> তারা সমস্ত নগর ভেঙ্গে ফেললো ও প্রত্যেকে সমস্ত উর্বর ক্ষেতে পাথর ফেলে তা পরিপূর্ণ করলো এবং পানির সমস্ত ফোয়ারা বন্ধ করে দিল ও উত্তম উত্তম সমস্ত গাছ কেটে ফেললো; কেবল কীর্‌-হরাসতে তথাকার পাথরগুলো অবশিষ্ট রাখল, কিন্তু ফিঙ্গাধারীরা নগরের চারদিকে গিয়ে সেখানকার অধিবাসীদের আক্রমণ করলো।</div>
<div class="v" id="v26"><span class="vn">26</span> <span class="br-p"><br><br></span>মোয়াবের বাদশাহ্‌ যখন দেখলেন যে, যুদ্ধ তার অসহ্য হচ্ছে, তখন তিনি ইদোমের বাদশাহ্‌র কাছে ব্যুহ ভেদ করে যাবার জন্য সাত শত তলোয়ারধারীকে তাঁর সঙ্গে নিলেন; কিন্তু তারা পারল না।</div>
<div class="v" id="v27"><span class="vn">27</span> পরে যে পুত্র তাঁর পদে বাদশাহ্‌ হত, তাঁর সেই জ্যেষ্ঠ পুত্রকে নিয়ে তিনি প্রাচীরের উপরে পোড়ানো-কোরবানী হিসেবে কোরবানী করলেন। আর ইসরাইলের বিরুদ্ধে অতিশয় ক্রোধ উৎপন্ন হল; পরে তারা তাঁর কাছ থেকে প্রস্থান করে স্বদেশে ফিরে গেল।</div>
</div>
<!-- PARSED ABOVE; EDITING MAY BREAK PARSER -->
</body></html>