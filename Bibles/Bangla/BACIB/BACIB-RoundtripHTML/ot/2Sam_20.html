<html><head>
<meta http-equiv="Content-Type" content="text/html;charset=utf-8" />
<title>2Sam 20 &ndash; ২ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 20);">
<div id="navbar"><a href="../index.html">কিতাবুল মোকাদ্দস</a> &ndash; <b>২ শামুয়েল</b> &ndash; <a href="2Sam_1.html">1</a> ... <a href="2Sam_18.html">18</a> <a href="2Sam_19.html">19</a> <b>20</b> <a href="2Sam_21.html">21</a> <a href="2Sam_22.html">22</a> ... <a href="2Sam_24.html">24</a> </div><hr>
<h1>2Sam 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ দাউদের বিরুদ্ধে শেবের বিদ্রোহ</h2><span class="vn">1</span> <span class="br-p"><br><br></span>ঐ সময়ে সেই স্থানে বিন্‌-ইয়ামীনীয় বিখ্রির পুত্র শেবঃ নামে এক জন পাষণ্ড ছিল; সে তুরী বাজিয়ে বললো, দাউদে আমাদের কোন অংশ নেই, ইয়াসির পুত্রে আমাদের অধিকার নেই; হে ইসরাইল, তোমরা প্রত্যেকে নিজ নিজ তাঁবুতে যাও।</div>
<div class="v" id="v2"><span class="vn">2</span> তাতে ইসরাইলের সমস্ত লোক দাউদের পিছন থেকে ফিরে বিখ্রির পুত্র শেবের পিছনে গেল; কিন্তু জর্ডান থেকে জেরুশালেম পর্যন্ত এহুদার লোকেরা তাদের বাদশাহ্‌র পক্ষে অনুগত থাকলো।</div>
<div class="v" id="v3"><span class="vn">3</span> <span class="br-p"><br><br></span>পরে দাউদ জেরুশালেমে তাঁর বাড়িতে আসলেন। আর রাজপ্রাসাদ রক্ষার্থে তাঁর যে দশ জন উপপত্নীকে রেখে গিয়েছিলেন তাদের নিয়ে একটি বাড়িতে আটক করে রাখলেন; এবং প্রতিপালন করলেন, কিন্তু তাদের কাছে আর গমন করলেন না; অতএব তারা মরণ দিন পর্যন্ত বৈধব্য-অবস্থায় আটক রইলো।</div>
<div class="v" id="v4"><span class="vn">4</span> <span class="br-p"><br><br></span>পরে বাদশাহ্‌ অমাসাকে বললেন, আমার জন্য তুমি তিন দিনের মধ্যে এহুদার লোকদের ডেকে এনে একত্র কর, আর তুমিও এই স্থানে উপস্থিত হও।</div>
<div class="v" id="v5"><span class="vn">5</span> তখন অমাসা এহুদার লোকদেরকে ডেকে এনে একত্র করতে গেলেন, কিন্তু বাদশাহ্‌ যে সময় নির্ধারণ করে দিয়েছিলেন, সেই নির্দিষ্ট সময় থেকে তিনি বেশি বিলম্ব করলেন।</div>
<div class="v" id="v6"><span class="vn">6</span> তাতে দাউদ অবীশয়কে বললেন, অবশালোম যা করেছিল, তারচেয়ে বিখ্রির পুত্র শেবঃ এখন আমাদের বেশি অনিষ্ট করবে; তুমি তোমার প্রভুর গোলামদের নিয়ে তার পিছনে পিছনে তাড়া করে যাও, নতুবা সে প্রাচীরবেষ্টিত কোন কোন নগর অধিকার করে আমাদের দৃষ্টি এড়াবে।</div>
<div class="v" id="v7"><span class="vn">7</span> তাতে যোয়াবের লোক জন, আর করেথীয় ও পলেথীয়রা এবং সমস্ত বীর তাঁর সঙ্গে বের হল; তারা বিখ্রির পুত্র শেবের পিছনে পিছনে তাড়া করার জন্য জেরুশালেম থেকে প্রস্থান করলো।</div>
<div class="v" id="v8"><span class="vn">8</span> তারা গিবিয়োনস্থ বড় পাথরটির কাছে উপস্থিত হলে অমাসা তাদের সম্মুখে আসলেন। তখন যোয়াব সৈনিকের পোশাক পরেছিলেন, তার উপরে কোমরবন্ধনীতে তলোয়ার ছিল; খাপসহ তলোয়ারটি তাঁর কোমরে বাঁধা ছিল, পরে বাইরে আসতে আসতে তিনি তলোয়ারটি খুলে পড়তে দিলেন।</div>
<div class="v" id="v9"><span class="vn">9</span> আর যোয়াব অমাসাকে বললেন, হে আমার ভাই, তোমার মঙ্গল তো? পরে যোয়াব অমাসাকে চুম্বন করার জন্য ডান হাত দিয়ে তাঁর দাড়ি ধরলেন।</div>
<div class="v" id="v10"><span class="vn">10</span> কিন্তু যোয়াবের হস্তস্থিত তলোয়ারের প্রতি অমাসার লক্ষ্য না থাকাতে তিনি তা দিয়ে তাঁর উদরে আঘাত করলেন, তাঁর উদরস্থ নাড়িভুঁড়ি বের হয়ে ভূমিতে পড়লো; যোয়াব দ্বিতীয় বার তাঁকে আঘাত করলেন না, তিনি ইন্তেকাল করলেন। পরে যোয়াব ও তাঁর ভাই অবীশয় বিখ্রির পুত্র শেবের পিছনে পিছনে ধাবমান হলেন।</div>
<div class="v" id="v11"><span class="vn">11</span> <span class="br-p"><br><br></span>ইতোমধ্যে শেবের কাছে যোয়াবের এক জন যুবক দাঁড়িয়ে বলতে লাগল, যে যোয়াবকে ভালবাসে ও দাউদের পক্ষের, সে যোয়াবের পিছনে পিছনে আসুক।</div>
<div class="v" id="v12"><span class="vn">12</span> তখনও অমাসা রাজপথের মধ্যে তাঁর রক্তে গড়াগড়ি দিচ্ছিলেন; অতএব সমস্ত লোক দাঁড়িয়ে রইলো দেখে ঐ ব্যক্তি অমাসাকে রাজপথ থেকে ক্ষেতে সরিয়ে দিয়ে তাঁর উপরে একখণ্ড কাপড় ফেলে দিল; কেননা সে দেখলো, যে কেউ তাঁর কাছ দিয়ে যায় সে দাঁড়িয়ে থাকে।</div>
<div class="v" id="v13"><span class="vn">13</span> তখন অমাসাকে রাজপথ থেকে সরানো হলে সমস্ত লোক বিখ্রির পুত্র শেবের পিছনে পিছনে তাড়া করার জন্য যোয়াবের অনুগামী হল।</div>
<div class="v" id="v14"><span class="vn">14</span> <span class="br-p"><br><br></span>আর তিনি ইসরাইলের যাবতীয় বংশের মধ্য দিয়ে আবেল ও বৈৎমাখায় এবং বেরীয়দের সমস্ত অঞ্চল পর্যন্ত গমন করলেন, তাতে লোকেরা একত্র হয়ে শেবের পিছনে পিছনে চললো।</div>
<div class="v" id="v15"><span class="vn">15</span> পরে তারা আবেল-বৈৎমাখাতে এসে তাকে রুদ্ধ করে নগরের কাছে জাঙ্গাল প্রস্তুত করলো এবং তা প্রাচীরের সমান হল, আর যোয়াবের সঙ্গী সমস্ত লোক প্রাচীর ভূমিসাৎ করার জন্য তা ভাঙ্গতে লাগল।</div>
<div class="v" id="v16"><span class="vn">16</span> পরে নগরের মধ্য থেকে একটি বুদ্ধিমতী স্ত্রীলোক উচ্চৈঃস্বরে বললো, শোন শোন, মেহেরবানী করে যোয়াবকে এই স্থান পর্যন্ত আসতে বল, আমি তাঁর সঙ্গে কথা বলবো।</div>
<div class="v" id="v17"><span class="vn">17</span> পরে যোয়াব তার কাছে গেলে সে স্ত্রীলোকটি জিজ্ঞাসা করলো, আপনি কি যোয়াব? তিনি উত্তর করলেন, আমি যোয়াব। সেই স্ত্রীলোকটি বললো, আপনার বাঁদীর কথা শুনুন; জবাবে তিনি বললেন, শুনছি।</div>
<div class="v" id="v18"><span class="vn">18</span> পরে স্ত্রীলোকটি বললো, সেকালে লোকে বলতো, তারা আবেলে মন্ত্রণা জানতে চাইবেই চাইবে, এভাবে তারা কাজ সমাপন করতো।</div>
<div class="v" id="v19"><span class="vn">19</span> আমি ইসরাইলের শান্তিপ্রিয় ও বিশ্বস্ত লোকদের এক জন, কিন্তু আপনি ইসরাইলের মাতৃস্থানীয় একটি নগর বিনষ্ট করতে চেষ্টা করছেন; আপনি কেন মাবুদের অধিকার গ্রাস করবেন?</div>
<div class="v" id="v20"><span class="vn">20</span> জবাবে যোয়াব বললেন, গ্রাস করা কিংবা বিনাশ করা আমার কাছ থেকে দূরে থাকুক, দূরে থাকুক।</div>
<div class="v" id="v21"><span class="vn">21</span> ব্যাপার এরকম নয়। কিন্তু বিখ্রির পুত্র শেবঃ নামে পর্বতময় আফরাহীম প্রদেশের এক জন লোক বাদশাহ্‌র বিরুদ্ধে, দাউদের বিরুদ্ধে হাত তুলেছে; তোমরা কেবল তাকে আমার হাতে তুলে দাও, তাতে আমি এই নগর থেকে প্রস্থান করবো। তখন সে স্ত্রী যোয়াবকে বললো, দেখুন, প্রাচীরের উপর দিয়ে তার মুণ্ড আপনার কাছে নিক্ষেপ করা যাবে।</div>
<div class="v" id="v22"><span class="vn">22</span> পরে সে স্ত্রী বুদ্ধিপূর্বক সব লোকের কাছে গেল। তাতে লোকেরা বিখ্রির পুত্র শেবের মাথা কেটে নিয়ে যোয়াবের কাছে বাইরে ফেলে দিল। তখন তিনি তূরী বাজালে লোকেরা নগর থেকে ছিন্নভিন্ন হয়ে নিজ নিজ তাঁবুতে ফিরে গেল এবং যোয়াব জেরুশালেমে বাদশাহ্‌র কাছে ফিরে গেলেন।</div>
<div class="v" id="v23"><span class="vn">23</span> <span class="br-p"><br><br></span>ঐ সময়ে যোয়াব ইসরাইলের সমস্ত সৈন্যদলের প্রধান সেনাপতি ছিলেন; এবং যিহোয়াদার পুত্র বনায় করেথীয় ও পলেথীয়দের প্রধান ছিলেন;</div>
<div class="v" id="v24"><span class="vn">24</span> আর অদোরাম (বাদশাহ্‌র) কর্মাধীন গোলামদের প্রধান এবং অহীলূদের পুত্র যিহোশাফট ইতিহাস লেখক,</div>
<div class="v" id="v25"><span class="vn">25</span> আর শবা লেখক ছিলেন; এবং সাদোক ও অবিয়াথর ইমাম ছিলেন;</div>
<div class="v" id="v26"><span class="vn">26</span> আর যায়ীরীয় ঈরাও দাউদের রাজমন্ত্রী ছিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>