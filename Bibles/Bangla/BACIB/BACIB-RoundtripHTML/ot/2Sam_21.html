<html><head>
<meta http-equiv="Content-Type" content="text/html;charset=utf-8" />
<title>2Sam 21 &ndash; ২ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 21);">
<div id="navbar"><a href="../index.html">কিতাবুল মোকাদ্দস</a> &ndash; <b>২ শামুয়েল</b> &ndash; <a href="2Sam_1.html">1</a> ... <a href="2Sam_19.html">19</a> <a href="2Sam_20.html">20</a> <b>21</b> <a href="2Sam_22.html">22</a> <a href="2Sam_23.html">23</a> <a href="2Sam_24.html">24</a> </div><hr>
<h1>2Sam 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>গিবিয়োনীয়দের মৃত্যুর জন্য প্রতিশোধ গ্রহণ</h2><span class="vn">1</span> <span class="br-p"><br><br></span>দাউদের সময়ে পর পর তিন বছর দুর্ভিক্ষ হয়; তাতে দাউদ মাবুদের কাছে জিজ্ঞাসা করলে মাবুদ জবাব দিলেন, তালুতের উপর ও তার কুলের উপর রক্তপাতের দোষ রয়েছে, কেননা সে গিবিয়োনীয়দের হত্যা করেছিল।</div>
<div class="v" id="v2"><span class="vn">2</span> তাতে বাদশাহ্‌ গিবিয়োনীয়দের ডেকে এনে তাদের সঙ্গে আলাপ করলেন। গিবিয়োনীয়েরা বনি-ইসরাইল নয়, এরা আমোরীয়দের অবশিষ্টাংশের লোক এবং বনি-ইসরাইল তাদের ধ্বংস করবে না বলে তাদের কাছে কসম খেয়েছিল, কিন্তু তালুত ইসরাইল ও এহুদা-বংশের লোকদের পক্ষে গভীর আগ্রহে তাদের সবাইকে হত্যা করতে চেষ্টা করেছিলেন।</div>
<div class="v" id="v3"><span class="vn">3</span> দাউদ গিবিয়োনীয়দের বললেন, আমি তোমাদের জন্য কি করবো? তোমরা যেন মাবুদের অধিকারকে দোয়া কর, এজন্য আমি কি দিয়ে কাফ্‌ফারা দেবো?</div>
<div class="v" id="v4"><span class="vn">4</span> গিবিয়োনীয়েরা তাঁকে বললো, তালুতের সঙ্গে কিংবা তার কুলের সঙ্গে আমাদের রূপা বা সোনা বিষয়ে কোন ঝগড়া নেই, আবার ইসরাইলের মধ্যে কাউকেও হত্যা করা আমাদের কাজ নয়। পরে তিনি বললেন, তবে তোমরা কি বল? আমি তোমাদের জন্য কি করবো?</div>
<div class="v" id="v5"><span class="vn">5</span> তারা বাদশাহ্‌কে বললো, যে ব্যক্তি আমাদের সংহার করেছে ও আমরা যেন ইসরাইলের সীমার মধ্যে কোথাও টিকতে না পারি ও বিনষ্ট হই, এজন্য কুমন্ত্রণা করেছিল,</div>
<div class="v" id="v6"><span class="vn">6</span> তার সন্তানদের মধ্যে সাত জন পুরুষকে আমাদের হাতে তুলে দেওয়া হোক; আমরা মাবুদের মনোনীত তালুতের গিবিয়াতে মাবুদের উদ্দেশে তাদের ফাঁশি দেব। তখন বাদশাহ্‌ বললেন, আমি তোমাদের হাতে তুলে দেব।</div>
<div class="v" id="v7"><span class="vn">7</span> <span class="br-p"><br><br></span>তবুও দাউদ ও তালুতের পুত্র যোনাথনের মধ্যে মাবুদের নামে যে শপথ হয়েছিল, সেজন্য বাদশাহ্‌ তালুতের পৌত্র, যোনাথনের পুত্র মফীবোশতের প্রতি করুণা করলেন।</div>
<div class="v" id="v8"><span class="vn">8</span> কিন্তু অয়ার কন্যা রিসপা তালুতের জন্য অর্মোণি ও মফীবোশৎ নামে যে দুই জন পুত্র প্রসব করেছিল এবং মহোলাতীয় বর্সিল্লয়ের পুত্র অদ্রীয়েলের জন্য তালুতের কন্যা মীখল যে পাঁচ জন পুত্র প্রসব করেছিল, তাদের নিয়ে বাদশাহ্‌ গিবিয়োনীয়দের হাতে তুলে দিলেন;</div>
<div class="v" id="v9"><span class="vn">9</span> তাতে তারা ঐ পর্বতে মাবুদের সম্মুখে তাদের ফাঁসি দিল। সেই সাত জন একেবারে মারা পড়লো; তারা প্রথম ফসল কাটার সময়ে অর্থাৎ যব কাটার আরম্ভকালে নিহত হল।</div>
<div class="v" id="v10"><span class="vn">10</span> <span class="br-p"><br><br></span>পরে অয়ার কন্যা রিস্পা চট নিয়ে ফসল কাটার আরম্ভ থেকে যে পর্যন্ত আসমান থেকে তাদের উপরে বৃষ্টি বর্ষিত না হল, সেই পর্যন্ত পাথরের উপরে তার বিছানা হিসেবে সেই চটখানি পেতে রাখল এবং দিনে আসমানের পাখিদের ও রাতে বন্য পশুদের তাদের উপরে পড়তে দিত না।</div>
<div class="v" id="v11"><span class="vn">11</span> পরে তালুতের উপপত্নী অয়ার কন্যা রিস্পা যে কাজ করেছে তা বাদশাহ্‌ দাউদকে জানানো হল।</div>
<div class="v" id="v12"><span class="vn">12</span> তখন দাউদ গমন করে যাবেশ-গিলিয়দের গৃহস্থদের কাছ থেকে তালুতের অস্থি ও তাঁর পুত্র যোনাথনের অস্থি তুলে আনলেন; কেননা গিল্‌বোয়ে ফিলিস্তিনীদের দ্বারা তালুতের নিহত হবার সময়ে তাঁদের দু’জনের লাশ ফিলিস্তিনীরা বৈৎ-শানের চকে টাঙ্গিয়ে দেবার পর যাবেশ-গিলিয়দের লোকেরা সেই স্থান থেকে তা চুরি করে নিয়ে এসেছিল।</div>
<div class="v" id="v13"><span class="vn">13</span> তিনি সেখান থেকে তালুতের অস্থি ও তাঁর পুত্র যোনাথনের অস্থি আনলেন এবং লোকেরা সেই ফাঁশি দেওয়া লোকদের অস্থিও সংগ্রহ করলো।</div>
<div class="v" id="v14"><span class="vn">14</span> পরে তারা তালুত ও তাঁর পুত্র যোনাথনের অস্থি বিন্‌ইয়ামীন দেশের সেলাতে তাঁর পিতা কীশের কবরের মধ্যে রাখল; তারা বাদশাহ্‌র হুকুম অনুসারে সমস্ত কাজ করলো; তারপর দেশের জন্য আল্লাহ্‌র কাছ নিবেদন করা হলে তিনি প্রসন্ন হলেন।</div>
<div class="v" id="v15"><h2>ফিলিস্তিনীদের সঙ্গে যুদ্ধ</h2><span class="vn">15</span> <span class="br-p"><br><br></span>ফিলিস্তিনীদের সঙ্গে ইসরাইলের আবার যুদ্ধ বাধল; তাতে দাউদ তাঁর গোলামদের সঙ্গে গিয়ে ফিলিস্তিনীদের সঙ্গে যুদ্ধ করলেন; আর দাউদ ক্লান্ত হয়ে পড়লেন।</div>
<div class="v" id="v16"><span class="vn">16</span> তখন তিন শত (শেকল) পরিমিত ব্রোঞ্জের বর্শাধারী যিশ্‌বী-বনোব নামে এক জন রফায়ীয় নবসজ্জায় সজ্জিত হয়ে দাউদকে আঘাত করতে মনস্থ করলো।</div>
<div class="v" id="v17"><span class="vn">17</span> কিন্তু সরূয়ার পুত্র অবীশয় দাউদকে সাহায্য করে সেই ফিলিস্তিনীকে আক্রমণ ও হত্যা করলেন। তখন দাউদের লোকেরা তাঁর কাছে কসম খেয়ে বললো, আপনি আর আমাদের সঙ্গে যুদ্ধে যাবেন না, ইসরাইলের প্রদীপ নিভিয়ে ফেলবেন না।</div>
<div class="v" id="v18"><span class="vn">18</span> <span class="br-p"><br><br></span>এর পরে আর একবার গোবে ফিলিস্তিনীদের সঙ্গে যুদ্ধ হল; সেই সময় হূশাতীয় সিব্বখয় সফ নামে এক জন রফায়ীয়কে হত্যা করলো।</div>
<div class="v" id="v19"><span class="vn">19</span> আবার ফিলিস্তিনীদের সঙ্গে গোবে যুদ্ধ হল, আর যারে-ওরগীমের পুত্র বেথেলহেমীয় ইল্‌হানন তাঁতের নরাজের মত বর্শাধারী গাতীয় জালুতকে হত্যা করলো, এর বর্শা ছিল তাঁতের নরাজের মত।</div>
<div class="v" id="v20"><span class="vn">20</span> আর একবার গাতে যুদ্ধ হল; আর সেখানে অতি দীর্ঘকায় এক জন ছিল, প্রতি হাতে পায়ে তার ছয় করে আঙ্গুল, সবসুদ্ধ চব্বিশটি আঙ্গুল ছিল, সেও এক জন রফায়ীয়।</div>
<div class="v" id="v21"><span class="vn">21</span> সে ইসরাইলকে টিট্‌কারি দিলে দাউদের ভাই শিমিয়ের পুত্র যোনাথন তাকে হত্যা করলো।</div>
<div class="v" id="v22"><span class="vn">22</span> এই চার জনই ছিল গাতে বাসকারী রফায়ীয়। এরা দাউদ ও তাঁর গোলামদের হাতে মারা পরেছিল।</div>
</div>
<!-- PARSED ABOVE; EDITING MAY BREAK PARSER -->
</body></html>