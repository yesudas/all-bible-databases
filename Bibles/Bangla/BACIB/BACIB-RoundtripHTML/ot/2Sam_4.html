<html><head>
<meta http-equiv="Content-Type" content="text/html;charset=utf-8" />
<title>2Sam 4 &ndash; ২ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>২ শামুয়েল</b> &ndash; <a href="2Sam_1.html">1</a> <a href="2Sam_2.html">2</a> <a href="2Sam_3.html">3</a> <b>4</b> <a href="2Sam_5.html">5</a> <a href="2Sam_6.html">6</a> ... <a href="2Sam_24.html">24</a> </div><hr>
<h1>2Sam 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈশ্‌বোশতের মৃত্যু</h2><span class="vn">1</span> <span class="br-p"><br><br></span>পরে যখন তালুতের পুত্র শুনলেন যে, অব্‌নের হেবরনে মারা গেছেন, তখন তাঁর হাত দুর্বল হল এবং সমস্ত ইসরাইল ভয় পেল।</div>
<div class="v" id="v2"><span class="vn">2</span> তালুতের পুত্রের দু’জন দলপতি ছিল, এক জনের নাম বানা আর এক জনের নাম রেখব; তারা বিন্‌ইয়ামীন-বংশজাত বেরোতীয় রিম্মোণের পুত্র।</div>
<div class="v" id="v3"><span class="vn">3</span> বস্তুত বেরোৎ বিন্‌ইয়ামীনের অধিকারের মধ্যে গণিত, কিন্তু বেরোতীয়েরা গিত্তয়িমে পালিয়ে গিয়ে, আর সেই স্থানে আজ পর্যন্ত প্রবাসী রয়েছে।</div>
<div class="v" id="v4"><span class="vn">4</span> <span class="br-p"><br><br></span>আর তালুতের পুত্র যোনাথনের একটি পুত্র ছিল, সে উভয় চরণে খঞ্জ; যিষ্রিয়েল থেকে যখন তালুত ও যোনাথনের সংবাদ এসেছিল, তখন তার পাঁচ বছর বয়স; তার ধাত্রী তাকে তুলে নিয়ে পালিয়ে গিয়েছিল, কিন্তু ধাত্রী দ্রুত পালিয়ে যাওয়ার সময় সে পড়ে গিয়ে খঞ্জ হয়েছিল; তার নাম মফীবোশৎ।</div>
<div class="v" id="v5"><span class="vn">5</span> <span class="br-p"><br><br></span>একদিন বেরোতীয় রিম্মোণের পুত্র রেখব ও বানা গিয়ে দিনের উত্তাপ থাকতে থাকতেই ঈশ্‌বোশতের বাড়িতে উপস্থিত হল; তখন তিনি মধ্যাহ্নকালে বিশ্রাম করছিলেন।</div>
<div class="v" id="v6"><span class="vn">6</span> আর ওরা প্রবেশ করে গম নেবার ছলে বাড়ির মধ্যস্থান পর্যন্ত গিয়ে সেখানে তাঁর উদরে আঘাত করলো; পরে রেখব ও তার ভাই বানা পালিয়ে গেল।</div>
<div class="v" id="v7"><span class="vn">7</span> তিনি যে সময়ে শয়নাগারে তাঁর পালঙ্কে শুয়ে ছিলেন, সেই সময়ে তারা ভিতরে গিয়ে আঘাত করে তাঁকে হত্যা করলো; পরে তাঁর মাথা কেটে মুণ্ডটি নিয়ে সারা রাত অরাবা উপত্যকার পথ ধরে চললো।</div>
<div class="v" id="v8"><span class="vn">8</span> তারা ঈশ্‌বোশতের মুণ্ডটি হেবরনে দাউদের কাছে এনে বাদশাহ্‌কে বললো, দেখুন, আপনার দুশমন তালুত, যে আপনার প্রাণনাশের চেষ্টা করতো, তার পুত্র ঈশ্‌বোশতের মুণ্ড; মাবুদ আজ আমাদের মালিক বাদশাহ্‌র পক্ষে তালুতকে ও তার বংশকে অন্যায়ের প্রতিফল দিলেন।</div>
<div class="v" id="v9"><span class="vn">9</span> <span class="br-p"><br><br></span>কিন্তু দাউদ বেরোতীয় রিম্মোণের পুত্র রেখব ও তার ভাই বানাকে এই জবাব দিলেন, যিনি সমস্ত সঙ্কট থেকে আমার প্রাণ মুক্ত করেছেন, সেই জীবন্ত মাবুদের কসম,</div>
<div class="v" id="v10"><span class="vn">10</span> যে ব্যক্তি আমাকে বলেছিল, দেখ তালুত মারা গেছে, সে শুভ সংবাদ এনেছে মনে করলেও আমি তাকে ধরে সিক্লগে হত্যা করেছিলাম, তার সংবাদের জন্য আমি তাকে এই পুরস্কার দিয়েছিলাম।</div>
<div class="v" id="v11"><span class="vn">11</span> এখন যারা ধার্মিক ব্যক্তিকে তাঁরই বাড়ির মধ্যে তাঁর পালঙ্কের উপরে হত্যা করেছে, সেই দুষ্ট লোক যে তোমরা, আমি তোমাদের উপরে তার রক্তের প্রতিশোধ কি আরও বেশি করে নেব না? দুনিয়া থেকে কি তোমাদের উচ্ছেদ করবো না?</div>
<div class="v" id="v12"><span class="vn">12</span> পরে দাউদ তাঁর যুবকদের হুকুম করলে তারা তাদের হত্যা করলো এবং তাদের হাত ও পা কেটে ফেলে হেবরনস্থ পুষ্করিণীর পাড়ে টাঙ্গিয়ে দিল; কিন্তু ঈশ্‌বোশতের মাথা নিয়ে হেবরনে অব্‌নেরের কবরে দাফন করলো।</div>
</div>
<!-- PARSED ABOVE; EDITING MAY BREAK PARSER -->
</body></html>