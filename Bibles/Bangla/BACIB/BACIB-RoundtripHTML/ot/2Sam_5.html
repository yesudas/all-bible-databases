<html><head>
<meta http-equiv="Content-Type" content="text/html;charset=utf-8" />
<title>2Sam 5 &ndash; ২ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>২ শামুয়েল</b> &ndash; <a href="2Sam_1.html">1</a> ... <a href="2Sam_3.html">3</a> <a href="2Sam_4.html">4</a> <b>5</b> <a href="2Sam_6.html">6</a> <a href="2Sam_7.html">7</a> ... <a href="2Sam_24.html">24</a> </div><hr>
<h1>2Sam 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সমস্ত ইসরাইলের বাদশাহ্‌ দাউদ</h2><span class="vn">1</span> <span class="br-p"><br><br></span>পরে ইসরাইলের সমস্ত বংশ হেবরনে দাউদের কাছে এসে বললো, দেখুন, আমরা আপনার অস্থি ও মাংস।</div>
<div class="v" id="v2"><span class="vn">2</span> আগে যখন তালুত আমাদের বাদশাহ্‌ ছিলেন, তখনও আপনিই ইসরাইলকে বাইরে নিয়ে যেতেন ও ভিতরে আনতেন; আর মাবুদ আপনাকে বলেছিলেন, তুমিই আমার লোক ইসরাইলকে চালাবে ও ইসরাইলের নায়ক হবে।</div>
<div class="v" id="v3"><span class="vn">3</span> এভাবে ইসরাইলের প্রাচীনবর্গরা হেবরনে বাদশাহ্‌র কাছে আসলেন; তাতে বাদশাহ্‌ দাউদ হেবরনে মাবুদের সাক্ষাতে তাঁদের সঙ্গে নিয়ম করলেন এবং তাঁরা ইসরাইলে দাউদকে বাদশাহ্‌র পদে অভিষেক করলেন।</div>
<div class="v" id="v4"><span class="vn">4</span> দাউদ ত্রিশ বছর বয়সে রাজত্ব করতে আরম্ভ করেন এবং চল্লিশ বছর রাজত্ব করেন।</div>
<div class="v" id="v5"><span class="vn">5</span> তিনি হেবরনে এহুদার উপরে সাত বছর ছয় মাস রাজত্ব করেন; পরে জেরুশালেমে সমস্ত ইসরাইল ও এহুদার উপরে তেত্রিশ বছর রাজত্ব করেন।</div>
<div class="v" id="v6"><h2>বাদশাহ্‌ দাউদের জেরুশালেম দখল</h2><span class="vn">6</span> <span class="br-p"><br><br></span>পরে বাদশাহ্‌ ও তাঁর লোকেরা দেশ-নিবাসী যিবূষীয়দের বিরুদ্ধে জেরুশালেমে যাত্রা করলেন, তাতে তারা দাউদকে বললো, তুমি এই স্থানে প্রবেশ করতে পারব না, অন্ধেরা ও খঞ্জেরাই তোমাকে তাড়িয়ে দেবে। তারা ভেবেছিল, দাউদ এই স্থানে প্রবেশ করতে পারবেন না।</div>
<div class="v" id="v7"><span class="vn">7</span> কিন্তু দাউদ সিয়োনের দুর্গ অধিকার করলেন; সেজন্য এটিকে দাউদ-নগর বলা হয়।</div>
<div class="v" id="v8"><span class="vn">8</span> ঐ দিনে দাউদ বললেন, যে কেউ যিবূষীয়দের অধিকার করে, সে জলপ্রণালীতে গিয়ে দাউদের প্রাণের ঘৃণিত খঞ্জ ও অন্ধদের আঘাত করুক। এই কারণে লোকে বলে, অন্ধ ও খঞ্জেরা মাবুদের গৃহে প্রবেশ করবে না।</div>
<div class="v" id="v9"><span class="vn">9</span> আর দাউদ সেই দুর্গে বসতি করে তার নাম দাউদ-নগর রাখলেন; এবং দাউদ মিল্লো থেকে ভিতর পর্যন্ত চারদিকে প্রাচীর গাঁথলেন।</div>
<div class="v" id="v10"><span class="vn">10</span> পরে দাউদ উত্তরোত্তর মহান হয়ে উঠলেন, কারণ মাবুদ বাহিনীগণের আল্লাহ্‌ তাঁর সহবর্তী ছিলেন।</div>
<div class="v" id="v11"><span class="vn">11</span> <span class="br-p"><br><br></span>আর টায়ারের বাদশাহ্‌ হীরম দাউদের কাছে দূতদের এবং এরস কাঠ, ছুতার মিস্ত্রি ও রাজমিস্ত্রিদের পাঠালেন; তারা দাউদের জন্য একটি বাড়ি নির্মাণ করলো।</div>
<div class="v" id="v12"><span class="vn">12</span> তখন দাউদ বুঝলেন যে, মাবুদ ইসরাইলের বাদশাহ্‌র পদে তাঁকে সুস্থির করেছেন এবং তাঁর লোক ইসরাইলের জন্য তাঁর রাজ্যের উন্নতি করেছেন।</div>
<div class="v" id="v13"><span class="vn">13</span> <span class="br-p"><br><br></span>আর দাউদ হেবরন থেকে আসার পর জেরুশালেমে আরও উপপত্নী ও স্ত্রী গ্রহণ করলেন, তাতে দাউদের আরও পুত্র কন্যা জন্মগ্রহণ করলো।</div>
<div class="v" id="v14"><span class="vn">14</span> জেরুশালেমে তাঁর যেসব পুত্র জন্ম নিল তাদের নাম: সম্মূয়, শোবর, নাথন, সোলায়মান,</div>
<div class="v" id="v15"><span class="vn">15</span> যিভর, ইলীশূয়, নেফগ, যাফিয়,</div>
<div class="v" id="v16"><span class="vn">16</span> ইলীশামা, ইলিয়াদা ও ইলীফেলট।</div>
<div class="v" id="v17"><h2>ফিলিস্তিনীদের পরাজয়</h2><span class="vn">17</span> <span class="br-p"><br><br></span>ফিলিস্তিনীরা যখন শুনতে পেল যে, দাউদ ইসরাইলে বাদশাহ্‌র পদে অভিষিক্ত হয়েছেন, তখন ফিলিস্তিনী সমস্ত লোক দাউদের খোঁজে উঠে এল; দাউদ তা শুনে দুর্গে নেমে গেলেন।</div>
<div class="v" id="v18"><span class="vn">18</span> আর ফিলিস্তিনীরা এসে রফায়ীম উপত্যকায় ছড়িয়ে পড়লো।</div>
<div class="v" id="v19"><span class="vn">19</span> তখন দাউদ মাবুদের কাছে জিজ্ঞাসা করলেন, আমি কি ফিলিস্তিনীদের বিরুদ্ধে উঠে গেলে তুমি কি আমার হাতে তাদের তুলে দেবে? মাবুদ দাউদকে বললেন, যাও, আমি অবশ্য তোমার হাতে ফিলিস্তিনীদের তুলে দেব।</div>
<div class="v" id="v20"><span class="vn">20</span> পরে দাউদ বাল্‌-পরাসীমে আসলেন, আর দাউদ তাদের আক্রমণ করলেন, আর বললেন, মাবুদ আমার সম্মুখে আমার দুশমনদের বাঁধ ভাঙ্গার মত ভেঙ্গে ফেললেন, এজন্য সেই স্থানের নাম বাল্‌-পরাসীম [ভগ্নস্থান] রাখলেন।</div>
<div class="v" id="v21"><span class="vn">21</span> সেই স্থানে তারা তাদের সমস্ত মূর্তি ফেলে গিয়েছিল, আর দাউদ ও তাঁর লোকেরা সেগুলো তুলে নিয়ে গেলেন।</div>
<div class="v" id="v22"><span class="vn">22</span> <span class="br-p"><br><br></span>পরে ফিলিস্তিনীরা পুনর্বার এসে রফায়ীম উপত্যকায় ছড়িয়ে পড়লো।</div>
<div class="v" id="v23"><span class="vn">23</span> তাতে দাউদ মাবুদের কাছে জিজ্ঞাসা করলেন, আর তিনি বললেন, তুমি যেও না, কিন্তু ওদের পিছনে ঘুরে এসে বাকা গাছগুলোর সম্মুখে ওদের আক্রমণ কর।</div>
<div class="v" id="v24"><span class="vn">24</span> সেই সমস্ত বাকা গাছের শিখরে সৈন্যগমনের মত আওয়াজ শুনলে তুমি আক্রমণ করবে; কেননা তখনই মাবুদ ফিলিস্তিনীদের সৈন্যকে আঘাত করার জন্য তোমার সম্মুখে অগ্রসর হয়েছেন।</div>
<div class="v" id="v25"><span class="vn">25</span> দাউদ মাবুদের হুকুম অনুসারে কাজ করলেন; সেবা থেকে গেষরের কাছ পর্যন্ত ফিলিস্তিনীদের আঘাত করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>