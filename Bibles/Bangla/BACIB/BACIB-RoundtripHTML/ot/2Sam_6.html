<html><head>
<meta http-equiv="Content-Type" content="text/html;charset=utf-8" />
<title>2Sam 6 &ndash; ২ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>২ শামুয়েল</b> &ndash; <a href="2Sam_1.html">1</a> ... <a href="2Sam_4.html">4</a> <a href="2Sam_5.html">5</a> <b>6</b> <a href="2Sam_7.html">7</a> <a href="2Sam_8.html">8</a> ... <a href="2Sam_24.html">24</a> </div><hr>
<h1>2Sam 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমে শরীয়ত-সিন্দুক</h2><span class="vn">1</span> <span class="br-p"><br><br></span>পরে দাউদ পুনরায় ইসরাইলের মধ্য থেকে ত্রিশ হাজার মনোনীত লোককে, একত্র করলেন।</div>
<div class="v" id="v2"><span class="vn">2</span> আর দাউদ ও তাঁর সঙ্গী সমস্ত লোক উঠে আল্লাহ্‌র সিন্দুক, যার উপরে সেই নাম, বাহিনীগণের মাবুদ, যিনি কারুবীদ্বয়ে আসীন, তাঁর নাম কীর্তিত, তা বালি-এহুদা থেকে আনতে যাত্রা করলেন।</div>
<div class="v" id="v3"><span class="vn">3</span> পরে তাঁরা আল্লাহ্‌র সিন্দুক একটি নতুন ঘোড়ার গাড়িতে চড়িয়ে পাহাড়ে অবস্থিত অবীনাদবের বাড়ি থেকে বের করলেন, আর অবীনাদবের পুত্র উষ ও অহিয়ো সেই নতুন ঘোড়ার গাড়ি চালিয়ে নিয়ে যাচ্ছিল।</div>
<div class="v" id="v4"><span class="vn">4</span> তারা পাহাড়ে অবস্থিত অবীনাদবের বাড়ি থেকে আল্লাহ্‌র সিন্দুকসহ ঘোড়ার গাড়ি বের করে আনলো; এবং অহিয়ো সিন্দুকটির আগে আগে চলতে লাগল।</div>
<div class="v" id="v5"><span class="vn">5</span> আর দাউদ ও ইসরাইলের সমস্ত কুল মাবুদের সম্মুখে দেবদারু কাঠের তৈরি সমস্ত রকম বাদ্যযন্ত্র এবং বীণা, নেবল, তম্বুরা, ঝুমঝুমি ও করতাল বাজাচ্ছিলেন।</div>
<div class="v" id="v6"><span class="vn">6</span> <span class="br-p"><br><br></span>পরে তারা নাখোনের খামার পর্যন্ত গেলে উষ হাত বাড়িয়ে আল্লাহ্‌র সিন্দুক ধরলো, কেননা বলদযুগল পিছলিয়ে পড়েছিল।</div>
<div class="v" id="v7"><span class="vn">7</span> তখন উষের প্রতি মাবুদের ক্রোধ প্রজ্বলিত হল ও তার হঠকারিতার দরুন আল্লাহ্‌ সেই স্থানে তাকে আঘাত করলেন; তাতে সে সেখানে আল্লাহ্‌র সিন্দুকের পাশে মারা গেল।</div>
<div class="v" id="v8"><span class="vn">8</span> মাবুদ উষকে আক্রমণ করায় দাউদ অসন্তুষ্ট হলেন। আর সেই স্থানের নাম পেরস-উষ (উষ-ভঙ্গ) রাখলেন;</div>
<div class="v" id="v9"><span class="vn">9</span> আজ পর্যন্ত সেই নাম প্রচলিত আছে। আর দাউদ সেদিন মাবুদকে ভয় পেয়ে বললেন, মাবুদের সিন্দুক কিভাবে আমার কাছে আসবে?</div>
<div class="v" id="v10"><span class="vn">10</span> তাই দাউদ মাবুদের সিন্দুক দাউদ-নগরে তাঁর কাছে আনতে অনিচ্ছুক হলেন, কিন্তু দাউদ পথের পাশে অবস্থিত গাতীয় ওবেদ-ইদোমের বাড়িতে নিয়ে রাখলেন।</div>
<div class="v" id="v11"><span class="vn">11</span> মাবুদের সিন্দুক গাতীয় ওবেদ-ইদোমের বাড়িতে তিন মাস থাকলো; আর মাবুদ ওবেদ-ইদোমকে ও তার সমস্ত বাড়িকে দোয়া করলেন।</div>
<div class="v" id="v12"><span class="vn">12</span> <span class="br-p"><br><br></span>পরে বাদশাহ্‌ দাউদ শুনলেন, আল্লাহ্‌র সিন্দুকের জন্য মাবুদ ওবেদ-ইদোমের বাড়ি ও তার সর্বস্বকে দোয়া করেছেন; তাতে দাউদ গিয়ে ওবেদ-ইদোমের বাড়ি থেকে আনন্দ সহকারে আল্লাহ্‌র সিন্দুক দাউদ-নগরে আনলেন।</div>
<div class="v" id="v13"><span class="vn">13</span> আর এরকম হল, মাবুদের সিন্দুক-বহনকারীরা ছয় কদম গমন করলে তিনি একটি ষাঁড় ও একটি পুষ্ট বাছুর কোরবানী করলেন।</div>
<div class="v" id="v14"><span class="vn">14</span> আর দাউদ মাবুদের সম্মুখে যথাসাধ্য নৃত্য করলেন; তখন দাউদ সাদা এফোদ পরেছিলেন।</div>
<div class="v" id="v15"><span class="vn">15</span> এভাবে দাউদ ও ইসরাইলের সমস্ত কুল জয়ধ্বনি ও তূরীধ্বনি সহকারে মাবুদের সিন্দুকটি নিয়ে আসলেন।</div>
<div class="v" id="v16"><span class="vn">16</span> <span class="br-p"><br><br></span>আর দাউদ-নগরে মাবুদের সিন্দুকের প্রবেশ কালে তালুতের কন্যা মীখল জানালা দিয়ে দৃষ্টিপাত করলেন এবং মাবুদের সম্মুখে দাউদ বাদশাহ্‌কে লাফ দিতে ও নৃত্য করতে দেখে মনে মনে তুচ্ছ করলেন।</div>
<div class="v" id="v17"><span class="vn">17</span> <span class="br-p"><br><br></span>পরে লোকেরা মাবুদের সিন্দুক ভিতরে এনে স্বস্থানে, অর্থাৎ সিন্দুকের জন্য দাউদ যে তাঁবু স্থাপন করেছিলেন, তার মধ্যে রাখল এবং দাউদ মাবুদের সম্মুখে পোড়ানো-কোরবানী ও মঙ্গল-কোরবানী করলেন।</div>
<div class="v" id="v18"><span class="vn">18</span> আর পোড়ানো-কোরবানী ও মঙ্গল-কোরবানী সমাপ্ত করার পর দাউদ বাহিনীগণের মাবুদের নামে লোকদের দোয়া করলেন।</div>
<div class="v" id="v19"><span class="vn">19</span> আর তিনি সব লোকের মধ্যে অর্থাৎ ইসরাইলের সমস্ত জনগণের মধ্যে প্রত্যেক পুরুষকে ও প্রত্যেক স্ত্রীকে এক এক খানা রুটি ও এক এক ভাগ গোশ্‌ত ও এক এক খানা আঙ্গুরের পিঠা দিলেন; পরে সকল লোক যার যার বাড়িতে প্রস্থান করলো।</div>
<div class="v" id="v20"><span class="vn">20</span> <span class="br-p"><br><br></span>পরে দাউদ নিজের পরিজনদের দোয়া করার জন্য ফিরে আসলেন; তখন তালুতের কন্যা মীখল দাউদের সঙ্গে সাক্ষাৎ করতে বাইরে এসে বললেন, আজ ইসরাইলের বাদশাহ্‌ কেমন সমাদৃত হলেন; কোন অসারচিত্ত লোক যেমন প্রকাশ্যভাবে বিবস্ত্র হয়, তেমনি তিনি আজ নিজের ভৃত্যদের বাঁদীদের সম্মুখে বিবস্ত্র হলেন।</div>
<div class="v" id="v21"><span class="vn">21</span> তখন দাউদ মীখলকে বললেন, মাবুদের লোকদের উপরে, ইসরাইলের উপরে নেতৃত্বপদে আমাকে নিযুক্ত করার জন্য যিনি তোমার পিতা ও তাঁর সমস্ত কুলের পরিবর্তে আমাকে মনোনীত করেছেন, সেই মাবুদের সাক্ষাতেই তা করেছি; অতএব আমি মাবুদের সাক্ষাতেই আমোদ করবো।</div>
<div class="v" id="v22"><span class="vn">22</span> আর এর চাইতে আরও লঘু হব এবং আমার নিজের দৃষ্টিতে আরও নিচ হব; কিন্তু তুমি যে বাঁদীদের কথা বললে, তাদের কাছে সমাদৃত হবো।</div>
<div class="v" id="v23"><span class="vn">23</span> আর তালুতের কন্যা মীখলের মরণকাল পর্যন্ত সন্তান হল না।</div>
</div>
<!-- PARSED ABOVE; EDITING MAY BREAK PARSER -->
</body></html>