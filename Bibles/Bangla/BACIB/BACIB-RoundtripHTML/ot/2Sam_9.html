<html><head>
<meta http-equiv="Content-Type" content="text/html;charset=utf-8" />
<title>2Sam 9 &ndash; ২ শামুয়েল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>২ শামুয়েল</b> &ndash; <a href="2Sam_1.html">1</a> ... <a href="2Sam_7.html">7</a> <a href="2Sam_8.html">8</a> <b>9</b> <a href="2Sam_10.html">10</a> <a href="2Sam_11.html">11</a> ... <a href="2Sam_24.html">24</a> </div><hr>
<h1>2Sam 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মফীবোশতের প্রতি দাউদের রহম</h2><span class="vn">1</span> <span class="br-p"><br><br></span>পরে দাউদ বললেন, আমি যোনাথনের জন্য যার প্রতি দয়া করতে পারি, এমন কেউ কি তালুতের কুলে অবশিষ্ট আছে?</div>
<div class="v" id="v2"><span class="vn">2</span> সীবঃ নামে তালুতের কুলের এক জন গোলাম ছিল, তাকে দাউদের কাছে ডাকা হলে বাদশাহ্‌ তাকে বললেন, তুমি কি সীবঃ? সে বললো, আপনার গোলাম সেই বটে।</div>
<div class="v" id="v3"><span class="vn">3</span> বাদশাহ্‌ বললেন, আমি যার প্রতি আল্লাহ্‌র দয়া দেখাতে পারি, তালুতের কুলে এমন কেউই কি অবশিষ্ট নেই? সীবঃ বাদশাহ্‌কে বললো, যোনাথনের এক জন পুত্র এখনও অবশিষ্ট আছেন, তিনি চরণে খঞ্জ।</div>
<div class="v" id="v4"><span class="vn">4</span> বাদশাহ্‌ বললেন, সে কোথায়? সীবঃ বাদশাহ্‌কে বললো, দেখুন, তিনি লো-দবারে অম্মীয়েলের পুত্র মাখীরের বাড়িতে আছেন।</div>
<div class="v" id="v5"><span class="vn">5</span> পরে বাদশাহ্‌ দাউদ লোদবারে লোক প্রেরণ করে অম্মীয়েলের পুত্র মাখীরের বাড়ি থেকে তাকে আনালেন।</div>
<div class="v" id="v6"><span class="vn">6</span> তখন তালুতের পৌত্র যোনাথনের পুত্র মফীবোশৎ দাউদের কাছে এসে ভূমিতে উবুড় হয়ে পড়ে সালাম করলেন। তখন দাউদ বললেন, মফীবোশৎ! জবাবে তিনি বললেন, দেখুন, এই আপনার গোলাম।</div>
<div class="v" id="v7"><span class="vn">7</span> দাউদ তাঁকে বললেন, ভয় করো না, আমি তোমার পিতা যোনাথনের জন্য অবশ্য তোমার প্রতি দয়া করবো, আমি তোমার পিতামহ তালুতের সমস্ত ভূমি তোমাকে ফিরিয়ে দেব, আর তুমি প্রতিদিন আমার খাবার টেবিলে ভোজন করবে।</div>
<div class="v" id="v8"><span class="vn">8</span> তাতে তিনি ভূমিতে উবুড় হয়ে বললেন, আপনার এই গোলাম কে যে, আপনি আমার মত মৃত কুকুরের প্রতি দৃষ্টি করছেন?</div>
<div class="v" id="v9"><span class="vn">9</span> <span class="br-p"><br><br></span>পরে বাদশাহ্‌ তালুতের ভৃত্য সীবঃকে ডেকে এনে বললেন, আমি তোমার মালিকের পুত্রকে তালুত ও তাঁর সমস্ত কুলের সর্বস্ব দিলাম।</div>
<div class="v" id="v10"><span class="vn">10</span> আর তুমি, তোমার পুত্ররা ও গোলামেরা তাঁর জন্য ভূমি চাষ করবে এবং তোমার মালিকের পুত্রের খাদ্যের জন্য উৎপন্ন দ্রব্য এনে দেবে; কিন্তু তোমার মালিকের পুত্র মফীবোশৎ নিত্য আমার মেজে ভোজন করবেন। ঐ সীবের পনের জন পুত্র ও বিশ জন গোলাম ছিল।</div>
<div class="v" id="v11"><span class="vn">11</span> তখন সীবঃ বাদশাহ্‌কে বললো, আমার মালিক বাদশাহ্‌ তাঁর গোলামকে যে যে হুকুম করলেন, সেই অনুসারে আপনার এই গোলাম সমস্তই করবে। আর মফীবোশৎ রাজপুত্রদের একজনের মত বাদশাহ্‌র খাবার টেবিলে ভোজন করতে লাগলেন।</div>
<div class="v" id="v12"><span class="vn">12</span> মফীবোশতের মিকাহ্‌ নামে একটি পুত্র-সন্তান ছিল। আর সীবের বাড়িতে বাসকারী সমস্ত লোক মফীবোশতের গোলাম ছিল।</div>
<div class="v" id="v13"><span class="vn">13</span> মফীবোশৎ জেরুশালেমে বাস করলেন, কেননা তিনি প্রতিদিন বাদশাহ্‌র মেজে ভোজন করতেন। তিনি উভয় চরণে খঞ্জ ছিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>