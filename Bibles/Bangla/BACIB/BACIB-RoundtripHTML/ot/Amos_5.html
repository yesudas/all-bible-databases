<html><head>
<meta http-equiv="Content-Type" content="text/html;charset=utf-8" />
<title>Amos 5 &ndash; আমোজ নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Amos', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>আমোজ নবীর কিতাব</b> &ndash; <a href="Amos_1.html">1</a> ... <a href="Amos_3.html">3</a> <a href="Amos_4.html">4</a> <b>5</b> <a href="Amos_6.html">6</a> <a href="Amos_7.html">7</a> ... <a href="Amos_9.html">9</a> </div><hr>
<h1>Amos 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের গুনাহের জন্য মাতম</h2><span class="vn">1</span> <span class="br-p"><br><br></span>হে ইসরাইল-কুল, আমি তোমাদের বিষয়ে যে মাতম করি, তা শোন।</div>
<div class="v" id="v2"><span class="vn">2</span> ইসরাইল-কুমারী পড়ে গেছে, সে আর উঠবে না; সে তার ভূমিতে আছাড় খেয়েছে; তাকে উঠাবার কেউ নেই।</div>
<div class="v" id="v3"><span class="vn">3</span> <span class="br-p"><br><br></span>কারণ সার্বভৌম মাবুদ এই কথা বলেন, যে নগরের লোকেরা এক হাজার লোক বের হয়, তার একশত অবশিষ্ট থাকবে; আর যেখানে লোকেরা একশত হয়ে বের হয়, তার দশ জন অবশিষ্ট থাকবে, ইসরাইল-কুলের জন্য।</div>
<div class="v" id="v4"><span class="vn">4</span> <span class="br-p"><br><br></span>কারণ মাবুদ ইসরাইল-কুলকে এই কথা বলেন, তোমরা আমার খোঁজ কর, তাতে বাঁচবে।</div>
<div class="v" id="v5"><span class="vn">5</span> কিন্তু বেথেলের খোঁজ করো না, গিল্‌গলে প্রবেশ করো না ও বের্‌শেবাতে যেও না; কেননা গিল্‌গল অবশ্য নির্বাসিত হবে, বেথেল অসার হয়ে পড়বে।</div>
<div class="v" id="v6"><span class="vn">6</span> <span class="br-p"><br><br></span>মাবুদের খোঁজ কর, তাতে বাঁচবে; নতুবা তিনি ইউসুফের কুলে আগুনের মতই জ্বলবেন, আর সেই আগুন গ্রাস করবে, বেথেলে সেই আগুন নিভিয়ে ফেলবার কেউই থাকবে না।</div>
<div class="v" id="v7"><span class="vn">7</span> তোমরা বিচারকে তিক্ত বস্তুতে পরিণত করছো ও ধার্মিকতাকে ভূমিসাৎ করছে।</div>
<div class="v" id="v8"><span class="vn">8</span> <span class="br-p"><br><br></span>তাঁর খোঁজ কর, যিনি কৃত্তিকা ও মৃগশীর্ষ নক্ষত্র সৃষ্টি করেছেন, যিনি ঘন অন্ধকারকে প্রভাতে পরিণত করেন, যিনি দিনকে রাতের মত অন্ধকারময় করেন, যিনি সমুদ্রের জলরাশিকে আহ্বান করে স্থলের উপর ঢেলে দেন; তাঁর নাম মাবুদ।</div>
<div class="v" id="v9"><span class="vn">9</span> তিনি বলবানের প্রতি হঠাৎ সর্বনাশ উপস্থিত করেন, তাতে সর্বনাশ দুর্গের উপরে আসে।</div>
<div class="v" id="v10"><span class="vn">10</span> <span class="br-p"><br><br></span>যে নগর-দ্বারে অনুযোগ করে, লোকে তাকে হিংসা করে এবং তারা সত্যবাদীকে ঘৃণা করে।</div>
<div class="v" id="v11"><span class="vn">11</span> তোমরা দীনহীন লোককে পদতলে দলিত করছো ও তার কাছ থেকে গমরূপ দর্শনী গ্রহণ করছো; এজন্য, তোমরা খোদাই-করা পাথরের বাড়ি নির্মাণ করেছ বটে, কিন্তু তাতে বাস করতে পারবে না; তোমরা রম্য আঙ্গুরক্ষেত রোপণ করেছ বটে, কিন্তু তার আঙ্গুর-রস পান করতে পারবে না।</div>
<div class="v" id="v12"><span class="vn">12</span> কেননা আমি জানি, তোমাদের অধর্ম বহুবিধ, তোমাদের গুনাহ্‌ কঠোর; তোমরা ধার্মিককে কষ্ট দিচ্ছ, ঘুষ গ্রহণ করছো এবং নগর-দ্বারে দরিদ্র লোকদের প্রতি অন্যায় করছো।</div>
<div class="v" id="v13"><span class="vn">13</span> এজন্য এমন সময়ে বুদ্ধিমান লোক চুপ করে থাকে, কেননা এটি দুঃসময়।</div>
<div class="v" id="v14"><span class="vn">14</span> <span class="br-p"><br><br></span>উত্তমের চেষ্টা কর, মন্দের নয়, যেন বাঁচতে পার; তাতে মাবুদ, বাহিনীগণের আল্লাহ্‌, তোমাদের সঙ্গে থাকবেন, যেমন তোমরা বলে থাক।</div>
<div class="v" id="v15"><span class="vn">15</span> মন্দকে ঘৃণা কর ও উত্তমকে ভালবাস এবং নগর-দ্বারে ন্যায়বিচার স্থাপন কর; তাতে হয় তো বাহিনীগণের আল্লাহ্‌ মাবুদ ইউসুফের অবশিষ্টাংশের প্রতি কৃপা করবেন।</div>
<div class="v" id="v16"><span class="vn">16</span> <span class="br-p"><br><br></span>এজন্য প্রভু, বাহিনীগণের আল্লাহ্‌ মাবুদ, এই কথা বলেন, সমস্ত চকে মাতম হবে এবং লোকে সমস্ত পথে হায় হায় করবে; আর তারা চেঁচিয়ে কৃষককে মাতম করতে বলবে, যারা মাতম করতে নিপুণ তাদেরকে হাহাকার করতে বলবে।</div>
<div class="v" id="v17"><span class="vn">17</span> আর সমস্ত আঙ্গুর-ক্ষেতে মাতম হবে, কেননা আমি তোমার মধ্য দিয়ে গমন করবো, মাবুদ এই কথা বলেন।</div>
<div class="v" id="v18"><h2>মাবুদের দিন ঘোর অন্ধকার</h2><span class="vn">18</span> <span class="br-p"><br><br></span>তোমরা, যারা মাবুদের দিনের আকাঙক্ষা কর; ধিক্‌ তোমাদের! মাবুদের দিন তোমাদের কি করবে? তা অন্ধকার, আলো নয়।</div>
<div class="v" id="v19"><span class="vn">19</span> কোন ব্যক্তি হয়তো সিংহ থেকে পালিয়ে গেল, আর ভল্লুকীর সম্মুখে পড়লো; অথবা বাড়িতে গিয়ে দেয়ালে হাত রাখলে সাপ তাকে দংশন করলো।</div>
<div class="v" id="v20"><span class="vn">20</span> মাবুদের দিন কি আলো, অন্ধকার কি নয়? তা কি ঘোর অন্ধকার নয়, তাতে কি আলো থাকবে?</div>
<div class="v" id="v21"><span class="vn">21</span> <span class="br-p"><br><br></span>আমি তোমাদের উৎসবগুলো ঘৃণা করি, অগ্রাহ্য করি, আমি তোমাদের মাহ্‌ফিলগুলো আমি সহ্য করতে পারি না।</div>
<div class="v" id="v22"><span class="vn">22</span> তোমরা আমার কাছে পোড়ানো-কোরবানী ও নৈবেদ্য উৎসর্গ করলে আমি তা গ্রাহ্য করবো না এবং তোমাদের পুষ্ট পশুর মঙ্গল-কোরবানীদানেও দৃষ্টিপাত করবো না।</div>
<div class="v" id="v23"><span class="vn">23</span> আমার কাছ থেকে তোমার সঙ্গীতের শোরগোল দূর কর, আমি তোমার নেবল-যন্ত্রের বাদ্য শোনব না।</div>
<div class="v" id="v24"><span class="vn">24</span> কিন্তু বিচার পানির মত প্রবাহিত হোক, ধার্মিকতা চিরপ্রবাহমান স্রোতের মত বয়ে যাক।</div>
<div class="v" id="v25"><span class="vn">25</span> <span class="br-p"><br><br></span>হে ইসরাইল-কুল, তোমরা মরুভূমিতে চল্লিশ বছর পর্যন্ত কি আমার উদ্দেশে কোরবানী ও নৈবেদ্য উৎসর্গ করেছিলে?</div>
<div class="v" id="v26"><span class="vn">26</span> বরং তোমরা তোমাদের বাদশাহ্‌ সিক্কুৎকে ও কীয়ূন নামক তোমাদের মূর্তিগুলোকে, তোমাদের দেবতার তারা, যা তোমরা নিজেদের জন্য তৈরি করেছিলে, এসব তুলে বহন করতে।</div>
<div class="v" id="v27"><span class="vn">27</span> অতএব আমি তোমাদের নির্বাসনের জন্য দামেস্কের ওদিকে গমন করাব, মাবুদ এই কথা বলেন, যাঁর নাম বাহিনীগণের আল্লাহ্‌।</div>
</div>
<!-- PARSED ABOVE; EDITING MAY BREAK PARSER -->
</body></html>