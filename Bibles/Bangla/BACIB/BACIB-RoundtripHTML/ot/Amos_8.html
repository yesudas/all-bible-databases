<html><head>
<meta http-equiv="Content-Type" content="text/html;charset=utf-8" />
<title>Amos 8 &ndash; আমোজ নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Amos', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>আমোজ নবীর কিতাব</b> &ndash; <a href="Amos_1.html">1</a> ... <a href="Amos_6.html">6</a> <a href="Amos_7.html">7</a> <b>8</b> <a href="Amos_9.html">9</a> </div><hr>
<h1>Amos 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এক ঝুড়ি গ্রীষ্মের ফল</h2><span class="vn">1</span> <span class="br-p"><br><br></span>সার্বভৌম মাবুদ আমাকে এরকম দেখালেন; দেখ, এক ঝুড়ি গ্রীষ্মের ফল। আর তিনি বললেন, আমোজ, তুমি কি দেখতে পাচ্ছ?</div>
<div class="v" id="v2"><span class="vn">2</span> আমি বললাম, এক ঝুড়ি গ্রীষ্মের ফল। তখন মাবুদ আমাকে বললেন, আমার লোক ইসরাইলের কাছে পরিণাম আসল; আমি তাদের আর অমনি ছেড়ে যাব না।</div>
<div class="v" id="v3"><span class="vn">3</span> সেদিন প্রাসাদের গান হাহাকার হয়ে যাবে, এই কথা সার্বভৌম মাবুদ বলেন; লাশ অনেক; লোকে সমস্ত জায়গায় সেই সব ফেলে দিয়েছে। চুপ!</div>
<div class="v" id="v4"><span class="vn">4</span> <span class="br-p"><br><br></span>ওহে তোমরা যারা দরিদ্র লোককে গ্রাস করছো ও দেশের অভাবী লোকদের লোপ করছো, তোমরা এই কালাম শোন।</div>
<div class="v" id="v5"><span class="vn">5</span> তোমরা বলে থাক, ‘অমাবস্যা কখন গত হবে? আমরা শস্য বিক্রি করতে চাই। বিশ্রামদিন কখন গত হবে? আমরা গমের ব্যবসা করতে চাই। ঐফা ক্ষুদ্র ও শেকল ভারী করবো, আর ছলনার দাঁড়িপাল্লা দ্বারা ঠকাব;</div>
<div class="v" id="v6"><span class="vn">6</span> রূপা দিয়ে দীনহীনদেরকে ও এক জোড়া জুতা দিয়ে দরিদ্রকে ক্রয় করবো এবং গমের ছাঁট বিক্রি করবো।’</div>
<div class="v" id="v7"><span class="vn">7</span> মাবুদ ইয়াকুবের মহিমাস্থলের নাম নিয়ে এই কসম খেয়েছেন, নিশ্চয়ই এদের কোন কাজ আমি কখনও ভুলে যাব না।</div>
<div class="v" id="v8"><span class="vn">8</span> এর জন্য কি দেশ কাঁপবে না? দেশ-নিবাসী সকলে কি শোকান্বিত হবে না? সমুদয় দেশ নীল নদীর মত স্ফীত হয়ে উঠবে, মিসরীয় নদীর মত ঢেউ খেলে আবার নেমে যাবে।</div>
<div class="v" id="v9"><span class="vn">9</span> <span class="br-p"><br><br></span>সার্বভৌম মাবুদ এই কথা বলেন, সেদিন আমি মধ্যাহ্নকালে সূর্যকে অস্তগত করবো এবং আলোর দিনে দেশকে অন্ধকারময় করবো।</div>
<div class="v" id="v10"><span class="vn">10</span> আমি তোমাদের উৎসবগুলো শোকে ও তোমাদের সমস্ত গজল বিলাপে পরিণত করবো; সকলের কোমরে চট পরাবো ও সকলের মাথায় টাক পড়াব; একমাত্র পুত্রশোকের মত দেশকে শোক করাব এবং তার শেষকাল তীব্র দুঃখের দিন হবে।</div>
<div class="v" id="v11"><span class="vn">11</span> <span class="br-p"><br><br></span>সার্বভৌম মাবুদ বলেন, দেখ, এমন দিন আসছে, যে দিনে আমি এই দেশে দুর্ভিক্ষ প্রেরণ করবো; তা খাবারের দুর্ভিক্ষ কিংবা পানির পিপাসা নয়, কিন্তু মাবুদের কালাম শ্রবণের।</div>
<div class="v" id="v12"><span class="vn">12</span> লোকেরা টলতে টলতে এক সমুদ্র থেকে অন্য সমুদ্র পর্যন্ত এবং উত্তর থেকে পূর্ব পর্যন্ত ভ্রমণ করবে; তারা মাবুদের কালামের খোঁজে ইতস্তত দৌড়াদৌড়ি করবে, কিন্তু তা পাবে না।</div>
<div class="v" id="v13"><span class="vn">13</span> সেদিন সুন্দরী যুবতীরা ও যুবকেরা পিপাসায় মূর্চ্ছাপন্ন হবে।</div>
<div class="v" id="v14"><span class="vn">14</span> যারা সামেরিয়ার গুনাহ্‌ নিয়ে শপথ করে, বলে, ‘হে দান, তোমার জীবন্ত আল্লাহ্‌র কসম, বের্‌শেবার জীবন্ত পথের কসম,’ তারা পড়ে যাবে, আর কখনও উঠবে না।</div>
</div>
<!-- PARSED ABOVE; EDITING MAY BREAK PARSER -->
</body></html>