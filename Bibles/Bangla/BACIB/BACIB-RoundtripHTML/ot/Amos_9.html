<html><head>
<meta http-equiv="Content-Type" content="text/html;charset=utf-8" />
<title>Amos 9 &ndash; আমোজ নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Amos', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>আমোজ নবীর কিতাব</b> &ndash; <a href="Amos_1.html">1</a> ... <a href="Amos_7.html">7</a> <a href="Amos_8.html">8</a> <b>9</b> </div><hr>
<h1>Amos 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের ধ্বংস</h2><span class="vn">1</span> <span class="br-p"><br><br></span>আমি প্রভুকে দেখলাম, তিনি কোরবানগাহ্‌র কাছে দণ্ডায়মান ছিলেন; তিনি বললেন, তুমি স্তম্ভের শীর্ষস্থানে আঘাত কর, দ্বারের গোবরাট কেঁপে উঠুক, তুমি সকলের মাথায় তা ভেঙ্গে ফেল; আর তাদের শেষাংশকে আমি তলোয়ারের আঘাতে হত্যা করবো, তাদের মধ্যে এক জনও পলাতে পারবে না, এক জনও রক্ষা পেতে পারবে না।</div>
<div class="v" id="v2"><span class="vn">2</span> তারা খনন করে পাতাল পর্যন্ত গেলেও সেখান থেকে আমার হাত তাদেরকে ধরে আনবে এবং আসমান পর্যন্ত উঠলেও আমি সেখান থেকে তাদেরকে নামাব।</div>
<div class="v" id="v3"><span class="vn">3</span> আর তারা কর্মিলের শৃঙ্গে গিয়ে লুকালেও আমি সেখানে অনুসন্ধান করে তাদেরকে ধরবো; আমার দৃষ্টি সীমা থেকে সমুদ্রের তলে গিয়ে লুকালেও আমি সেখানে সাপকে হুকুম দেব, সে তাদেরকে দংশন করবে।</div>
<div class="v" id="v4"><span class="vn">4</span> আর তারা দুশমনদের সম্মুখে বন্দীদশার স্থানে গেলেও আমি সেখানে তলোয়ারকে হুকুম দেব, আর তা তাদেরকে হত্যা করবে; এভাবে অমঙ্গলের জন্য আমি তাদের প্রতি লক্ষ্য রাখবো, মঙ্গলের জন্য নয়।</div>
<div class="v" id="v5"><span class="vn">5</span> <span class="br-p"><br><br></span>প্রভু, বাহিনীগণের মাবুদ, তিনিই দেশকে স্পর্শ করলে তা গলে যায় ও দেশ-নিবাসী সকলে শোকান্বিত হয়; এবং সমুদয় দেশ নীল নদীর মত স্ফীত হয়ে উঠবে, মিসরীয় নদীর মত নেমে যাবে।</div>
<div class="v" id="v6"><span class="vn">6</span> তিনি আসমানে তাঁর উঁচু কক্ষগুলো নির্মাণ করেছেন, দুনিয়ার উপরে তাঁর চন্দ্রাতপ স্থাপন করেছেন; তিনি সমুদ্রের জলরাশিকে ডেকে স্থলের উপরে ঢেলে দেন; মাবুদ তাঁর নাম।</div>
<div class="v" id="v7"><span class="vn">7</span> মাবুদ বলেন, হে বনি-ইসরাইল, তোমরা কি আমার কাছে ইথিওপীয়দের মত নও? আমি কি মিসর দেশ থেকে ইসরাইলকে, কপ্তোর থেকে ফিলিস্তিনীদেরকে এবং কীর থেকে অরামীয়দেরকে আনি নি?</div>
<div class="v" id="v8"><span class="vn">8</span> দেখ, সার্বভৌম মাবুদের দৃষ্টি এই গুনাহ্‌গার রাজ্যের উপরে রয়েছে; আর আমি ভূতল থেকে তা মুছে ফেলব; তবুও ইয়াকুবের কুলকে একেবারে মুছে ফেলব না, মাবুদ এই কথা বলেন।</div>
<div class="v" id="v9"><span class="vn">9</span> কারণ দেখ, আমি হুকুম দেব, আর যেমন কুলাতে শস্য চালে, তেমনি আমি সমস্ত জাতির মধ্যে ইসরাইল-কুলকে চালব, কিন্তু একটি কণাও ভূমিতে পড়বে না।</div>
<div class="v" id="v10"><span class="vn">10</span> আমার সেই গুনাহ্‌গার লোকেরা সকলে তলোয়ারের আঘাতে মারা পড়বে, যারা বলছে, অমঙ্গল আমাদের কাছ পর্যন্ত আসবে না, আমাদের সম্মুখবর্তী হবে না।</div>
<div class="v" id="v11"><h2>দাউদের পড়ে যাওয়া কুটির পুনঃস্থাপন</h2><span class="vn">11</span> <span class="br-p"><br><br></span>সেদিন আমি দাউদের পড়ে যাওয়া কুটির পুনঃস্থাপন করবো, তার ফাটল বন্ধ করে দেব ও উৎপাটিত স্থানগুলো পুনর্গঠন করবো এবং আগের মত তা নির্মাণ করবো;</div>
<div class="v" id="v12"><span class="vn">12</span> যেন তারা ইদোমের অবশিষ্ট লোক এবং যত জাতির উপরে আমার নাম কীর্তিত হয়েছে, সকলের অধিকারী হয়; মাবুদ, যিনি তা সাধন করেন, তিনি এই কথা বলেন।</div>
<div class="v" id="v13"><span class="vn">13</span> <span class="br-p"><br><br></span>মাবুদ বলেন, দেখ, এমন সময় আসছে, যে সময়ে হালবাহক শস্যচ্ছেদকের সঙ্গে ও আঙ্গুরপেষক বীজ বাপকের সঙ্গে মিলবে; পর্বতগুলো থেকে মিষ্ট আঙ্গুর-রস ক্ষরণ হবে এবং সকল উপপর্বত গলে যাবে।</div>
<div class="v" id="v14"><span class="vn">14</span> আর আমি আমার লোক ইসরাইলের বন্দীদশা ফিরাব; তারা ধ্বংসপ্রাপ্ত নগরগুলো নির্মাণ করে সেখানে বাস করবে, আঙ্গুরক্ষেত প্রস্তুত করে তার রস পান করবে এবং বাগান প্রস্তুত করে তার ফল ভোগ করবে।</div>
<div class="v" id="v15"><span class="vn">15</span> আর আমি তাদের ভূমিতে তাদের রোপণ করবো; আমি তাদেরকে যে ভূমি দিয়েছি, তা থেকে তারা আর উৎপাটিত হবে না; তোমার আল্লাহ্‌ মাবুদ এই কথা বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>