<html><head>
<meta http-equiv="Content-Type" content="text/html;charset=utf-8" />
<title>Dan 1 &ndash; দানিয়াল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Dan', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>দানিয়াল নবীর কিতাব</b> &ndash; <b>1</b> <a href="Dan_2.html">2</a> <a href="Dan_3.html">3</a> ... <a href="Dan_12.html">12</a> </div><hr>
<h1>Dan 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত দানিয়াল ও তাঁর তিন বন্ধু</h2><span class="vn">1</span> <span class="br-p"><br><br></span>এহুদার বাদশাহ্‌ যিহোয়াকীমের রাজত্বের তৃতীয় বছরে ব্যাবিলনের বাদশাহ্‌ বখতে-নাসার জেরুশালেমে এসে নগর অবরোধ করলেন।</div>
<div class="v" id="v2"><span class="vn">2</span> আর প্রভু তাঁর হাতে এহুদার বাদশাহ্‌ যিহোয়াকীমকে এবং আল্লাহ্‌র গৃহের কতকগুলো পাত্র তুলে দিলেন; আর তিনি সেগুলো শিনিয়র দেশে তাঁর দেবালয়ে নিয়ে গেলেন; এবং পাত্রগুলো তাঁর দেবতার ভাণ্ডার-গৃহে রাখলেন।</div>
<div class="v" id="v3"><span class="vn">3</span> <span class="br-p"><br><br></span>পরে বাদশাহ্‌ রাজপ্রাসাদের প্রধান কর্মচারী অস্পনসকে বলে দিলেন, যেন তিনি বনি-ইসরাইলদের মধ্যে,</div>
<div class="v" id="v4"><span class="vn">4</span> বিশেষত রাজবংশ ও প্রধানবর্গের মধ্যে কয়েক জন যুবককে আনয়ন করেন, যারা নিষ্কলঙ্ক, সুন্দর ও সমস্ত বিদ্যায় তৎপর, বুদ্ধিতে বিচক্ষণ, জ্ঞানে বিজ্ঞ ও রাজপ্রাসাদে দাঁড়াবার যোগ্য; আর যেন তিনি তাদেরকে কল্‌দীয়দের গ্রন্থ ও ভাষা শিক্ষা দেন।</div>
<div class="v" id="v5"><span class="vn">5</span> পরে বাদশাহ্‌ এও স্থির করলেন যে, তাদের যেন বাদশাহ্‌র খাবার ও তাঁর পানীয় আঙ্গুর-রস থেকে প্রতিদিনের অংশ দেওয়া হয়; এবং তাদেরকে এভাবে তিন বছর পরিপোষণ করতে হবে যেন সেই সময়ের শেষে তারা বাদশাহ্‌র কাছে দাঁড়াতে পারে।</div>
<div class="v" id="v6"><span class="vn">6</span> তাদের মধ্যে এহুদা-বংশীয় দানিয়াল, হনানিয়, মীশায়েল ও অসরিয় ছিলেন।</div>
<div class="v" id="v7"><span class="vn">7</span> আর রাজপ্রাসাদের প্রধান কর্মচারী তাঁদের নাম রাখলেন; তিনি দানিয়ালকে বেল্টশৎসর, হনানিয়কে শদ্রক, মীশায়েলকে মৈশক ও অসরিয়কে অবেদ্‌নগো নাম দিলেন।</div>
<div class="v" id="v8"><span class="vn">8</span> <span class="br-p"><br><br></span>কিন্তু দানিয়াল মনে স্থির করলেন যে, তিনি বাদশাহ্‌র খাবার ও তাঁর পানীয় আঙ্গুর-রস দ্বারা নিজেকে নাপাক করবেন না। এজন্য নিজেকে যেন নাপাক করতে না হয়, এই অনুমতি রাজপ্রাসাদের প্রধান কর্মচারীর কাছে অনুমতি চাইলেন।</div>
<div class="v" id="v9"><span class="vn">9</span> তখন আল্লাহ্‌ সেই রাজপ্রাসাদের প্রধান কর্মচারীর কাছে দানিয়ালকে দয়া ও করুণার পাত্র করলেন।</div>
<div class="v" id="v10"><span class="vn">10</span> তাতে রাজপ্রাসাদের প্রধান কর্মচারী জবাবে দানিয়ালকে বললেন, আমি আমার মালিক বাদশাহ্‌কে ভয় করি, তিনিই তোমাদের খাবার ও পানীয়-দ্রব্য নির্ধারণ করেছেন; তিনি তোমাদের সমবয়স্ক যুবকদের মুখের চেয়ে তোমাদের মুখ কেন শুকনো দেখবেন? এতে বাদশাহ্‌ আমার মাথা কেটে ফেলতে পারেন।</div>
<div class="v" id="v11"><span class="vn">11</span> পরে রাজপ্রাসাদের প্রধান কর্মচারী দানিয়াল, হনানিয়, মীশায়েল ও অসরিয়ের উপরে যে প্রধান প্রহরীকে নিযুক্ত করেছিলেন, তাঁকে দানিয়াল বললেন,</div>
<div class="v" id="v12"><span class="vn">12</span> আপনি মেহেরবানী করে দশ দিন আপনার গোলামদের পরীক্ষা করুন; ভোজন পান করার জন্য আমাদেরকে সব্‌জি ও পানি দিতে হুকুম দিন;</div>
<div class="v" id="v13"><span class="vn">13</span> পরে নিজের সম্মুখে আমাদের চেহারা এবং রাজকীয় ভক্ষ্যভোগী যুবকদের চেহারার পরীক্ষা হোক; পরে আপনি যেমন দেখবেন, সেই অনুসারে আপনার এই গোলামদের সঙ্গে ব্যবহার করবেন।</div>
<div class="v" id="v14"><span class="vn">14</span> তখন তিনি তাঁদের এই কথায় কান দিয়ে দশ দিন পর্যন্ত তাঁদের পরীক্ষা করলেন।</div>
<div class="v" id="v15"><span class="vn">15</span> দশ দিন পরে দেখা গেল, রাজকীয় ভক্ষ্যভোগী সকল যুবকের চেয়ে এঁরা সুরূপ ও স্বাস্থ্যবান।</div>
<div class="v" id="v16"><span class="vn">16</span> এজন্য প্রধান প্রহরী তাঁদের ঐ খাবার ও পানীয় আঙ্গুর-রস বাদ দিয়ে তাঁদেরকে শুধু শাক-সব্‌জি দিতে থাকলেন।</div>
<div class="v" id="v17"><span class="vn">17</span> <span class="br-p"><br><br></span>আর আল্লাহ্‌ সেই চার জন যুবককে সমস্ত গ্রন্থে ও বিদ্যায় জ্ঞান ও পারদর্শিতা দিলেন; আর সমস্ত দর্শন ও স্বপ্নকথায় দানিয়াল বুদ্ধিমান হলেন।</div>
<div class="v" id="v18"><span class="vn">18</span> <span class="br-p"><br><br></span>পরে বাদশাহ্‌ যে সময়ের শেষে সকলকে আনবার কথা বলে দিয়েছিলেন, সেই সময় উত্তীর্ণ হলে রাজপ্রাসাদের প্রধান কর্মচারী তাঁদেরকে বখতে-নাসারের সম্মুখে উপস্থিত করলেন।</div>
<div class="v" id="v19"><span class="vn">19</span> তখন বাদশাহ্‌ তাঁদের সঙ্গে আলাপ করলেন; আর তাদের মধ্যে দানিয়াল, হনানিয়, মীশায়েল ও অসরিয়, এই কয়েকজনের সমকক্ষ কাউকেও দেখতে পাওয়া গেল না; এজন্য তাঁরা বাদশাহ্‌র সম্মুখে দণ্ডায়মান হলেন।</div>
<div class="v" id="v20"><span class="vn">20</span> আর জ্ঞান ও বুদ্ধি-সংক্রান্ত যে কোন কথা বাদশাহ্‌ তাঁদের জিজ্ঞাসা করলেন, সেই বিষয়ে তাঁর সমগ্র রাজ্যের সমস্ত জাদুকর ও গণক থেকে তাঁদেরকে দশগুণ বেশি বিজ্ঞ দেখতে পেলেন।</div>
<div class="v" id="v21"><span class="vn">21</span> <span class="br-p"><br><br></span>দানিয়াল বাদশাহ্‌ কাইরাসের প্রথম বছর পর্যন্ত কাজে বহাল থাকলেন।</div>
</div>
<!-- PARSED ABOVE; EDITING MAY BREAK PARSER -->
</body></html>