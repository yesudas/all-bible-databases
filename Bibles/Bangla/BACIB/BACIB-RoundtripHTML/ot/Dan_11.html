<html><head>
<meta http-equiv="Content-Type" content="text/html;charset=utf-8" />
<title>Dan 11 &ndash; দানিয়াল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Dan', 11);">
<div id="navbar"><a href="../index.html">কিতাবুল মোকাদ্দস</a> &ndash; <b>দানিয়াল নবীর কিতাব</b> &ndash; <a href="Dan_1.html">1</a> ... <a href="Dan_9.html">9</a> <a href="Dan_10.html">10</a> <b>11</b> <a href="Dan_12.html">12</a> </div><hr>
<h1>Dan 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আর মাদীয় দারিয়ুসের প্রথম বছরে আমিই তাঁকে সবল ও শক্তিমান করতে দাঁড়িয়েছিলাম।</div>
<div class="v" id="v2"><span class="vn">2</span> <span class="br-p"><br><br></span>যাহোক, এখন আমি তোমাকে সত্য কথা জানাবো। দেখ, পারস্যে আর তিন জন বাদশাহ্‌ উৎপন্ন হবে, আর চতুর্থ বাদশাহ্‌ সবচেয়ে বেশি ধনশালী হবে এবং আপন ধনে শক্তিমান হলে গ্রীস-রাজ্যের বিরুদ্ধে সকলকে উত্তেজিত করবে।</div>
<div class="v" id="v3"><span class="vn">3</span> পরে শক্তিশালী এক জন বাদশাহ্‌ উৎপন্ন হবে, সে মহাকর্তৃত্ব-বিশিষ্ট কর্তা হবে ও স্বেচ্ছানুসারে কাজ করবে।</div>
<div class="v" id="v4"><span class="vn">4</span> সে উৎপন্ন হলে তার রাজ্য ভেঙ্গে যাবে, আসমানের চার বায়ুর দিকে বিভক্ত হবে, কিন্তু তার বংশের জন্য নয়, আর সে যে কর্তৃত্ব করতো, সেই অনুসারে নয়; বস্তুত তার রাজ্য উৎপাটিত হয়ে তাদের নয়, কিন্তু অন্যদের হবে।</div>
<div class="v" id="v5"><span class="vn">5</span> <span class="br-p"><br><br></span>আর দক্ষিণ দেশের বাদশাহ্‌ বলবান হবে, কিন্তু তার শাসনকর্তাদের মধ্যে এক জন তার চেয়েও বলবান হয়ে প্রভুত্ব পাবে, তার প্রভুত্ব মহাপ্রভুত্ব হবে।</div>
<div class="v" id="v6"><span class="vn">6</span> আর, কয়েক বছর পরে তারা পরস্পর সম্বন্ধ স্থাপন করবে, আর বন্ধুত্বের জন্য দক্ষিণ দেশের বাদশাহ্‌র কন্যা উত্তর দেশের বাদশাহ্‌র কাছে গমন করবে; কিন্তু সেই কন্যা নিজের বাহুবল রক্ষা করবে না এবং সেই বাদশাহ্‌ ও তার বাহু স্থায়ী হবে না; কিন্তু সেই মহিলাকে এবং তার রক্ষীদের, তার সন্তানদের ও সাহায্যকারী সকলকেই তুলে দেওয়া হবে।</div>
<div class="v" id="v7"><span class="vn">7</span> <span class="br-p"><br><br></span>তবুও তার মূলের একটি তরুশাখা থেকে এক জন তার পদে সৃষ্টি হবে, আর সৈন্যদের বিরুদ্ধে এসে উত্তর দেশের বাদশাহ্‌র দুর্গে প্রবেশ করবে এবং সেই সবের বিপক্ষে দাঁড়িয়ে পরাক্রম দেখাবে।</div>
<div class="v" id="v8"><span class="vn">8</span> আর সে তাদের ছাঁচে ঢালা মূর্তিগুলোর সাথে, তাদের রূপা ও সোনার নানা রমণীয় পাত্রের সাথে তাদের দেবতাদেরকে বন্দী করে মিসরে নিয়ে যাবে। পরে কয়েক বছর উত্তর দেশের বাদশাহ্‌কে আক্রমণ করা থেকে বিরত থাকবে।</div>
<div class="v" id="v9"><span class="vn">9</span> আর সে দক্ষিণ দেশের বাদশাহ্‌র রাজ্যে প্রবেশ করবে, কিন্তু নিজের দেশে ফিরে যাবে।</div>
<div class="v" id="v10"><span class="vn">10</span> <span class="br-p"><br><br></span>তার পুত্ররা যুদ্ধ করবে এবং বিপুল বলসমারোহ সংগ্রহ করবে; তারা আসবে, মহা বন্যার মত এগিয়ে গিয়ে যুদ্ধ করবে ও তাদের দুশমনদের দুর্গ পর্যন্ত যুদ্ধ করবে।</div>
<div class="v" id="v11"><span class="vn">11</span> তাতে দক্ষিণ দেশের বাদশাহ্‌ ভীষণ ক্রুদ্ধ হবে এবং যাত্রা করে তার সাথে, উত্তর দেশের বাদশাহ্‌র সাথে, যুদ্ধ করবে; সেও মহাসমারোহ একত্র করবে, কিন্তু সেই সমারোহ তার হাতে তুলে দেওয়া হবে।</div>
<div class="v" id="v12"><span class="vn">12</span> ঐ সমারোহ নীত হবে ও সে উদ্ধতচিত্ত হবে, আর হাজার হাজার লোককে হত্যা করবে, তবুও শক্তিশালী থাকবে না।</div>
<div class="v" id="v13"><span class="vn">13</span> উত্তর দেশের বাদশাহ্‌ ফিরে আসবে এবং প্রথম সমারোহের চেয়ে বড় সমারোহ একত্র করবে; আর কালপর্যায়ের শেষে, নির্দিষ্ট বছর শেষে, মহা সৈন্য ও প্রচুর সামগ্রী নিয়ে আসবে।</div>
<div class="v" id="v14"><span class="vn">14</span> <span class="br-p"><br><br></span>সেই সময় দক্ষিণ দেশের বাদশাহ্‌র বিরুদ্ধে অনেক লোক উঠবে; এবং এই দর্শন যাতে সফল হয়, সেই জন্য তোমার জাতির মধ্যে দুর্দান্ত লোকেরা নিজেদের উঁচু করবে, কিন্তু তারা সফল হবে না।</div>
<div class="v" id="v15"><span class="vn">15</span> এইভাবে উত্তর দেশের বাদশাহ্‌ আসবে, জাঙ্গাল বাঁধবে এবং সুদৃঢ় নগর হস্তগত করবে; তাতে দক্ষিণ দেশের সৈন্য ও তার মনোনীত লোকেরা স্থির থাকবে না, স্থির থাকার শক্তি তাদের হবে না।</div>
<div class="v" id="v16"><span class="vn">16</span> কিন্তু যে তার বিরুদ্ধে আসবে, সে স্বেচ্ছানুসারে কাজ করবে, তার সাক্ষাতে কেউ দাঁড়াতে পারবে না; আর সে সুন্দর দেশে দণ্ডায়মান হবে ও তার হাতে বিনাশ থাকবে।</div>
<div class="v" id="v17"><span class="vn">17</span> পরে সে তার সমস্ত রাজ্যের পরাক্রম সঙ্গে করে আনবার জন্য উন্মুখ হবে ও তার সাথে শান্তির নিয়ম স্থাপন করবে; এবং বিনাশ করার উদ্দেশে তাকে নারীদের কন্যা দেবে, কিন্তু এটা স্থির থাকবে না ও তার হবে না।</div>
<div class="v" id="v18"><span class="vn">18</span> পরে সে উপকূলগুলোর বিরুদ্ধে গিয়ে অনেককে হস্তগত করবে; কিন্তু এক জন সেনাপতি তার কৃত উপহাস নিবৃত্ত করবে, এমন কি, সে তার উপহাস তাকেই ফিরিয়ে দেবে।</div>
<div class="v" id="v19"><span class="vn">19</span> তখন সে নিজের দেশের দুর্গগুলোর প্রতি মুখ ফিরাবে; কিন্তু হোঁচট খেয়ে পড়বে, তার উদ্দেশ আর পাওয়া যাবে না।</div>
<div class="v" id="v20"><span class="vn">20</span> <span class="br-p"><br><br></span>পরে এমন এক জন তার পদ পাবে, যে রাজ্যের শোভাস্থানে কর্মকর্তাকে প্রেরণ করবে, কিন্তু সে অল্প দিনের মধ্যে বিনষ্ট হবে, ক্রোধেও নয়, যুদ্ধেও নয়।</div>
<div class="v" id="v21"><span class="vn">21</span> পরে এক জন তুচ্ছ ব্যক্তি তার পদ পাবে। তাকে রাজ্যের মহিমা দেওয়া হয় নি, কিন্তু সে নিশ্চিন্ততার সময়ে এসে চাটুবাদ দ্বারা রাজ্য লাভ করবে;</div>
<div class="v" id="v22"><span class="vn">22</span> তার সম্মুখ থেকে বিশাল সৈন্য বাহিনী বের হয়ে সমূলে ধ্বংস হবে এবং নিয়মের নায়কও ধ্বংস হবে।</div>
<div class="v" id="v23"><span class="vn">23</span> তার সাথে মিত্রতার চুক্তি স্থির করার দিন থেকে সে ছলনা করবে, কারণ সে এসে অল্প লোক দ্বারা পরাক্রমী হবে।</div>
<div class="v" id="v24"><span class="vn">24</span> সে নিশ্চিন্ততার সময়ে প্রদেশের অতি উত্তম উত্তম স্থানে প্রবেশ করবে এবং তার পূর্বপুরুষেরা এবং পূর্বপুরুষদের পূর্বপুরুষেরাও যা করে নি, তা করবে; সে লোকদের মধ্যে লুটদ্রব্য, কেড়ে নেওয়া জিনিসপত্র এবং সম্পত্তি বিতরণ করবে, দৃঢ় দুর্গগুলোর বিরুদ্ধে কৌশল কল্পনা করবে, কিছু কাল এটা করবে।</div>
<div class="v" id="v25"><span class="vn">25</span> আর সে অনেক সৈন্য সঙ্গে নিয়ে দক্ষিণ দেশের বাদশাহ্‌র বিরুদ্ধে তার বল ও অন্তর উত্তেজিত করবে; তাতে দক্ষিণ দেশের বাদশাহ্‌ এক বিশাল শক্তিশালী সৈন্য সঙ্গে নিয়ে যুদ্ধ করবে, কিন্তু স্থির থাকবে না, কেননা তারা তার বিরুদ্ধে নানা কৌশল কল্পনা করবে।</div>
<div class="v" id="v26"><span class="vn">26</span> যারা তার খাবারের ভাগী, তারাই তাকে বিনষ্ট করবে ও তাদের সৈন্য সমূলে ধ্বংস হবে; এবং অনেকে নিহত হবে।</div>
<div class="v" id="v27"><span class="vn">27</span> আর এই দুই বাদশাহ্‌র অন্তর হিংসাপূর্ণ হবে এবং তারা একই টেবিলে বসে মিথ্যা কথা বলবে, কিন্তু তা সফল হবে না, কেননা তখনও শেষ নির্ধারিত কালের অপেক্ষা করবে।</div>
<div class="v" id="v28"><span class="vn">28</span> আর সে অনেক সম্পত্তি নিয়ে আপন দেশে ফিরে যাবে ও তার অন্তঃকরণ পবিত্র নিয়মের বিপক্ষ হবে এবং সে কাজ করে তার নিজের দেশে ফিরে যাবে।</div>
<div class="v" id="v29"><span class="vn">29</span> <span class="br-p"><br><br></span>নির্ধারিত কালে সে ফিরে আসবে, দক্ষিণ দেশে প্রবেশ করবে, কিন্তু পূর্বকালে, যেমন ছিল উত্তরকালে তেমন হবে না।</div>
<div class="v" id="v30"><span class="vn">30</span> কারণ সাইপ্রাসের জাহাজগুলো তার বিরুদ্ধে আসবে, এজন্য সে বিষণ্ন হয়ে ফিরে যাবে ও পবিত্র নিয়মের বিরুদ্ধে ক্রোধ করে কাজ করবে; সে ফিরে আসবে, যারা পবিত্র নিয়ম ত্যাগ করে, তাদের প্রতি মনোযোগ দেবে।</div>
<div class="v" id="v31"><span class="vn">31</span> আর তার কাছ থেকে সৈন্যরা উঠে, বায়তুল-মোকাদ্দস অর্থাৎ দুর্গ নাপাক করবে, নিত্য নৈবেদ্য নিবৃত্ত করবে এবং সর্বনাশা ঘৃণার বস্তু স্থাপন করবে।</div>
<div class="v" id="v32"><span class="vn">32</span> যারা সেই নিয়ম সম্বন্ধে দুষ্কর্ম করে, সে তাদের চাটুবাদ দ্বারা ভ্রষ্ট করবে, কিন্তু যে লোকেরা তোমার আল্লাহ্‌কে জানে, তারা বলবান হয়ে কাজ করবে।</div>
<div class="v" id="v33"><span class="vn">33</span> আর লোকদের মধ্যে যারা বুদ্ধিমান, তারা অনেককে উপদেশ দেবে; তবুও কিছু দিন পর্যন্ত তারা তলোয়ারের আঘাতে ও আগুনের শিখায় মারা পড়বে এবং বন্দী করা ও লুট করা হবে।</div>
<div class="v" id="v34"><span class="vn">34</span> যখন পড়বে, তখন তারা অল্প সাহায্য পাবে, আর অনেকে চাটুবাদ দ্বারা তাদের প্রতি আসক্ত হবে।</div>
<div class="v" id="v35"><span class="vn">35</span> আর বুদ্ধিমানদের মধ্যে কারও কারও পতন হবে, যেন তারা পরীক্ষাসিদ্ধ, খাঁটি ও নিখুঁত করা হয়; শেষ পর্যন্ত তা হবে; কেননা তখনও নির্ধারিত কালের অপেক্ষা করা যাবে।</div>
<div class="v" id="v36"><span class="vn">36</span> <span class="br-p"><br><br></span>আর সেই বাদশাহ্‌ স্বেচ্ছানুযায়ী কাজ করবে ও সমস্ত দেবতার চেয়ে নিজেকে বড় করে দেখাবে ও অহংকার করবে এবং দেবতাদের আল্লাহ্‌র বিপরীতে অদ্ভুত কথা বলবে, আর ক্রোধ সম্পন্ন না হওয়া পর্যন্ত সে সফল হবে; কেননা যা নির্ধারিত, তাই করা যাবে।</div>
<div class="v" id="v37"><span class="vn">37</span> আর সে তার পূর্বপুরুষদের দেবতাদেরকে মানবে না এবং স্ত্রীলোকদের কামনাকে কিংবা কোন দেবতাকে মানবে না; কেননা সে নিজেকেই সবচেয়ে বড় করে দেখাবে।</div>
<div class="v" id="v38"><span class="vn">38</span> কিন্তু সে স্বস্থানে দুর্গ-দেবতার সম্মান করবে এবং আপন পূর্বপুরুষদের অজ্ঞাত দেবকে সোনা, রূপা, মণি ও মনোরম্য বস্তু দিয়ে সম্মান করবে।</div>
<div class="v" id="v39"><span class="vn">39</span> আর সে বিজাতীয় দেবতার সাহায্যে অতি দৃঢ় দুর্গগুলোর বিরুদ্ধে আক্রমণ রচনা করবে; যত লোক তাকে স্বীকার করবে, তাদেরকে সে অতি সম্মানিত করবে; তাদেরকে অনেকের উপরে কর্তৃত্বপদ দেবে ও পারিতোষিক হিসেবে ভূমি ভাগ করে দেবে।</div>
<div class="v" id="v40"><h2>শেষকাল</h2><span class="vn">40</span> <span class="br-p"><br><br></span>পরে শেষকালে দক্ষিণ দেশের বাদশাহ্‌ তাকে আক্রমণ করবে; আর উত্তর দেশের বাদশাহ্‌ রথ, ঘোড়সওয়ার ও অনেক জাহাজের সাথে ঘূর্ণিবাতাসের মত তার বিরুদ্ধে আসবে; এবং নানা দেশের মধ্যে প্রবেশ করবে ও উথলে উঠে বাড়তে থাকবে।</div>
<div class="v" id="v41"><span class="vn">41</span> সে সুন্দর দেশেও প্রবেশ করবে, তাতে অনেক দেশ পরাভূত হবে, কিন্তু ইদোম ও মোয়াব এবং অম্মোনীয়দের শ্রেষ্ঠাংশ তার হাত থেকে রক্ষা পাবে।</div>
<div class="v" id="v42"><span class="vn">42</span> আর সে নানা দেশের উপরে হাত বাড়িয়ে দেবে, আর মিসর দেশ রক্ষা পাবে না।</div>
<div class="v" id="v43"><span class="vn">43</span> মিসরীয়দের সোনা ও রূপার ভাণ্ডারগুলো ও সমস্ত রত্ন তার হস্তগত হবে এবং লিবীয় ও ইথিওপীয়রা তার অনুচর হবে।</div>
<div class="v" id="v44"><span class="vn">44</span> কিন্তু পূর্ব ও উত্তর দেশ থেকে আগত সংবাদ তাকে ভীষণ ভয় দেখাবে এবং সে অনেককে উচ্ছিন্ন ও নিঃশেষে বিনষ্ট করার জন্য মহাক্রোধে যাত্রা করবে।</div>
<div class="v" id="v45"><span class="vn">45</span> আর সে সমুদ্রের ও পবিত্র সুুন্দর পাহাড়ের মধ্যে রাজকীয় শিবির স্থাপন করবে; তবুও তার শেষকাল উপস্থিত হবে, কেউ তার সাহায্য করবে না।</div>
</div>
<!-- PARSED ABOVE; EDITING MAY BREAK PARSER -->
</body></html>