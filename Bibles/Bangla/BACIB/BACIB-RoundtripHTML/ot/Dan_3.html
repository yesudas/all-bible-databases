<html><head>
<meta http-equiv="Content-Type" content="text/html;charset=utf-8" />
<title>Dan 3 &ndash; দানিয়াল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Dan', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>দানিয়াল নবীর কিতাব</b> &ndash; <a href="Dan_1.html">1</a> <a href="Dan_2.html">2</a> <b>3</b> <a href="Dan_4.html">4</a> <a href="Dan_5.html">5</a> ... <a href="Dan_12.html">12</a> </div><hr>
<h1>Dan 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সোনার মূর্তি</h2><span class="vn">1</span> <span class="br-p"><br><br></span>বাদশাহ্‌ বখতে-নাসার একটি সোনার মূর্তি তৈরি করলেন, তা উচ্চতায় ষাট হাত ও চওড়ায় ছয় হাত, তা তিনি ব্যাবিলন প্রদেশের দূরা উপত্যকায় স্থাপন করলেন।</div>
<div class="v" id="v2"><span class="vn">2</span> আর বাদশাহ্‌ বখতে-নাসার সেই যে মূর্তি স্থাপন করেছিলেন, তা প্রতিষ্ঠা করতে আসার জন্য ক্ষিতিপাল, প্রতিনিধি ও শাসনকর্তাদেরকে, মহা-বিচারকর্তা, কোষাধ্যক্ষ, ব্যবস্থাপক ও অধিপতিদেরকে এবং প্রদেশগুলোর সমস্ত কর্মকর্তাদেরকে একত্র করতে বাদশাহ্‌ বখতে-নাসার লোক প্রেরণ করলেন।</div>
<div class="v" id="v3"><span class="vn">3</span> তখন ক্ষিতিপালরা, প্রতিনিধিরা, শাসনকর্তারা, মহা-বিচারকর্তৃরা, কোষাধ্যক্ষরা, ব্যবস্থাপকরা ও অধিপতিরা এবং প্রদেশগুলোর সমস্ত কর্মকর্তা বাদশাহ্‌ বখতে-নাসারের স্থাপিত সেই মূর্তি প্রতিষ্ঠা করার জন্য একত্র হলেন। পরে তাঁরা বখতে-নাসারের স্থাপিত মূর্তির সম্মুখে দাঁড়ালেন।</div>
<div class="v" id="v4"><span class="vn">4</span> তখন ঘোষক উচ্চৈঃস্বরে বললেন, ‘হে লোকবৃন্দ, জাতিগণ ও নানা ভাষাবাদীগণ, তোমাদের প্রতি এই হুকুম দেওয়া হচ্ছে;</div>
<div class="v" id="v5"><span class="vn">5</span> যে সময়ে তোমরা শিঙ্গা, বাঁশী, বীণা, চতুস্তন্ত্রী, পরিবাদিনী ও মৃদঙ্গ প্রভৃতি সমস্ত রকম যন্ত্রের বাজনার শব্দ শুনবে, সেই সময় বাদশাহ্‌ বখতে-নাসারের স্থাপিত সোনার মূর্তির সম্মুখে উবুড় হয়ে সেজ্‌দা করবে।</div>
<div class="v" id="v6"><span class="vn">6</span> যে ব্যক্তি উবুড় হয়ে সেজ্‌দা না করবে, সে তখনই প্রজ্বলিত অগ্নিকুণ্ডে নিক্ষিপ্ত হবে।’</div>
<div class="v" id="v7"><span class="vn">7</span> অতএব সমস্ত লোক যখন শিঙ্গা, বাঁশী, বীণা, চতুস্তন্ত্রী ও পরিবাদিনী প্রভৃতি সমস্ত রকম যন্ত্রের বাজনার শব্দ শুনলো, তখন সমস্ত লোকবৃন্দ, জাতি ও ভাষাবাদী উবুড় হয়ে বাদশাহ্‌ বখতে-নাসারের স্থাপিত সোনার মূর্তিকে সেজ্‌দা করলো।</div>
<div class="v" id="v8"><span class="vn">8</span> <span class="br-p"><br><br></span>সে সময় কয়েকজন কল্‌দীয় কাছে এসে ইহুদীদের উপরে দোষারোপ করলো।</div>
<div class="v" id="v9"><span class="vn">9</span> তারা বাদশাহ্‌ বখতে-নাসারের কাছে এই কথা বললো, হে বাদশাহ্‌ চিরজীবী হোন।</div>
<div class="v" id="v10"><span class="vn">10</span> হে বাদশাহ্‌, আপনি এই হুকুম করেছেন, ‘যে কেউ শিঙ্গা, বাঁশী, বীণা, চতুস্তন্ত্রী, পরিবাদিনী ও মৃদঙ্গ প্রভৃতি সমস্ত রকম যন্ত্রের বাজনার শব্দ শুনবে, সে উবুড় হয়ে ঐ সোনার মূর্তিকে সেজ্‌দা করবে;</div>
<div class="v" id="v11"><span class="vn">11</span> যে ব্যক্তি উবুড় হয়ে সেজ্‌দা না করবে, সে প্রজ্বলিত অগ্নিকুণ্ডে নিক্ষিপ্ত হবে।’</div>
<div class="v" id="v12"><span class="vn">12</span> ব্যাবিলন প্রদেশের রাজকর্মে আপনার নিযুক্ত শদ্রক, মৈশক ও অবেদ্‌-নগো নামে কয়েক জন ইহুদী আছে; হে বাদশাহ্‌, সেই ব্যক্তিরা আপনাকে মান্য করে নি; তারা আপনার দেবতাদের সেবা করে না এবং আপনি যে সোনার মূর্তি স্থাপন করেছেন, তাকেও সেজ্‌দা করে না।</div>
<div class="v" id="v13"><span class="vn">13</span> <span class="br-p"><br><br></span>তখন বখতে-নাসার ক্রোধে ও কোপে শদ্রক, মৈশক ও অবেদ্‌-নগোকে আনতে হুকুম করলেন; তাতে তাদেরকে বাদশাহ্‌র সম্মুখে আনা হল।</div>
<div class="v" id="v14"><span class="vn">14</span> বখতে-নাসার তাঁদের বললেন, হে শদ্রক, মৈশক ও অবেদ্‌-নগো, এই কি তোমাদের সংকল্প যে আমার দেবতার সেবা করবে না, আমার স্থাপিত সোনার মূর্তিকে সেজ্‌দা করবে না?</div>
<div class="v" id="v15"><span class="vn">15</span> এখনও যদি তোমরা শিঙ্গা, বাঁশী, বীণা, চতুস্তন্ত্রী, পরিবাদিনী ও মৃদঙ্গ ইত্যাদি নানা রকম যন্ত্রের বাদ্য শোনামাত্র আমার তৈরি সোনার মূর্তিকে উবুড় হয়ে সেজ্‌দা করতে প্রস্তুত হও, ভালই; কিন্তু যদি সেজ্‌দা না কর, তবে তখনই প্রজ্বলিত অগ্নিকুণ্ডে নিক্ষিপ্ত হবে; আর এমন দেবতা কে যে, আমার হাত থেকে তোমাদের উদ্ধার করবে?</div>
<div class="v" id="v16"><span class="vn">16</span> <span class="br-p"><br><br></span>শদ্রক, মৈশক ও অবেদ্‌-নগো বাদশাহ্‌কে জবাবে বললেন, হে বখতে-নাসার, আপনাকে এই কথার উত্তর দেওয়া আমাদের পক্ষে নিষ্প্রয়োজন।</div>
<div class="v" id="v17"><span class="vn">17</span> যদি হয়, আমরা যাঁর সেবা করি, আমাদের সেই আল্লাহ্‌ আমাদেরকে প্রজ্বলিত অগ্নিকুণ্ড থেকে উদ্ধার করতে সমর্থ আছেন, আর, হে বাদশাহ্‌, তিনি আপনার হাত থেকে আমাদের উদ্ধার করবেন;</div>
<div class="v" id="v18"><span class="vn">18</span> আর যদি নাও হয়, তবু হে বাদশাহ্‌ আপনি জানবেন, আমরা আপনার দেবতাদের সেবা করবো না এবং আপনার স্থাপিত সোনার মূর্তিকে সেজ্‌দা করবো না।</div>
<div class="v" id="v19"><h2>অগ্নিকুণ্ড</h2><span class="vn">19</span> <span class="br-p"><br><br></span>তখন বখতে-নাসার ক্রোধে পরিপূর্ণ হলেন এবং শদ্রক, মৈশক ও অবেদ্‌নগোর বিরুদ্ধে তাঁর মুখ ভয়ঙ্কর হল; তিনি বলে দিলেন ও হুকুম করলেন, অগ্নিকুণ্ড যে পরিমাণে উত্তপ্ত আছে, তার চেয়ে যেন সাত গুণ বেশি উত্তপ্ত করা হয়;</div>
<div class="v" id="v20"><span class="vn">20</span> আর তিনি তাঁর সৈন্যের মধ্যে কয়েকজন শক্তিশালী পুরুষকে হুকুম দিলেন, যেন তারা শদ্রক, মৈশক ও অবেদ্‌-নগোকে বেঁধে প্রজ্বলিত অগ্নিকুণ্ডে নিক্ষেপ করে।</div>
<div class="v" id="v21"><span class="vn">21</span> তখন তাদের নিজ নিজ জামা, আঙরাখা, পরিচ্ছদ প্রভৃতি কাপড়সুদ্ধ বেঁধে প্রজ্বলিত অগ্নিকুণ্ডে নিক্ষেপ করা হল।</div>
<div class="v" id="v22"><span class="vn">22</span> আর বাদশাহ্‌র হুকুম প্রচণ্ড ও অগ্নিকুণ্ড অতি উত্তপ্ত ছিল, সেই জন্য যে পুরুষেরা শদ্রক, মৈশক ও অবেদ্‌-নগোকে নিক্ষেপ করলো, তারাই আগুনের শিখায় পুড়ে মরলো।</div>
<div class="v" id="v23"><span class="vn">23</span> আর শদ্রক, মৈশক ও অবেদ্‌-নগো, এই তিন জনকে বেঁধে প্রজ্বলিত অগ্নিকুণ্ডের মধ্যে ফেলে দেওয়া হল।</div>
<div class="v" id="v24"><span class="vn">24</span> <span class="br-p"><br><br></span>তখন বাদশাহ্‌ বখতে-নাসার চমৎকৃত হলেন ও দ্রুত নিজের স্থান থেকে উঠে দাড়ালেন; তিনি তাঁর মন্ত্রীদেরকে বললেন, আমরা কি তিন জন পুরুষকে বেঁধে আগুনের মধ্যে নিক্ষেপ করি নি? তাঁরা জবাবে বাদশাহ্‌কে বললেন, হ্যাঁ, মহারাজ।</div>
<div class="v" id="v25"><span class="vn">25</span> তখন বাদশাহ্‌ বললেন, দেখ, আমি চার ব্যক্তিকে দেখতে পাচ্ছি; ওরা মুক্ত হয়ে আগুনের মধ্যে চলাচল করছে, ওদের কোন হানি হয় নি; আর চতুর্থ ব্যক্তির অবয়ব দেবপুত্রের মত।</div>
<div class="v" id="v26"><span class="vn">26</span> তখন বখতে-নাসার সেই প্রজ্বলিত অগ্নিকুণ্ডের দুয়ারের কাছে গিয়ে বললেন, হে সর্বশক্তিমান আল্লাহ্‌র গোলাম শদ্রক, মৈশক ও অবেদ্‌-নগো, বের হয়ে এসো। তখন শদ্রক, মৈশক ও অবেদ্‌-নগো আগুনের মধ্য থেকে বের হয়ে আসলেন।</div>
<div class="v" id="v27"><span class="vn">27</span> পরে ক্ষিতিপাল, প্রতিনিধি, শাসনকর্তা ও রাজমন্ত্রিরা একত্র হয়ে ঐ তিন ব্যক্তিকে নিরীক্ষণ করে দেখলেন, আগুন তাঁদের শরীরে কোন ক্ষতি করে নি, তাঁদের মাথার কেশও পোড়ে নি, কাপড়ও বিকৃত হয় নি এবং তাদের শরীরে আগুনের গন্ধও নেই।</div>
<div class="v" id="v28"><span class="vn">28</span> <span class="br-p"><br><br></span>তখন বখতে-নাসার এই কথা বললেন, শদ্রকের, মৈশকের ও অবেদ্‌-নগোর আল্লাহ্‌ ধন্য, তিনি তাঁর ফেরেশতা প্রেরণ করে, তাঁর সেই গোলামদের উদ্ধার করলেন, যারা তাঁকে বিশ্বাস করেছে, বাদশাহ্‌র হুকুম লঙ্ঘন করেছে এবং নিজেদের আল্লাহ্‌ ছাড়া যেন অন্য কোন দেবতার সেবা ও পূজা করতে না হয়, সেই জন্য নিজ নিজ প্রাণ দিয়াছে।</div>
<div class="v" id="v29"><span class="vn">29</span> অতএব আমি এই নিয়ম স্থাপন করছি, সকল দেশের লোক, জাতি ও ভাষাবিদদের মধ্যে যে কেউ শদ্রকের, মৈশকের ও অবেদ্‌-নগোর আল্লাহ্‌র বিরুদ্ধে কোন ভ্রান্তির কথা বলবে, সে খণ্ড-বিখণ্ড হবে এবং তার বাড়ি ধ্বংসস্তুপ করা যাবে; কেননা এই রকম উদ্ধার করতে সমর্থ আর কোন দেবতা নেই।</div>
<div class="v" id="v30"><span class="vn">30</span> তখন বাদশাহ্‌ ব্যাবিলন প্রদেশে শদ্রক, মৈশক ও অবেদ্‌-নগোকে উচ্চ-পদস্থ করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>