<html><head>
<meta http-equiv="Content-Type" content="text/html;charset=utf-8" />
<title>Dan 4 &ndash; দানিয়াল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Dan', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>দানিয়াল নবীর কিতাব</b> &ndash; <a href="Dan_1.html">1</a> <a href="Dan_2.html">2</a> <a href="Dan_3.html">3</a> <b>4</b> <a href="Dan_5.html">5</a> <a href="Dan_6.html">6</a> ... <a href="Dan_12.html">12</a> </div><hr>
<h1>Dan 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বখতে-নাসারের দ্বিতীয় স্বপ্ন</h2><span class="vn">1</span> <span class="br-p"><br><br></span>দুনিয়া-নিবাসী সকল লোক, জাতি ও ভাষাবাদীর প্রতি বাদশাহ্‌ বখতে-নাসারের বাণী। তোমাদের প্রচুর উন্নতি হোক।</div>
<div class="v" id="v2"><span class="vn">2</span> সর্বশক্তিমান আল্লাহ্‌ আমার পক্ষে যেসব চিহ্ন-কাজ ও অলৌকিক কজ করেছেন, তা আমি আনন্দিত হয়েই তোমাদের জানাতে ইচ্ছা করছি।</div>
<div class="v" id="v3"><span class="vn">3</span> আহা! তাঁর চিহ্ন-কাজগুলো কেমন মহৎ! তাঁর অলৌকিক কাজগুলো কেমন পরাক্রমশালী! তাঁর রাজ্য অনন্তকালীন রাজ্য ও তাঁর কর্তৃত্ব পুরুষানুক্রমে স্থায়ী।</div>
<div class="v" id="v4"><span class="vn">4</span> <span class="br-p"><br><br></span>আমি বখতে-নাসার আমার বাড়িতে শান্তিযুক্ত ও আমার প্রাসাদে তেজস্বী ছিলাম।</div>
<div class="v" id="v5"><span class="vn">5</span> আমি একটি স্বপ্ন দেখলাম, তা আমার ত্রাসজনক হল এবং বিছানার উপরে নানা চিন্তা ও মনের দর্শন আমাকে ভীষণ ভয় পাইয়ে দিল।</div>
<div class="v" id="v6"><span class="vn">6</span> অতএব সেই স্বপ্নের তাৎপর্য আমাকে জানবার জন্য আমি ব্যাবিলনের সমস্ত বিদ্বান লোককে আমার কাছে আনতে হুকুম করলাম।</div>
<div class="v" id="v7"><span class="vn">7</span> পরে মন্ত্রবেত্তা, গণক, কল্‌দীয় ও জ্যোতির্বেত্তারা আমার কাছে আসলে আমি তাদের কাছে সেই স্বপ্ন বললাম; কিন্তু তারা আমাকে তার তাৎপর্য বলতে পারল না।</div>
<div class="v" id="v8"><span class="vn">8</span> অবশেষে দানিয়াল, যাঁর নাম আমার দেবতার নাম অনুসারে বেল্টশৎসর, যাঁর অন্তরে পবিত্র দেবতাদের রূহ্‌ আছেন, তিনি আমার সম্মুখে আসলেন, আর আমি তাঁর কাছে সেই স্বপ্ন বললাম; যথা—</div>
<div class="v" id="v9"><span class="vn">9</span> <span class="br-p"><br><br></span>হে মন্ত্রবেত্তাদের নেতা বেল্টশৎসর, আমি জানি, পবিত্র দেবতাদের রূহ্‌ তোমার অন্তরে আছেন এবং কোন গোপন বিষয় জানা তোমার পক্ষে কষ্টকর নয়; আমি স্বপ্নে যে যে দর্শন পেয়েছি, তা ও তার তাৎপর্য আমাকে জানাও।</div>
<div class="v" id="v10"><span class="vn">10</span> বিছানার উপরে আমার মনের দর্শন এই; আমি দৃষ্টিপাত করলাম, আর দেখ, দুনিয়ার মধ্যস্থলে একটি গাছ রয়েছে, তার উচ্চতা অনেক।</div>
<div class="v" id="v11"><span class="vn">11</span> সেই গাছটি বৃদ্ধি পেয়ে সুদৃঢ় ও উচ্চতায় আকাশ ছোঁয়া হল, সমস্ত দুনিয়ার প্রান্ত পর্যন্ত দৃশ্যমান হল।</div>
<div class="v" id="v12"><span class="vn">12</span> তার সুন্দর সুন্দর পাতা ও অনেক ফল ছিল, তার মধ্যে সকলের জন্য খাদ্য ছিল; তার নিচে মাঠের পশুগুলো ছায়া পেত, তার ডালে আসমানের পাখিরা বাস করতো এবং সমস্ত প্রাণী তা থেকে খাদ্য পেত।</div>
<div class="v" id="v13"><span class="vn">13</span> পরে আমি আমার বিছানার উপরে মনের দর্শনে দৃষ্টিপাত করলাম, আর দেখ, এক জন প্রহরী, এক জন পবিত্র ব্যক্তি, বেহেশত থেকে নেমে আসলেন।</div>
<div class="v" id="v14"><span class="vn">14</span> তিনি উচ্চৈঃস্বরে এই কথা বললেন, গাছটি কেটে ফেল, এর ডাল কেটে ফেল, এর পাতা ঝেড়ে ফেল এবং এর ফল ছড়িয়ে দাও; এর তলা থেকে পশুগুলো ও এর ডাল থেকে পাখিরা চলে যাক।</div>
<div class="v" id="v15"><span class="vn">15</span> কিন্তু ভূমিতে এর মূলের কাণ্ডকে লোহা ও ব্রোঞ্জের শিকলে বেঁধে ক্ষেতের কোমল ঘাসের মধ্যে রাখ; আর সে আসমানের শিশিরে ভিজুক এবং পশুদের সঙ্গে দুনিয়ার ঘাসে তার অংশ হোক;</div>
<div class="v" id="v16"><span class="vn">16</span> তার স্বভাব মানুষের না থেকে পরিবর্তিত হোক ও তাকে পশুর স্বভাব দেওয়া হোক; এবং তার উপরে সাত কাল ঘুরুক।</div>
<div class="v" id="v17"><span class="vn">17</span> এই বার্তা প্রহরীবর্গের হুকুমে ও এই বিষয়টি পবিত্রগণের কথায় দেওয়া হল; অভিপ্রায় এই, যেন জীবিত লোকেরা জানতে পারে যে, মানুষের রাজ্যে সর্বশক্তিমান আল্লাহ্‌ কর্তৃত্ব করেন, যাকে তা দিতে ইচ্ছা করেন, তাকে তা দেন ও মানুষের মধ্যে অতি নিচ ব্যক্তিকে তার উপরে নিযুক্ত করেন।</div>
<div class="v" id="v18"><span class="vn">18</span> আমি বাদশাহ্‌ বখতে-নাসার এই স্বপ্ন দেখেছি; এখন হে বেল্টশৎসর, তুমি তাৎপর্য বল, কেননা আমার রাজ্যস্থ কোন বিদ্বান আমাকে এর তাৎপর্য বলতে পারে না, কিন্তু তুমি বলতে পার, কেননা তোমার অন্তরে পবিত্র দেবতাদের রূহ্‌ আছেন।</div>
<div class="v" id="v19"><h2>হযরত দানিয়াল দ্বিতীয় স্বপ্নটির অর্থ প্রকাশ করেন</h2><span class="vn">19</span> <span class="br-p"><br><br></span>তখন দানিয়াল, যাঁর নাম বেল্টশৎসর, কিছু সময় স্তম্ভিত হয়ে রইলেন, ভাবনাতে ভীষণ ভয় পেলেন। বাদশাহ্‌ বললেন, হে বেল্টশৎসর, সেই স্বপ্ন ও তার তাৎপর্যে তুমি ভয় পেয়ো না। বেল্টশৎসর জবাবে বললেন, হে আমার প্রভু, এই স্বপ্ন আপনার দুশমনদের প্রতি ঘটুক ও এর তাৎপর্য আপনার বিপক্ষ লোকদের প্রতি ঘটুক।</div>
<div class="v" id="v20"><span class="vn">20</span> আপনি যে গাছটি দেখেছেন, যা বৃদ্ধি পেল, বলবান হয়ে উঠলো, যার উচ্চতা আসমান পর্যন্ত পৌঁছাল ও সারা দুনিয়াতে দৃশ্যমান হল,</div>
<div class="v" id="v21"><span class="vn">21</span> যার পাতা সুন্দর ও ফল বিস্তর ছিল, যাতে সকলের জন্য খাদ্য ছিল, যার তলে মাঠের পশুগুলো বাস করতো এবং যার ডালে আসমানের পাখিরা বাস করতো;</div>
<div class="v" id="v22"><span class="vn">22</span> হে বাদশাহ্‌, সেই গাছ আপনি; আপনি বৃদ্ধি পেয়েছেন, বলবান হয়ে উঠেছেন, আপনার মহিমা বৃদ্ধি পেয়েছে, আসমান পর্যন্ত পৌঁছেছে এবং আপনার কর্তৃত্ব দুনিয়ার প্রান্ত পর্যন্ত ব্যাপৃত হয়েছে।</div>
<div class="v" id="v23"><span class="vn">23</span> আর বাদশাহ্‌ দেখেছেন, এক জন প্রহরী, এক জন পবিত্র ব্যক্তি, বেহেশত থেকে নেমে আসছেন, আর বলছেন, ‘গাছটা কেটে ফেল ও বিনষ্ট কর, কিন্তু ভূমিতে এর মূলের কাণ্ডকে লোহা ও ব্রোঞ্জের শিকলে বেঁধে ক্ষেতের কোমল ঘাসের মধ্যে রাখ; তা আসমানের শিশিরে ভিজুক, মাঠের পশুদের সঙ্গে তার অংশ হোক, যে পর্যন্ত না তার উপরে সাত কাল ঘোরে।’</div>
<div class="v" id="v24"><span class="vn">24</span> হে বাদশাহ্‌, এর তাৎপর্য এই; আর আমার মালিক বাদশাহ্‌র উপরে যা এসেছে, তা সর্বশক্তিমানেরই নিরূপণ।</div>
<div class="v" id="v25"><span class="vn">25</span> আপনি মানব-সমাজ থেকে দূরীকৃত হবেন, মাঠের পশুদের সঙ্গে আপনার বসতি হবে, বলদের মত আপনাকে ঘাস খেতে দেওয়া হবে, আপনি আসমানের শিশিরে ভিজবেন এবং এভাবে সাত বছর চলে যাবে; যে পর্যন্ত না আপনি জানবেন যে, মানুষের রাজ্যে সর্বশক্তিমান আল্লাহ্‌ কর্তৃত্ব করেন ও যাকে তা দিতে ইচ্ছা করেন, তাকে তা দেন।</div>
<div class="v" id="v26"><span class="vn">26</span> আর গাছটির মূলের কাণ্ড রাখার হুকুম দেওয়া হয়েছিল; সুতরাং আপনি যখন জানতে পাবেন যে, বেহেশতই কর্তৃত্ব করে, তখন আপনার হাতে আপনার রাজত্ব ফিরিয়ে আনা হবে।</div>
<div class="v" id="v27"><span class="vn">27</span> অতএব, হে বাদশাহ্‌, আপনি আমার পরামর্শ গ্রাহ্য করুন; আপনি ধার্মিকতা দ্বারা আপনার গুনাহ্‌গুলো ও দুঃখীদের প্রতি করুণা দেখিয়ে আপনার অপরাধগুলো মুছে ফেলুন; হয় তো আপনার শান্তিকাল বৃদ্ধি পাবে।</div>
<div class="v" id="v28"><h2>মানুষের রাজ্যে সর্বশক্তিমান আল্লাহ্‌র কর্তৃত্ব</h2><span class="vn">28</span> <span class="br-p"><br><br></span>এই সমস্তই বাদশাহ্‌ বখতে-নাসারের উপর ঘটলো।</div>
<div class="v" id="v29"><span class="vn">29</span> বারো মাসের শেষে তিনি ব্যাবিলনের রাজপ্রাসাদের উপরে বেড়াচ্ছিলেন।</div>
<div class="v" id="v30"><span class="vn">30</span> বাদশাহ্‌ এই কথা বললেন, এ কি সেই মহতী ব্যাবিলন নয়, যা আমি আমার মহাশক্তির দ্বারা ও আমার প্রতাপের মহিমার জন্য রাজধানী করার জন্য নির্মাণ করেছি?</div>
<div class="v" id="v31"><span class="vn">31</span> বাদশাহ্‌র মুখ থেকে এই কথা বের হতে না হতেই আকাশ থেকে এই বাণী হল, হে বাদশাহ্‌ বখতে-নাসার! তোমাকে বলা হচ্ছে, তোমার রাজত্ব তোমা থেকে গেল।</div>
<div class="v" id="v32"><span class="vn">32</span> আর তুমি মানব-সমাজ থেকে দূরীকৃত হবে, মাঠের পশুদের সঙ্গে তোমার বসতি হবে, বলদের মত তোমাকে ঘাস খাওয়ানো যাবে ও তোমার উপরে সাত কাল ঘুরবে; যে পর্যন্ত না তুমি জানবে যে, মানুষের রাজ্যে সর্বশক্তিমান আল্লাহ্‌ কর্তৃত্ব করেন ও যাকে তা দিতে ইচ্ছা করেন, তাকে তা দেন।</div>
<div class="v" id="v33"><span class="vn">33</span> সেই দণ্ডে বখতে-নাসারের সম্বন্ধে সেই কালাম সিদ্ধ হল; তিনি মানব সমাজ থেকে দূরীকৃত হলেন, বলদের মত ঘাস খেতে লাগলেন, তাঁর শরীর আসমানের শিশিরে ভিজল, ক্রমে তাঁর চুল ঈগল পাখির পালকের মত ও তাঁর নখ পাখির নখরের মত হয়ে উঠলো।</div>
<div class="v" id="v34"><h2>বখতে-নাসার আল্লাহ্‌র প্রশংসা করেন</h2><span class="vn">34</span> <span class="br-p"><br><br></span>আর সেই সময়ের শেষে আমি বখতে-নাসার বেহেশতের দিকে চোখ তুললাম ও আমার বুদ্ধি আমাতে ফিরে আসল; তাতে আমি সর্বশক্তিমানের গৌরব করলাম এবং অনন্তজীবী আল্লাহ্‌র প্রশংসা ও সম্মান করলাম; কারণ তাঁর কর্তৃত্ব অনন্তকালীন কর্তৃত্ব ও তাঁর রাজ্য পুরুষানুক্রমে স্থায়ী;</div>
<div class="v" id="v35"><span class="vn">35</span> আর দুনিয়া নিবাসীরা সকলে অবস্তুবৎ গণ্য; তিনি বেহেশতী বাহিনী ও দুনিয়া নিবাসীদের মধ্যে তাঁর ইচ্ছানুসারে কাজ করেন; এবং এমন কেউ নেই যে, তাঁর হাত থামিয়ে দেবে, কিংবা তাঁকে বলবে, তুমি কি করছো?</div>
<div class="v" id="v36"><span class="vn">36</span> সেই সময়ে আমার বুদ্ধি আমাতে ফিরে আসল এবং আমার রাজ্যের গৌরবার্থে আমার প্রতাপ ও তেজ আমাতে ফিরে আসল; আর আমার মন্ত্রীরা ও আমার পদস্থ লোকেরা আমার খোঁজ করলো এবং আমি আমার রাজ্যে পুনঃস্থাপিত হলাম ও আমার মহিমা অতিশয় বৃদ্ধি পেল।</div>
<div class="v" id="v37"><span class="vn">37</span> এখন আমি বখতে-নাসার সেই বেহেশতী রাজ্যের প্রশংসা, প্রতিষ্ঠা ও সম্মান করছি; কেননা তাঁর সমস্ত কাজ সত্য ও তাঁর সমস্ত পথ ন্যায্য; আর যারা স্বগর্বে চলে, তিনি তাদেরকে খর্ব করতে পারেন।</div>
</div>
<!-- PARSED ABOVE; EDITING MAY BREAK PARSER -->
</body></html>