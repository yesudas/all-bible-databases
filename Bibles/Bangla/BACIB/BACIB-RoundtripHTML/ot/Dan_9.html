<html><head>
<meta http-equiv="Content-Type" content="text/html;charset=utf-8" />
<title>Dan 9 &ndash; দানিয়াল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Dan', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>দানিয়াল নবীর কিতাব</b> &ndash; <a href="Dan_1.html">1</a> ... <a href="Dan_7.html">7</a> <a href="Dan_8.html">8</a> <b>9</b> <a href="Dan_10.html">10</a> <a href="Dan_11.html">11</a> <a href="Dan_12.html">12</a> </div><hr>
<h1>Dan 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দানিয়ালের মুনাজাত ও তার উত্তর</h2><span class="vn">1</span> <span class="br-p"><br><br></span>মাদীয় বংশজাত জারেক্সেসের পুত্র যে দারিয়ুস কল্‌দীয় রাজ্যের বাদশাহ্‌র পদে নিযুক্ত হয়েছিলেন,</div>
<div class="v" id="v2"><span class="vn">2</span> তাঁর প্রথম বছরে, তাঁর রাজত্বের প্রথম বছরে, আমি দানিয়াল গ্রন্থাবলি দ্বারা বছরের সংখ্যা বুঝলাম, অর্থাৎ জেরুশালেমের উৎসন্ন-দশা শেষ হতে সত্তর বছর লাগবে, মাবুদের এই যে কালাম ইয়ারমিয়া নবীর কাছে উপস্থিত হয়েছিল, তা বুঝলাম।</div>
<div class="v" id="v3"><span class="vn">3</span> <span class="br-p"><br><br></span>পরে আমি রোজা রেখে, চট পরে ও ভস্ম লেপন করে মুনাজাত ও বিনতির চেষ্টায় আমার মালিক আল্লাহ্‌র প্রতি তাকালাম।</div>
<div class="v" id="v4"><span class="vn">4</span> আর আমার আল্লাহ্‌ মাবুদের কাছে মুনাজাত করলাম ও গুনাহ্‌ স্বীকার করে বললাম হে মালিক, তুমিই সেই মহান ও ভক্তিপূর্ণ ভয় জাগানো আল্লাহ্‌, যিনি তাদের সঙ্গে নিয়ম ও অটল মহব্বত রক্ষা করেন, যারা তাঁকে মহব্বত করে ও তাঁর হুকুম পালন করে।</div>
<div class="v" id="v5"><span class="vn">5</span> আমরা গুনাহ্‌ ও অপরাধ করেছি, দুষ্টামি করেছি ও বিদ্রোহী হয়েছি, তোমার বিধি ও অনুশাসন ত্যাগ করেছি;</div>
<div class="v" id="v6"><span class="vn">6</span> আর তোমার যে গোলাম নবীরা আমাদের বাদশাহ্‌রা, নেতৃবর্গ, পূর্বপুরুষরাও জনপদস্থ লোক সকলকে তোমার নামে কথা বলতেন, তাঁদের কথায়ও আমরা কান দিই নি।</div>
<div class="v" id="v7"><span class="vn">7</span> <span class="br-p"><br><br></span>হে মালিক, ধর্মশীলতা তোমার, কিন্তু আমরা লজ্জার পাত্র, যেমন আজ দেখা যাচ্ছে; এহুদার লোক ও জেরুশালেম-নিবাসীরা এবং সমস্ত ইসরাইল এই অবস্থায় রয়েছে,— যারা কাছে ও যারা দূরে রয়েছে, যারা সেসব দেশে রয়েছে, যেখানে তুমি তাদের তাড়িয়ে দিয়েছ, তোমার বিরুদ্ধে কৃত সত্যলঙ্ঘনের কারণেই তাড়িয়ে দিয়েছ।</div>
<div class="v" id="v8"><span class="vn">8</span> হে মালিক, আমরা, আমাদের বাদশাহ্‌রা, কর্মকর্তারা ও পূর্বপুরুষরা সকলে মুখের বিবর্ণতার পাত্র, কারণ আমরা তোমার বিরুদ্ধে গুনাহ্‌ করেছি।</div>
<div class="v" id="v9"><span class="vn">9</span> করুণা ও মাফ আমাদের মালিক আল্লাহ্‌র; কারণ আমরা তাঁর বিদ্রোহী হয়েছি;</div>
<div class="v" id="v10"><span class="vn">10</span> এবং আমাদের আল্লাহ্‌ মাবুদের কথা মান্য করি নি, তিনি তাঁর গোলাম নবীদের দ্বারা আমাদের সামনে যে সমস্ত ব্যবস্থা রেখেছেন, আমরা সেই পথে চলি নি।</div>
<div class="v" id="v11"><span class="vn">11</span> <span class="br-p"><br><br></span>হ্যাঁ, সমস্ত ইসরাইল তোমার ব্যবস্থা লঙ্ঘন করেছে, তোমার কালাম মান্য করার অনিচ্ছায় বিপথগামী হয়েছে, সেইজন্য আল্লাহ্‌র গোলাম মূসার শরীয়তে লেখা বদদোয়া ও শপথ আমাদের উপরে বর্ষিত হয়েছে, কারণ আমরা আল্লাহ্‌র বিরুদ্ধে গুনাহ্‌ করেছি।</div>
<div class="v" id="v12"><span class="vn">12</span> আর আমাদের বিরুদ্ধে ও যে বিচারকেরা আমাদের বিচার করতেন, তাঁদের বিরুদ্ধে তিনি যে যে কালাম বলেছেন, সেসব সফল করে আমাদের উপরে ভারী অমঙ্গল ঘটিয়েছেন; কেননা জেরুশালেমের প্রতি যেমন করা হয়েছে, আসমানের নিচে আর কোথাও সেই রকম করা হয় নি।</div>
<div class="v" id="v13"><span class="vn">13</span> মূসার শরীয়তে যেরকম লেখা আছে, সেই অনুসারে এ সব অমঙ্গল আমাদের উপরে এসেছে, তবুও আমরা নিজ নিজ অপরাধ থেকে ফিরবার জন্য ও তোমার সত্য সম্বন্ধে বুদ্ধি লাভ করার জন্য, নিজেদের আল্লাহ্‌ মাবুদের কাছে ফরিয়াদ করি নি।</div>
<div class="v" id="v14"><span class="vn">14</span> এজন্য মাবুদ এই অমঙ্গলের প্রতি সজাগ থেকেছেন ও আমাদের উপরে তা উপস্থিত করেছেন, কেননা আমাদের আল্লাহ্‌ মাবুদ নিজের সকল কাজে ধর্মশীল, কিন্তু আমরা তাঁর কথার অবাধ্য হয়েছি।</div>
<div class="v" id="v15"><span class="vn">15</span> <span class="br-p"><br><br></span>এখন, হে মালিক, আমাদের আল্লাহ্‌, তুমি শক্তিশালী হাত দ্বারা মিসর দেশ থেকে তোমার লোকদের এনে কীর্তিলাভ করেছ, যেমন আজ পর্যন্ত দেখা যাচ্ছে; আমরা গুনাহ্‌ করেছি, দুষ্টামি করেছি।</div>
<div class="v" id="v16"><span class="vn">16</span> হে মালিক, আরজ করি, তোমার সমস্ত ধর্মশীলতা অনুসারে তোমার নগর জেরুশালেম— তোমার পবিত্র পর্বত থেকে তোমার ক্রোধ ও গজব নিবৃত্ত কর; কেননা আমাদের গুনাহ্‌ ও আমাদের পূর্বপুরুষদের অপরাধের কারণে জেরুশালেম ও তোমার লোকেরা চারদিকের সমস্ত লোকের উপহাসের পাত্র হয়েছে।</div>
<div class="v" id="v17"><span class="vn">17</span> অতএব, হে আমাদের আল্লাহ্‌, এখন তোমার এই গোলামের মুনাজাত ও ফরিয়াদ শোন এবং ধ্বংস হয়ে যাওয়া তোমার পবিত্র স্থানের প্রতি তোমার নিজের অনুরোধে তোমার মুখ উজ্জ্বল কর।</div>
<div class="v" id="v18"><span class="vn">18</span> হে আমার আল্লাহ্‌, কান দাও, শোন, চোখ মেলে দেখো এবং আমাদের ধ্বংসিত স্থানগুলোর প্রতি ও যার উপরে তোমার নাম কীর্তিত হয়েছে, সেই নগরের প্রতি দৃষ্টিপাত কর; কারণ আমরা নিজের ধার্মিকতার জন্য নয়, কিন্তু তোমার মহাকরুণা স্মরণ করেই তোমার সম্মুখে আমাদের ফরিয়াদ উপস্থিত করলাম।</div>
<div class="v" id="v19"><span class="vn">19</span> হে মালিক, শোন; হে মালিক, মাফ কর; হে মালিক, মনোযোগ দাও ও কাজ কর, বিলম্ব করো না; হে আমার আল্লাহ্‌, তোমার নিজের অনুরোধে কাজ কর, কেননা তোমার নগর ও তোমার লোকদের উপরে তোমার নাম কীর্তিত হয়েছে।</div>
<div class="v" id="v20"><h2>সত্তর সপ্তাহ</h2><span class="vn">20</span> <span class="br-p"><br><br></span>এইভাবে আমি নিবেদন ও মুনাজাত করছিলাম এবং আমার গুনাহ্‌ ও আমার জাতি ইসরাইলের গুনাহ্‌ স্বীকার করছিলাম এবং আমার আল্লাহ্‌র পবিত্র পর্বতের জন্য আমার আল্লাহ্‌ মাবুদের সম্মুখে ফরিয়াদ উপস্থিত করছিলাম;</div>
<div class="v" id="v21"><span class="vn">21</span> আমার মুনাজাতের কথা শেষ হতে না হতেই, আমি প্রথম দর্শনে যে ব্যক্তিকে দেখেছিলাম, সেই জিবরাইল বেগে উড়ে এসে সন্ধ্যাকালীন কোরবানীর সময়ে আমাকে স্পর্শ করলেন।</div>
<div class="v" id="v22"><span class="vn">22</span> তিনি আমাকে বুঝিয়ে দিলেন এবং আমার সঙ্গে আলাপ করে বললেন, হে দানিয়াল, আমি এখন তোমাকে বুদ্ধিকৌশল দিতে এসেছি।</div>
<div class="v" id="v23"><span class="vn">23</span> তোমার বিনতির শুরুতেই হুকুম বের হয়েছিল, তাই আমি তোমাকে সংবাদ দিতে এলাম, কেননা তুমি অতিশয় প্রীতির পাত্র; অতএব এই বিষয় বিবেচনা কর ও এই দর্শন বুঝে নাও।</div>
<div class="v" id="v24"><span class="vn">24</span> <span class="br-p"><br><br></span>তোমার জাতি ও তোমার পবিত্র নগরের সম্বন্ধে সত্তর সপ্তাহ নির্ধারিত হয়েছে— অধর্ম সমাপ্ত করার জন্য, গুনাহ্‌ শেষ করার জন্য, অপরাধের কাফ্‌ফারা করার জন্য, অনন্তকাল স্থায়ী ধার্মিকতা আনয়ন করার জন্য, দর্শন ও ভবিষ্যদ্বাণী সীলমোহর করার জন্য এবং মহাপবিত্রকে অভিষেক করার জন্য।</div>
<div class="v" id="v25"><span class="vn">25</span> অতএব তুমি জেনে নাও ও বুঝে নাও যে, জেরুশালেমকে পুনঃস্থাপন ও নির্মাণ করার হুকুম দেওয়ার সময় থেকে অভিষিক্ত ব্যক্তি, নায়ক পর্যন্ত সাত সপ্তাহ আর বাষট্টি সপ্তাহ হবে, সেটি চক ও পরিখাসহ পুনরায় নির্মিত হবে, সঙ্কটকালেই হবে।</div>
<div class="v" id="v26"><span class="vn">26</span> সেই বাষট্টি সপ্তাহের পরে অভিষিক্ত ব্যক্তি উচ্ছিন্ন হবেন এবং তাঁর কিছুই থাকবে না; আর আগামী নায়কের লোকেরা নগর ও পবিত্র স্থান বিনষ্ট করবে ও প্লাবন দ্বারা তা শেষ হবে এবং শেষ পর্যন্ত যুদ্ধ হবে; ধ্বংস, বিধ্বংস নিরূপিত।</div>
<div class="v" id="v27"><span class="vn">27</span> এক সপ্তাহ পর্যন্ত তিনি অনেকের সঙ্গে দৃঢ় নিয়ম করলেন; সেই সপ্তাহের অর্ধকালে তিনি কোরবানী ও নৈবেদ্য নিবৃত্ত করবেন; পরে ঘৃণার বস্তুগুলোর উপরে ধ্বংসকারী নেমে আসবে; এবং উচ্ছিন্নতা, নির্ধারিত উচ্ছিন্নতা পর্যন্ত ধ্বংসকারীর উপর ক্রোধ বর্ষিত হবে।</div>
</div>
<!-- PARSED ABOVE; EDITING MAY BREAK PARSER -->
</body></html>