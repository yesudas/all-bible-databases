<html><head>
<meta http-equiv="Content-Type" content="text/html;charset=utf-8" />
<title>Deut 10 &ndash; দ্বিতীয় বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 10);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_8.html">8</a> <a href="Deut_9.html">9</a> <b>10</b> <a href="Deut_11.html">11</a> <a href="Deut_12.html">12</a> ... <a href="Deut_34.html">34</a> </div><hr>
<h1>Deut 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দ্বিতীয়বার পাথরের ফলক দেওয়া</h2><span class="vn">1</span> <span class="br-p"><br><br></span>সেই সময়ে মাবুদ আমাকে বললেন, তুমি প্রথমবারের মতই দু’টি পাথর-ফলক কেটে আমার কাছে পর্বতে উঠে এসো এবং কাঠের একটি সিন্দুক তৈরি কর।</div>
<div class="v" id="v2"><span class="vn">2</span> তোমাকে আগে যে দু’টি পাথরের ফলক দিয়েছিলাম সেখানে যে যে কালাম ছিল, তা আমি এই দু’টি পাথর ফলকে সেসব লিখে দেবো, পরে তুমি তা সেই সিন্দুকে রাখবে।</div>
<div class="v" id="v3"><span class="vn">3</span> তাতে আমি শিটীম কাঠের একটি সিন্দুক তৈরি করলাম এবং প্রথমবারের মত দু’টি পাথর-ফলক কেটে সেই দু’টি পাথর-ফলক হাতে নিয়ে পর্বতে উঠলাম।</div>
<div class="v" id="v4"><span class="vn">4</span> আর মাবুদ জমায়েত হবার দিনে পর্বতে আগুনের মধ্য থেকে যে দশটি হুকুম তোমাদেরকে দিয়েছিলেন, সেই হুকুমগুলো ঐ দু’টি পাথরের ফলকে লিখে আমাকে দিলেন।</div>
<div class="v" id="v5"><span class="vn">5</span> পরে আমি মুখ ফিরিয়ে পর্বত থেকে নেমে আমার প্রতি মাবুদের দেওয়া হুকুম অনুসারে সেই দুই পাথর-ফলক আমার তৈরি সেই সিন্দুকে রাখলাম, সেদিন থেকে তা সেই স্থানে রয়েছে।</div>
<div class="v" id="v6"><span class="vn">6</span> <span class="br-p"><br><br></span>(বনি-ইসরাইল বেরোৎ-বেনেয়াকন থেকে মোষেরোতে যাত্রা করলে সেই স্থানে হারুন ইন্তেকাল করেন এবং সেখানে তাঁকে দাফন করা হয়। হারুনের ইন্তেকালের পর তাঁর পুত্র ইলিয়াসর তাঁর স্থানে ইমাম হলেন।</div>
<div class="v" id="v7"><span class="vn">7</span> সেই স্থান থেকে তারা গুধগোদায় যাত্রা করলো এবং গুধগোদা থেকে যট্‌বাথায় প্রস্থান করলো; এই স্থানে অনেকগুলো পানির স্রোত ছিল।</div>
<div class="v" id="v8"><span class="vn">8</span> সেই সময়ে মাবুদের শরীয়ত-সিন্দুক বহন করতে, মাবুদের পরিচর্যা করার জন্য তাঁর সাক্ষাতে দাঁড়াতে এবং তাঁর নামে দোয়া করতে মাবুদ লেবির বংশকে পৃথক করলেন, আজও পর্যন্ত তারা তা করে আসছে।</div>
<div class="v" id="v9"><span class="vn">9</span> এজন্য তাদের ভাইদের মধ্যে লেবীয়দের কোন অংশ কিংবা অধিকার হয় নি; তোমার আল্লাহ্‌ মাবুদ তাদেরকে যা বলেছেন, সেই অনুসারে মাবুদই তাদের অধিকার।)</div>
<div class="v" id="v10"><span class="vn">10</span> <span class="br-p"><br><br></span>আর আমি প্রথমবারের মত চল্লিশ দিন ও চল্লিশ রাত পর্বতে থাকলাম এবং সেই বারেও মাবুদ আমার ফরিয়াদ শুনলেন; মাবুদ তোমাকে বিনষ্ট করতে চাইলেন না।</div>
<div class="v" id="v11"><span class="vn">11</span> পরে মাবুদ আমাকে বললেন, উঠ, তুমি যাত্রার জন্য লোকদের অগ্রগামী হও, আমি তাদেরকে যে দেশ দিতে তাদের পূর্ব-পুরুষদের কাছে কসম খেয়েছি, তারা সেই দেশে প্রবেশ করে তা অধিকার করুক।</div>
<div class="v" id="v12"><h2>শরীয়তের মূল বিষয়</h2><span class="vn">12</span> <span class="br-p"><br><br></span>এখন হে ইসরাইল, তোমার আল্লাহ্‌ মাবুদ তোমার কাছে কি চান? কেবল এটা, যেন তুমি তোমার আল্লাহ্‌ মাবুদকে ভয় কর, তাঁর সকল পথে চলো ও তাঁকে মহব্বত কর এবং তোমার সমস্ত অন্তর ও তোমার সমস্ত প্রাণের সঙ্গে তোমার আল্লাহ্‌ মাবুদের সেবা কর,</div>
<div class="v" id="v13"><span class="vn">13</span> আজ আমি তোমার মঙ্গলের জন্য মাবুদের যে যে হুকুম ও বিধি তোমাকে দিচ্ছি, সেসব যেন পালন কর।</div>
<div class="v" id="v14"><span class="vn">14</span> দেখ, বেহেশত ও বেহেশতের বেহেশত এবং দুনিয়া ও তার মধ্যেকার যাবতীয় বস্তু তোমার আল্লাহ্‌ মাবুদের।</div>
<div class="v" id="v15"><span class="vn">15</span> কেবল তোমার পূর্বপুরুষদের মহব্বত করতে মাবুদের সন্তোষ ছিল, আর তিনি তাদের পরে তাদের বংশকে অর্থাৎ আজকের মত সমস্ত জাতির মধ্য থেকে তোমাদেরকে মনোনীত করলেন।</div>
<div class="v" id="v16"><span class="vn">16</span> অতএব তোমরা নিজ নিজ হৃদয়ের খৎনা করাও এবং আর অবাধ্য হয়ো না।</div>
<div class="v" id="v17"><span class="vn">17</span> কেননা তোমাদের আল্লাহ্‌ মাবুদই দেবতাদের আল্লাহ্‌ ও প্রভুদের প্রভু, তিনিই মহান, শক্তিশালী ও ভয়ঙ্কর আল্লাহ্‌; তিনি কারো মুখাপেক্ষা ও ঘুষ গ্রহণ করেন না।</div>
<div class="v" id="v18"><span class="vn">18</span> তিনি এতিমের ও বিধবার বিচার নিষ্পন্ন করেন এবং বিদেশীকে মহব্বত করে অন্ন-বস্ত্র দেন।</div>
<div class="v" id="v19"><span class="vn">19</span> অতএব তোমরা বিদেশীকে মহব্বত করো, কেননা মিসর দেশে তোমরাও বিদেশী ছিলে।</div>
<div class="v" id="v20"><span class="vn">20</span> তুমি তোমার আল্লাহ্‌ মাবুদকে ভয় করবে; তাঁরই সেবা করবে, তাঁতেই আসক্ত থাকবে ও তাঁরই নামে কসম করবে।</div>
<div class="v" id="v21"><span class="vn">21</span> তিনি তোমার প্রশংসা-ভূমি, তিনি তোমার আল্লাহ্‌; তুমি স্বচক্ষে যা যা দেখেছ, সেই মহৎ ও ভয়ঙ্কর সমস্ত কাজ তিনিই তোমার জন্য করেছেন।</div>
<div class="v" id="v22"><span class="vn">22</span> তোমার পূর্বপুরুষেরা কেবল সত্তর জন মিসরে নেমে গিয়েছিল, কিন্তু এখন তোমার আল্লাহ্‌ মাবুদ তোমাকে আসমানের তারার মত বহুসংখ্যক করেছেন।</div>
</div>
<!-- PARSED ABOVE; EDITING MAY BREAK PARSER -->
</body></html>