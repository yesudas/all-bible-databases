<html><head>
<meta http-equiv="Content-Type" content="text/html;charset=utf-8" />
<title>Deut 13 &ndash; দ্বিতীয় বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 13);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_11.html">11</a> <a href="Deut_12.html">12</a> <b>13</b> <a href="Deut_14.html">14</a> <a href="Deut_15.html">15</a> ... <a href="Deut_34.html">34</a> </div><hr>
<h1>Deut 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ভণ্ড নবী ও মূর্তি পূজা সম্বন্ধে সাবধান বাণী</h2><span class="vn">1</span> <span class="br-p"><br><br></span>তোমার মধ্যে কোন নবী কিংবা স্বপ্নদর্শক উঠে যদি তোমার জন্য কোন চিহ্ন-কাজ কিংবা অদ্ভুত লক্ষণ নির্ধারণ করে;</div>
<div class="v" id="v2"><span class="vn">2</span> এবং সেই চিহ্ন-কাজ কিংবা অদ্ভুত লক্ষণ সফল হয়, যার সম্বন্ধে সে তোমার অজ্ঞাত অন্য দেবতাদের বিষয়ে তোমাদেরকে বলেছিল, এসো, আমরা তাদের অনুগামী হই ও তাদের সেবা করি,</div>
<div class="v" id="v3"><span class="vn">3</span> তবে তুমি সেই নবীর কিংবা সেই স্বপ্নদর্শকের কথায় কান দিও না; কেননা তোমরা তোমাদের সমস্ত অন্তর ও তোমাদের সমস্ত প্রাণের সঙ্গে তোমাদের আল্লাহ্‌ মাবুদকে মহব্বত কর কি না, তা জানবার জন্য তোমাদের আল্লাহ্‌ মাবুদ তোমাদের পরীক্ষা করেন।</div>
<div class="v" id="v4"><span class="vn">4</span> তোমরা তোমাদের আল্লাহ্‌ মাবুদেরই অনুগামী হও, তাঁকেই ভয় কর, তাঁরই হুকুম পালন কর, তাঁরই বাণী মান্য কর, তাঁরই সেবা কর ও তাঁতেই আসক্ত থাক।</div>
<div class="v" id="v5"><span class="vn">5</span> আর সেই নবীর কিংবা সেই স্বপ্নদর্শকের প্রাণদণ্ড করতে হবে; কেননা তোমাদের আল্লাহ্‌ মাবুদ, যিনি মিসর দেশ থেকে তোমাদেরকে বের করে এনেছেন, গোলামীর গৃহ থেকে তোমাকে মুক্ত করেছেন, তাঁর বিরুদ্ধে সে বিপথগমনের কথা বলেছে। তোমার আল্লাহ্‌ মাবুদ যে পথে গমন করতে তোমাকে হুকুম করেছেন তা থেকে তোমাকে ভ্রষ্ট করা তার অভিপ্রায়। অতএব তুমি তোমার মধ্য থেকে দুষ্টাচার লোপ করবে।</div>
<div class="v" id="v6"><span class="vn">6</span> <span class="br-p"><br><br></span>তোমার ভাই, তোমার সহোদর কিংবা তোমার পুত্র বা কন্যা কিংবা তোমার প্রিয় স্ত্রী কিংবা তোমার প্রাণতুল্য বন্ধু যদি গোপনে তোমাকে প্রবৃত্তি দিয়ে বলে, এসো, আমরা গিয়ে অন্য দেবতাদের সেবা করি,</div>
<div class="v" id="v7"><span class="vn">7</span> তোমার অজ্ঞাত ও তোমার পূর্বপুরুষদের অজ্ঞাত কোন দেবতা, তোমার চারদিকের নিকটবর্তী কিংবা তোমা থেকে দূরবর্তী, দুনিয়ার এক প্রান্ত থেকে অপর প্রান্ত পর্যন্ত যে কোন জাতির যে কোন দেবতা হোক,</div>
<div class="v" id="v8"><span class="vn">8</span> তার বিষয়ে যদি এই কথা বলে, তবে তুমি সেই ব্যক্তির প্রস্তাবে সম্মত হয়ো না, তার কথায় কান দিও না; তোমার চোখ তার প্রতি রহম করবে না, তাকে কৃপা করবে না, তাকে লুকিয়ে রাখবে না।</div>
<div class="v" id="v9"><span class="vn">9</span> কিন্তু অবশ্য তুমি তাকে হত্যা করবে; তাকে হত্যা করার জন্য প্রথমে তুমিই তার উপরে হস্তক্ষেপ করবে, পরে সমস্ত লোক হস্তক্ষেপ করবে।</div>
<div class="v" id="v10"><span class="vn">10</span> তুমি তাকে পাথর ছুড়বে যাতে তার মৃত্যু হয়; কেননা তোমার আল্লাহ্‌ মাবুদ, যিনি মিসর দেশ থেকে, গোলামীর গৃহ থেকে, তোমাকে বের করে এনেছেন, তাঁর পিছনে চলা থেকে সে তোমাকে ফিরাতে চেষ্টা করেছে।</div>
<div class="v" id="v11"><span class="vn">11</span> তাতে সমস্ত ইসরাইল তা শুনবে, ভয় পাবে এবং তোমার মধ্যে এই রকম দুষ্কর্ম আর করবে না।</div>
<div class="v" id="v12"><span class="vn">12</span> <span class="br-p"><br><br></span>তোমার আল্লাহ্‌ মাবুদ তোমাকে যে যে নিবাস-নগর দেবেন, তার কোন নগর সম্বন্ধে যদি শুনতে পাও যে,</div>
<div class="v" id="v13"><span class="vn">13</span> কতগুলো পাষণ্ড তোমার মধ্য থেকে বেরিয়ে গিয়ে এই কথা বলে নিজের নগরবাসীদেরকে ভ্রষ্ট করেছে, এসো, আমরা গিয়ে অন্য দেবতাদের সেবা করি, যাদেরকে তোমরা জান না,</div>
<div class="v" id="v14"><span class="vn">14</span> তবে তুমি জিজ্ঞাসা করবে, অনুসন্ধান ও যত্নপূর্বক প্রশ্ন করবে; আর দেখ, তোমার মধ্যে এই রকম জঘন্য দুষ্কর্ম হয়েছে,</div>
<div class="v" id="v15"><span class="vn">15</span> এই বিষয়টি যদি সত্য ও নিশ্চিত হয়, তবে তুমি তলোয়ারের আঘাতে সেই নগরের অধিবাসীদেরকে আঘাত করবে এবং নগর ও তার মধ্যস্থিত পশুসুদ্ধ সকলই তলোয়ারের আঘাতে নিঃশেষে বিনষ্ট করবে;</div>
<div class="v" id="v16"><span class="vn">16</span> আর তার লুণ্ঠিত দ্রব্যগুলো তার চকের মধ্যে সংগ্রহ করে সেই নগর ও সেসব দ্রব্য সর্বতোভাবে তোমার আল্লাহ্‌ মাবুদের উদ্দেশে আগুনে পুড়িয়ে দেবে; তাতে সেই নগর চিরকালের জন্য ধ্বংসস্তূপ হয়ে থাকবে তা পুনর্বার নির্মিত হবে না।</div>
<div class="v" id="v17"><span class="vn">17</span> আর সেই বর্জিত দ্রব্যের কিছুই তোমার হাতে না থাকুক; যেন মাবুদ তাঁর প্রচণ্ড ক্রোধ থেকে ফিরেন এবং তিনি তোমার পূর্বপুরুষদের কাছে যে কসম খেয়েছেন সেই অনুসারে তোমার প্রতি কৃপা ও করুণা করেন ও তোমার সমৃদ্ধি ঘটান;</div>
<div class="v" id="v18"><span class="vn">18</span> কারণ তুমি তোমার আল্লাহ্‌ মাবুদের কথা মান্য করে আমি আজ তোমাকে যেসব হুকুম দিচ্ছি, তাঁর সেসব হুকুম পালন করবে ও তোমার আল্লাহ্‌ মাবুদের দৃষ্টিতে যথার্থ আচরণ করবে।</div>
</div>
<!-- PARSED ABOVE; EDITING MAY BREAK PARSER -->
</body></html>