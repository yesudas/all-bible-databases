<html><head>
<meta http-equiv="Content-Type" content="text/html;charset=utf-8" />
<title>Deut 15 &ndash; দ্বিতীয় বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 15);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_13.html">13</a> <a href="Deut_14.html">14</a> <b>15</b> <a href="Deut_16.html">16</a> <a href="Deut_17.html">17</a> ... <a href="Deut_34.html">34</a> </div><hr>
<h1>Deut 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঋণ মাফের বছর</h2><span class="vn">1</span> <span class="br-p"><br><br></span>তুমি সপ্তম বছরের শেষে ঋণ মাফ করবে।</div>
<div class="v" id="v2"><span class="vn">2</span> সেই ঋণ মাফের এই ব্যবস্থা; যে কোন মহাজন তাঁর প্রতিবেশীকে ঋণ দিয়েছে, সে তাঁর দেওয়া সেই ঋণ মাফ করবে, তাঁর প্রতিবেশী কিংবা ভাইয়ের কাছ থেকে ঋণ আদায় করবে না, কেননা মাবুদের হুকুমে ঋণ মাফের ঘোষণা হয়েছে।</div>
<div class="v" id="v3"><span class="vn">3</span> তুমি বিজাতীয়ের কাছ থেকে তা আদায় করতে পার; কিন্তু তোমার ভাইয়ের কাছে তোমার যা আছে, তা তোমাকে মাফ করে দিতে হবে।</div>
<div class="v" id="v4"><span class="vn">4</span> বাস্তবিক তোমাদের মধ্যে কারো দরিদ্র হওয়া অনুপযুক্ত; কারণ তোমার আল্লাহ্‌ মাবুদ তোমার অধিকার হিসেবে যে দেশ দিচ্ছেন, সেই দেশে মাবুদ তোমাকে নিশ্চয়ই দোয়া করবেন;</div>
<div class="v" id="v5"><span class="vn">5</span> কেবল আমি আজ তোমাকে এই যে সমস্ত হুকুম দিচ্ছি, তা যত্নপূর্বক পালন করার জন্য তোমার আল্লাহ্‌ মাবুদের বাধ্য হতে হবে।</div>
<div class="v" id="v6"><span class="vn">6</span> কেননা তোমার আল্লাহ্‌ মাবুদ যেমন তোমার কাছে অঙ্গীকার করেছেন, তেমনি তোমাকে দোয়া করবেন; আর তুমি অনেক জাতিকে ঋণ দেবে, কিন্তু নিজে ঋণ নেবে না; এবং অনেক জাতির উপরে কর্তৃত্ব করবে, কিন্তু তারা তোমার উপরে কর্তৃত্ব করবে না।</div>
<div class="v" id="v7"><span class="vn">7</span> <span class="br-p"><br><br></span>তোমার আল্লাহ্‌ মাবুদ তোমাকে যে দেশ দিচ্ছেন, সেখানে কোন নগর-দ্বারের ভিতরে যদি তোমার নিকটস্থ কোন ভাই দরিদ্র হয়, তবে তুমি তোমার অন্তর কঠিন করো না, বা দরিদ্র ভাইয়ের প্রতি তোমার হাত মুঠো করে রেখো না,</div>
<div class="v" id="v8"><span class="vn">8</span> কিন্তু তার অভাব হেতু প্রয়োজন অনুসারে তাকে অবশ্য খোলা হাতে ঋণ দিও।</div>
<div class="v" id="v9"><span class="vn">9</span> সাবধান, সপ্তম বছর অর্থাৎ মাফ করার বছর নিকটবর্তী, এই কথা বলে তোমার অন্তরে যেন অধম চিন্তার উদয় না হয়; তুমি যদি তোমার দরিদ্র ভাইয়ের প্রতি অশুভ দৃষ্টি করে তাকে কিছু না দাও, তবে সে তোমার বিরুদ্ধে মাবুদের কাছে মুনাজাত করলে তোমার গুনাহ্‌ হবে।</div>
<div class="v" id="v10"><span class="vn">10</span> তুমি তাকে অবশ্য দেবে, দেবার সময়ে অন্তরে দুঃখিত হবে না; কেননা এই কাজের দরুন তোমার আল্লাহ্‌ মাবুদ তোমার সমস্ত কাজে এবং তুমি যে সমস্ত বিষয়ে হাত দেবে সেই সমস্ত বিষয়ে তোমাকে দোয়া করবেন।</div>
<div class="v" id="v11"><span class="vn">11</span> কেননা তোমার দেশের মধ্যে দরিদ্রের অভাব হবে না; অতএব আমি তোমাকে এই হুকুম দিচ্ছি, তুমি তোমার দেশে তোমার ভাইয়ের প্রতি, তোমার দুঃখী ও দীনহীনের প্রতি, তোমার হাত অবশ্য খুলে রাখবে।</div>
<div class="v" id="v12"><span class="vn">12</span> <span class="br-p"><br><br></span>তোমার ভাই অর্থাৎ কোন ইবরানী পুরুষ কিংবা ইবরানী স্ত্রীলোককে যদি তোমার কাছে বিক্রি করা হয় এবং ছয় বছর পর্যন্ত তোমার গোলামীর কাজ করে; তবে সপ্তম বছরে তুমি তাকে মুক্ত করে তোমার কাছ থেকে বিদায় দেবে।</div>
<div class="v" id="v13"><span class="vn">13</span> আর মুক্ত করে তোমার কাছ থেকে বিদায় দেবার সময়ে তুমি তাকে খালি হাতে বিদায় করবে না;</div>
<div class="v" id="v14"><span class="vn">14</span> তুমি তোমার পাল, শস্য ও আঙ্গুর-রস থেকে তাকে প্রচুর পুরস্কার দেবে; তোমার আল্লাহ্‌ মাবুদ তোমাকে যেমন দোয়া করেছেন, সেই অনুসারে তাকে দেবে।</div>
<div class="v" id="v15"><span class="vn">15</span> আর স্মরণে রাখবে, তুমি মিসর দেশে গোলাম ছিলে এবং তোমার আল্লাহ্‌ মাবুদ তোমাকে মুক্ত করেছেন; এজন্য আমি আজ তোমাকে এই হুকুম দিচ্ছি।</div>
<div class="v" id="v16"><span class="vn">16</span> পরন্তু তোমার কাছে সুখে থাকাতে সে তোমাকে ও তোমার পরিবার-পরিজনকে মহব্বত করে বলে, যদি বলে আমি তোমাকে ছেড়ে যাব না;</div>
<div class="v" id="v17"><span class="vn">17</span> তবে তুমি একটি গুঁজি নিয়ে কপাটের সঙ্গে তার কান বিঁধিয়ে দেবে, তাতে সে চির জীবনের জন্য তোমার গোলাম থাকবে; আর বাঁদীর প্রতিও তা-ই করবে।</div>
<div class="v" id="v18"><span class="vn">18</span> ছয় বছর পর্যন্ত সে তোমার কাছে বেতনজীবীর বেতনের চেয়ে দ্বিগুণ গোলামীর কাজ করেছে, এই কারণে তাকে মুক্ত করে বিদায় দেওয়া কঠিন মনে করবে না; তাতে তোমার আল্লাহ্‌ মাবুদ তোমার সকল কাজে তোমাকে দোয়া করবেন।</div>
<div class="v" id="v19"><h2>পশুর প্রথম পুরুষ-বাচ্চা সম্বন্ধে নিয়ম</h2><span class="vn">19</span> <span class="br-p"><br><br></span>তুমি তোমার গোমেষাদি পশুপাল থেকে উৎপন্ন সমস্ত প্রথমজাত পুং পশুকে তোমার আল্লাহ্‌ মাবুদের উদ্দেশে পবিত্র করবে; তুমি গরুর প্রথমজাত দিয়ে কোন কাজ করবে না এবং তোমার প্রথমজাত ভেড়ার লোম ছাঁটাই করবে না।</div>
<div class="v" id="v20"><span class="vn">20</span> মাবুদ যে স্থান মনোনীত করবেন, সেই স্থানে তোমার আল্লাহ্‌ মাবুদের সম্মুখে তুমি সপরিবারে প্রতি বছর তা ভোজন করবে।</div>
<div class="v" id="v21"><span class="vn">21</span> যদি তাতে কোন খুঁত থাকে, অর্থাৎ সে যদি খঞ্জ কিংবা অন্ধ হয়, কোন ভাবে খুঁতযুক্ত হয়, তবে তুমি তোমার আল্লাহ্‌ মাবুদের উদ্দেশে তা কোরবানী করবে না।</div>
<div class="v" id="v22"><span class="vn">22</span> তোমার নগর-দ্বারের ভিতরে তা ভোজন করো; নাপাক বা পাক-পবিত্র উভয় লোকই কৃষ্ণসার কিংবা হরিণের মত করেই তা ভোজন করতে পারে।</div>
<div class="v" id="v23"><span class="vn">23</span> তুমি কেবল তার রক্ত ভোজন করবে না, তা পানির মত ভূমিতে ঢেলে ফেলবে।</div>
</div>
<!-- PARSED ABOVE; EDITING MAY BREAK PARSER -->
</body></html>