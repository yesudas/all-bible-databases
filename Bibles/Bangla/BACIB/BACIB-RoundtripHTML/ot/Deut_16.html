<html><head>
<meta http-equiv="Content-Type" content="text/html;charset=utf-8" />
<title>Deut 16 &ndash; দ্বিতীয় বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 16);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_14.html">14</a> <a href="Deut_15.html">15</a> <b>16</b> <a href="Deut_17.html">17</a> <a href="Deut_18.html">18</a> ... <a href="Deut_34.html">34</a> </div><hr>
<h1>Deut 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈদুল ফেসাখের নিয়ম</h2><span class="vn">1</span> <span class="br-p"><br><br></span>তুমি আবীব মাস পালন করবে, তোমার আল্লাহ্‌ মাবুদের উদ্দেশে ঈদুল ফেসাখ পালন করবে; কেননা আবীব মাসে তোমার আল্লাহ্‌ মাবুদ তোমাকে রাতের বেলায় মিসর থেকে বের করে এনেছিলেন।</div>
<div class="v" id="v2"><span class="vn">2</span> আর মাবুদ তাঁর নামের বাসস্থান হিসেবে যে স্থান মনোনীত করবেন, সেই স্থানে তুমি তোমার আল্লাহ্‌ মাবুদের উদ্দেশে ছাগল-ভেড়ার পাল ও গরুর পাল থেকে পশু নিয়ে ঈদুল ফেসাখের কোরবানী করবে।</div>
<div class="v" id="v3"><span class="vn">3</span> তুমি তার সঙ্গে খামিযুক্ত রুটি খাবে না; কেননা তুমি তাড়াহুড়া করেই মিসর দেশ থেকে বের হয়েছিলে। এজন্য সাত দিন সেই কোরবানীর সঙ্গে খামিহীন রুটি, দুঃখাবস্থার রুটি, ভোজন করবে; যেন মিসর দেশ থেকে তোমার বেরিয়ে আসার দিনের কথা সারা জীবন তোমার স্মরণে থাকে।</div>
<div class="v" id="v4"><span class="vn">4</span> সাত দিন তোমার সীমার মধ্যে খামি দৃষ্ট না হোক; এবং প্রথম দিনের সন্ধ্যাবেলা তুমি যে কোরবানী কর, তার কোন গোশ্‌ত সকাল পর্যন্ত অবশিষ্ট থাকবে না।</div>
<div class="v" id="v5"><span class="vn">5</span> তোমার আল্লাহ্‌ মাবুদ তোমাকে যেসব নগর দেবেন, তার কোন নগর-দ্বারের ভিতরে ঈদুল ফেসাখের কোরবানী করতে পারবে না;</div>
<div class="v" id="v6"><span class="vn">6</span> কিন্তু তোমার আল্লাহ্‌ মাবুদ তাঁর নামের বাসস্থান হিসেবে যে স্থান মনোনীত করবেন, সেই স্থানে মিসর দেশ থেকে তোমার বের হয়ে আসার ঋতুতে, সন্ধ্যাবেলা, সূর্যাস্তের সময়ে ঈদুল ফেসাখের কোরবানী করবে।</div>
<div class="v" id="v7"><span class="vn">7</span> আর তোমার আল্লাহ্‌ মাবুদের মনোনীত স্থানে তা পাক করে ভোজন করবে; পরে খুব ভোরে নিজের তাঁবুতে ফিরে যাবে।</div>
<div class="v" id="v8"><span class="vn">8</span> তুমি ছয় দিন খামিহীন রুটি খাবে এবং সপ্তম দিনে তোমার আল্লাহ্‌ মাবুদের উদ্দেশে ঈদের সভা হবে; তুমি কোন কাজ করবে না।</div>
<div class="v" id="v9"><h2>সাত সপ্তাহের ঈদের নিয়ম</h2><span class="vn">9</span> <span class="br-p"><br><br></span>তুমি সাত সপ্তাহ গণনা করবে; ক্ষেতের শস্যে প্রথম কাস্তে লাগানো থেকে সাত সপ্তাহ গণনা করতে আরম্ভ করবে।</div>
<div class="v" id="v10"><span class="vn">10</span> পরে তোমার আল্লাহ্‌ মাবুদের দোয়া অনুযায়ী সঙ্গতি অনুসারে স্বেচ্ছাদত্ত উপহার দ্বারা তোমার আল্লাহ্‌ মাবুদের উদ্দেশে সাত সপ্তাহের উৎসব পালন করবে।</div>
<div class="v" id="v11"><span class="vn">11</span> আর তোমার আল্লাহ্‌ মাবুদ নিজের নামের বাসস্থান হিসেবে যে স্থান মনোনীত করবেন, সেই স্থানে তোমার আল্লাহ্‌ মাবুদের সম্মুখে তুমি, তোমার পুত্রকন্যা, তোমার গোলাম-বাঁদী, তোমার নগর-দ্বারের মধ্যবর্তী লেবীয় ও তোমার মধ্যে নিবাসী বিদেশী, এতিম ও বিধবা সকলে আনন্দ করবে।</div>
<div class="v" id="v12"><span class="vn">12</span> আর তুমি স্মরণে রাখবে যে, তুমি মিসর দেশে গোলাম ছিলে এবং এসব বিধি যত্নপূর্বক পালন করবে।</div>
<div class="v" id="v13"><h2>কুটির উৎসব সম্বন্ধে নিয়ম</h2><span class="vn">13</span> <span class="br-p"><br><br></span>তোমার খামার ও আঙ্গুরকুঞ্জ থেকে যা সংগ্রহ করার তা সংগ্রহ করার পর তুমি সাতদিন কুটির উৎসব পালন করবে।</div>
<div class="v" id="v14"><span class="vn">14</span> আর সেই উৎসবে তুমি, তোমার পুত্রকন্যা, তোমার গোলাম বাঁদী ও তোমার নগর-দ্বারের মধ্যবর্তী লেবীয় ও বিদেশী এবং এতিম ও বিধবা সকলে আনন্দ করবে।</div>
<div class="v" id="v15"><span class="vn">15</span> মাবুদের মনোনীত স্থানে তুমি তোমার আল্লাহ্‌ মাবুদের উদ্দেশে সাতদিন উৎসব পালন করবে; কেননা তোমার আল্লাহ্‌ মাবুদ তোমার সমস্ত উৎপন্ন দ্রব্যে ও তোমার হাতের সমস্ত কাজে তোমাকে দোয়া করবেন, আর তুমি সম্পূর্ণভাবে আনন্দিত হবে।</div>
<div class="v" id="v16"><span class="vn">16</span> <span class="br-p"><br><br></span>তোমার প্রত্যেক পুরুষ বছরের মধ্যে তিনবার তোমার আল্লাহ্‌ মাবুদের সম্মুখে তাঁর মনোনীত স্থানে দেখা দেবে— খামিহীন রুটির উৎসবে, সাত সপ্তাহের উৎসবে ও কুটিরের উৎসবে; আর তারা মাবুদের সম্মুখে খালি হাতে দেখা দেবে না;</div>
<div class="v" id="v17"><span class="vn">17</span> প্রত্যেক জন তোমার আল্লাহ্‌ মাবুদের দেওয়া দোয়া অনুসারে নিজ নিজ সঙ্গতি অনুযায়ী উপহার দেবে।</div>
<div class="v" id="v18"><h2>বিচারক ও বাদশাহ্‌দের কর্তব্য</h2><span class="vn">18</span> <span class="br-p"><br><br></span>তোমার আল্লাহ্‌ মাবুদ তোমার সকল বংশানুসারে তোমাকে যে সমস্ত নগর দেবেন, সেসব নগরের প্রবেশ পথে তুমি তোমার জন্য বিচারকদের ও কর্মকর্তাদের নিযুক্ত করবে; আর তারা ন্যায্য বিচারে লোকদের বিচার করবে।</div>
<div class="v" id="v19"><span class="vn">19</span> তুমি অন্যায় বিচার করবে না, কারো মুখাপেক্ষা করবে না ও ঘুষ নেবে না; কেননা ঘুষ জ্ঞানীদের চোখ অন্ধ করে ও ধার্মিকদের কথা বিপরীত করে।</div>
<div class="v" id="v20"><span class="vn">20</span> সর্বতোভাবে যা ন্যায্য তারই অনুগামী হবে, তাতে তুমি জীবিত থাকবে ও তোমার আল্লাহ্‌ মাবুদের দেওয়া দেশ অধিকার করবে।</div>
<div class="v" id="v21"><h2>দেব-দেবী পূজার বিরুদ্ধে নিয়ম</h2><span class="vn">21</span> <span class="br-p"><br><br></span>তুমি তোমার আল্লাহ্‌ মাবুদের উদ্দেশে যে কোরবানগাহ্‌ তৈরি করবে, তার কাছে কোন রকম কাঠের আশেরা মূর্তি স্থাপন করবে না।</div>
<div class="v" id="v22"><span class="vn">22</span> কোন স্তম্ভও উত্থাপন করবে না, কেননা তা তোমার আল্লাহ্‌ মাবুদের ঘৃণাস্পদ।</div>
</div>
<!-- PARSED ABOVE; EDITING MAY BREAK PARSER -->
</body></html>