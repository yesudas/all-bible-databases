<html><head>
<meta http-equiv="Content-Type" content="text/html;charset=utf-8" />
<title>Deut 18 &ndash; দ্বিতীয় বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 18);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_16.html">16</a> <a href="Deut_17.html">17</a> <b>18</b> <a href="Deut_19.html">19</a> <a href="Deut_20.html">20</a> ... <a href="Deut_34.html">34</a> </div><hr>
<h1>Deut 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইমাম ও লেবির বংশের জন্য দান</h2><span class="vn">1</span> <span class="br-p"><br><br></span>লেবীয় ইমামেরা, লেবির সমস্ত বংশ, ইসরাইলের সঙ্গে কোন অংশ বা অধিকার পাবে না। তারা মাবুদের উদ্দেশে অগ্নিকৃত উপহার ও মাবুদের উদ্দেশে দেওয়া অনান্য বস্তু ভোগ করবে।</div>
<div class="v" id="v2"><span class="vn">2</span> তারা তাদের ভাইদের মধ্যে কোন অধিকার পাবে না; মাবুদই তাদের অধিকার, যেমন তিনি তাদেরকে বলেছেন।</div>
<div class="v" id="v3"><span class="vn">3</span> <span class="br-p"><br><br></span>আর লোকদের থেকে ইমামদের প্রাপ্য বিষয়ের এই বিধি; যারা গরু কিংবা ভেড়া কোরবানী করে, তারা কোরবানীর কাঁধ, দুই চোয়াল ও পাকস্থলী ইমামকে দেবে।</div>
<div class="v" id="v4"><span class="vn">4</span> তুমি তোমার শস্য, আঙ্গুর-রস ও তেলের অগ্রিমাংশ এবং ভেড়ার লোমের অগ্রিমাংশ তাকে দেবে।</div>
<div class="v" id="v5"><span class="vn">5</span> কেননা মাবুদের নামে পরিচর্যা করতে নিত্য দণ্ডায়মান হবার জন্য তোমার আল্লাহ্‌ মাবুদ তোমার সকল বংশের মধ্য থেকে তাকে ও তার সন্তানদেরকে মনোনীত করেছেন।</div>
<div class="v" id="v6"><span class="vn">6</span> <span class="br-p"><br><br></span>আর সমস্ত ইসরাইলের মধ্যে তোমার কোন নগর-দ্বারে যে লেবীয় প্রবাস করে, সে যদি তার প্রাণের সম্পূর্ণ বাসনায় সেখান থেকে মাবুদের মনোনীত স্থানে আসে,</div>
<div class="v" id="v7"><span class="vn">7</span> তবে সে মাবুদের সম্মুখে দণ্ডায়মান তার লেবীয় ভাইদের মত তার আল্লাহ্‌ মাবুদের নামে পরিচর্যা করবে।</div>
<div class="v" id="v8"><span class="vn">8</span> তারা ভোজনের জন্য সমান অংশ পাবে; তা ছাড়া, সে তার পৈতৃক অধিকার বিক্রয়ের মূল্যও ভোগ করবে।</div>
<div class="v" id="v9"><h2>মাবুদের দৃষ্টিতে যেসব কাজ জঘন্য</h2><span class="vn">9</span> <span class="br-p"><br><br></span>তোমার আল্লাহ্‌ মাবুদ তোমাকে যে দেশ দিচ্ছেন, সেই দেশে উপস্থিত হলে তুমি সেখানকার জাতিদের জঘন্য কাজের মত কাজ করতে শেখাবে না।</div>
<div class="v" id="v10"><span class="vn">10</span> তোমার মধ্যে যেন এমন কোন লোক পাওয়া না যায়, যে পুত্র বা কন্যাকে আগুনের মধ্য দিয়ে গমন করায়,</div>
<div class="v" id="v11"><span class="vn">11</span> যে মন্ত্র ব্যবহার করে, বা গণক, বা মোহক, বা মায়াবী, বা ঐন্দ্রজালিক, বা ভূতড়িয়া, বা গুনিন বা মৃতদের দৈববাণীর সাধক।</div>
<div class="v" id="v12"><span class="vn">12</span> কেননা এসব কাজ যারা করে মাবুদ তাদেরকে ঘৃণা করেন; আর সেই জঘন্য কাজের দরুন তোমার আল্লাহ্‌ মাবুদ তোমার সম্মুখ থেকে তাদেরকে অধিকারচ্যুত করবেন।</div>
<div class="v" id="v13"><span class="vn">13</span> তুমি তোমার আল্লাহ্‌ মাবুদের উদ্দেশে সিদ্ধ হও।</div>
<div class="v" id="v14"><span class="vn">14</span> কেননা তুমি যে জাতিদেরকে অধিকারচ্যুত করবে, তারা গণক ও মন্ত্র ব্যবহারকারীদের কথায় কান দেয়, কিন্তু তোমার আল্লাহ্‌ মাবুদ তোমাকে তা করতে দেন নি।</div>
<div class="v" id="v15"><h2>হযরত মূসার মত এক জন নবী</h2><span class="vn">15</span> <span class="br-p"><br><br></span>তোমার আল্লাহ্‌ মাবুদ তোমার মধ্য থেকে, তোমার ভাইদের মধ্য থেকে, তোমার জন্য আমার মত এক জন নবী উৎপন্ন করবেন। তাঁর কথা তোমাদের অবশ্যই শুনতে হবে।</div>
<div class="v" id="v16"><span class="vn">16</span> কেননা হোরেবে সমাজের দিনে তুমি তোমার আল্লাহ্‌ মাবুদের কাছে এই মুনাজাতই তো করেছিলে, যথা, আমি যেন আমার আল্লাহ্‌ মাবুদের কথা পুনর্বার শুনতে ও এই মহান আগুন আর দেখতে না পাই, পাছে আমার মৃত্যু হয়।</div>
<div class="v" id="v17"><span class="vn">17</span> তখন মাবুদ আমাকে বললেন, ওরা ভালই বলেছে।</div>
<div class="v" id="v18"><span class="vn">18</span> আমি ওদের জন্য ওদের ভাইদের মধ্য থেকে তোমার মত এক জন নবী উৎপন্ন করবো ও তাঁর মুখে আমার কালাম দেব; আর আমি তাঁকে যা যা হুকুম করবো, তা তিনি ওদেরকে বলবেন।</div>
<div class="v" id="v19"><span class="vn">19</span> আর আমার নামে তিনি আমার যেসব কালাম বলবেন, আমার সেই কথা যদি কেউ না শোনে, তবে আমি সেই লোককে দায়ী করবো।</div>
<div class="v" id="v20"><span class="vn">20</span> কিন্তু আমি যে কালাম বলতে হুকুম করি নি, আমার নামে যে কোন নবী দুঃসাহসপূর্বক তা বলে, কিংবা অন্য দেবতাদের নামে যে কেউ কথা বলে, সেই নবীকে মরতে হবে।</div>
<div class="v" id="v21"><span class="vn">21</span> আর তুমি যদি মনে মনে বল, মাবুদ যে কালাম বলেন নি, তা আমরা কিভাবে জানবো?</div>
<div class="v" id="v22"><span class="vn">22</span> তবে শোন, কোন নবী মাবুদের নামে কথা বললে যদি সেই কালাম পরে সিদ্ধ না হয় ও তার ফল উপস্থিত না হয়, তবে সেই কালাম মাবুদ বলেন নি; ঐ নবী দুঃসাহস করে তা বলেছে। তুমি তাকে ভয় করো না।</div>
</div>
<!-- PARSED ABOVE; EDITING MAY BREAK PARSER -->
</body></html>