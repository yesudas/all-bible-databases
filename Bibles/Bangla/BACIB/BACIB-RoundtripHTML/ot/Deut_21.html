<html><head>
<meta http-equiv="Content-Type" content="text/html;charset=utf-8" />
<title>Deut 21 &ndash; দ্বিতীয় বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 21);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_19.html">19</a> <a href="Deut_20.html">20</a> <b>21</b> <a href="Deut_22.html">22</a> <a href="Deut_23.html">23</a> ... <a href="Deut_34.html">34</a> </div><hr>
<h1>Deut 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অজানা খুনের ব্যাপারে করণীয়</h2><span class="vn">1</span> <span class="br-p"><br><br></span>তোমার আল্লাহ্‌ মাবুদ অধিকার হিসেবে যে দেশ তোমাকে দিচ্ছেন, তার মধ্যে যদি ক্ষেতে পড়ে থাকা কোন নিহত লোককে পাওয়া যায় এবং তাকে কে খুন করলো তা জানা না যায়;</div>
<div class="v" id="v2"><span class="vn">2</span> তবে তোমার প্রাচীনবর্গরা ও বিচারকেরা বাইরে গিয়ে সেই লাশের চারদিকে কোন নগর কত দূর তা মেপে দেখবে।</div>
<div class="v" id="v3"><span class="vn">3</span> তাতে যে নগর ঐ নিহত লোকের নিকটস্থ হবে, সেখানকার প্রাচীনবর্গরা পাল থেকে এমন একটি বক্‌না বাছুর নেবে যা দ্বারা কোন কাজ হয় নি, যেটি এখনও জোয়াল বহন করে নি।</div>
<div class="v" id="v4"><span class="vn">4</span> পরে সেই নগরের প্রধান ব্যক্তিবর্গ সেই বক্‌না বাছুরকে এমন কোন একটি উপত্যকায় আনবে যেখানে সবসময় পানির স্রোত বয়ে যায় এবং চাষ করা বা বীজবপন হয় না, সেই উপত্যকায় তার ঘাড় ভেঙ্গে ফেলবে।</div>
<div class="v" id="v5"><span class="vn">5</span> পরে লেবির সন্তান ইমামেরা কাছে আসবে, কেননা তাদেরকেই তোমার আল্লাহ্‌ মাবুদ তাঁর পরিচর্যা করার ও মাবুদের নামে দোয়া করার জন্য মনোনীত করেছেন; এবং তাদের কথা অনুসারে প্রত্যেক ঝগড়া ও আঘাতের বিচার হবে।</div>
<div class="v" id="v6"><span class="vn">6</span> পরে লাশের নিকটস্থ ঐ নগরের সমস্ত প্রাচীন উপত্যকাতে ঘাড় ভাঙ্গা গরুর বাছুরটির উপরে নিজ নিজ হাত ধুয়ে দেবে,</div>
<div class="v" id="v7"><span class="vn">7</span> আর তারা উত্তরে বলবে, আমাদের হাত এই রক্তপাত করে নি, আমাদের চোখ এই বিষয়টি দেখে নি;</div>
<div class="v" id="v8"><span class="vn">8</span> হে মাবুদ, তুমি তোমার লোক যে ইসরাইলকে মুক্ত করেছ, তাকে মাফ কর; তোমার লোক ইসরাইলের মধ্যে নিরপরাধের রক্তপাতের জন্য দোষ থাকতে দিও না। তাতে তাদের পক্ষে সেই রক্তপাতের দোষ মাফ করা হবে।</div>
<div class="v" id="v9"><span class="vn">9</span> এভাবে তুমি তোমার মধ্য থেকে নিরপরাধের রক্তপাতের দোষ দূর করবে; কেননা মাবুদের সাক্ষাতে যা যথার্থ, তা-ই তুমি করবে।</div>
<div class="v" id="v10"><h2>বন্দী স্ত্রীলোককে বিয়ে করার বিষয়</h2><span class="vn">10</span> <span class="br-p"><br><br></span>তুমি তোমার দুশমনদের বিরুদ্ধে যুদ্ধ যাত্রা করলে যদি তোমার আল্লাহ্‌ মাবুদ তাদেরকে তোমার হাতে তুলে দেন ও তুমি তাদেরকে বন্দী করে নিয়ে যাও;</div>
<div class="v" id="v11"><span class="vn">11</span> এবং সেই বন্দীদের মধ্যে কোন সুন্দরী নারী দেখে প্রেমাসক্ত হয়ে যদি তুমি তাকে বিয়ে করতে চাও;</div>
<div class="v" id="v12"><span class="vn">12</span> তবে তাকে তোমার বাড়ির মধ্যে আনবে এবং সে তার মাথা মুণ্ডন করবে ও নখ কাটবে;</div>
<div class="v" id="v13"><span class="vn">13</span> আর তার বন্দীত্ব দশার কাপড় ত্যাগ করবে; পরে তোমার বাড়িতে থেকে তার পিতা-মাতার জন্য সম্পূর্ণ এক মাস শোক করবে; তারপর তুমি তার কাছে গমন করতে পারবে, তুমি তার স্বামী হবে ও সে তোমার স্ত্রী হবে।</div>
<div class="v" id="v14"><span class="vn">14</span> আর যদি তাতে তোমার প্রীতি না হয়, তবে যে স্থানে তার ইচ্ছা, সেই স্থানে তাকে যেতে দেবে; কিন্তু কোনভাবে টাকা নিয়ে তাকে বিক্রি করবে না; তার প্রতি গোলামের মত ব্যবহার করবে না, কেননা তোমার দ্বারা তার সম্মান ভ্রষ্ট হয়েছে।</div>
<div class="v" id="v15"><h2>জ্যেষ্ঠ পুত্রের পাওনা অধিকার</h2><span class="vn">15</span> <span class="br-p"><br><br></span>যদি কোন পুরুষের প্রিয়া ও অপ্রিয়া দুই জন স্ত্রী থাকে এবং প্রিয়া ও অপ্রিয়া উভয়ে তার জন্য পুত্র প্রসব করে, আর জ্যেষ্ঠ পুত্র অপ্রিয়ার সন্তান হয়;</div>
<div class="v" id="v16"><span class="vn">16</span> তবে আপন পুত্রদেরকে সর্বস্বের অধিকার দেবার সময়ে অপ্রিয়াজাত জ্যেষ্ঠ পুত্র থাকতে সে প্রিয়াজাত পুত্রকে জ্যেষ্ঠাধিকার দিতে পারবে না।</div>
<div class="v" id="v17"><span class="vn">17</span> কিন্তু সে অপ্রিয়ার পুত্রকে জ্যেষ্ঠরূপে স্বীকার করে তোমার সর্বস্বের দুই অংশ তাকে দেবে; কারণ সে তার শক্তির প্রথম ফল, জ্যেষ্ঠাধিকার তারই।</div>
<div class="v" id="v18"><h2>অবাধ্য পুত্র</h2><span class="vn">18</span> <span class="br-p"><br><br></span>যদি কারো পুত্র অবাধ্য ও বিরোধী হয়, পিতা-মাতার কথা না শোনে এবং শাসন করলেও তাদেরকে অমান্য করে;</div>
<div class="v" id="v19"><span class="vn">19</span> তবে তার পিতা-মাতা তাকে ধরে নগরের প্রধান ব্যক্তিবর্গের কাছে ও তার নিবাস-স্থানের নগর-দ্বারে নিয়ে যাবে;</div>
<div class="v" id="v20"><span class="vn">20</span> আর তারা নগরের প্রধান ব্যক্তিবর্গকে বলবে, আমাদের এই পুত্র অবাধ্য ও বিরোধী, আমাদের কথা মানে না, সে অপব্যয়ী ও মদ্যপায়ী।</div>
<div class="v" id="v21"><span class="vn">21</span> তাতে সেই নগরের সমস্ত পুরুষ তাকে পাথর ছুঁড়ে হত্যা করবে; এভাবে তুমি তোমার মধ্য থেকে দুষ্টাচার লোপ করবে, আর সমস্ত ইসরাইল এই কথা শুনে ভয় পাবে।</div>
<div class="v" id="v22"><h2>অন্যান্য নিয়ম</h2><span class="vn">22</span> <span class="br-p"><br><br></span>যদি কোন মানুষ প্রাণদণ্ডের যোগ্য গুনাহ্‌ করে, আর তার প্রাণদণ্ড হয় এবং তুমি তাকে গাছে টাঙ্গিয়ে দাও,</div>
<div class="v" id="v23"><span class="vn">23</span> তবে তার লাশ রাত বেলায় গাছের উপরে থাকতে দেবে না, কিন্তু নিশ্চয় সেদিনই তাকে দাফন করবে; কেননা যে ব্যক্তিকে টাঙ্গান হয়, সে আল্লাহ্‌র বদদোয়াগ্রস্ত; তোমার আল্লাহ্‌ মাবুদ অধিকার হিসেবে যে ভূমি তোমাকে দিচ্ছেন, তুমি তোমার সেই ভূমি নাপাক করবে না।</div>
</div>
<!-- PARSED ABOVE; EDITING MAY BREAK PARSER -->
</body></html>