<html><head>
<meta http-equiv="Content-Type" content="text/html;charset=utf-8" />
<title>Deut 24 &ndash; দ্বিতীয় বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 24);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_22.html">22</a> <a href="Deut_23.html">23</a> <b>24</b> <a href="Deut_25.html">25</a> <a href="Deut_26.html">26</a> ... <a href="Deut_34.html">34</a> </div><hr>
<h1>Deut 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিয়ে ও তালাক দেবার বিষয়ে নিয়ম</h2><span class="vn">1</span> <span class="br-p"><br><br></span>কোন পুরুষ কোন স্ত্রীকে গ্রহণ করে বিয়ে করার পর যদি তাতে কোন রকম অনুপযুক্ত ব্যবহার দেখতে পায়, আর সেজন্য সেই স্ত্রী তার দৃষ্টিতে প্রীতির পাত্র না হয়, তবে সেই পুরুষ তার জন্য একটি তালাক-নামা লিখে তার হাতে দিয়ে তার বাড়ি থেকে তাকে বিদায় করতে পারবে।</div>
<div class="v" id="v2"><span class="vn">2</span> আর সেই স্ত্রী তার বাড়ি থেকে বের হবার পর গিয়ে অন্য পুরুষের স্ত্রী হতে পারে।</div>
<div class="v" id="v3"><span class="vn">3</span> আর ঐ দ্বিতীয় স্বামীও যদি তাকে ঘৃণা করে এবং তার জন্য তালাক-নামা লিখে তার হাতে দিয়ে তার বাড়ি থেকে তাকে বিদায় করে, কিংবা ঐ দ্বিতীয় স্বামী যদি মারা যায়;</div>
<div class="v" id="v4"><span class="vn">4</span> তবে যে প্রথম স্বামী তাকে তালাক দিয়েছিল, তার পক্ষে সেই স্ত্রী নাপাক হবার ফলে সে তাকে পুনর্বার বিয়ে করতে পারবে না; কেননা তা মাবুদের সাক্ষাতে ঘৃণার কাজ; তোমার আল্লাহ্‌ মাবুদ অধিকার হিসেবে যে দেশ তোমাকে দিচ্ছেন, তুমি তার উপর গুনাহ্‌ ডেকে আনবে না।</div>
<div class="v" id="v5"><h2>নানা রকম নিয়ম</h2><span class="vn">5</span> <span class="br-p"><br><br></span>কোন ব্যক্তি নতুন বিয়ে করলে সৈন্যদলে গমন করবে না এবং তাকে কোন কাজের ভার দেওয়া যাবে না; সে এক বছর পর্যন্ত তার বাড়িতে নিষ্কর্মা থেকে যে স্ত্রীকে সে গ্রহণ করেছে তাকে নিয়ে সুখ উপভোগ করবে।</div>
<div class="v" id="v6"><span class="vn">6</span> <span class="br-p"><br><br></span>কেউ কারো যাঁতা কিংবা তার উপরের পাট বন্ধক রাখবে না; তা করলে প্রাণ বন্ধক রাখা হয়।</div>
<div class="v" id="v7"><span class="vn">7</span> <span class="br-p"><br><br></span>কোন মানুষ যদি তার ভাই বনি-ইসরাইলদের মধ্যে কোন লোককে চুরি করে এবং তার প্রতি গোলামের মত ব্যবহার করে, বা বিক্রি করে এবং ধরা পড়ে, তবে সেই চোরকে মেরে ফেলতে হবে; এভাবে তুমি তোমার মধ্য থেকে দুষ্টাচার লোপ করবে।</div>
<div class="v" id="v8"><span class="vn">8</span> <span class="br-p"><br><br></span>তুমি কুষ্ঠরোগের ঘায়ের বিষয়ে সাবধান হয়ে, লেবীয় ইমামেরা যেসব উপদেশ দেবে, অতিশয় যত্নপূর্বক সেই অনুসারে কাজ করো; আমি তাদেরকে যে যে হুকুম দিয়েছি তা পালন করতে যত্ন করবে।</div>
<div class="v" id="v9"><span class="vn">9</span> মিসর থেকে তোমাদের বের হয়ে আসার সময়ে তোমার আল্লাহ্‌ মাবুদ পথে মরিয়মের প্রতি যা করেছিলেন তা স্মরণে রাখবে।</div>
<div class="v" id="v10"><span class="vn">10</span> <span class="br-p"><br><br></span>তোমার প্রতিবেশীকে কোন কিছু ঋণ দিলে তুমি বন্ধকী দ্রব্য নেবার জন্য তার বাড়িতে প্রবেশ করবে না।</div>
<div class="v" id="v11"><span class="vn">11</span> তুমি বাইরে দাঁড়িয়ে থাকবে এবং ঋণী ব্যক্তি বন্ধকী দ্রব্য বের করে তোমার কাছে আনবে।</div>
<div class="v" id="v12"><span class="vn">12</span> আর সে যদি দরিদ্র হয়, তবে তুমি তার বন্ধকী দ্রব্য রেখে ঘুমাতে যাবে না।</div>
<div class="v" id="v13"><span class="vn">13</span> সূর্যাস্তকালে তার বন্ধকী দ্রব্য তাকে অবশ্য ফিরিয়ে দেবে; তাতে সে তার কাপড়ে শয়ন করে তোমাকে দোয়া করবে; আর তা তোমার আল্লাহ্‌ মাবুদের সাক্ষাতে তোমার ধার্মিকতার কাজ হবে।</div>
<div class="v" id="v14"><span class="vn">14</span> <span class="br-p"><br><br></span>তোমার ভাই হোক, কিংবা তোমার দেশের নগর-দ্বারের মধ্যবর্তী বিদেশী হোক, দীনদুঃখী বেতনজীবীর প্রতি জুলুম করবে না।</div>
<div class="v" id="v15"><span class="vn">15</span> কাজের দিনে তার বেতন তাকে দেবে; সূর্যের অস্তগমন পর্যন্ত তা রাখবে না; কেননা সে দরিদ্র এবং সেই বেতনের উপরে তার মন পড়ে থাকে; পাছে সে তোমার বিরুদ্ধে মাবুদকে ডাকে, আর এই বিষয়ে তোমার গুনাহ্‌ হয়।</div>
<div class="v" id="v16"><span class="vn">16</span> <span class="br-p"><br><br></span>সন্তানের জন্য পিতার, কিংবা পিতার জন্য সন্তানের প্রাণদণ্ড করা যাবে না; প্রত্যেক জন নিজ নিজ গুনাহ্‌র জন্যই প্রাণদণ্ড ভোগ করবে।</div>
<div class="v" id="v17"><span class="vn">17</span> <span class="br-p"><br><br></span>বিদেশী কিংবা এতিমের বিচারে অন্যায় করবে না এবং বিধবার কাপড় বন্ধক নেবে না।</div>
<div class="v" id="v18"><span class="vn">18</span> স্মরণে রাখবে, তুমি মিসর দেশে গোলাম ছিলে, কিন্তু তোমার আল্লাহ্‌ মাবুদ সেখান থেকে তোমাকে মুক্ত করেছেন, এজন্য আমি তোমাকে এই কাজ করার হুকুম দিচ্ছি।</div>
<div class="v" id="v19"><span class="vn">19</span> <span class="br-p"><br><br></span>তুমি ক্ষেতে তোমার শস্য কাটবার সময়ে যদি একটি আটি ক্ষেতে ফেলে রেখে এসে থাক, তবে তা নিয়ে আসতে ফিরে যেও না; তা বিদেশীর, এতিমের ও বিধবার জন্য থাকবে; যেন তোমার আল্লাহ্‌ মাবুদ তোমার সমস্ত কাজে তোমাকে দোয়া করেন।</div>
<div class="v" id="v20"><span class="vn">20</span> যখন তোমার জলপাই গাছের ফল পাড়, তখন ডালে যা অবশিষ্ট থাকে তা আবার পাড়তে যেও না; তা বিদেশী, এতিম ও বিধবার জন্য থাকবে।</div>
<div class="v" id="v21"><span class="vn">21</span> <span class="br-p"><br><br></span>যখন তোমার আঙ্গুর-ক্ষেতের আঙ্গুর ফল চয়ন কর, তখন চয়নের পরে আবার কুড়াবে না; তা বিদেশী, এতিম ও বিধবার জন্য থাকবে।</div>
<div class="v" id="v22"><span class="vn">22</span> স্মরণে রাখবে, তুমি মিসর দেশে গোলাম ছিলে, এজন্য আমি তোমাকে এই কাজ করার হুকুম দিচ্ছি।</div>
</div>
<!-- PARSED ABOVE; EDITING MAY BREAK PARSER -->
</body></html>