<html><head>
<meta http-equiv="Content-Type" content="text/html;charset=utf-8" />
<title>Deut 26 &ndash; দ্বিতীয় বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 26);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_24.html">24</a> <a href="Deut_25.html">25</a> <b>26</b> <a href="Deut_27.html">27</a> <a href="Deut_28.html">28</a> ... <a href="Deut_34.html">34</a> </div><hr>
<h1>Deut 26</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অগ্রিমাংশ ও দশমাংশ-বিষয়ক নিয়ম</h2><span class="vn">1</span> <span class="br-p"><br><br></span>তোমার আল্লাহ্‌ মাবুদ অধিকার হিসেবে যে দেশ তোমাকে দিচ্ছেন, তুমি যখন সেই দেশে প্রবেশ করে তা অধিকার করবে ও সেখানে বাস করবে;</div>
<div class="v" id="v2"><span class="vn">2</span> সেই সময়ে তুমি ভূমির যাবতীয় ফল, তোমার আল্লাহ্‌ মাবুদ যে দেশ তোমাকে দিচ্ছেন, সেই দেশে উৎপন্ন ফলের অগ্রিমাংশ থেকে কিছু কিছু নিয়ে টুক্‌রীতে করে তোমার আল্লাহ্‌ মাবুদ তাঁর নামের বাসস্থান হিসেবে যে স্থান মনোনীত করবেন, সেই স্থানে গমন করবে।</div>
<div class="v" id="v3"><span class="vn">3</span> আর তৎকালীন ইমামের কাছে গিয়ে তাকে বলবে, মাবুদ আমাদেরকে যে দেশ দিতে আমাদের পূর্বপুরুষদের কাছে কসম খেয়েছিলেন, সেই দেশে আমি এসেছি; এই ফল আজ তোমার আল্লাহ্‌ মাবুদের কাছে নিবেদন করছি।</div>
<div class="v" id="v4"><span class="vn">4</span> আর ইমাম তোমার হাত থেকে সেই টুক্‌রী নিয়ে তোমার আল্লাহ্‌ মাবুদের কোরবানগাহ্‌র সম্মুখে রাখবে।</div>
<div class="v" id="v5"><span class="vn">5</span> আর তুমি তোমার আল্লাহ্‌ মাবুদের সম্মুখে এই কথা বলবে, এক জন অরামীয় যাযাবর আমার পূর্বপুরুষ ছিলেন; তিনি অল্প সংখ্যায় মিসরে নেমে গিয়ে প্রবাস করলেন এবং সেই স্থানে বিশাল, বিক্রমশালী ও জনবহুল জাতি হয়ে উঠলেন।</div>
<div class="v" id="v6"><span class="vn">6</span> পরে মিসরীয়েরা আমাদের প্রতি জুলুম করলো, আমাদেরকে দুঃখ দিল ও কঠিন গোলামী করালো;</div>
<div class="v" id="v7"><span class="vn">7</span> তাতে আমরা আমাদের পূর্বপুরুষদের আল্লাহ্‌ মাবুদের কাছে কান্নাকাটি করলাম; আর মাবুদ আমাদের আকুলতা শুনে আমাদের কষ্ট, শ্রম ও উপদ্রবের প্রতি দৃষ্টিপাত করলেন।</div>
<div class="v" id="v8"><span class="vn">8</span> মাবুদ শক্তিশালী হাত, বাড়িয়ে দেওয়া বাহু ও মহা ভয়ঙ্করতা এবং নানা চিহ্ন-কাজ ও অদ্ভুত লক্ষণ দ্বারা মিসর থেকে আমাদেরকে বের করে আনলেন।</div>
<div class="v" id="v9"><span class="vn">9</span> আর তিনি আমাদেরকে এই স্থানে এনেছেন এবং এই দেশ, দুগ্ধ-মধু-প্রবাহী দেশ দিয়েছেন।</div>
<div class="v" id="v10"><span class="vn">10</span> এখন, হে মাবুদ, দেখ, তুমি আমাকে যে ভূমি দিয়েছ, তার ফলের অগ্রিমাংশ আমি এনেছি। এই কথা বলে তুমি তোমার আল্লাহ্‌ মাবুদের সম্মুখে তা রেখে তোমার আল্লাহ্‌ মাবুদের সম্মুখে সেজ্‌দা করবে।</div>
<div class="v" id="v11"><span class="vn">11</span> আর তোমার আল্লাহ্‌ মাবুদ তোমাকে ও তোমার পরিবারকে যে যে মঙ্গল দান করেছেন, সেই সব নিয়ে তুমি ও লেবীয় ও তোমার মধ্যবর্তী বিদেশী, তোমরা সকলে আনন্দ করবে।</div>
<div class="v" id="v12"><span class="vn">12</span> <span class="br-p"><br><br></span>তৃতীয় বছরে, অর্থাৎ দশমাংশের বছরে, তোমার উৎপন্ন দ্রব্যের সমস্ত দশমাংশ পৃথক করার কাজ সমাপ্ত হলে পর তুমি লেবীয়, বিদেশী, এতিম ও বিধবাকে তা দেবে, তাতে তারা তোমার নগর-দ্বারের মধ্যে ভোজন করে তৃপ্ত হবে।</div>
<div class="v" id="v13"><span class="vn">13</span> পরে তুমি তোমার আল্লাহ্‌ মাবুদের সম্মুখে এই কথা বলবে, তোমার নির্দেশিত সমস্ত কালাম অনুসারে আমি আমার বাড়ি থেকে পবিত্র বস্তু বের করে লেবীয়, বিদেশী, এতিম ও বিধবাকে দিয়েছি; তোমার কোন হুকুম লঙ্ঘন করি নি ও ভুলে যাই নি।</div>
<div class="v" id="v14"><span class="vn">14</span> আমার শোকের সময় আমি তার কিছুই ভোজন করি নি, নাপাক অবস্থায় তার কিছুই বের করি নি এবং মৃত লোকের উদ্দেশে তার কিছুই দিই নি, আমি আমার আল্লাহ্‌ মাবুদের কালাম মান্য করেছি; তোমার হুকুম অনুসারেই সমস্ত কাজ করেছি।</div>
<div class="v" id="v15"><span class="vn">15</span> তুমি তোমার পবিত্র নিবাস থেকে, বেহেশত থেকে, দৃষ্টিপাত কর, তোমার লোক ইসরাইলকে দোয়া কর এবং আমাদের পূর্বপুরুষদের কাছে কৃত তোমার কসম অনুসারে যে ভূমি আমাদেরকে দিয়েছ, সেই দুগ্ধ-মধু-প্রবাহী দেশকেও দোয়া কর।</div>
<div class="v" id="v16"><h2>মাবুদের হুকুম পালন করার নির্দেশ</h2><span class="vn">16</span> <span class="br-p"><br><br></span>এসব বিধি ও অনুশাসন পালন করতে আজ তোমার আল্লাহ্‌ মাবুদ তোমাকে হুকুম করছেন। তুমি যত্নপূর্বক তোমার সমস্ত অন্তর ও তোমার সমস্ত মন-প্রাণের সঙ্গে এসব রক্ষা ও পালন করবে।</div>
<div class="v" id="v17"><span class="vn">17</span> আজ তুমি এই অঙ্গীকার করেছ যে, মাবুদই তোমার আল্লাহ্‌ হবেন এবং তুমি তাঁর পথে চলবে, তাঁর বিধি, হুকুম ও তাঁর সমস্ত অনুশাসন পালন করবে এবং তাঁকে মান্য করবে।</div>
<div class="v" id="v18"><span class="vn">18</span> আর আজ মাবুদও এই অঙ্গীকার করেছেন যে, তাঁর ওয়াদা অনুসারে তুমি তাঁর নিজস্ব লোক হবে ও তাঁর সমস্ত হুকুম পালন করবে;</div>
<div class="v" id="v19"><span class="vn">19</span> আর তিনি তাঁর সৃষ্ট সমস্ত জাতির চেয়ে তোমাকে শ্রেষ্ঠ করে প্রশংসা, কীর্তি ও মর্যাদাপূর্ণ করবেন এবং তিনি যেমন বলেছেন সেই অনুসারে তুমি তোমার আল্লাহ্‌ মাবুদের পবিত্র লোক হবে।</div>
</div>
<!-- PARSED ABOVE; EDITING MAY BREAK PARSER -->
</body></html>