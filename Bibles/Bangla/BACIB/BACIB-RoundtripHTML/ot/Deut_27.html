<html><head>
<meta http-equiv="Content-Type" content="text/html;charset=utf-8" />
<title>Deut 27 &ndash; দ্বিতীয় বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 27);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_25.html">25</a> <a href="Deut_26.html">26</a> <b>27</b> <a href="Deut_28.html">28</a> <a href="Deut_29.html">29</a> ... <a href="Deut_34.html">34</a> </div><hr>
<h1>Deut 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এবল পাহাড়ের কোরবানগাহ্‌ ও বড় পাথর</h2><span class="vn">1</span> <span class="br-p"><br><br></span>পরে মূসা ও ইসরাইলের প্রধান লোকদেরকে এই হুকুম করলেন, বললেন, আজ আমি তোমাদেরকে যেসব হুকুম দিচ্ছি, তোমরা সেসব পালন করো।</div>
<div class="v" id="v2"><span class="vn">2</span> আর তোমার আল্লাহ্‌ মাবুদ তোমাকে যে দেশ দিচ্ছেন, তুমি যখন জর্ডান পার হয়ে সেই দেশে উপস্থিত হবে তখন তোমার জন্য কতগুলো বড় বড় পাথর স্থাপন করে তা চুন দিয়ে লেপন করবে।</div>
<div class="v" id="v3"><span class="vn">3</span> আর পার হবার পর তুমি সেই পাথরগুলোর উপরে এই শরীয়তের সমস্ত কথা লিখবে; যেন তোমার পূর্বপুরুষদের আল্লাহ্‌ মাবুদ তোমার কাছে যে অঙ্গীকার করেছেন, সেই অনুসারে যে দেশ, যে দুগ্ধ-মধু-প্রবাহী দেশ, তোমার আল্লাহ্‌ মাবুদ তোমাকে দিচ্ছেন, সেখানে প্রবেশ করতে পার।</div>
<div class="v" id="v4"><span class="vn">4</span> আর আমি আজ যে পাথরগুলোর বিষয়ে তোমাদেরকে হুকুম করলাম, তোমরা জর্ডান পার হবার পর এবল পর্বতে সেসব পাথর স্থাপন করবে ও তা চুন দিয়ে লেপন করবে।</div>
<div class="v" id="v5"><span class="vn">5</span> আর সেই স্থানে তুমি তোমার আল্লাহ্‌ মাবুদের উদ্দেশে একটি কোরবানগাহ্‌, পাথরের একটি কোরবানগাহ্‌ তৈরি করবে এবং তা করতে গিয়ে তার উপরে লোহার যন্ত্রপাতি ব্যবহার করবে না।</div>
<div class="v" id="v6"><span class="vn">6</span> তুমি তোমার আল্লাহ্‌ মাবুদের সেই কোরবানগাহ্‌ এমন পাথর দিয়ে গাঁথবে, যা যন্ত্রপাতি দ্বারা মসৃণ করা হয় নি এবং তার উপরে তোমার আল্লাহ্‌ মাবুদের উদ্দেশে পোড়ানো-কোরবানী দেবে।</div>
<div class="v" id="v7"><span class="vn">7</span> সেখানে তোমরা মঙ্গল-কোরবানী দেবে, আর সেই স্থানে ভোজন করবে এবং তোমার আল্লাহ্‌ মাবুদের সম্মুখে আনন্দ করবে।</div>
<div class="v" id="v8"><span class="vn">8</span> আর সেই পাথরের উপরে এই শরীয়তের সমস্ত কথা অতি স্পষ্টভাবে লিখবে।</div>
<div class="v" id="v9"><span class="vn">9</span> <span class="br-p"><br><br></span>আর মূসা ও লেবীয় ইমামেরা সমস্ত ইসরাইলকে বললেন, হে ইসরাইল, নীরব হও, শোন, আজ তুমি তোমার আল্লাহ্‌ মাবুদের লোক হলে।</div>
<div class="v" id="v10"><span class="vn">10</span> অতএব তোমার আল্লাহ্‌ মাবুদের বাধ্য হয়ে চলবে এবং আজ আমি তোমাদেরকে তাঁর যেসব নির্দেশ ও বিধি হুকুম করলাম, সেসব পালন করবে।</div>
<div class="v" id="v11"><h2>বারোটি বদদোয়া</h2><span class="vn">11</span> <span class="br-p"><br><br></span>সেই দিনে মূসা লোকদেরকে এই হুকুম দিলেন,</div>
<div class="v" id="v12"><span class="vn">12</span> তোমরা জর্ডান পার হবার পর শিমিয়োন, লেবি, এহুদা, ইষাখর, ইউসুফ ও বিন্‌ইয়ামীন, এরা লোকদেরকে দোয়া করার জন্য গরিষীম পর্বতে দাঁড়াবে।</div>
<div class="v" id="v13"><span class="vn">13</span> আর রূবেণ, গাদ, আশের, সবূলূন, দান ও নপ্তালি, এরা বদদোয়া দেবার জন্য এবল পর্বতে দাঁড়াবে।</div>
<div class="v" id="v14"><span class="vn">14</span> পরে লেবীয়রা কথা আরম্ভ করে ইসরাইলের সমস্ত লোককে উচ্চৈঃস্বরে বলবে,</div>
<div class="v" id="v15"><span class="vn">15</span> <span class="br-p"><br><br></span>যে ব্যক্তি কোন খোদাই-করা কিংবা ছাঁচে ঢালা মূর্তি, মাবুদের ঘৃণিত বস্তু তৈরি করে, শিল্পকরের হাতের তৈরি বস্তু গোপনে স্থাপন করে, সে বদদোয়াগ্রস্ত। তখন সমস্ত লোক জবাবে বলবে, আমিন।</div>
<div class="v" id="v16"><span class="vn">16</span> <span class="br-p"><br><br></span>যে কেউ তার পিতাকে বা মাতাকে অবজ্ঞা করে, সে বদদোয়াগ্রস্ত। তখন সমস্ত লোক বলবে, আমিন।</div>
<div class="v" id="v17"><span class="vn">17</span> <span class="br-p"><br><br></span>যে কেউ তার প্রতিবেশীর ভূমিচিহ্ন স্থানান্তর করে, সে বদদোয়াগ্রস্ত। তখন সমস্ত লোক বলবে, আমিন।</div>
<div class="v" id="v18"><span class="vn">18</span> <span class="br-p"><br><br></span>যে কেউ অন্ধকে পথভ্রষ্ট করে, সে বদদোয়াগ্রস্ত। তখন সমস্ত লোক বলবে, আমিন।</div>
<div class="v" id="v19"><span class="vn">19</span> <span class="br-p"><br><br></span>যে কেউ বিদেশী, এতিম, বা বিধবার বিচারে অন্যায় করে, সে বদদোয়াগ্রস্ত। তখন সমস্ত লোক বলবে, আমিন।</div>
<div class="v" id="v20"><span class="vn">20</span> <span class="br-p"><br><br></span>যে কেউ পিতার স্ত্রীর সঙ্গে জেনা করে, নিজের পিতার আবরণীয় অনাবৃত করাতে সে বদদোয়াগ্রস্ত। তখন সমস্ত লোক বলবে, আমিন।</div>
<div class="v" id="v21"><span class="vn">21</span> <span class="br-p"><br><br></span>যে কেউ কোন পশুর সঙ্গে জেনা করে, সে বদদোয়াগ্রস্ত। তখন সমস্ত লোক বলবে, আমিন।</div>
<div class="v" id="v22"><span class="vn">22</span> <span class="br-p"><br><br></span>যে কেউ তার বোনের সঙ্গে অর্থাৎ পিতৃকন্যা কিংবা মাতৃকন্যার সঙ্গে জেনা করে, সে বদদোয়াগ্রস্ত। তখন সমস্ত লোক বলবে, আমিন।</div>
<div class="v" id="v23"><span class="vn">23</span> <span class="br-p"><br><br></span>যে কেউ তার শাশুড়ীর সঙ্গে জেনা করে, সে বদদোয়াগ্রস্ত। তখন সমস্ত লোক বলবে, আমিন।</div>
<div class="v" id="v24"><span class="vn">24</span> <span class="br-p"><br><br></span>যে কেউ তার প্রতিবেশীকে গোপনে খুন করে, সে বদদোয়াগ্রস্ত। তখন সমস্ত লোক বলবে, আমিন।</div>
<div class="v" id="v25"><span class="vn">25</span> <span class="br-p"><br><br></span>যে কেউ নিরপরাধের প্রাণ হরণ করার জন্য ঘুষ গ্রহণ করে, সে বদদোয়াগ্রস্ত। তখন সমস্ত লোক বলবে, আমিন।</div>
<div class="v" id="v26"><span class="vn">26</span> <span class="br-p"><br><br></span>যে কেউ এই শরীয়তের সমস্ত কথা পালন করার জন্য তাতে অটল না থাকে, সে বদদোয়াগ্রস্ত। তখন সমস্ত লোক বলবে, আমিন।</div>
</div>
<!-- PARSED ABOVE; EDITING MAY BREAK PARSER -->
</body></html>