<html><head>
<meta http-equiv="Content-Type" content="text/html;charset=utf-8" />
<title>Deut 29 &ndash; দ্বিতীয় বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 29);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_27.html">27</a> <a href="Deut_28.html">28</a> <b>29</b> <a href="Deut_30.html">30</a> <a href="Deut_31.html">31</a> ... <a href="Deut_34.html">34</a> </div><hr>
<h1>Deut 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>মাবুদ হোরেবে বনি-ইসরাইলদের সঙ্গে যে নিয়ম স্থির করেছিলেন, তা ছাড়া মোয়াব দেশে তাদের সঙ্গে যে নিয়ম স্থির করতে মূসাকে হুকুম করলেন, এসব সেই নিয়মের কথা।</div>
<div class="v" id="v2"><h2>মোয়াব দেশে নিয়ম নতুনীকরণ</h2><span class="vn">2</span> <span class="br-p"><br><br></span>মূসা সমস্ত ইসরাইলকে ডাকলেন এবং তাদেরকে বললেন, মাবুদ মিসর দেশে ফেরাউন, তাঁর সমস্ত গোলাম ও সমস্ত দেশের প্রতি যেসব কাজ তোমাদের দৃষ্টিগোচর করেছিলেন, তা তোমরা দেখেছ;</div>
<div class="v" id="v3"><span class="vn">3</span> পরীক্ষাসিদ্ধ সেসব মহৎ প্রমাণ, সেসব চিহ্ন-কাজ ও সেসব মহৎ অদ্ভুত লক্ষণ তোমরা স্বচক্ষে দেখেছ;</div>
<div class="v" id="v4"><span class="vn">4</span> তবুও মাবুদ আজও তোমাদেরকে জানবার অন্তর, দেখবার চোখ ও শুনবার কান দেন নি।</div>
<div class="v" id="v5"><span class="vn">5</span> আমি চল্লিশ বছর মরুভূমিতে তোমাদেরকে গমন করিয়েছি; তোমাদের শরীরে তোমাদের কাপড়-চোপড় নষ্ট হয় নি ও তোমাদের পায়ের জুতা পুরানো হয় নি;</div>
<div class="v" id="v6"><span class="vn">6</span> তোমরা রুটি ভোজন কর নি এবং আঙ্গুর-রস বা সুরা পান কর নি; যেন তোমরা জানতে পার যে, আমিই তোমাদের আল্লাহ্‌ মাবুদ।</div>
<div class="v" id="v7"><span class="vn">7</span> আর তোমরা যখন এই স্থানে উপস্থিত হলে, তখন হিষ্‌বোনের বাদশাহ্‌ সীহোন ও বাশনের বাদশাহ্‌ উজ আমাদের সঙ্গে যুদ্ধ করতে বের হলে আমরা তাঁদেরকে আঘাত করলাম;</div>
<div class="v" id="v8"><span class="vn">8</span> আর তাঁদের দেশ নিয়ে অধিকার হিসেবে রূবেণীয় ও গাদীয় এবং মানশাদের অর্ধেক বংশকে দিলাম।</div>
<div class="v" id="v9"><span class="vn">9</span> অতএব তোমরা যা যা করবে, সমস্ত বিষয়ে যেন বুদ্ধিপূর্বক চলতে পার, এজন্য এই নিয়মের সমস্ত কথা পালন করো এবং সেই অনুসারে কাজ করো।</div>
<div class="v" id="v10"><span class="vn">10</span> <span class="br-p"><br><br></span>তোমরা সকলে আজ তোমাদের আল্লাহ্‌ মাবুদের সম্মুখে দাঁড়িয়ে আছ— তোমাদের নেতৃবর্গ, তোমাদের বংশগুলো, তোমাদের প্রাচীনবর্গরা, তোমাদের কর্মকর্তারা,</div>
<div class="v" id="v11"><span class="vn">11</span> এমন কি, ইসরাইলের সমস্ত পুরুষ, তোমাদের পুত্র কন্যা, তোমাদের স্ত্রী এবং তোমার শিবিরের মধ্যবর্তী তোমার কাঠ কাটার লোক থেকে পানিবাহক পর্যন্ত বিদেশী, সকলেই আছ;</div>
<div class="v" id="v12"><span class="vn">12</span> যেন তুমি তোমার আল্লাহ্‌ মাবুদের সেই নিয়ম ও সেই কসমে আবদ্ধ হও, যা তোমার আল্লাহ্‌ মাবুদ আজ তোমার সঙ্গে করছেন;</div>
<div class="v" id="v13"><span class="vn">13</span> এজন্য করছেন, যেন তিনি আজ তোমাকে তাঁর লোক হিসেবে স্থাপন করেন ও তোমার আল্লাহ্‌ হন, যেমন তিনি তোমাকে বলেছেন, আর যেমন তিনি তোমার পূর্ব-পুরুষ ইব্রাহিম, ইস্‌হাক ও ইয়াকুবের কাছে কসম খেয়েছেন।</div>
<div class="v" id="v14"><span class="vn">14</span> আর আমি এই নিয়ম ও এই কসম কেবল তোমাদেরই সঙ্গে করছি, তা নয়;</div>
<div class="v" id="v15"><span class="vn">15</span> বরং আমাদের সঙ্গে আজ এই স্থানে আমাদের আল্লাহ্‌ মাবুদের সম্মুখে যে কেউ দাঁড়িয়ে আছে ও আমাদের সঙ্গে আজ যে নেই, তাদের সকলের সঙ্গে করছি।</div>
<div class="v" id="v16"><span class="vn">16</span> (কেননা আমরা মিসর দেশে যেভাবে বাস করেছি এবং জাতিদের মধ্য দিয়ে যেভাবে এসেছি তা তোমরা জান;</div>
<div class="v" id="v17"><span class="vn">17</span> এবং তাদের ঘৃণার বস্তু বস্তুগুলো, তাদের কাছে কাঠের, পাথরের, রূপার ও সোনার সমস্ত মূর্তি দেখেছো।)</div>
<div class="v" id="v18"><span class="vn">18</span> —এই জাতিদের দেবতাদের সেবা করতে যাবার জন্য আজ আমাদের আল্লাহ্‌ মাবুদের কাছ থেকে তার অন্তর সরে যায়, এমন কোন পুরুষ, কিংবা স্ত্রী, কিংবা গোষ্ঠী, কিংবা বংশ তোমাদের মধ্যে যেন না থাকে, বিষবৃক্ষের বা নাগদানার মূল তোমাদের মধ্যে যেন না থাকে;</div>
<div class="v" id="v19"><span class="vn">19</span> এবং এই বদদোয়ার কথা শুনবার সময় কেউ যেন মনে মনে নিজের ধন্যবাদ করে না বলে, আমার হৃদয়ের কঠিনতায় চললেও আমার শান্তি হবে, তবে সে সিক্ত ভূমির সঙ্গে শুকনো ভূমিকেও ধ্বংস করে ফেলবে।</div>
<div class="v" id="v20"><span class="vn">20</span> মাবুদ তাকে মাফ করতে সম্মত হবেন না, কিন্তু সেই মানুষের উপরে তখন মাবুদের ক্রোধ ও তাঁর অন্তর্জ্বালা প্রজ্বলিত হবে এবং এই কিতাবে লেখা সমস্ত বদদোয়া তার উপরে স্থায়ী হয়ে থাকবে এবং মাবুদ আসমানের নিচে থেকে তার নাম মুছে ফেলবেন।</div>
<div class="v" id="v21"><span class="vn">21</span> আর এই শরীয়ত-কিতাবে লেখা নিয়মের সমস্ত বদদোয়া অনুসারে মাবুদ তাকে ইসরাইলের সমস্ত বংশ থেকে অমঙ্গলের জন্য পৃথক করবেন।</div>
<div class="v" id="v22"><span class="vn">22</span> আর মাবুদ সেই দেশের উপরে যেসব আঘাত ও রোগ আনবেন, তা যখন ভাবী বংশ, তোমাদের পরে উৎপন্ন তোমাদের সন্তানেরা এবং দূরদেশ থেকে আগত বিদেশী দেখবে;</div>
<div class="v" id="v23"><span class="vn">23</span> ফলত মাবুদ তাঁর ক্রোধ ও রোষে যে সাদুম, আমুরা, অদমা ও সবোয়িম নগর উৎসন্ন করেছিলেন, তার মত এই দেশের সমস্ত ভূমি গন্ধক, লবণ ও দহনে পরিপূর্ণ হয়েছে, তাতে কিছুই বপন করা যায় না ও তা ফল উৎপন্ন করে না ও তাতে কোন ঘাস হয় না, এসব যখন দেখবে;</div>
<div class="v" id="v24"><span class="vn">24</span> তখন তারা বলবে, এমন কি, সমস্ত জাতি বলবে, মাবুদ এই দেশের প্রতি কেন এমন করলেন? এরকম মহাক্রোধ প্রজ্বলিত হবার কারণ কি?</div>
<div class="v" id="v25"><span class="vn">25</span> তখন লোকে বলবে, কারণ হচ্ছে, তাদের পূর্বপুরুষদের আল্লাহ্‌ মাবুদ মিসর দেশ থেকে সেই পূর্বপুরুষদেরকে বের করে আনবার সময়ে তাদের জন্যে যে নিয়ম স্থির করেন, সেই নিয়ম তারা ত্যাগ করেছিল;</div>
<div class="v" id="v26"><span class="vn">26</span> আর গিয়ে অন্য দেবতাদের সেবা করেছিল, যে দেবতাদেরকে তারা জানত না, যাদেরকে তিনি তাদের জন্য নির্ধারণ করেন নি, সেই দেবতাদের কাছে ভূমিতে উবুড় হয়েছিল;</div>
<div class="v" id="v27"><span class="vn">27</span> তাই এই কিতাবে লেখা সমস্ত বদদোয়া দেশের উপর আনতে এই দেশের বিরুদ্ধে মাবুদের ক্রোধ প্রজ্বলিত হল,</div>
<div class="v" id="v28"><span class="vn">28</span> এবং মাবুদ ক্রোধ, রোষ ও মহাকোপে তাদেরকে তাদের দেশ থেকে উৎপাটন করে অন্য দেশে নিক্ষেপ করেছেন, যেমন আজ দেখা যাচ্ছে।</div>
<div class="v" id="v29"><span class="vn">29</span> নিগূঢ় বিষয়গুলো আমাদের আল্লাহ্‌ মাবুদের অধিকার; কিন্তু প্রকাশিত বিষয়গুলো আমাদের ও যুগে যুগে আমাদের সন্তানদের অধিকার, যেন এই শরীয়তের সমস্ত কথা আমরা পালন করতে পারি।</div>
</div>
<!-- PARSED ABOVE; EDITING MAY BREAK PARSER -->
</body></html>