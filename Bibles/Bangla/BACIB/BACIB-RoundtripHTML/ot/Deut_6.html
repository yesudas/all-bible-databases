<html><head>
<meta http-equiv="Content-Type" content="text/html;charset=utf-8" />
<title>Deut 6 &ndash; দ্বিতীয় বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_4.html">4</a> <a href="Deut_5.html">5</a> <b>6</b> <a href="Deut_7.html">7</a> <a href="Deut_8.html">8</a> ... <a href="Deut_34.html">34</a> </div><hr>
<h1>Deut 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শরীয়তের মহান হুকুম</h2><span class="vn">1</span> <span class="br-p"><br><br></span>তোমাদেরকে শিক্ষা দেবার জন্য তোমাদের আল্লাহ্‌ মাবুদ আমাকে এই হুকুম ও এসব বিধি ও অনুশাসন সম্বন্ধে নির্দেশ করেছেন; যেন তোমরা যে দেশ অধিকার করতে পার হয়ে যাচ্ছ, সেই দেশে সেসব পালন কর;</div>
<div class="v" id="v2"><span class="vn">2</span> যেন তোমার আল্লাহ্‌ মাবুদকে ভয় করে তুমি, তোমার পুত্র ও তোমার পৌত্রাদি সারা জীবন আমার নির্দেশিত তাঁর এই হুকুম ও সমস্ত নির্দেশ পালন কর, এভাবে যেন তোমার দীর্ঘ পরমায়ু হয়।</div>
<div class="v" id="v3"><span class="vn">3</span> অতএব হে ইসরাইল, শোন, এসব যত্নপূর্বক পালন করো, তাতে তোমার পূর্বপুরুষদের আল্লাহ্‌ মাবুদ তোমাকে যেরকম বলেছেন, সেই অনুসারে দুগ্ধ-মধু-প্রবাহী দেশে তোমার মঙ্গল হবে ও তুমি অতিশয় বৃদ্ধি পাবে।</div>
<div class="v" id="v4"><span class="vn">4</span> <span class="br-p"><br><br></span>হে ইসরাইল, শোন; আমাদের আল্লাহ্‌ মাবুদ একই মাবুদ;</div>
<div class="v" id="v5"><span class="vn">5</span> আর তুমি তোমার সমস্ত অন্তর, তোমার সমস্ত প্রাণ ও তোমার সমস্ত শক্তি দিয়ে তোমার আল্লাহ্‌ মাবুদকে মহব্বত করবে।</div>
<div class="v" id="v6"><span class="vn">6</span> আর এই যেসব কথা আমি আজ তোমাকে হুকুম করি, তা তোমার অন্তরে থাকুক।</div>
<div class="v" id="v7"><span class="vn">7</span> আর তোমরা প্রত্যেকে নিজ নিজ সন্তানদেরকে এসব যত্নপূর্বক শিক্ষা দেবে এবং বাড়িতে, বসবার কিংবা পথে চলবার সময়ে এবং শয়ন করবার কিংবা বিছানা থেকে উঠবার কালে ঐ সমস্ত বিষয়ে কথাবার্তা বলবে।</div>
<div class="v" id="v8"><span class="vn">8</span> আর তোমার হাতে চিহ্নস্বরূপ সেসব বেঁধে রাখবে ও সেসব ভূষণস্বরূপে তোমার দুই চোখের মধ্যস্থানে থাকবে।</div>
<div class="v" id="v9"><span class="vn">9</span> আর তোমার বাড়ির দরজার মাথায় ও তোমার গৃহদ্বারে তা লিখে রাখবে।</div>
<div class="v" id="v10"><h2>অবাধ্যতার সম্বন্ধে সাবধান বাণী</h2><span class="vn">10</span> <span class="br-p"><br><br></span>তোমার পূর্বপুরুষ ইব্রাহিম, ইস্‌হাক ও ইয়াকুবের কাছে তোমার আল্লাহ্‌ মাবুদ তোমাকে যে দেশ দিতে কসম খেয়েছেন, সেই দেশে তিনি তোমাকে উপস্থিত করার পর তুমি যা তৈরি কর নি, এমন বড় বড় ও সুন্দর সুন্দর নগর,</div>
<div class="v" id="v11"><span class="vn">11</span> এবং যাতে কিছুই সঞ্চয় কর নি, উত্তম উত্তম দ্রব্যে পরিপূর্ণ এমন সব বাড়ি-ঘর ও যা খনন কর নি, এমন সব খনন করা কূপ এবং যা প্রস্তুত কর নি, এমন সব আঙ্গুরক্ষেত ও জলপাইক্ষেত পেয়ে যখন তুমি ভোজন করে তৃপ্ত হবে,</div>
<div class="v" id="v12"><span class="vn">12</span> সেই সময় তোমার নিজের বিষয়ে সাবধান থেকো, যিনি মিসর দেশ থেকে, গোলামীর গৃহ থেকে, তোমাকে বের করে এনেছেন, সেই মাবুদকে ভুলে যেও না।</div>
<div class="v" id="v13"><span class="vn">13</span> তুমি তোমার আল্লাহ্‌ মাবুদকেই ভয় করবে, তাঁরই সেবা ও তাঁরই নাম নিয়ে কসম করবে।</div>
<div class="v" id="v14"><span class="vn">14</span> তোমরা অন্য দেবতাদের, চারদিকের সমস্ত জাতির দেবতাদের অনুগামী হয়ো না;</div>
<div class="v" id="v15"><span class="vn">15</span> কেননা তোমার মধ্যবর্তী তোমার আল্লাহ্‌ মাবুদ স্বগৌরব রক্ষণে উদ্যোগী আল্লাহ্‌। সাবধান, অন্য দেবতাদের পিছনে গেলে তোমার আল্লাহ্‌ মাবুদের ক্রোধ তোমার প্রতিকূলে প্রজ্বলিত হবে, আর তিনি দুনিয়া থেকে তোমাকে উচ্ছিন্ন করবেন।</div>
<div class="v" id="v16"><span class="vn">16</span> <span class="br-p"><br><br></span>তোমরা মঃসাতে যেমন করেছিলে, তেমনি তোমাদের আল্লাহ্‌ মাবুদের পরীক্ষা করো না।</div>
<div class="v" id="v17"><span class="vn">17</span> তোমরা তোমাদের আল্লাহ্‌ মাবুদের দেওয়া হুকুম, নির্দেশ ও সমস্ত বিধি যত্নপূর্বক পালন করবে।</div>
<div class="v" id="v18"><span class="vn">18</span> আর মাবুদের দৃষ্টিতে যা ন্যায্য ও উত্তম তা-ই করবে, যেন তোমার মঙ্গল হয়; এবং মাবুদ যে দেশের বিষয়ে তোমার পূর্বপুরুষদের কাছে এই কসম খেয়েছেন যে, তিনি তোমার সম্মুখ থেকে তোমার সমস্ত দুশমন দূর করবেন,</div>
<div class="v" id="v19"><span class="vn">19</span> যেন তুমি মাবুদের কালাম অনুসারে সেই উত্তম দেশে প্রবেশ করে তা অধিকার করতে পার।</div>
<div class="v" id="v20"><span class="vn">20</span> <span class="br-p"><br><br></span>ভাবী কালে যখন তোমার সন্তান জিজ্ঞাসা করবে, আমাদের আল্লাহ্‌ মাবুদ তোমাদেরকে যেসব নির্দেশ, বিধি ও অনুশাসন দিয়েছেন, সেসব কি?</div>
<div class="v" id="v21"><span class="vn">21</span> তখন তুমি তোমার সন্তানকে বলবে, আমরা মিসর দেশে ফেরাউনের গোলাম ছিলাম, আর মাবুদ তাঁর শক্তিশালী হাত দিয়ে মিসর থেকে আমাদেরকে বের করে আনলেন;</div>
<div class="v" id="v22"><span class="vn">22</span> এবং আমাদের সাক্ষাতে মাবুদ মিসরে, ফেরাউন ও তাঁর সমস্ত কুলে মহৎ ও ভয়ংকর নানা চিহ্ন-কাজ ও অদ্ভুত লক্ষণ দেখালেন।</div>
<div class="v" id="v23"><span class="vn">23</span> আর তিনি আমাদেরকে সেখান থেকে বের করে আনলেন, যেন আমাদের পূর্বপুরুষদের কাছে যে দেশের বিষয় কসম খেয়েছিলেন, সেই দেশ আমাদেরকে দেবার জন্য সেখানে পৌঁছে দেন।</div>
<div class="v" id="v24"><span class="vn">24</span> আর মাবুদ আমাদেরকে এসব বিধি পালন করতে, আমাদের আল্লাহ্‌ মাবুদকে ভয় করতে হুকুম করলেন, যেন সারা জীবন আমাদের মঙ্গল হয়, আর তিনি আজকের মত যেন আমাদেরকে জীবিত রাখেন।</div>
<div class="v" id="v25"><span class="vn">25</span> আর আমরা আমাদের আল্লাহ্‌ মাবুদের হুকুম অনুসারে তাঁর সম্মুখে এসব বিধি যত্নপূর্বক পালন করলে আমাদের ধার্মিকতা হবে।</div>
</div>
<!-- PARSED ABOVE; EDITING MAY BREAK PARSER -->
</body></html>