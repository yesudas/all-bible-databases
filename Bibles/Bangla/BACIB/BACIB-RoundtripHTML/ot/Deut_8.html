<html><head>
<meta http-equiv="Content-Type" content="text/html;charset=utf-8" />
<title>Deut 8 &ndash; দ্বিতীয় বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_6.html">6</a> <a href="Deut_7.html">7</a> <b>8</b> <a href="Deut_9.html">9</a> <a href="Deut_10.html">10</a> ... <a href="Deut_34.html">34</a> </div><hr>
<h1>Deut 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>উন্নতির সময়ে মাবুদ আল্লাহ্‌কে ভুলে না যাবার সাবধান বাণী</h2><span class="vn">1</span> <span class="br-p"><br><br></span>আজ আমি তোমাদেরকে যেসব হুকুম দিচ্ছি, তোমরা যত্নপূর্বক সেসব পালন করবে, যেন বাঁচতে পার ও বৃদ্ধি পাও এবং মাবুদ যে দেশের বিষয়ে তোমাদের পূর্বপুরুষদের কাছে কসম খেয়েছেন, সেই দেশে প্রবেশ করে তা অধিকার করতে পারো।</div>
<div class="v" id="v2"><span class="vn">2</span> আর তুমি সেসব পথ স্মরণে রাখবে, যে পথে তোমার আল্লাহ্‌ মাবুদ তোমাকে এই চল্লিশ বছর মরুভূমিতে যাত্রা করিয়েছেন, যেন তোমার পরীক্ষা করার জন্য, অর্থাৎ তুমি তাঁর হুকুম পালন করবে কি না, এই বিষয়ে তোমার মনে কি আছে তা জানবার জন্য তোমাকে নত করেন।</div>
<div class="v" id="v3"><span class="vn">3</span> তিনি তোমাকে নত করলেন ও তোমাকে ক্ষুধিত করে তোমার অজ্ঞাত ও তোমার পূর্ব-পুরুষদের অজ্ঞাত মান্না দিয়ে প্রতিপালন করলেন; যেন তিনি তোমাকে জানাতে পারেন যে, মানুষ কেবল রুটিতে বাঁচে না, কিন্তু মাবুদের মুখ থেকে যা যা বের হয়, তাতেই মানুষ বাঁচে।</div>
<div class="v" id="v4"><span class="vn">4</span> এই চল্লিশ বছর তোমার শরীরে তোমার কাপড়-চোপড় নষ্ট হয় নি ও তোমার পা ফুলে যায় নি।</div>
<div class="v" id="v5"><span class="vn">5</span> আর মনে বুঝে দেখ, মানুষ যেমন নিজের পুত্রকে শাসন করে, তোমার আল্লাহ্‌ মাবুদ তোমাকে তেমনি শাসন করেন।</div>
<div class="v" id="v6"><span class="vn">6</span> আর তুমি তোমার আল্লাহ্‌ মাবুদের সমস্ত হুকুম পালন করে তাঁর পথে গমন ও তাঁকে ভয় করবে।</div>
<div class="v" id="v7"><span class="vn">7</span> কেননা তোমার আল্লাহ্‌ মাবুদ তোমাকে একটি উত্তম দেশে নিয়ে যাচ্ছেন, সেই দেশে উপত্যকা ও পর্বত থেকে বয়ে আসা পানির স্রোত, ফোয়ারা ও গভীর জলাশয় আছে;</div>
<div class="v" id="v8"><span class="vn">8</span> সেই দেশে গম, যব, আঙ্গুরলতা, ডুমুর গাছ ও ডালিম এবং তৈলদায়ক জলপাই গাছ ও মধু উৎপন্ন হয়;</div>
<div class="v" id="v9"><span class="vn">9</span> সেই দেশে খাবারের বিষয়ে চিন্তিত হতে হবে না, তোমার কোন বস্তুর অভাব হবে না; সেই দেশের পাথর লোহায় পূর্ণ ও সেখানকার পর্বত খনন করে তুমি ব্রোঞ্জ আহরণ করবে।</div>
<div class="v" id="v10"><span class="vn">10</span> আর তুমি ভোজন করে তৃপ্ত হবে এবং তোমার আল্লাহ্‌ মাবুদের দেওয়া সেই উত্তম দেশের জন্য তাঁর শুকরিয়া আদায় করবে।</div>
<div class="v" id="v11"><span class="vn">11</span> <span class="br-p"><br><br></span>সাবধান, তোমার আল্লাহ্‌ মাবুদকে ভুলে যেও না; আমি আজ তাঁর যেসব হুকুম, অনুশাসন ও বিধি তোমাকে দিচ্ছি, সেসব পালন করতে ত্রুটি করো না।</div>
<div class="v" id="v12"><span class="vn">12</span> তুমি ভোজন করে তৃপ্ত হলে, উত্তম বাড়ি-ঘর তৈরি করে বাস করলে,</div>
<div class="v" id="v13"><span class="vn">13</span> তোমার গোমেষাদির পাল বৃদ্ধি পেলে, তোমার সোনা ও রূপা বৃদ্ধি পেলে এবং তোমার সকল সম্পত্তি বৃদ্ধি পেলে,</div>
<div class="v" id="v14"><span class="vn">14</span> তোমার চিত্তকে গর্বিত হতে দিও না; এবং তোমার আল্লাহ্‌ মাবুদকে ভুলে যেও না, যিনি মিসর দেশ থেকে, গোলামীর গৃহ থেকে, তোমাকে বের করে এনেছেন;</div>
<div class="v" id="v15"><span class="vn">15</span> যিনি সেই ভয়ানক মহা মরুভূমি দিয়ে, জ্বালাদায়ী বিষধর ও বৃশ্চিকে পরিপূর্ণ পানি বিহীন মরুভূমি দিয়ে তোমাকে গমন করালেন এবং চক্‌মকি প্রস্তরময় শৈল থেকে তোমার জন্য পানি বের করেছেন;</div>
<div class="v" id="v16"><span class="vn">16</span> যিনি তোমার পূর্বপুরুষদের অজানা মান্না দ্বারা মরুভূমিতে তোমাকে প্রতিপালন করলেন; যেন তিনি তোমার ভবিষ্যতের মঙ্গলের জন্য তোমাকে নত করতে ও তোমার পরীক্ষা করতে পারেন।</div>
<div class="v" id="v17"><span class="vn">17</span> আর মনে মনে বলো না যে, আমারই পরাক্রম ও বাহুবলে আমি এসব ঐশ্বর্য পেয়েছি,</div>
<div class="v" id="v18"><span class="vn">18</span> কিন্তু তোমার আল্লাহ্‌ মাবুদকে স্মরণে রাখবে, কেননা তিনি তোমার পূর্ব-পুরুষদের কাছে তাঁর যে নিয়ম বিষয়ক কসম খেয়েছেন, তা আজকের মত স্থির করার জন্য তিনিই তোমাকে ঐশ্বর্য লাভের সামর্থ দিলেন।</div>
<div class="v" id="v19"><span class="vn">19</span> আর যদি তুমি কোন ভাবে তোমার আল্লাহ্‌ মাবুদকে ভুলে যাও, অন্য দেবতাদের পিছনে যাও, তাদের সেবা কর ও তাদের কাছে সেজ্‌দা কর, তবে আমি তোমাদের বিরুদ্ধে আজ এই সাক্ষ্য দিচ্ছি, তোমরা নিশ্চয়ই বিনষ্ট হবে।</div>
<div class="v" id="v20"><span class="vn">20</span> তোমাদের আল্লাহ্‌ মাবুদের কথা মান্য না করলে, তোমাদের সম্মুখে মাবুদ যে জাতিদেরকে বিনষ্ট করছেন, তাদেরই মত তোমরা বিনষ্ট হবে।</div>
</div>
<!-- PARSED ABOVE; EDITING MAY BREAK PARSER -->
</body></html>