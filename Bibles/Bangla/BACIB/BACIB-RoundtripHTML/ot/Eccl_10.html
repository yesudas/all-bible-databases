<html><head>
<meta http-equiv="Content-Type" content="text/html;charset=utf-8" />
<title>Eccl 10 &ndash; হেদায়েতকারী &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 10);">
<div id="navbar"><a href="../index.html">কিতাবুল মোকাদ্দস</a> &ndash; <b>হেদায়েতকারী</b> &ndash; <a href="Eccl_1.html">1</a> ... <a href="Eccl_8.html">8</a> <a href="Eccl_9.html">9</a> <b>10</b> <a href="Eccl_11.html">11</a> <a href="Eccl_12.html">12</a> </div><hr>
<h1>Eccl 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>মৃত মাছি দ্বারা বণিকের সুগন্ধি তেল দুর্গন্ধ হয় ও ফেনা ওঠে; প্রজ্ঞা ও সম্মানের চেয়ে যৎকিঞ্চিৎ অজ্ঞানতার ভার বোশ।</div>
<div class="v" id="v2"><span class="vn">2</span> জ্ঞানবানের হৃদয় তার ডানে, কিন্তু হীনবুদ্ধির হৃদয় তার বামে থাকে।</div>
<div class="v" id="v3"><span class="vn">3</span> আবার পথে চলবার সময়েও অজ্ঞানের হৃদয় জ্ঞানশূন্য থাকে, আর সে প্রত্যেক জনকে দেখায় যে, সে অজ্ঞান।</div>
<div class="v" id="v4"><span class="vn">4</span> যদিও তোমার উপরে শাসনকর্তার মনে বিরুদ্ধ ভাব জন্মে, তবুও তোমার স্থান ছেড়ো না, কেননা শান্তভাব বড় বড় গুনাহ্‌ ক্ষান্ত করে।</div>
<div class="v" id="v5"><span class="vn">5</span> <span class="br-p"><br><br></span>আমি সূর্যের নিচে একটি মন্দ বিষয় দেখেছি, তা শাসনকর্তা থেকে উৎপন্ন ভুলের মত দেখায়;</div>
<div class="v" id="v6"><span class="vn">6</span> অজ্ঞানতা অতি উচ্চপদে স্থাপিত হয় এবং ধনবানেরা নিচু পদে বসে।</div>
<div class="v" id="v7"><span class="vn">7</span> আমি গোলামদেরকে ঘোড়ার উপরে এবং অধিপতিদেরকে গোলামের মত পায়ে হেঁটে চলতে দেখেছি।</div>
<div class="v" id="v8"><span class="vn">8</span> <span class="br-p"><br><br></span>যে খাদ খনন করে, সে তার মধ্যে পড়বে; ও যে ব্যক্তি বেড়া ভেঙ্গে ফেলে, সাপে তাকে দংশন করবে।</div>
<div class="v" id="v9"><span class="vn">9</span> যে ব্যক্তি পাথর সরায় সে তাতেই ব্যথা পাবে ও যে ব্যক্তি কাঠ কাটে সে তাতে বিপদ্‌গ্রস্ত হবে।</div>
<div class="v" id="v10"><span class="vn">10</span> লোহা ভোঁতা হলে ও তাতে ধার না দিলে তা চালাতে বেশি বল লাগে, কিন্তু প্রজ্ঞাই কৃতকার্য হবার উপযুক্ত উপায়।</div>
<div class="v" id="v11"><span class="vn">11</span> মন্ত্রমুগ্ধ হবার আগে যদি সাপে কামড় দেয়, তবে মন্ত্র উচ্চারণে কোনো ফল নেই।</div>
<div class="v" id="v12"><span class="vn">12</span> <span class="br-p"><br><br></span>জ্ঞানবানের মুখ থেকে বের হওয়া কথা অনুগ্রহ নিয়ে আসে, কিন্তু হীনবুদ্ধির নিজের কথা তাকে গ্রাস করে।</div>
<div class="v" id="v13"><span class="vn">13</span> তার মুখ থেকে বের হওয়া কথার আরম্ভটাই হল অজ্ঞানতা আর তার মুখের শেষফলটা হল দুঃখদায়ক প্রলাপ।</div>
<div class="v" id="v14"><span class="vn">14</span> অজ্ঞান লোক অনেক কথা বলে; কিন্তু কি হবে, তা মানুষ জানে না; এবং তারপর কি হবে, তা তাকে কে জানাতে পারে?</div>
<div class="v" id="v15"><span class="vn">15</span> হীনবুদ্ধি লোকের পরিশ্রম তাকে ক্লান্ত করে, কেননা নগরে কিভাবে যেতে হয় তা সে জানে না।</div>
<div class="v" id="v16"><span class="vn">16</span> <span class="br-p"><br><br></span>হে দেশ, ধিক্‌ তোমাকে, যদি তোমার বাদশাহ্‌ বালক হন ও তোমার শাসনকর্তারা যদি খুব ভোরে ভোজন করেন।</div>
<div class="v" id="v17"><span class="vn">17</span> হে দেশ, সুখী তুমি, যদি কুলীন-পুত্র তোমার বাদশাহ্‌ হন এবং তোমার শাসনকর্তারা উপযুক্ত সময়ে ভোজন করেন, বলবৃদ্ধির জন্য, মত্ততার জন্য নয়।</div>
<div class="v" id="v18"><span class="vn">18</span> অলসতার জন্য ছাদ বসে যায় ও হাতের শিথিলতার জন্য ঘরে পানি পড়ে।</div>
<div class="v" id="v19"><span class="vn">19</span> হাসির জন্য ভোজ প্রস্তুত করা হয় এবং আঙ্গুর-রস জীবন আনন্দযুক্ত করে, আর টাকা সকলই যোগায়।</div>
<div class="v" id="v20"><span class="vn">20</span> মনের মধ্যেও বাদশাহ্‌কে বদদোয়া দিও না, নিজের শয়নাগারে ধনীকে বদদোয়া দিও না; কেননা শূন্যের পাখি সেই আওয়াজ নিয়ে যাবে; যার পাখা আছে, সে সেই কথা জানাবে।</div>
</div>
<!-- PARSED ABOVE; EDITING MAY BREAK PARSER -->
</body></html>