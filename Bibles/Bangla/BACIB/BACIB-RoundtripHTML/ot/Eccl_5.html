<html><head>
<meta http-equiv="Content-Type" content="text/html;charset=utf-8" />
<title>Eccl 5 &ndash; হেদায়েতকারী &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>হেদায়েতকারী</b> &ndash; <a href="Eccl_1.html">1</a> ... <a href="Eccl_3.html">3</a> <a href="Eccl_4.html">4</a> <b>5</b> <a href="Eccl_6.html">6</a> <a href="Eccl_7.html">7</a> ... <a href="Eccl_12.html">12</a> </div><hr>
<h1>Eccl 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আল্লাহ্‌র প্রতি ভয়</h2><span class="vn">1</span> <span class="br-p"><br><br></span>তুমি আল্লাহ্‌র গৃহে গমনকালে তোমার চরণ সাবধানে ফেলো; কারণ হীনবুদ্ধিদের মত কোরবানী করার চেয়ে বরং শুনবার জন্য উপস্থিত হওয়া ভাল; কেননা ওরা যে মন্দ কাজ করছে, তা বোঝে না।</div>
<div class="v" id="v2"><span class="vn">2</span> তুমি নিজের মুখকে দ্রুত কথা বলতে দিও না এবং আল্লাহ্‌র সাক্ষাতে কথা বলতে তোমার কথাগুলো যেন দ্রুত না হয়; কেননা আল্লাহ্‌ বেহেশতে ও তুমি দুনিয়াতে, অতএব তোমার কথা অল্প হোক।</div>
<div class="v" id="v3"><span class="vn">3</span> কারণ স্বপ্ন বহুকষ্টসহ উপস্থিত হয়, আর হীনবুদ্ধি কথা অনেক কথা বললে বোকামী বের হয়ে আসে।</div>
<div class="v" id="v4"><span class="vn">4</span> আল্লাহ্‌র কাছে মানত করলে তা পরিশোধ করতে বিলম্ব করো না, কারণ হীনবুদ্ধি লোকদের উপর তাঁর সন্তোষ নেই; যা মানত করবে, তা পরিশোধ করো।</div>
<div class="v" id="v5"><span class="vn">5</span> মানত করে না দেওয়ার চেয়ে বরং তোমার মানত না করাই ভাল।</div>
<div class="v" id="v6"><span class="vn">6</span> তুমি তোমার কথার দরুন নিজেকে গুনাহ্‌র মধ্যে ডুবিয়ে দিও না; এবং “ওটা ভুল,” এমন কথা ফেরেশতার সাক্ষাতে বলো না; আল্লাহ্‌ কেন তোমার কথায় ক্রুদ্ধ হয়ে তোমার হাতের কাজ নষ্ট করবেন?</div>
<div class="v" id="v7"><span class="vn">7</span> বস্তুত অনেক স্বপ্ন দেখা ও অনেক কথা বলা অসারতা বয়ে নিয়ে আসে; কিন্তু তুমি আল্লাহ্‌কে ভয় কর।</div>
<div class="v" id="v8"><span class="vn">8</span> <span class="br-p"><br><br></span>তুমি দেশে দরিদ্রের জুলুম, কিংবা বিচার ও ধার্মিকতার খণ্ডন দেখলে সেই ব্যাপারে চমৎকৃত হয়ো না, কেননা উচ্চপদস্থ লোকের চেয়ে উচ্চতর পদান্বিত এক জন রক্ষক আছেন; আবার যিনি উচ্চতম, তিনি উভয়ের কর্তা।</div>
<div class="v" id="v9"><span class="vn">9</span> আর দেশের ফল সকলেরই জন্য; ভূমির দ্বারা বাদশাহ্‌ সেবা পেয়ে থাকেন।</div>
<div class="v" id="v10"><h2>অভিলাষের অসারতা</h2><span class="vn">10</span> <span class="br-p"><br><br></span>যে ব্যক্তি টাকা ভালবাসে, সে টাকায় তৃপ্ত হয় না; আর যে ব্যক্তি ধনরাশি ভালবাসে, সে ধনাগমে তৃপ্ত হয় না; এও অসার।</div>
<div class="v" id="v11"><span class="vn">11</span> সম্পত্তি বাড়লে ভোক্তাও বাড়ে; আর দৃষ্টিসুখ ছাড়া সম্পত্তিতে সম্পত্তির মালিকদের কি ফল হয়?</div>
<div class="v" id="v12"><span class="vn">12</span> শ্রমজীবী বেশি বা অল্প আহার করুক, নিদ্রা তার মিষ্ট লাগে; কিন্তু ধনবানের পূর্ণতা তাকে নিদ্রা যেতে দেয় না।</div>
<div class="v" id="v13"><span class="vn">13</span> <span class="br-p"><br><br></span>সূর্যের নিচে আমি এই বিষম অনিষ্ট দেখেছি যে, ধনাধিকারীর অনিষ্টের জন্যই ধন রক্ষিত হয়;</div>
<div class="v" id="v14"><span class="vn">14</span> আর দুর্ঘটনায় সেই ধনের ক্ষয় হয় এবং যদিও সে সন্তানের পিতা, কিন্তু তার হাতে কিছুই নেই।</div>
<div class="v" id="v15"><span class="vn">15</span> সে মাতৃগর্ভ থেকে উলঙ্গ আসে; যেমন আসে তেমনি উলঙ্গই পুনরায় চলে যায়; পরিশ্রম করলেও সে যা সঙ্গে করে নিয়ে যেতে পারে, এমন কিছুই নেই।</div>
<div class="v" id="v16"><span class="vn">16</span> এও বিষম অনিষ্ট; সে যেমন আসে, সর্বতোভাবে তেমনি যায়; অতএব বায়ুর জন্য পরিশ্রম করার পর তার কি ফল দেখবে?</div>
<div class="v" id="v17"><span class="vn">17</span> আর সে সারা জীবন অন্ধকারে আহার করে এবং তার বিষম বিরক্তি, অসুস্থতা ও ক্রোধ উপস্থিত হয়।</div>
<div class="v" id="v18"><span class="vn">18</span> <span class="br-p"><br><br></span>দেখ, আমি দেখেছি, এ-ই উত্তম ও মনোরঞ্জক, আল্লাহ্‌ মানুষকে যে কয় দিন পরমায়ু দেন, সেসব দিন সে যেন সূর্যের নিচে নিজের কর্তব্য সমস্ত পরিশ্রমের মধ্যে ভোজন পান ও সুখভোগ করে, কারণ এ-ই তার অংশ।</div>
<div class="v" id="v19"><span class="vn">19</span> আবার আল্লাহ্‌ যে কোন ব্যক্তিকে ধন-সম্পত্তি দান করেন, তাকে তা ভোগ করতে, নিজের অংশ নিতে ও নিজের পরিশ্রমে আনন্দ করতে ক্ষমতা দেন, এও আল্লাহ্‌র দান।</div>
<div class="v" id="v20"><span class="vn">20</span> কারণ সে নিজের পরমায়ুর দিনগুলো তত স্মরণ করবে না, কেননা আল্লাহ্‌ তার হৃদয়ের আনন্দে তাকে অধিকার করে রাখেন।</div>
</div>
<!-- PARSED ABOVE; EDITING MAY BREAK PARSER -->
</body></html>