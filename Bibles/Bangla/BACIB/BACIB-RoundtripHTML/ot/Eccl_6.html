<html><head>
<meta http-equiv="Content-Type" content="text/html;charset=utf-8" />
<title>Eccl 6 &ndash; হেদায়েতকারী &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>হেদায়েতকারী</b> &ndash; <a href="Eccl_1.html">1</a> ... <a href="Eccl_4.html">4</a> <a href="Eccl_5.html">5</a> <b>6</b> <a href="Eccl_7.html">7</a> <a href="Eccl_8.html">8</a> ... <a href="Eccl_12.html">12</a> </div><hr>
<h1>Eccl 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অতৃপ্তির হতাশা</h2><span class="vn">1</span> <span class="br-p"><br><br></span>সূর্যের নিচে আমি একটা অনিষ্টের বিষয় দেখেছি, তা মানবজাতির জন্য ভীষণ কষ্টের;</div>
<div class="v" id="v2"><span class="vn">2</span> আল্লাহ্‌ কোন ব্যক্তিকে এত ধন, সম্পত্তি ও গৌরব দেন যে, অভীষ্ট বস্তুগুলোর মধ্যে তার প্রাণের জন্য কিছুই অভাব থাকে না, তবুও আল্লাহ্‌ তা ভোগ করার ক্ষমতা তাকে দেন না, কিন্তু অপর লোক তা ভোগ করে; এও অসার ও অনিষ্টকর ব্যাধি।</div>
<div class="v" id="v3"><span class="vn">3</span> কোন ব্যক্তি যদি এক শত পুত্রের জন্ম দিয়ে অনেক বছর বেঁচে দীর্ঘজীবী হয়, কিন্তু তার প্রাণ যদি মঙ্গলে তৃপ্ত না হয় এবং তার কবরও যদি না হয়, তবে আমি বলি, তা থেকে বরং গর্ভস্রাবও ভাল।</div>
<div class="v" id="v4"><span class="vn">4</span> কেননা তা বাষ্পবৎ আসে ও অন্ধকারে চলে যায় ও তার নাম অন্ধকারে ঢাকা পড়ে;</div>
<div class="v" id="v5"><span class="vn">5</span> আবার তা সূর্য দেখে নি ও কিছুই জানে নি; তবুও সেই মানুষের চেয়ে এর বেশি বিশ্রাম হয়।</div>
<div class="v" id="v6"><span class="vn">6</span> সে যদিও দুই হাজার বছর জীবিত থাকে এবং কোন মঙ্গল ভোগ না করে তবে কি লাভ, সকলই কি এক স্থানে যায় না?</div>
<div class="v" id="v7"><span class="vn">7</span> <span class="br-p"><br><br></span>মানুষের সমস্ত পরিশ্রম তার মুখের জন্য, তবুও ক্ষুধা নিবৃত্ত হয় না।</div>
<div class="v" id="v8"><span class="vn">8</span> বস্তুত হীনবুদ্ধির চেয়ে জ্ঞানবানের বিশেষ সুবিধা কি? আর জীবিতদের সাক্ষাতে চলতে জানে এমন দুঃখী লোকেরই বা কি উৎকর্ষ?</div>
<div class="v" id="v9"><span class="vn">9</span> দৃষ্টিসুখ যত ভাল, প্রাণের লালসা তত ভাল নয়; এও অসার ও বায়ুর পিছনে দৌড়ানো ছাড়া আর কিছু নয়।</div>
<div class="v" id="v10"><span class="vn">10</span> <span class="br-p"><br><br></span>যা হয়েছে, অনেক দিন হল তার নামকরণ হয়েছিল, কারণ সকলে জানে যে, সে মানুষ এবং নিজের চেয়ে পরাক্রান্ত লোকের সঙ্গে বিতণ্ডা করতে সে অপারগ।</div>
<div class="v" id="v11"><span class="vn">11</span> <span class="br-p"><br><br></span>যাতে অসারতা বাড়ে, এমন অনেক কথা আছে, তাতে মানুষের কি উৎকর্ষ?</div>
<div class="v" id="v12"><span class="vn">12</span> বস্তুত জীবনকালে মানুষের মঙ্গল কি, তা কে জানে? তার অসার জীবনকাল তো সে ছায়ার মত যাপন করে; আর মানুষের মৃত্যুর পরে সূর্যের নিচে কি ঘটবে, তা তাকে কে জানাতে পারে?</div>
</div>
<!-- PARSED ABOVE; EDITING MAY BREAK PARSER -->
</body></html>