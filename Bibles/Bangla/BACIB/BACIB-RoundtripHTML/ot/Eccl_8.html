<html><head>
<meta http-equiv="Content-Type" content="text/html;charset=utf-8" />
<title>Eccl 8 &ndash; হেদায়েতকারী &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>হেদায়েতকারী</b> &ndash; <a href="Eccl_1.html">1</a> ... <a href="Eccl_6.html">6</a> <a href="Eccl_7.html">7</a> <b>8</b> <a href="Eccl_9.html">9</a> <a href="Eccl_10.html">10</a> ... <a href="Eccl_12.html">12</a> </div><hr>
<h1>Eccl 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সাংসারিক বিষয়ের অসারতা</h2><span class="vn">1</span> <span class="br-p"><br><br></span>জ্ঞানবানের মত কে? কে বস্তুর ব্যাখ্যা জানে? মানুষের প্রজ্ঞা তার মুখ উজ্জ্বল করে এবং তার মুখের কঠিনতা পরিবর্তন হয়।</div>
<div class="v" id="v2"><span class="vn">2</span> আমার পরামর্শ এই, তুমি বাদশাহ্‌র হুকুম পালন কর; আল্লাহ্‌র সাক্ষাতে কৃত শপথ করেছ বলেই তা সম্পন্ন কর।</div>
<div class="v" id="v3"><span class="vn">3</span> তাঁর সম্মুখ থেকে তাড়াতাড়ি চলে যেও না; মন্দ বিষয়ে লিপ্ত থেকো না; কেননা তিনি যা ইচ্ছা করেন, তা-ই করেন।</div>
<div class="v" id="v4"><span class="vn">4</span> কারণ বাদশাহ্‌র কথা অনেক শক্তিশালী, আর ‘তুমি কি করছো?’ এমন কথা তাঁকে কে বলতে পারে?</div>
<div class="v" id="v5"><span class="vn">5</span> যে ব্যক্তি হুকুম পালন করে, সে কোন মন্দ বিষয় জানবে না; আর জ্ঞানবানের মন সঠিক সময় ও বিচার জানে।</div>
<div class="v" id="v6"><span class="vn">6</span> বস্তুত সমস্ত ব্যাপারের জন্য উপযুক্ত সময় ও বিচার আছে; কারণ মানুষের দুঃখ তার পক্ষে অতিমাত্র।</div>
<div class="v" id="v7"><span class="vn">7</span> কেননা কি ঘটবে, তা সে জানে না; কিভাবেই বা ঘটবে, তা তাকে কে জানাতে পারে?</div>
<div class="v" id="v8"><span class="vn">8</span> বায়ুকে যেমন ধরে রাখবার ক্ষমতা কারো নেই তেমনি মরণদিনের উপরে কর্তৃত্ব কারো নেই এবং যুদ্ধের সময় কারো ছুটি পাওয়া সম্ভব হবে না, আর নাফরমানী দুষ্টকে উদ্ধার করবে না।</div>
<div class="v" id="v9"><span class="vn">9</span> <span class="br-p"><br><br></span>আমি এই সমস্ত কিছুই দেখেছি ও সূর্যের নিচে যেসব কাজ করা যায়, তার প্রতি মনোনিবেশ করেছি; কোন কোন সময়ে এক জন অন্যের উপরে তার অমঙ্গলের জন্য কর্তৃত্ব করে।</div>
<div class="v" id="v10"><h2>আল্লাহ্‌ভক্তদের মঙ্গল নিশ্চিত</h2><span class="vn">10</span> <span class="br-p"><br><br></span>আমি এও দেখেছি যে, দুষ্টরা কবর পেল, সমাধি মধ্যে প্রবেশ করলো; কিন্তু যারা সদাচরণ করেছিল, তারা পবিত্র স্থান থেকে চলে গেল এবং নগরে লোকে তাদের ভুলে গেল; এও অসার।</div>
<div class="v" id="v11"><span class="vn">11</span> দুষ্কর্মের দণ্ডাজ্ঞা দ্রুত কার্যকর হয় না, এই কারণে বনি-আদমদের অন্তঃকরণ দুষ্কর্ম করতে সম্পূর্ণভাবে রত হয়।</div>
<div class="v" id="v12"><span class="vn">12</span> গুনাহ্‌গার যদিও শতবার দুষ্কর্ম করে দীর্ঘকাল থাকে, তবুও আমি নিশ্চয় জানি, আল্লাহ্‌-ভীত লোকদের, যারা আল্লাহ্‌র সাক্ষাতে ভয় পায়, তাদের মঙ্গল হবে;</div>
<div class="v" id="v13"><span class="vn">13</span> কিন্তু দুষ্ট লোকের মঙ্গল হবে না ও সে দীর্ঘকাল থাকবে না; তার আয়ু ছায়াস্বরূপ; কারণ সে আল্লাহ্‌র সাক্ষাতে ভীত হয় না।</div>
<div class="v" id="v14"><span class="vn">14</span> <span class="br-p"><br><br></span>দুনিয়াতে এই সব অসারতা সাধিত হয়; এমন ধার্মিক লোক আছে, যাদের প্রতি দুষ্টদের কর্মানুযায়ী ফল ঘটে; আবার এমন দুষ্ট লোক আছে, যাদের প্রতি ধার্মিকদের কর্মানুযায়ী ফল ঘটে; আমি বললাম, এও অসার।</div>
<div class="v" id="v15"><span class="vn">15</span> তখন আমি আমোদের প্রশংসা করলাম, কেননা ভোজন পান ও আমোদ করা ছাড়া সূর্যের নিচে মানুষের আর ভাল কিছু নেই; সূর্যের নিচে আল্লাহ্‌দত্ত তার জীবনকালে সেটাই তার পরিশ্রমে তার সহবর্তী হবে।</div>
<div class="v" id="v16"><span class="vn">16</span> <span class="br-p"><br><br></span>আমি যখন প্রজ্ঞার তত্ত্ব জানতে এবং দুনিয়াতে যে কষ্ট ঘটে, তা দেখতে মনোনিবেশ করলাম,</div>
<div class="v" id="v17"><span class="vn">17</span> মানুষের চোখ দিনরাত যখন নিদ্রা দেখে না তখন আল্লাহ্‌র সমস্ত কাজের বিষয়ে এই বিষয়টি দেখলাম, সূর্যের নিচে আল্লাহ্‌ যে কাজ করেছেন, মানুষ তার তত্ত্ব পেতে পারে না; কারণ যদিও মানুষ তার অনুসন্ধানের জন্য পরিশ্রম করে, তবুও তার তত্ত্ব পেতে পারে না; এমন কি, জ্ঞানবান লোকেও যদি বলে জানতে পারব, তবু তার প্রকৃত তত্ত্ব খুঁজে পায় না।</div>
</div>
<!-- PARSED ABOVE; EDITING MAY BREAK PARSER -->
</body></html>