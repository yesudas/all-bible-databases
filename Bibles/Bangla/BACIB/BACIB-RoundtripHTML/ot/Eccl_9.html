<html><head>
<meta http-equiv="Content-Type" content="text/html;charset=utf-8" />
<title>Eccl 9 &ndash; হেদায়েতকারী &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>হেদায়েতকারী</b> &ndash; <a href="Eccl_1.html">1</a> ... <a href="Eccl_7.html">7</a> <a href="Eccl_8.html">8</a> <b>9</b> <a href="Eccl_10.html">10</a> <a href="Eccl_11.html">11</a> <a href="Eccl_12.html">12</a> </div><hr>
<h1>Eccl 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সকলের শেষ অবস্থা একই</h2><span class="vn">1</span> <span class="br-p"><br><br></span>বস্তুত আমি এ সব বিষয় অনুসন্ধান করার জন্য এ সব বিষয়ে মনোনিবেশ করলাম; ধার্মিক ও জ্ঞানবান লোকেরা এবং তাদের সমস্ত কাজ আল্লাহ্‌র হস্তগত; মহব্বত বা ঘৃণা, তা মানুষ জানে না; সমস্তই তাদের সম্মুখে।</div>
<div class="v" id="v2"><span class="vn">2</span> সকলের প্রতি নির্বিশেষে সকলই ঘটে; ধার্মিক বা দুষ্ট এবং ভাল বা মন্দ ও পাক বা নাপাক এবং কোরবানীদাতা বা যে কোরবানী দেয় না, সকলের প্রতি এক রকম ঘটনা হয়; ভাল যেমন, গুনাহ্‌গারও তেমনি এবং শপথকারী যেমন, শপথে ভয়কারীও তেমনি।</div>
<div class="v" id="v3"><span class="vn">3</span> সূর্যের নিচে যত কাজ করা যায়, তার মধ্যে দুঃখের বিষয় যে, সকলের প্রতি এক রকম ঘটনা হয়; এছাড়া, বনি-আদমদের অন্তঃকরণ দুষ্টতায় পরিপূর্ণ এবং সারা জীবন পাগলামী তাদের হৃদয়ের মধ্যে থাকে, পরে তারা মৃতদের কাছে যায়।</div>
<div class="v" id="v4"><span class="vn">4</span> কারণ কে অব্যাহতি পায়? সমস্ত জীবিত লোকের মধ্যে প্রত্যাশা আছে, কেননা মৃত সিংহের চেয়ে বরং জীবিত কুকুর ভাল।</div>
<div class="v" id="v5"><span class="vn">5</span> কারণ জীবিত লোকেরা জানে যে, তারা মরবে; কিন্তু মৃতেরা কিছুই জানে না এবং তাদের আর কোন ফলও হয় না, কারণ লোকে তাদের বিষয় ভুলে যায়।</div>
<div class="v" id="v6"><span class="vn">6</span> তাদের মহব্বত, তাদের ঘৃণা ও তাদের ঈর্ষা সকল কিছুই বিনষ্ট হয়ে গেছে; সূর্যের নিচে যে কোন কাজ করা যায়, তাতে কোনকালেও তাদের আর কোন অধিকার হবে না।</div>
<div class="v" id="v7"><span class="vn">7</span> <span class="br-p"><br><br></span>তুমি যাও, আনন্দপূর্বক তোমার খাদ্য গ্রহণ কর, হৃষ্টচিত্তে তোমার আঙ্গুর-রস পান কর, কেননা আল্লাহ্‌ আগে থেকেই তোমার সমস্ত কাজ গ্রাহ্য করে আসছেন।</div>
<div class="v" id="v8"><span class="vn">8</span> তোমার কাপড় সর্বদা সাদা রংয়ের থাকুক, তোমার মাথায় তেলের অভাব না হোক।</div>
<div class="v" id="v9"><span class="vn">9</span> সূর্যের নিচে আল্লাহ্‌ তোমাকে অসার জীবনের যত দিন দিয়েছেন, তোমার সেসব অসার দিন থাকতে তুমি নিজের প্রিয়া স্ত্রীর সঙ্গে সুখে জীবন যাপন কর, কেননা জীবনের মধ্যে এবং তুমি সূর্যের নিচে যে পরিশ্রমে পরিশ্রান্ত হচ্ছো, তার মধ্যে এ-ই তোমার অধিকার।</div>
<div class="v" id="v10"><span class="vn">10</span> তোমার হাত যে কোন কাজ করতে পারে, তোমার শক্তির সঙ্গে তা কর; কেননা তুমি যে স্থানে যাচ্ছ, সেই পাতালে কোন কাজ কি সঙ্কল্প, বা বিদ্যা বা প্রজ্ঞা, কিছুই নেই।</div>
<div class="v" id="v11"><span class="vn">11</span> <span class="br-p"><br><br></span>আমি ফিরলাম ও সূর্যের নিচে দেখলাম যে, দ্রুতগামীদের দ্রুতগমন, বা বীরদের যুদ্ধ, বা জ্ঞানবানদের অন্ন, বা বুদ্ধিমানদের ধন, বা বিজ্ঞদেরই দয়া লাভ হয়, এমন নয়, কিন্তু সকলের কাছে সময় ও সুযোগ আসে।</div>
<div class="v" id="v12"><span class="vn">12</span> বাস্তবিক মানুষও নিজের কাল জানে না; যেমন মাছ অশুভ জালে ধৃত হয়, কিংবা যেমন পাখিগুলো ফাঁদে ধৃত হয়, তেমনি বনি-আদমেরা অশুভকালে ধরা পড়ে, তা হঠাৎ তাদের উপরে এসে পড়ে।</div>
<div class="v" id="v13"><h2>হীনবুদ্ধির চেয়ে প্রজ্ঞা ভাল</h2><span class="vn">13</span> <span class="br-p"><br><br></span>আবার আমি প্রজ্ঞাকে সূর্যের নিচে এভাবে দেখেছি, আর তা আমার দৃষ্টিতে মহৎ বোধ হল।</div>
<div class="v" id="v14"><span class="vn">14</span> একটি ক্ষুদ্র নগর ছিল, তাতে লোক অল্প ছিল; পরে মহান কোন বাদশাহ্‌ এসে তা বেষ্টন করে তার বিরুদ্ধে বড় বড় দুর্গ নির্মাণ করলেন।</div>
<div class="v" id="v15"><span class="vn">15</span> আর ঐ নগরের মধ্যে এক জন জ্ঞানবান দরিদ্র লোককে পাওয়া গেল; সে তার প্রজ্ঞা দ্বারা নগরটি রক্ষা করলো, কিন্তু সেই দরিদ্র লোকটিকে কেউই স্মরণ করলো না।</div>
<div class="v" id="v16"><span class="vn">16</span> তখন আমি বললাম, পরাক্রম থেকে প্রজ্ঞা উত্তম, তবুও দরিদ্রের প্রজ্ঞাকে তুচ্ছ করা হয় ও তার কথা কেউ শোনে না।</div>
<div class="v" id="v17"><h2>ভিন্ন ভিন্ন নীতি কথা</h2><span class="vn">17</span> <span class="br-p"><br><br></span>হীনবুদ্ধিদের মধ্যে কর্তৃত্বকারীর চিৎকারের চেয়ে জ্ঞানবানদের কথা শান্তি-স্থানে বেশি শোনা হয়।</div>
<div class="v" id="v18"><span class="vn">18</span> যুদ্ধাস্ত্রের চেয়েও প্রজ্ঞা উত্তম, কিন্তু এক জন গুনাহ্‌গার বহু মঙ্গল বিনষ্ট করে।</div>
</div>
<!-- PARSED ABOVE; EDITING MAY BREAK PARSER -->
</body></html>