<html><head>
<meta http-equiv="Content-Type" content="text/html;charset=utf-8" />
<title>Esth 1 &ndash; ইষ্টেরের বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Esth', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>ইষ্টেরের বিবরণ</b> &ndash; <b>1</b> <a href="Esth_2.html">2</a> <a href="Esth_3.html">3</a> ... <a href="Esth_10.html">10</a> </div><hr>
<h1>Esth 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বষ্টী রাণীর পদচ্যুতি</h2><span class="vn">1</span> <span class="br-p"><br><br></span>জারেক্সের সময়ে এই ঘটনা ঘটল। ্‌এই জারেক্স হিন্দুস্থান থেকে ইথিওপিয়া দেশ পর্যন্ত এক শত সাতাশ প্রদেশের উপরে রাজত্ব করতেন।</div>
<div class="v" id="v2"><span class="vn">2</span> সেই সময়ে বাদশাহ্‌ জারেক্স শূশন রাজধানীতে রাজ-সিংহাসনে উপবিষ্ট হলেন।</div>
<div class="v" id="v3"><span class="vn">3</span> তাঁর রাজত্বের তৃতীয় বছরে তাঁর সমস্ত নেতা ও কর্মকর্তাদের জন্য একটি ভোজ প্রস্তুত করলেন; পারস্য ও মাদিয়া দেশের বিক্রমশালী লোকেরা, প্রধানেরা ও প্রদেশের শাসনকর্তারা তাঁর সাক্ষাতে উপস্থিত হলেন।</div>
<div class="v" id="v4"><span class="vn">4</span> তিনি অনেক দিন অর্থাৎ এক শত আশি দিন পর্যন্ত তাঁর প্রতাপান্বিত রাজ্যের ঐশ্বর্য ও তাঁর উৎকৃষ্ট মহত্ত্বের গৌরব প্রদর্শন করলেন।</div>
<div class="v" id="v5"><span class="vn">5</span> <span class="br-p"><br><br></span>সেসব দিন সম্পূর্ণ হবার পর বাদশাহ্‌ শূশন রাজধানীতে উপস্থিত ক্ষুদ্র ও মহান সমস্ত লোকের জন্য রাজপ্রাসাদের বাগানের প্রাঙ্গণে সপ্তাহকালব্যাপী ভোজ প্রস্তুত করলেন।</div>
<div class="v" id="v6"><span class="vn">6</span> সেখানে কার্পাসের তৈরি সাদা ও নীল রংয়ের চন্দ্রাতপ ছিল, তা মসীনা সুতার বেগুনিয়া রংয়ের দড়ি দিয়ে রূপার কড়াতে মার্বেলস্তম্ভে বাঁধা ছিল এবং লাল, সাদা, সবুজ ও কাল মার্বেল পাথরে সজ্জিত মেঝের উপর সোনার ও রূপার আসনশ্রেণী স্থাপিত ছিল।</div>
<div class="v" id="v7"><span class="vn">7</span> আর বাদশাহ্‌র উদারতা অনুসারে সোনার পাত্রে পানীয় ও প্রচুর রাজকীয় আঙ্গুর-রস দেওয়া হল, সেসব পাত্র নানা রকম ছিল।</div>
<div class="v" id="v8"><span class="vn">8</span> তাতে নিয়ম অনুসারেই পান করা হল। কেউ জোর করলো না; কেননা যার যেমন ইচ্ছা, সেই অনুসারে তাকে করতে দাও, এই হুকুম বাদশাহ্‌ তাঁর বাড়ির সমস্ত কর্মকর্তাকে দিয়েছিলেন।</div>
<div class="v" id="v9"><span class="vn">9</span> আর বষ্টী রাণীও জারেক্সের রাজপ্রাসাদে মহিলাদের জন্য ভোজ প্রস্তুত করলেন।</div>
<div class="v" id="v10"><span class="vn">10</span> <span class="br-p"><br><br></span>সপ্তম দিন যখন বাদশাহ্‌ আঙ্গুর-রসে প্রফুল্লচিত্ত ছিলেন, তখন তিনি মহূনন, বিস্থা, হর্বোণা, বিগ্‌থা, অবগথ, সেথর কর্ক্কস নামে বাদশাহ্‌ জারেক্সের সম্মুখে পরিচর্যাকারী এই সাত জন নপুংসককে হুকুম করলেন,</div>
<div class="v" id="v11"><span class="vn">11</span> যেন তারা লোকদের ও কর্মকর্তাদেরকে বষ্টী রাণীর সৌন্দর্য দেখাবার জন্য তাঁকে রাজমুকুট পরিয়ে বাদশাহ্‌র সাক্ষাতে আনয়ন করে; কেননা তিনি দেখতে সুন্দরী ছিলেন।</div>
<div class="v" id="v12"><span class="vn">12</span> কিন্তু বষ্টী রাণী নপুংসকদের দ্বারা প্রেরিত বাদশাহ্‌র হুকুম অনুসারে আসতে সম্মত হলেন না; তাতে বাদশাহ্‌ অতিশয় ক্রুদ্ধ হলেন, তাঁর অন্তরে ক্রোধের আগুন জ্বলে উঠলো।</div>
<div class="v" id="v13"><span class="vn">13</span> <span class="br-p"><br><br></span>পরে বাদশাহ্‌ কালজ্ঞ জ্ঞানীলোকদেরকে এই বিষয় বললেন; কেননা আইন ও রীতিনীতির বিষয়ে বিশেষজ্ঞ পুরুষ সকলের কাছে বাদশাহ্‌র এ রকম বলবার প্রথা ছিল।</div>
<div class="v" id="v14"><span class="vn">14</span> আর কর্শনা, শেথর, অদ্‌মাথা তর্শীশ, মেরস, মর্সনা ও মমূখন, এঁরা তাঁর কাছে ছিলেন; এই সাত জন পারস্য ও মাদিয়া দেশের কর্মকর্তা বাদশাহ্‌র সান্নিধ্যে ছিলেন এবং রাজ্যের শ্রেষ্ঠ স্থানে অধিষ্ঠিত ছিলেন।</div>
<div class="v" id="v15"><span class="vn">15</span> বাদশাহ্‌ বললেন, বষ্টী রাণী নপুংসকদের দ্বারা প্রেরিত বাদশাহ্‌ জারেক্সের হুকুম মানে নি, অতএব ব্যবস্থানুসারে তার প্রতি কি কর্তব্য?</div>
<div class="v" id="v16"><span class="vn">16</span> তখন মমূখন বাদশাহ্‌র ও কর্মকর্তাদের সাক্ষাতে উত্তর করলেন, বষ্টী রাণী যে কেবল বাদশাহ্‌র কাছে অপরাধ করেছেন তা নয়, কিন্তু বাদশাহ্‌ জারেক্সের অধীন সমস্ত প্রদেশের সমস্ত কর্মকর্তাদের ও লোকের কাছে অপরাধ করেছেন।</div>
<div class="v" id="v17"><span class="vn">17</span> কেননা রাণীর এই কাজের কথা সমস্ত স্ত্রীলোকের মধ্যে রটে যাবে; সুতরাং বাদশাহ্‌ জারেক্স বষ্টী রাণীকে তাঁর সম্মুখে আসতে হুকুম করলেও তিনি আসলেন না, এই কথা শুনলে তারা নিজ নিজ স্বামীকে অবজ্ঞা করবে।</div>
<div class="v" id="v18"><span class="vn">18</span> আর পারস্য ও মাদিয়ার যে কুলীন মহিলারা রাণীর এই কাজের সংবাদ শুনলেন, তাঁরা আজই বাদশাহ্‌র সকল কর্মকর্তাকে ঐরূপ বলবেন, তাতে অতিশয় অবমাননা ও ক্রোধ জন্মাবে।</div>
<div class="v" id="v19"><span class="vn">19</span> যদি বাদশাহ্‌র অভিমত হয়, তবে বষ্টী বাদশাহ্‌ জারেক্সের সম্মুখে আর আসতে পারবেন না, এই বাদশাহী হুকুম আপনার শ্রীমুখ থেকে প্রকাশিত হোক এবং এর অন্যথা যেন না হয়, এজন্য এই পারসীক ও মাদীয়দের আইনের মধ্যে লেখা হোক; পরে বাদশাহ্‌ তাঁর রাজ্ঞীপদ নিয়ে তাঁর চেয়ে উৎকৃষ্টা আর এক জন রাণীকে দিন।</div>
<div class="v" id="v20"><span class="vn">20</span> বাদশাহ্‌ যে হুকুম দেবেন, তা যখন তাঁর বিরাট রাজ্যের সর্বত্র প্রচারিত হবে, তখন সমস্ত স্ত্রীলোক ক্ষুদ্র বা মহান, নিজ নিজ স্বামীকে সম্মান করবে।</div>
<div class="v" id="v21"><span class="vn">21</span> <span class="br-p"><br><br></span>এই কথা বাদশাহ্‌র ও কর্মকর্তাদের তুষ্টিকর হলে বাদশাহ্‌ মমূখনের কথানুযায়ী কাজ করলেন।</div>
<div class="v" id="v22"><span class="vn">22</span> তিনি এক এক প্রদেশের অক্ষরানুসারে ও এক এক জাতির ভাষা অনুসারে বাদশাহ্‌র অধীন সমস্ত প্রদেশে এরকম পত্র পাঠালেন, “প্রত্যেক পুরুষ নিজ নিজ বাড়িতে কর্র্তৃত্ব করুক ও স্বজাতীয় ভাষায় এই কথা প্রচার করুক।”</div>
</div>
<!-- PARSED ABOVE; EDITING MAY BREAK PARSER -->
</body></html>