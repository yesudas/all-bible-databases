<html><head>
<meta http-equiv="Content-Type" content="text/html;charset=utf-8" />
<title>Esth 3 &ndash; ইষ্টেরের বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Esth', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>ইষ্টেরের বিবরণ</b> &ndash; <a href="Esth_1.html">1</a> <a href="Esth_2.html">2</a> <b>3</b> <a href="Esth_4.html">4</a> <a href="Esth_5.html">5</a> ... <a href="Esth_10.html">10</a> </div><hr>
<h1>Esth 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইহুদীদের ধ্বংসের জন্য হামানের ষড়যন্ত্র</h2><span class="vn">1</span> <span class="br-p"><br><br></span>ঐ সমস্ত ঘটনার পরে বাদশাহ্‌ জারেক্স অগাগীয় হম্মদাথার পুত্র হামনকে উন্নত করলেন, উঁচু পদ দিলেন এবং তার সঙ্গী সমস্ত কর্মকর্তার চেয়ে তাকে শ্রেষ্ঠ আসন দিলেন।</div>
<div class="v" id="v2"><span class="vn">2</span> তাতে বাদশাহ্‌র যে গোলামেরা রাজদ্বারে থাকতো, তারা সকলে হামনের কাছে নত হয়ে সালাম করতে লাগল, কারণ বাদশাহ্‌ তার সম্বন্ধে সেরকম হুকুম করেছিলেন; কিন্তু মর্দখয় নতও হতেন না, সালামও করতেন না।</div>
<div class="v" id="v3"><span class="vn">3</span> তাতে বাদশাহ্‌র যে গোলামেরা রাজদ্বারে থাকতো, তারা মর্দখয়কে বললো, তুমি বাদশাহ্‌র হুকুম কেন লঙ্ঘন করছো?</div>
<div class="v" id="v4"><span class="vn">4</span> এভাবে তারা প্রতিদিন তাঁকে বলতো, তবুও তিনি তাদের কথা শুনতেন না। তাতে মর্দখয়ের কথা স্থির থাকে কি না, তা জানবার ইচ্ছাতে তারা হামনকে তা জানালো; কেননা মর্দখয় যে ইহুদী, এই কথা তিনি তাদেরকে বলেছিলেন।</div>
<div class="v" id="v5"><span class="vn">5</span> আর হামন যখন দেখলো যে, মর্দখয় তার কাছে নত হয়ে ভূমিতে উবুড় হয়ে সালাম করে না, তখন সে ক্রোধে পরিপূর্ণ হল।</div>
<div class="v" id="v6"><span class="vn">6</span> কিন্তু সে কেবল মর্দখয়ের উপরে হস্তক্ষেপ করা লঘু বিষয় মনে করলো; বরং মর্দখয়ের জাতি অবগত হওয়াতে সে বাদশাহ্‌ জারেক্সের সমস্ত রাজ্যে সমস্ত ইহুদীকে মর্দখয়ের জাতি বলে বিনষ্ট করতে চেষ্টা করলো।</div>
<div class="v" id="v7"><span class="vn">7</span> <span class="br-p"><br><br></span>আর সেই বিষয়ে বাদশাহ্‌ জারেক্সের বারো বছরের প্রথম মাসে অর্থাৎ নীষণ মাসে হামনের সাক্ষাতে ক্রমাগত প্রত্যেক দিনে ও প্রত্যেক মাসে অদর নামক বারো মাস পর্যন্ত পূর অর্থাৎ গুলিবাঁট করা হল।</div>
<div class="v" id="v8"><span class="vn">8</span> পরে হামন বাদশাহ্‌ জারেক্সকে বললো, আপনার রাজ্যের সমস্ত প্রদেশের জাতিদের মধ্যে বিক্ষিপ্ত অথচ পৃথক্‌কৃত এক জাতি আছে; অন্য সকল জাতির নিয়ম থেকে তাদের নিয়ম ভিন্ন এবং তারা বাদশাহ্‌র আইন পালন করে না; অতএব তাদেরকে থাকতে দেওয়া বাদশাহ্‌র পক্ষে ভাল হবে না।</div>
<div class="v" id="v9"><span class="vn">9</span> যদি বাদশাহ্‌র অভিমত হয়, তবে তাদেরকে বিনষ্ট করতে লেখা যাক; তাতে আমি রাজ-ভাণ্ডারে রাখার জন্য কার্যকারী লোকদের হাতে দশ হাজার তালন্ত রূপা দেব।</div>
<div class="v" id="v10"><span class="vn">10</span> তখন বাদশাহ্‌ তাঁর হাত থেকে আংটি খুলে ইহুদীদের দুশমন অগাগীয় হম্মদাথর পুত্র হামনকে দিলেন।</div>
<div class="v" id="v11"><span class="vn">11</span> আর বাদশাহ্‌ হামনকে বললেন, সেই রূপা ও সেই জাতি তোমাকে দেওয়া হল, তুমি তাদের প্রতি যা ভাল বোঝ, তা-ই কর।</div>
<div class="v" id="v12"><span class="vn">12</span> <span class="br-p"><br><br></span>পরে প্রথম মাসের ত্রয়োদশ দিনে রাজলেখকদের ডাকা হল; সেদিন হামনের সমস্ত হুকুম অনুসারে বাদশাহ্‌র নিযুক্ত প্রদেশপাল সকলের ও প্রত্যেক প্রদেশের শাসনকর্তাদের এবং প্রত্যেক জাতির কর্মকর্তাদের কাছে, প্রত্যেক প্রদেশের অক্ষর ও প্রত্যেক জাতির ভাষানুসারে পত্র লেখা হল, তা বাদশাহ্‌ জারেক্সের নামে লেখা ও বাদশাহ্‌র আংটি দিয়ে সীলমোহর করা হল।</div>
<div class="v" id="v13"><span class="vn">13</span> আর পত্র-বাহকদের দ্বারা বাদশাহ্‌র অধীন সমস্ত প্রদেশে সেই পত্র প্রেরিত হল যে, এক দিনে অর্থাৎ অদর নামক বারো মাসের ত্রয়োদশ দিনে যুবা ও বৃদ্ধ, শিশু ও স্ত্রীসুদ্ধ সমস্ত ইহুদী লোককে সংহার, হত্যা ও বিনাশ এবং তাদের দ্রব্য লুট করতে হবে।</div>
<div class="v" id="v14"><span class="vn">14</span> সেই হুকুম যেন প্রত্যেক প্রদেশে দেওয়া হয়, এজন্য সেই পত্রের একটি অনুলিপি সকল জাতির কাছে প্রচারিত হল, যাতে সেই দিনের জন্য সকলে প্রস্তুত হয়।</div>
<div class="v" id="v15"><span class="vn">15</span> ধাবকেরা বাদশাহ্‌র হুকুম পেয়ে দ্রুত বাইরে গেল; এবং সেই হুকুম শূশন রাজধানীতে প্রচারিত হল; পরে বাদশাহ্‌ ও হামন পান করতে বসলেন, কিন্তু শূশন নগরে ভীষণ বিশৃঙ্খলা সৃষ্টি হল।</div>
</div>
<!-- PARSED ABOVE; EDITING MAY BREAK PARSER -->
</body></html>