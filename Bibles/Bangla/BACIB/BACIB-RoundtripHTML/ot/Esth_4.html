<html><head>
<meta http-equiv="Content-Type" content="text/html;charset=utf-8" />
<title>Esth 4 &ndash; ইষ্টেরের বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Esth', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>ইষ্টেরের বিবরণ</b> &ndash; <a href="Esth_1.html">1</a> <a href="Esth_2.html">2</a> <a href="Esth_3.html">3</a> <b>4</b> <a href="Esth_5.html">5</a> <a href="Esth_6.html">6</a> ... <a href="Esth_10.html">10</a> </div><hr>
<h1>Esth 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌র কাছে রাণী ইষ্টেরের প্রার্থনা</h2><span class="vn">1</span> <span class="br-p"><br><br></span>পরে মর্দখয় এসব ব্যাপার জানতে পেরে নিজের কাপড় ছিঁড়লেন এবং চট পরে ও ভস্ম লেপন করে নগরের মধ্যে গিয়ে উচ্চৈঃস্বরে ভীষণভাবে কাঁদতে লাগলেন।</div>
<div class="v" id="v2"><span class="vn">2</span> পরে তিনি রাজদ্বারের সম্মুখে পর্যন্ত আসলেন, কিন্তু চট পরে রাজদ্বারে প্রবেশ করার উপায় ছিল না।</div>
<div class="v" id="v3"><span class="vn">3</span> আর প্রত্যেক প্রদেশের যে কোন স্থানে বাদশাহ্‌র ডিক্রি ও হুকুম উপস্থিত হল, সেই স্থানে ইহুদীদের মধ্যে মহাশোক, রোজা, কান্নাকাটি ও মাতম হল এবং অনেকে চটে ও ভস্মে বিছানা পাতল।</div>
<div class="v" id="v4"><span class="vn">4</span> <span class="br-p"><br><br></span>পরে ইষ্টেরের বাঁদীরা ও নপুংসকেরা এসে ঐ কথা তাঁকে জানালো; তাতে রাণী অতিশয় মনোকষ্ট পেলেন; এবং মর্দখয়কে চট পরিত্যাগ ও পোশাক পরাবার জন্য পোশাক প্রেরণ করলেন, কিন্তু তিনি তা গ্রহণ করলেন না।</div>
<div class="v" id="v5"><span class="vn">5</span> তখন ইষ্টের তাঁর পরিচর্যায় নিযুক্ত রাজ-নপুংসক হথককে ডেকে, কি হয়েছে ও কেন হয়েছে, তা জানবার জন্য মর্দখয়ের কাছে যেতে হুকুম করলেন।</div>
<div class="v" id="v6"><span class="vn">6</span> পরে হথক রাজদ্বারের সম্মুখস্থ নগরের চকে মর্দখয়ের কাছে গেলেন।</div>
<div class="v" id="v7"><span class="vn">7</span> তাতে মর্দখয় তাঁর প্রতি যা যা ঘটেছে এবং ইহুদীদেরকে বিনষ্ট করার জন্য হামন যে পরিমাণ রূপা রাজ-ভাণ্ডারে দিতে ওয়াদা করেছে, তা তাঁকে জানালেন।</div>
<div class="v" id="v8"><span class="vn">8</span> আর তাদের বিনাশ করবার জন্য যে হুকুম-পত্র শূশনে দেওয়া হয়েছে, তার একখানি অনুলিপি তাঁকে দিয়ে ইষ্টেরকে তা দেখাতে ও বুঝাতে বললেন এবং তিনি যেন বাদশাহ্‌র কাছে প্রবেশ করে তাঁর কাছে ফরিয়াদ ও স্বজাতির জন্য অনুরোধ করেন, এমন হুকুম করলেন।</div>
<div class="v" id="v9"><span class="vn">9</span> <span class="br-p"><br><br></span>পরে হথক এসে মর্দখয়ের কথা ইষ্টেরকে জানালেন।</div>
<div class="v" id="v10"><span class="vn">10</span> তখন ইষ্টের হথককে এই কথা বলে মর্দখয়ের কাছে যেতে হুকুম করলেন,</div>
<div class="v" id="v11"><span class="vn">11</span> বাদশাহ্‌র গোলামেরা ও বাদশাহ্‌র অধীন প্রদেশগুলোর লোকেরা সকলেই জানে, কোন পুরুষ বা স্ত্রীলোক বাদশাহ্‌র ডাক না পেয়ে যদি প্রাঙ্গণে বাদশাহ্‌র কাছে যায়, তার জন্য একমাত্র ব্যবস্থা এই যে, তার প্রাণদণ্ড হবে; কেবল যে ব্যক্তির প্রতি বাদশাহ্‌ সোনার রাজদণ্ড বিস্তার করেন, সে-ই মাত্র বাঁচে; আর ত্রিশ দিন যাবৎ আমি বাদশাহ্‌র কাছে যাবার জন্য কোন ডাক পাই নি।</div>
<div class="v" id="v12"><span class="vn">12</span> ইষ্টেরের এই কথা মর্দখয়কে জানানো হল।</div>
<div class="v" id="v13"><span class="vn">13</span> তখন মর্দখয় ইষ্টেরকে এই উত্তর দিতে বললেন, সমস্ত ইহুদীর মধ্যে কেবল তুমি রাজপ্রাসাদে থাকাতে রক্ষা পাবে, তা মনে করো না।</div>
<div class="v" id="v14"><span class="vn">14</span> ফলে যদি তুমি এই সময়ে সর্বতোভাবে নীরব হয়ে থাক, তবে অন্য কোন স্থান থেকে ইহুদীদের উপকার ও নিস্তার ঘটবে, কিন্তু তুমি তোমার পিতৃকুলের সঙ্গে বিনষ্ট হবে; আর কে জানে যে, তুমি এই রকম সময়ের জন্যই রাণীর পদ পাও নি?</div>
<div class="v" id="v15"><span class="vn">15</span> তখন ইষ্টের মর্দখয়কে এই উত্তর দিতে হুকুম করলেন,</div>
<div class="v" id="v16"><span class="vn">16</span> তুমি যাও, শূশনে উপস্থিত সমস্ত ইহুদীকে একত্র কর এবং সকলে আমার জন্য রোজা রাখ, তিন দিন, দিনে কি রাতে কিছু আহার করো না, কিছু পানও করো না, আর আমি ও আমার বাঁদীরাও তেমনি রোজা রাখবো; এভাবে আমি বাদশাহ্‌র কাছে যাব, তা আইনের বিরুদ্ধে হলেও যাব, আর যদি বিনষ্ট হতে হয়, হবো।</div>
<div class="v" id="v17"><span class="vn">17</span> পরে মর্দখয় গিয়ে ইষ্টেরের সমস্ত হুকুম অনুসারে কাজ করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>