<html><head>
<meta http-equiv="Content-Type" content="text/html;charset=utf-8" />
<title>Esth 5 &ndash; ইষ্টেরের বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Esth', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>ইষ্টেরের বিবরণ</b> &ndash; <a href="Esth_1.html">1</a> ... <a href="Esth_3.html">3</a> <a href="Esth_4.html">4</a> <b>5</b> <a href="Esth_6.html">6</a> <a href="Esth_7.html">7</a> ... <a href="Esth_10.html">10</a> </div><hr>
<h1>Esth 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রাণী ইষ্টেরের ভোজ</h2><span class="vn">1</span> <span class="br-p"><br><br></span>আর তৃতীয় দিনে ইষ্টের রাজপোশাক পরে বাদশাহ্‌র বাড়ির ভিতরে প্রাঙ্গণে বাদশাহ্‌র বাড়ির সম্মুখে দাঁড়ালেন; তখন বাদশাহ্‌ রাজপ্রাসাদে গৃহদ্বারের সম্মুখে রাজ-সিংহাসনে উপবিষ্ট ছিলেন।</div>
<div class="v" id="v2"><span class="vn">2</span> আর বাদশাহ্‌ যখন দেখলেন যে ইষ্টের রাণী প্রাঙ্গণে দাঁড়িয়ে আছেন, তখন বাদশাহ্‌র দৃষ্টিতে ইষ্টের অনুগ্রহ পেলেন, বাদশাহ্‌ ইষ্টেরের প্রতি তাঁর হাতে থাকা সোনার রাজদণ্ড বাড়িয়ে দিলেন; তাতে ইষ্টের কাছে এসে রাজদণ্ডের অগ্রভাগ স্পর্শ করলেন।</div>
<div class="v" id="v3"><span class="vn">3</span> পরে বাদশাহ্‌ তাঁকে জিজ্ঞাসা করলেন, ইষ্টের রাণী, তুমি কি চাও? তোমার অনুরোধ কি? রাজ্যের অর্ধেক পর্যন্ত হলেও তা তোমাকে দেওয়া যাবে।</div>
<div class="v" id="v4"><span class="vn">4</span> জবাবে ইষ্টের বললেন, যদি বাদশাহ্‌র ভাল মনে হয়, তবে আমি আপনার জন্য যে ভোজ প্রস্তুত করেছি, বাদশাহ্‌ ও হামোন সেই ভোজে আজ অংশ গ্রহণ করুন।</div>
<div class="v" id="v5"><span class="vn">5</span> তখন বাদশাহ্‌ বললেন, ইষ্টেরের কথা অনুসারে যেন কাজ হয়, সেজন্য হামোনকে ত্বরা করতে বল। পরে বাদশাহ্‌ ও হামন ইষ্টেরের প্রস্তুতকৃত ভোজে গেলেন।</div>
<div class="v" id="v6"><span class="vn">6</span> <span class="br-p"><br><br></span>পরে আঙ্গুর-রস সহযুক্ত ভোজের সময়ে বাদশাহ্‌ ইষ্টেরকে বললেন, তোমার নিবেদন কি? তা তোমাকে দেওয়া যাবে; তোমার অনুরোধ কি? রাজ্যের অর্ধেক পর্যন্ত হলেও তা সিদ্ধ হবে।</div>
<div class="v" id="v7"><span class="vn">7</span> ইষ্টের জবাবে বললেন, আমার নিবেদন ও অনুরোধ এই,</div>
<div class="v" id="v8"><span class="vn">8</span> আমি যদি বাদশাহ্‌র দৃষ্টিতে অনুগ্রহ পেয়ে থাকি এবং আমার নিবেদন গ্রাহ্য করতে ও আমার অনুরোধ সিদ্ধ করতে যদি বাদশাহ্‌র ভাল মনে হয়, তবে আমি আপনাদের জন্য যা প্রস্তুত করবো, বাদশাহ্‌ ও হামন সেই ভোজে অংশ গ্রহণ করুন; এবং আমি আগামীকাল বাদশাহ্‌র হুকুম অনুসারে মহারাজের প্রশ্নের জবাব দেব।</div>
<div class="v" id="v9"><h2>মর্দখয়ের উপর হামানের ক্রোধ</h2><span class="vn">9</span> <span class="br-p"><br><br></span>সেদিন হামন সুখী ও হৃষ্টচিত্ত হয়ে বাইরে গেল, কিন্তু যখন রাজদ্বারে মর্দখয়ের দেখা পেল এবং তিনি তার সম্মুখে উঠে দাঁড়ালেন না ও ভয়ে কাঁপলেন না, তখন হামন মর্দখয়ের প্রতি ক্রোধে পরিপূর্ণ হল।</div>
<div class="v" id="v10"><span class="vn">10</span> তবুও হামন ক্রোধ সম্বরণ করলো এবং নিজের বাড়িতে এসে তার বন্ধুদের ও তার স্ত্রী সেরশকে ডেকে আনাল।</div>
<div class="v" id="v11"><span class="vn">11</span> আর হামন তাদের কাছে তার ঐশ্বর্যের প্রতাপ ও সন্তান-বাহূল্যের কথা এবং বাদশাহ্‌ কিভাবে সমস্ত বিষয়ে তাকে উঁচু পদ দিয়েছেন ও কিভাবে তাকে কর্মকর্তা ও বাদশাহ্‌র গোলামদের চেয়ে শ্রেষ্ঠ আসন দিয়েছেন, এ সব তাদের কাছে বর্ণনা করলো।</div>
<div class="v" id="v12"><span class="vn">12</span> হামন আরও বললো, ইষ্টের রাণী তাঁর প্রস্তুত ভোজে বাদশাহ্‌র সঙ্গে আর কাউকেও আনান নি, কেবল আমাকেই আনিয়েছিলেন; আগামীকালও আমি বাদশাহ্‌র সঙ্গে তাঁর কাছে দাওয়াত পেয়েছি।</div>
<div class="v" id="v13"><span class="vn">13</span> কিন্তু যে পর্যন্ত আমি রাজদ্বারে উপবিষ্ট ইহুদী মর্দখয়কে দেখতে পাই, সেই পর্যন্ত এ সমস্তেও আমার শান্তি বোধ হয় না।</div>
<div class="v" id="v14"><span class="vn">14</span> <span class="br-p"><br><br></span>তখন তার স্ত্রী সেরশ ও সমস্ত বন্ধু তাকে বললো, তুমি পঞ্চাশ হাত উঁচু একটি ফাঁসি কাঠ প্রস্তুত করাও; আর মর্দখয়কে তার উপরে ফাঁসি দেবার জন্য আগামীকাল খুব ভোরে বাদশাহ্‌র কাছে নিবেদন কর; পরে খুশি মনে বাদশাহ্‌র সঙ্গে ভোজে যাও। তখন হামন এই কথায় তুষ্ট হয়ে সেই ফাঁসিকাষ্ঠ প্রস্তুত করাল।</div>
</div>
<!-- PARSED ABOVE; EDITING MAY BREAK PARSER -->
</body></html>