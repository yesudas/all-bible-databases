<html><head>
<meta http-equiv="Content-Type" content="text/html;charset=utf-8" />
<title>Esth 6 &ndash; ইষ্টেরের বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Esth', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>ইষ্টেরের বিবরণ</b> &ndash; <a href="Esth_1.html">1</a> ... <a href="Esth_4.html">4</a> <a href="Esth_5.html">5</a> <b>6</b> <a href="Esth_7.html">7</a> <a href="Esth_8.html">8</a> ... <a href="Esth_10.html">10</a> </div><hr>
<h1>Esth 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মর্দখয়ের সম্মান প্রাপ্তি</h2><span class="vn">1</span> <span class="br-p"><br><br></span>সেই রাতে বাদশাহ্‌ ঘুমাতে পারছিলেন না, আর তিনি স্মরণীয় ইতিহাস কিতাব আনতে হুকুম করলেন; পরে বাদশাহ্‌র সাক্ষাতে সেই কিতাব পাঠ করা হল।</div>
<div class="v" id="v2"><span class="vn">2</span> আর তার মধ্যে লেখা এই কথা পাওয়া গেল, বাদশাহ্‌র নপুংসক বিগ্‌থন ও তেরশ নামে দু’জন দ্বারপাল বাদশাহ্‌ জারেক্সের উপরে হস্তক্ষেপ করতে চাইলে মর্দখয় তার সংবাদ দিয়েছিলেন।</div>
<div class="v" id="v3"><span class="vn">3</span> বাদশাহ্‌ বললেন, এর জন্য মর্দখয়ের কি সম্মান ও পদ বৃদ্ধি করা হয়েছে? বাদশাহ্‌র পরিচর্যাকারী ভৃত্যেরা বললো, তার পক্ষে কিছুই করা হয় নি।</div>
<div class="v" id="v4"><span class="vn">4</span> পরে বাদশাহ্‌ বললেন, প্রাঙ্গণে কে আছে? তখন হামন তার প্রস্তুত ফাঁসিকাষ্ঠে মর্দখয়কে ফাঁসি দেবার জন্য বাদশাহ্‌র কাছে নিবেদন করতে রাজপ্রাসাদের বাইরের প্রাঙ্গণে এসেছিল।</div>
<div class="v" id="v5"><span class="vn">5</span> বাদশাহ্‌র ভৃত্যরা বললো, দেখুন হামন প্রাঙ্গণে দাঁড়িয়ে আছেন। বাদশাহ্‌ বললেন, সে ভিতরে আসুক।</div>
<div class="v" id="v6"><span class="vn">6</span> তখন হামন ভিতরে আসলে বাদশাহ্‌ তাকে বললেন, বাদশাহ্‌ যার সম্মান করতে চান, তার প্রতি কি করা কর্তব্য? হামন মনে মনে ভাবল, বাদশাহ্‌ আমাকে ছাড়া আর কার সম্মান করতে চাইবেন?</div>
<div class="v" id="v7"><span class="vn">7</span> অতএব হামন বাদশাহ্‌কে বললো, বাদশাহ্‌, যার সম্মান করতে চান,</div>
<div class="v" id="v8"><span class="vn">8</span> তার জন্য বাদশাহ্‌র পরিধেয় রাজপোশাক, আর বাদশাহ্‌ যার উপরে আরোহণ করে থাকেন এবং যার মাথায় একটা রাজমুকুট স্থাপিত হয়ে থাকে, সেই ঘোড়া আনা হোক;</div>
<div class="v" id="v9"><span class="vn">9</span> আর সেই রাজপোশাক ও ঘোড়া বাদশাহ্‌র এক জন সবচেয়ে প্রধান কর্মকর্তার হাতে দেওয়া হোক; এবং বাদশাহ্‌ যার সম্মান করতে চান, সে সেই রাজকীয় পোশাক পরানো হোক; পরে তাকে সেই ঘোড়ায় চড়িয়ে নগরের চকে নিয়ে যাওয়া হোক এবং তার আগে আগে এই কথা ঘোষণা করা হোক, বাদশাহ্‌ যাঁর সম্মান করতে চান, তাঁর প্রতি এরকম ব্যবহার করা যাবে।</div>
<div class="v" id="v10"><span class="vn">10</span> বাদশাহ্‌ হামনকে বললেন, তুমি তাড়াতাড়ি কর, সেই রাজপোশাক ও ঘোড়া নিয়ে যেমন বললে, তেমনি রাজদ্বারে উপবিষ্ট ইহুদী মর্দখয়ের প্রতি কর; তুমি যেসব কথা বললে, তার কিছু ত্রুটি করো না।</div>
<div class="v" id="v11"><span class="vn">11</span> তখন হামন সেই রাজপোশাক ও ঘোড়া নিল, মর্দখয়কে রাজপোশাক পরিয়ে দিল এবং ঘোড়ায় চড়িয়ে নগরের চকে গমন করাল, আর তাঁর আগে আগে এই কথা ঘোষণা করলো, বাদশাহ্‌ যাঁর সম্মান করতে চান, তাঁর প্রতি এরকম ব্যবহার করা যাবে।</div>
<div class="v" id="v12"><span class="vn">12</span> <span class="br-p"><br><br></span>পরে মর্দখয় রাজদ্বারে ফিরে গেলেন, কিন্তু হামন শোকান্বিত হয়ে কাপড় দিয়ে মাথা ঢেকে দ্রুত তার নিজের বাড়িতে চলে গেল।</div>
<div class="v" id="v13"><span class="vn">13</span> আর হামন তার স্ত্রী সেরশকে ও সমস্ত বন্ধুকে তার সম্বন্ধীয় সকল ঘটনার কথা বললো; তাতে তার জ্ঞানবান লোকেরা ও তার স্ত্রী সেরশ তাকে বললো, যার সম্মুখে তোমার এই পতনের আরম্ভ হল, সেই মর্দখয় যদি ইহুদী বংশীয় লোক হয়, তবে তুমি তাকে জয় করতে পারবে না, বরং তুমি তার সম্মুখে নিশ্চয়ই ধ্বংস হয়ে যাবে।</div>
<div class="v" id="v14"><span class="vn">14</span> তারা তার সঙ্গে কথাবার্তা বলছেন, ইতোমধ্যে রাজ-নপুংসকেরা এসে ইষ্টেরের প্রস্তুত ভোজে হামনকে উপস্থিত করার জন্য ত্বরা করলো।</div>
</div>
<!-- PARSED ABOVE; EDITING MAY BREAK PARSER -->
</body></html>