<html><head>
<meta http-equiv="Content-Type" content="text/html;charset=utf-8" />
<title>Esth 8 &ndash; ইষ্টেরের বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Esth', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>ইষ্টেরের বিবরণ</b> &ndash; <a href="Esth_1.html">1</a> ... <a href="Esth_6.html">6</a> <a href="Esth_7.html">7</a> <b>8</b> <a href="Esth_9.html">9</a> <a href="Esth_10.html">10</a> </div><hr>
<h1>Esth 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রাণী ইষ্টের ইহুদীদের রক্ষা করেন</h2><span class="vn">1</span> <span class="br-p"><br><br></span>সেদিন বাদশাহ্‌ জারেক্স ইষ্টের রাণীকে ইহুদীদের দুশমন হামনের বাড়ি দান করলেন। আর মর্দখয় বাদশাহ্‌র সাক্ষাতে উপস্থিত হলেন, কেননা মর্দখয় ইষ্টেরের কে, তা ইষ্টের জানিয়েছিলেন।</div>
<div class="v" id="v2"><span class="vn">2</span> পরে বাদশাহ্‌ হামনের কাছ থেকে নেওয়া তাঁর আংটিটি খুলে মর্দখয়কে দিলেন এবং ইষ্টের হামনের বাড়ির উপরে মর্দখয়কে নিযুক্ত করলেন।</div>
<div class="v" id="v3"><h2>ইহুদীদের জন্য ইষ্টেরের নিবেদন</h2><span class="vn">3</span> <span class="br-p"><br><br></span>পরে ইষ্টের বাদশাহ্‌র কাছে পুনর্বার নিবেদন করলেন ও তার পায়ে পড়ে কাঁদতে কাঁদতে অগাগীয় হামনের অভিপ্রেত অমঙ্গল, অর্থাৎ ইহুদীদের বিরুদ্ধে তার সঙ্কল্পিত কুমন্ত্রণা বন্ধ করে দেবার জন্য তাঁর কাছে সাধ্যসাধনা করলেন।</div>
<div class="v" id="v4"><span class="vn">4</span> তখন বাদশাহ্‌ ইষ্টেরের দিকে সোনার রাজদণ্ড প্রসারিত করাতে ইষ্টের উঠে বাদশাহ্‌র সম্মুখে দাঁড়িয়ে বললেন,</div>
<div class="v" id="v5"><span class="vn">5</span> যদি বাদশাহ্‌র ভাল মনে হয় এবং আমি যদি আপনার দৃষ্টিতে অনুগ্রহ পেয়ে থাকি, আর এই কাজ বাদশাহ্‌র দৃষ্টিতে ন্যায্য মনে হয় ও আমি আপনার সন্তোষকারিণী হই, তবে বাদশাহ্‌র অধীন যাবতীয় প্রদেশস্থ ইহুদীদেরকে বিনষ্ট করবার জন্য অগাগীয় হম্মদাথার পুত্র হামনের কুমন্ত্রণা সম্বলিত যেসব পত্র লেখা হয়েছে, সেসব ব্যর্থ করার জন্য লেখা হোক।</div>
<div class="v" id="v6"><span class="vn">6</span> কেননা আমার জাতির প্রতি যে অমঙ্গল ঘটবে, তা দেখে আমি কিভাবে সহ্য করতে পারি? আর আমার জ্ঞাতি ও আত্মীয়দের বিনাশ দেখে কিভাবে সহ্য করতে পারি?</div>
<div class="v" id="v7"><span class="vn">7</span> <span class="br-p"><br><br></span>তখন বাদশাহ্‌ জারেক্স ইষ্টের রাণী ও ইহুদী মর্দখয়কে বললেন, দেখ, আমি ইষ্টেরকে হামনের বাড়ি দিয়েছি এবং হামনকে ফাঁসিকাষ্ঠে ফাঁসি দেওয়া হয়েছে, কেননা সে ইহুদীদের উপরে হস্তক্ষেপ করেছিল।</div>
<div class="v" id="v8"><span class="vn">8</span> এখন তোমরা তোমাদের অভিমত অনুসারে বাদশাহ্‌র নামে ইহুদীদের পক্ষে পত্র লেখ ও বাদশাহ্‌র আংটি দিয়ে তা সীলমোহর কর; কেননা বাদশাহ্‌র নামে লেখা ও বাদশাহ্‌র আংটি দিয়ে সীলমোহরকৃত পত্র অন্যথা করার সাধ্য কারো নেই।</div>
<div class="v" id="v9"><span class="vn">9</span> <span class="br-p"><br><br></span>তখন তৃতীয় মাসে অর্থাৎ সীবন মাসের ত্রয়োবিংশ দিনে রাজ-লেখকেরা আহূত হল, আর মর্দখয়ের সমস্ত হুকুম অনুসারে ইহুদীদেরকে, প্রদেশপালদেরকে এবং হিন্দুস্থান থেকে ইথিওপিয়া দেশ পর্যন্ত এক শত সাতাশ প্রদেশের মধ্যে প্রত্যেক প্রদেশের অক্ষরানুসারে ও প্রত্যেক জাতির ভাষানুসারে শাসনকর্তাদেরকে ও প্রদেশগুলোর কর্মকর্তাদেরকে এবং ইহুদীদের অক্ষর ও ভাষানুসারে তাদেরকে পত্র লেখা হল।</div>
<div class="v" id="v10"><span class="vn">10</span> তা বাদশাহ্‌ জারেক্সের নামে লেখা ও বাদশাহ্‌র আংটি দিয়ে সীলমোহর করা হল, পরে দ্রুতগামী ঘোড়ায় অর্থাৎ বিশেষ জাতের রাজকীয় ঘোড়ায় ঘোড়সওয়ার ধাবকদের দিয়ে সেইসব পত্র প্রেরণ করা হল।</div>
<div class="v" id="v11"><span class="vn">11</span> এসব পত্রে বাদশাহ্‌ ইহুদীদেরকে এই অনুমতি দিলেন যে, বাদশাহ্‌ জারেক্সের অধীনে সমস্ত প্রদেশ এক দিনে, অর্থাৎ অদর নামক বারো মাসের ত্রয়োদশ দিনে,</div>
<div class="v" id="v12"><span class="vn">12</span> তারা প্রত্যেক নগরে একত্র হয়ে নিজ নিজ প্রাণ রক্ষা করবার জন্য দণ্ডায়মান থেকে এবং যে কোন জাতি কি প্রদেশ তাদের বিপক্ষতা করে, তার সমস্ত বল অর্থাৎ সেই দুশমনদেরকে ও তাদের পুত্র কন্যা ও স্ত্রী সকলকে সংহার, হত্যা ও বিনাশ করতে ও তাদের সমস্ত দ্রব্য লুট করতে পারবে।</div>
<div class="v" id="v13"><span class="vn">13</span> আর প্রত্যেক প্রদেশে বাদশাহ্‌র হুকুম বলে প্রচারিত হবার জন্য এবং ইহুদীরা যেন তাঁর দুশমনদের প্রতিশোধ নেবার নিমিত্ত সেই দিনের জন্য প্রস্তুত হয়, সেজন্য সেই লিপির অনুলিপি সমস্ত জাতিকে জানানো হল।</div>
<div class="v" id="v14"><span class="vn">14</span> পরে দ্রুতগামী রাজকীয় ঘোড়ায় ধাবকেরা বাদশাহ্‌র হুকুমে খুব শীঘ্র দ্রুত যাত্রা করলো এবং সেই হুকুম শূশন রাজধানীতে দেওয়া হল।</div>
<div class="v" id="v15"><span class="vn">15</span> <span class="br-p"><br><br></span>পরে মর্দখয় নীল ও সাদা রংয়ের রাজপোশাক পরে, সোনার বড় মুকুটে ভূষিত হয়ে এবং মসীনা সুতার বেগুনি পোশাকে সজ্জিত হয়ে বাদশাহ্‌র সম্মুখ থেকে বাইরে গেলেন; আর শূশন রাজধানী চিৎকার করে আনন্দ করলো।</div>
<div class="v" id="v16"><span class="vn">16</span> ইহুদীরা আলো, আনন্দ, আমোদ ও সম্মান লাভ করলো।</div>
<div class="v" id="v17"><span class="vn">17</span> আর প্রতি দেশে ও প্রতি নগরে যে কোন স্থানে বাদশাহ্‌র ঐ ডিক্রি ও হুকুম উপস্থিত হল সেই স্থানে ইহুদীদের আনন্দ, আমোদ, ভোজ ও সুখের দিন হল। আর দেশীয় জাতিগুলোর অনেক লোক ইহুদী-মতালম্বী হল, কেননা ইহুদীদের থেকে তাদের ত্রাস উৎপন্ন হয়েছিল।</div>
</div>
<!-- PARSED ABOVE; EDITING MAY BREAK PARSER -->
</body></html>