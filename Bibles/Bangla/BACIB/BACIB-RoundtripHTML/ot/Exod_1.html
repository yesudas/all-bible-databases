<html><head>
<meta http-equiv="Content-Type" content="text/html;charset=utf-8" />
<title>Exod 1 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <b>1</b> <a href="Exod_2.html">2</a> <a href="Exod_3.html">3</a> ... <a href="Exod_40.html">40</a> </div><hr>
<h1>Exod 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মিসর দেশে বনি-ইসরাইল</h2><span class="vn">1</span> <span class="br-p"><br><br></span>ইসরাইলের পুত্ররা, যাঁরা সপরিবারে ইয়াকুবের সঙ্গে মিসর দেশে গিয়েছিলেন, তাঁদের নাম হচ্ছে—</div>
<div class="v" id="v2"><span class="vn">2</span> রূবেণ, শিমিয়োন, লেবি, এহুদা,</div>
<div class="v" id="v3"><span class="vn">3</span> ইষাখর, সবূলূন, বিন্‌ইয়ামীন,</div>
<div class="v" id="v4"><span class="vn">4</span> দান, নপ্তালি, গাদ ও আশের।</div>
<div class="v" id="v5"><span class="vn">5</span> ইয়াকুবের বংশ থেকে উৎপন্ন মোট সত্তর জন ছিল এবং ইউসুফ মিসরেই ছিলেন।</div>
<div class="v" id="v6"><span class="vn">6</span> পরে ইউসুফ, তাঁর ভাইয়েরা ও সমসাময়িক সমস্ত লোক ইন্তেকাল করলো।</div>
<div class="v" id="v7"><span class="vn">7</span> আর বনি-ইসরাইলরা ফলবান হল, অনেক বৃদ্ধি লাভ করলো ও বহুবংশ হয়ে উঠলো। তারা ভীষণ শক্তিশালী হল এবং তাদের দ্বারা দেশ পরিপূর্ণ হল।</div>
<div class="v" id="v8"><h2>বনি-ইসরাইলদের বৃদ্ধি ও নির্যাতন ভোগ</h2><span class="vn">8</span> <span class="br-p"><br><br></span>পরে মিসরের ক্ষমতায় এক জন নতুন বাদশাহ্‌ অধিষ্ঠিত হলেন, তিনি ইউসুফের বিষয় কিছুই জানতেন না।</div>
<div class="v" id="v9"><span class="vn">9</span> তিনি তাঁর লোকদের বললেন, দেখ, আমাদের চেয়ে বনি-ইসরাইলরা সংখ্যায় অনেক বেশি ও বলবান;</div>
<div class="v" id="v10"><span class="vn">10</span> এসো, আমরা তাদের সঙ্গে কৌশলপূর্ণ আচরণ করি। অন্যথায় তারা বেড়ে উঠবে এবং যুদ্ধ উপস্থিত হলে তারাও দুশমনদের পক্ষে যোগ দিয়ে আমাদের বিরুদ্ধে যুদ্ধ করবে এবং এই দেশ থেকে চলে যাবে।</div>
<div class="v" id="v11"><span class="vn">11</span> অতএব কঠিন পরিশ্রম দ্বারা তাদেরকে জুলুম করার জন্য তারা তাদের উপরে শাসকদেরকে নিযুক্ত করলো। তারা ফেরাউনের জন্য ভাণ্ডার নগর পিথোম ও রামিষেষ নামে দু’টি নগর নির্মাণ করলো।</div>
<div class="v" id="v12"><span class="vn">12</span> কিন্তু তারা শাসকদের দ্বারা যতই নির্যাতিত হতে লাগল, ততই বৃদ্ধি পেতে ও চারদিকে ছড়িয়ে পড়তে লাগল; ফলে বনি-ইসরাইলদের বিষয়ে তাদের মনে ভীষণ ভয় হল।</div>
<div class="v" id="v13"><span class="vn">13</span> আর মিসরীয়েরা নিষ্ঠুরতার সঙ্গে বনি-ইসরাইলদের দ্বারা গোলামীর কাজ করাতে লাগল;</div>
<div class="v" id="v14"><span class="vn">14</span> তারা কাদা, ইট ও ক্ষেতের সমস্ত কাজে কঠিন গোলামীর কাজ দ্বারা তাদের প্রাণ অতিষ্ঠ করতে লাগল। ওরা তাদের দ্বারা যেসব গোলামীর কাজ করাতো সে সব করতে গিয়ে সাংঘাতিক নির্দয় ব্যবহার করতো।</div>
<div class="v" id="v15"><span class="vn">15</span> <span class="br-p"><br><br></span>পরে মিসরের বাদশাহ্‌ শিফ্রা ও পূয়া নামে দু’জন ইবরানী ধাত্রীকে এই কথা বললেন,</div>
<div class="v" id="v16"><span class="vn">16</span> যে সময়ে তোমরা ইবরানী স্ত্রীলোকদের সন্তান প্রসব করাবে ও তাদেরকে প্রসব করবার সময় দেখবে, যদি পুত্র-সন্তান হয় তবে তাকে হত্যা করবে; আর যদি কন্যা হয় তবে তাকে জীবিত রাখবে।</div>
<div class="v" id="v17"><span class="vn">17</span> কিন্তু ঐ ধাত্রীরা আল্লাহ্‌কে ভয় করতো বলে মিসরের বাদশাহ্‌র হুকুম পালন না করে পুত্র-সন্তানদের জীবিত রাখতো।</div>
<div class="v" id="v18"><span class="vn">18</span> তাই মিসরের বাদশাহ্‌ সেই ধাত্রীদের ডেকে এনে বললেন, এই কাজ কেন করেছ? পুত্র-সন্তানদেরকে কেন জীবিত রাখছো? ধাত্রীরা ফেরাউনকে জবাবে বললো,</div>
<div class="v" id="v19"><span class="vn">19</span> ইবরানী স্ত্রীলোকেরা মিসরীয় স্ত্রীলোকদের মত নয়। তারা বলবতী; তাদের কাছে ধাত্রী যাবার আগেই তারা প্রসব করে।</div>
<div class="v" id="v20"><span class="vn">20</span> এতে আল্লাহ্‌ ঐ ধাত্রীদের মঙ্গল করলেন এবং লোকেরা বৃদ্ধি পেয়ে খুব শক্তিশালী হল।</div>
<div class="v" id="v21"><span class="vn">21</span> সেই ধাত্রীরা আল্লাহ্‌কে ভয় করতো বলে তিনি তাদের বংশ বৃদ্ধি করলেন।</div>
<div class="v" id="v22"><span class="vn">22</span> <span class="br-p"><br><br></span>পরে ফেরাউন তাঁর সমস্ত লোককে এই হুকুম দিলেন, তোমরা ইবরানীদের নবজাত প্রত্যেক পুত্র-সন্তানকে নদীতে নিক্ষেপ করবে কিন্তু প্রত্যেক কন্যাকে জীবিত রাখবে।</div>
</div>
<!-- PARSED ABOVE; EDITING MAY BREAK PARSER -->
</body></html>