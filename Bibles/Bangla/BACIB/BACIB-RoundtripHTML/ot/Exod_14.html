<html><head>
<meta http-equiv="Content-Type" content="text/html;charset=utf-8" />
<title>Exod 14 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 14);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_12.html">12</a> <a href="Exod_13.html">13</a> <b>14</b> <a href="Exod_15.html">15</a> <a href="Exod_16.html">16</a> ... <a href="Exod_40.html">40</a> </div><hr>
<h1>Exod 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লোহিত সাগর পার হওয়া</h2><span class="vn">1</span> <span class="br-p"><br><br></span>আর মাবুদ মূসাকে বললেন,</div>
<div class="v" id="v2"><span class="vn">2</span> তুমি বনি-ইসরাইলদেরকে বল, তোমরা ফেরো, পীহহীরোতের সম্মুখে মিগ্‌দোলের ও সমুদ্রের মধ্যস্থলে বাল্‌-সফোনের সম্মুখে শিবির স্থাপন কর; তোমরা তার সম্মুখে সমুদ্রের কাছে শিবির স্থাপন কর।</div>
<div class="v" id="v3"><span class="vn">3</span> তাতে ফেরাউন বনি-ইসরাইলদের বিষয়ে বলবে, তারা দেশের মধ্যে অবরুদ্ধ হল, মরুভূমি তাদের পথ রুদ্ধ করলো।</div>
<div class="v" id="v4"><span class="vn">4</span> আর আমি ফেরাউনের অন্তর কঠিন করবো, আর সে তোমাদের পিছনে ধাবমান হবে এবং আমি ফেরাউন ও তার সমস্ত সৈন্য দ্বারা মহিমান্বিত হব; আর মিসরীয়েরা জানতে পারবে যে, আমিই মাবুদ। তখন তারা সেরকম করলো।</div>
<div class="v" id="v5"><h2>ফেরাউনের সৈন্যসামন্তের বিনাশ</h2><span class="vn">5</span> <span class="br-p"><br><br></span>পরে বনি-ইসরাইলরা পালিয়েছে, মিসরের বাদশাহ্‌কে এই সংবাদ দেওয়া হলে পর তাদের বিষয়ে ফেরাউন ও তাঁর কর্মকর্তাদের মনোভাব পাল্টে গেলো; তাঁরা বললেন, আমরা এ কি করলাম? আমাদের গোলামী থেকে ইসরাইলকে কেন ছেড়ে দিলাম?</div>
<div class="v" id="v6"><span class="vn">6</span> তখন তিনি তাঁর রথ প্রস্তুত করালেন ও তাঁর লোকদেরকে সঙ্গে নিলেন।</div>
<div class="v" id="v7"><span class="vn">7</span> আর মনোনীত ছয় শত রথ এবং মিসরের সমস্ত রথ ও সেগুলোর উপরে নিযুক্ত সেনানীদেরকে নিলেন।</div>
<div class="v" id="v8"><span class="vn">8</span> তখন মাবুদ মিসরের বাদশাহ্‌ ফেরাউনের অন্তর কঠিন করলেন, তাতে তিনি বনি-ইসরাইলদের পিছনে তাড়া করে গেলেন; তখন বনি-ইসরাইলেরা বিজয়ের সঙ্গে বের হচ্ছিল।</div>
<div class="v" id="v9"><span class="vn">9</span> আর মিসরীয়েরা, ফেরাউনের সমস্ত ঘোড়া ও রথ এবং তাঁর ঘোড়সওয়ারা ও সৈন্যেরা তাদের পিছনে তাড়া করে আসল; আর বনি-ইসরাইল বাল্‌-সফোনের সম্মুখে পীহহীরোতের কাছে সমুদ্রতীরে শিবির স্থাপন করলে তাদের কাছে গিয়ে উপস্থিত হল।</div>
<div class="v" id="v10"><span class="vn">10</span> <span class="br-p"><br><br></span>ফেরাউন যখন নিকটবর্তী হলেন, তখন বনি-ইসরাইলেরা চেয়ে দেখলো যে, তাদের পিছনে পিছনে মিসরীয়েরা আসছে; তাতে তারা ভীষণ ভয় পেল, আর বনি-ইসরাইলেরা মাবুদের কাছে কান্নাকাটি করতে লাগল।</div>
<div class="v" id="v11"><span class="vn">11</span> তখন তারা মূসাকে বললো, মিসরে কবর নেই বলে তুমি কি আমাদের নিয়ে আসলে, যেন আমরা মরুভূমিতে মারা যাই? তুমি আমাদের সঙ্গে এ কেমন ব্যবহার করলে? কেন আমাদেরকে মিসর থেকে বের করলে?</div>
<div class="v" id="v12"><span class="vn">12</span> আমরা কি মিসর দেশে তোমাকে এই কথা বলি নি, আমাদেরকে থাকতে দাও, আমরা মিসরীয়দের গোলামী করি? কেননা মরুভূমিতে মরণের চেয়ে মিসরীয়দের গোলামী করা আমাদের মঙ্গল।</div>
<div class="v" id="v13"><span class="vn">13</span> তখন মূসা লোকদেরকে বললেন, ভয় করো না, সকলে স্থির হয়ে দাঁড়াও। মাবুদ আজ তোমাদের কিভাবে নিস্তার করেন, তা দেখ; কেননা আজ যে মিসরীয়দেরকে তোমরা দেখতে পাচ্ছো, এদেরকে আর কখনই দেখবে না।</div>
<div class="v" id="v14"><span class="vn">14</span> মাবুদ তোমাদের পক্ষ হয়ে যুদ্ধ করবেন, তোমরা কেবল নীরব থাক।</div>
<div class="v" id="v15"><span class="vn">15</span> <span class="br-p"><br><br></span>পরে মাবুদ মূসাকে বললেন, তুমি আমার কাছে কেন কান্নাকাটি করছো? বনি-ইসরাইলদেরকে অগ্রসর হতে বল।</div>
<div class="v" id="v16"><span class="vn">16</span> আর তুমি তোমার লাঠি তুলে সমুদ্রের উপরে হাত বাড়িয়ে দাও, সমুদ্রকে দু’ভাগ কর; তাতে বনি-ইসরাইলেরা শুকনো পথে সমুদ্রের মধ্যে প্রবেশ করবে।</div>
<div class="v" id="v17"><span class="vn">17</span> আর দেখ, আমিই মিসরীয়দের অন্তর কঠিন করবো, তাতে তারা এদের পিছনে পিছনে প্রবেশ করবে এবং আমি ফেরাউনের, তার সমস্ত সৈন্যের, তার রথগুলোর ও তার ঘোড়সওয়ারদের দ্বারা মহিমান্বিত হবো।</div>
<div class="v" id="v18"><span class="vn">18</span> আর ফেরাউন ও তার সমস্ত রথ ও তার ঘোড়সওয়ারদের দ্বারা আমি মহিমান্বিত হলে মিসরীয়েরা জানতে পারবে যে, আমিই মাবুদ।</div>
<div class="v" id="v19"><span class="vn">19</span> <span class="br-p"><br><br></span>তখন ইসরাইল সৈন্যদের আগে আল্লাহ্‌র যে ফেরেশতা ছিলেন তিনি সরে গিয়ে তাদের পিছনে গেলেন এবং মেঘস্তম্ভ তাদের সম্মুখ থেকে সরে গিয়ে তাদের পিছনে চলে গেলো।</div>
<div class="v" id="v20"><span class="vn">20</span> মেঘস্তম্ভটি মিসরের শিবির ও ইসরাইলের শিবির, এই উভয়ের মধ্যে দাঁড়ালো। তাতে সেখানে মেঘ ও অন্ধকার থাকলো, তবু তা রাতে আলো দান করলো। এর ফলে সমস্ত রাতে এক দল অন্য দলের কাছে এলো না।</div>
<div class="v" id="v21"><span class="vn">21</span> <span class="br-p"><br><br></span>মূসা সমুদ্রের উপরে তাঁর হাত বাড়িয়ে দিলেন, তাতে মাবুদ সমস্ত রাত প্রবল পূর্বীয় বায়ু দ্বারা সমুদ্রকে সরিয়ে দিলেন ও তা শুকনো ভূমি করলেন, তাতে পানি দু’ভাগ হয়ে গেলো।</div>
<div class="v" id="v22"><span class="vn">22</span> আর বনি-ইসরাইলরা শুকনো পথে সমুদ্রের মধ্যে প্রবেশ করলো এবং তাদের ডানে ও বামে পানি প্রাচীর-স্বরূপ হল।</div>
<div class="v" id="v23"><span class="vn">23</span> পরে মিসরীয়েরা, ফেরাউনের সমস্ত ঘোড়া ও রথ এবং ঘোড়সওয়াররা ধাবমান হয়ে তাদের পিছনে পিছনে সমুদ্রের মধ্যে প্রবেশ করলো।</div>
<div class="v" id="v24"><span class="vn">24</span> কিন্তু রাতের শেষ প্রহরে মাবুদ আগুন ও মেঘস্তম্ভ থেকে মিসরীয়দের সৈন্যের উপরে দৃষ্টিপাত করলেন ও মিসরীয়দের সৈন্যদেরকে ভয় ধরিয়ে দিলেন।</div>
<div class="v" id="v25"><span class="vn">25</span> আর তিনি তাদের রথের চাকাগুলো প্রতিবন্ধকতা সৃষ্টি করলেন, তাতে তারা অতি কষ্টে রথ চালাতে লাগল; তখন মিসরীয়েরা বললো, চল, আমরা ইসরাইলের সম্মুখ থেকে পালিয়ে যাই, কেননা মাবুদ তাদের পক্ষ হয়ে মিসরীয়দের বিপক্ষে যুদ্ধ করছেন।</div>
<div class="v" id="v26"><h2>ফেরাউনের সৈন্যদের ধ্বংস</h2><span class="vn">26</span> <span class="br-p"><br><br></span>পরে মাবুদ মূসাকে বললেন, তুমি সমুদ্রের উপরে হাত বাড়িয়ে দাও; তাতে পানি ফিরে মিসরীয়দের উপরে ও তাদের রথের উপরে ও ঘোড়সওয়ারদের উপরে আসবে।</div>
<div class="v" id="v27"><span class="vn">27</span> তখন মূসা সমুদ্রের উপরে হাত বাড়িয়ে দিলেন, আর সকাল হতে না হতে সমুদ্র পুনরায় সমান হয়ে গেল; তাতে মিসরীয়েরা তার দিকেই পালিয়ে গেল; আর মাবুদ সমুদ্রের মধ্যে মিসরীয়দেরকে ঠেলে দিলেন।</div>
<div class="v" id="v28"><span class="vn">28</span> পানি ফিরে এলো ও তাদের রথ ও ঘোড়সওয়ারদেরকে গ্রাস করলো, তাতে ফেরাউনের যে সমস্ত সৈন্য তাদের পিছনে সমুদ্রে নেমেছিল তাদের এক জনও অবশিষ্ট রইলো না।</div>
<div class="v" id="v29"><span class="vn">29</span> কিন্তু বনি-ইসরাইলরা শুকনো পথে সমুদ্রের মধ্য দিয়ে চলে গিয়েছিল এবং তাদের ডানে ও বামে পানি প্রাচীরস্বরূপ হয়ে দাঁড়িয়ে ছিল।</div>
<div class="v" id="v30"><span class="vn">30</span> <span class="br-p"><br><br></span>এভাবে সেদিন মাবুদ মিসরীয়দের হাত থেকে ইসরাইলকে উদ্ধার করলেন ও ইসরাইল মিসরীয়দেরকে সমুদ্রের ধারে মৃত পড়ে থাকতে দেখলো।</div>
<div class="v" id="v31"><span class="vn">31</span> আর ইসরাইল মিসরীয়দের প্রতি কৃত মাবুদের মহৎ কাজ দেখলো, তাতে লোকেরা মাবুদকে ভয় করলো এবং মাবুদের ও তাঁর গোলাম মূসার উপর সম্পূর্ণ ঈমান রেখে চলতে লাগল।</div>
</div>
<!-- PARSED ABOVE; EDITING MAY BREAK PARSER -->
</body></html>