<html><head>
<meta http-equiv="Content-Type" content="text/html;charset=utf-8" />
<title>Exod 16 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 16);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_14.html">14</a> <a href="Exod_15.html">15</a> <b>16</b> <a href="Exod_17.html">17</a> <a href="Exod_18.html">18</a> ... <a href="Exod_40.html">40</a> </div><hr>
<h1>Exod 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মান্না ও ভারুই পাখি</h2><span class="vn">1</span> <span class="br-p"><br><br></span>পরে তারা এলীম থেকে যাত্রা করলো। আর মিসর দেশ থেকে প্রস্থান করার পর দ্বিতীয় মাসের পঞ্চদশ দিনে বনি-ইসরাইলদের সমস্ত দল সীন মরুভূমিতে উপস্থিত হল, তা এলীমের ও তুর পর্বতের মধ্যবর্তী।</div>
<div class="v" id="v2"><span class="vn">2</span> তখন বনি-ইসরাইলদের সমস্ত দল মরুভূমিতে মূসা ও হারুনের বিরুদ্ধে অভিযোগ করলো;</div>
<div class="v" id="v3"><span class="vn">3</span> আর বনি-ইসরাইলেরা তাঁদেরকে বললো, হায়, হায়, আমরা মিসর দেশে মাবুদের হাতে কেন মরি নি? তখন মাংসের হাঁড়ির কাছে বসতাম, তৃপ্তি পর্যন্ত রুটি ভোজন করতাম, তোমরা তো এ দলটিকে ক্ষুধায় মেরে ফেলবার জন্য আমাদেরকে বের করে এই মরুভূমিতে নিয়ে এসেছো।</div>
<div class="v" id="v4"><span class="vn">4</span> <span class="br-p"><br><br></span>তখন মাবুদ মূসাকে বললেন, দেখ, আমি তোমাদের জন্য বেহেশত থেকে খাদ্যদ্রব্য বর্ষণ করবো। লোকেরা বাইরে গিয়ে প্রতিদিন সেই দিনের খাদ্য কুড়াবে; এভাবে, তারা আমার শরীয়ত অনুসারে চলবে কি না, এভাবে আমি তাদের পরীক্ষা নেব।</div>
<div class="v" id="v5"><span class="vn">5</span> ষষ্ঠ দিনে তারা যা আনবে তা প্রস্তুত করলে প্রতিদিন যা কুড়ায় তার দ্বিগুণ হবে।</div>
<div class="v" id="v6"><span class="vn">6</span> পরে মূসা ও হারুন সমস্ত বনি-ইসরাইলকে বললেন, সন্ধ্যা হলে তোমরা জানবে যে, মাবুদ তোমাদেরকে মিসর দেশ থেকে বের করে এনেছেন।</div>
<div class="v" id="v7"><span class="vn">7</span> আর সকাল হলে তোমরা মাবুদের মহিমা দেখতে পাবে, কেননা মাবুদের বিরুদ্ধে তোমাদের যে অভিযোগ, তা তিনি শুনেছেন। আমরা কে যে, তোমরা আমাদের বিরুদ্ধে অভিযোগ কর?</div>
<div class="v" id="v8"><span class="vn">8</span> পরে মূসা বললেন, মাবুদ সন্ধ্যা-বেলায় ভোজন করার জন্য তোমাদেরকে গোশ্‌ত দেবেন ও খুব ভোরে তৃপ্ত না হওয়া পর্যন্ত খাদ্য দেবেন। মাবুদের বিরুদ্ধে তোমরা যে অভিযোগ করছো, তা তিনি শুনেছেন। আমরা কে? তোমরা যে অভিযোগ করছো তা আমাদের বিরুদ্ধে নয়, মাবুদেরই বিরুদ্ধে করা হচ্ছে।</div>
<div class="v" id="v9"><span class="vn">9</span> <span class="br-p"><br><br></span>পরে মূসা হারুনকে বললেন, তুমি বনি-ইসরাইলদের সমস্ত দলকে বল, তোমরা মাবুদের সম্মুখে উপস্থিত হও; কেননা তিনি তোমাদের অভিযোগ শুনেছেন।</div>
<div class="v" id="v10"><span class="vn">10</span> পরে হারুন যখন বনি-ইসরাইলদের সমস্ত দলকে এটা বলছিলেন তখন তারা মরুভূমির দিকে মুখ ফিরালো; আর দেখ, মেঘস্তম্ভের মধ্যে মাবুদের মহিমা দেখা গেলো।</div>
<div class="v" id="v11"><span class="vn">11</span> আর মাবুদ মূসাকে বললেন,</div>
<div class="v" id="v12"><span class="vn">12</span> আমি বনি-ইসরাইলদের অভিযোগ শুনেছি; তুমি তাদেরকে বল, সন্ধ্যাবেলা তোমরা গোশ্‌ত ভোজন করবে ও খুব ভোরে রুটিতে তৃপ্ত হবে; তখন জানতে পারবে যে, আমি মাবুদ, তোমাদের আল্লাহ্‌।</div>
<div class="v" id="v13"><span class="vn">13</span> <span class="br-p"><br><br></span>পরে সন্ধ্যাবেলা ভারুই পাখি উড়ে এসে শিবিরের এলাকাটা ঢেকে ফেলল এবং খুব ভোরে শিবিরের চারদিকে শিশির পড়লো।</div>
<div class="v" id="v14"><span class="vn">14</span> পরে সেই শিশির শুকিয়ে গেল; আর দেখ, ভূমিতে তুষার কণার মত পাতলা ঝরঝেরে সূক্ষ্ম এক বস্তু মরুভূমির উপরে পড়ে রইলো।</div>
<div class="v" id="v15"><span class="vn">15</span> আর তা দেখে বনি-ইসরাইল একে অপরকে বললো, ওটা কি? কেননা তা কি, তারা জানত না। তখন মূসা বললেন, ওটা সেই রুটি, যা মাবুদ তোমাদেরকে আহার করার জন্য দিয়েছেন।</div>
<div class="v" id="v16"><span class="vn">16</span> এরই বিষয়ে মাবুদ এই হুকুম দিয়েছেন, তোমরা প্রত্যেকে নিজ নিজ ভোজনশক্তি অনুসারে তা কুড়াও; তোমরা প্রত্যেকে নিজ নিজ তাঁবুর লোকদের সংখ্যা অনুসারে একেক জনের জন্য একেক ওমর পরিমাণে এগুলো কুড়াও।</div>
<div class="v" id="v17"><span class="vn">17</span> তাতে বনি-ইসরাইলেরা তা-ই করলো; কেউ বেশি আবার কেউ অল্প কুড়ালো।</div>
<div class="v" id="v18"><span class="vn">18</span> পরে ওমরে তা মাপা হলে, যে বেশি সংগ্রহ করেছিল, তার অতিরিক্ত হল না এবং যে অল্প সংগ্রহ করেছিল, তার অভাব হল না; তারা প্রত্যেকে নিজ নিজ ভোজন ক্ষমতা অনুসারে কুড়িয়েছিল।</div>
<div class="v" id="v19"><span class="vn">19</span> আর মূসা বললেন, তোমরা কেউ সকাল বেলার জন্য এর কিছু রেখো না।</div>
<div class="v" id="v20"><span class="vn">20</span> তবুও কেউ কেউ মূসার কথা না মেনে সকাল বেলার জন্য কিছু কিছু রাখল, তখন তাতে কীট জন্মালো ও দুর্গন্ধ হল; আর মূসা তাদের উপরে ক্রুদ্ধ হলেন।</div>
<div class="v" id="v21"><span class="vn">21</span> এভাবে প্রতিদিন খুব ভোরে তারা নিজ নিজ ভোজনশক্তি অনুসারে কুড়ালো কিন্তু রৌদ্র প্রখর হলে তা গলে যেত।</div>
<div class="v" id="v22"><span class="vn">22</span> <span class="br-p"><br><br></span>পরে ষষ্ঠ দিনে তারা দ্বিগুণ খাদ্য, প্রত্যেক জনের জন্য দুই ওমর করে কুড়ালো, আর বনি-ইসরাইলদের নেতৃবর্গেরা সকলে এসে মূসাকে তা জানালেন,</div>
<div class="v" id="v23"><span class="vn">23</span> তখন তিনি তাঁদেরকে বললেন, মাবুদ তা-ই বলেছিলেন; আগামীকাল বিশ্রামবার, মাবুদের উদ্দেশে পবিত্র বিশ্রামবার; তোমাদের যা ভেজে নেবার ভেজে নাও ও যা রান্না করার রান্না কর; আর যা অতিরিক্ত, তা সকাল বেলার জন্য তুলে রাখ।</div>
<div class="v" id="v24"><span class="vn">24</span> তাতে তারা মূসার হুকুম অনুসারে সকাল পর্যন্ত তা রাখল কিন্তু তাতে দুর্গন্ধ হল না, কীটও জন্মালো না।</div>
<div class="v" id="v25"><span class="vn">25</span> পরে মূসা বললেন, আজ তোমরা এগুলোই ভোজন কর, কেননা আজ মাবুদের বিশ্রামবার; আজ মাঠে তা পাবে না।</div>
<div class="v" id="v26"><span class="vn">26</span> তোমরা ছয় দিন তা কুড়াবে কিন্তু সপ্তম দিন বিশ্রামবার, সেদিন তা মিলবে না।</div>
<div class="v" id="v27"><span class="vn">27</span> <span class="br-p"><br><br></span>তবুও সপ্তম দিনে লোকদের মধ্যে কেউ কেউ তা কুড়াবার জন্য বের হল কিন্তু কিছুই পেল না।</div>
<div class="v" id="v28"><span class="vn">28</span> তখন মাবুদ মূসাকে বললেন, তোমরা আমার হুকুম ও নির্দেশ পালন করতে কত কাল অসম্মত থাকবে?</div>
<div class="v" id="v29"><span class="vn">29</span> দেখ, মাবুদই তোমাদেরকে বিশ্রামবার দিয়েছেন, তাই তিনি ষষ্ঠ দিনে দুই দিনের খাদ্য তোমাদেরকে দিয়ে থাকেন; তোমাদের প্রত্যেক জন নিজ নিজ স্থানে থাক; সপ্তম দিনে কেউ নিজের স্থান থেকে বাইরে যাবে না।</div>
<div class="v" id="v30"><span class="vn">30</span> তাতে লোকেরা সপ্তম দিনে বিশ্রাম করলো।</div>
<div class="v" id="v31"><span class="vn">31</span> আর ইসরাইল-কুল ঐ খাদ্যের নাম ‘মান্না’ রাখল। সেগুলো ধনে বীজের মত, সাদা রংয়ের এবং তার স্বাদ মধু মিশানো পিঠার মত ছিল।</div>
<div class="v" id="v32"><span class="vn">32</span> <span class="br-p"><br><br></span>পরে মূসা বললেন, মাবুদ এই হুকুম করেছেন, তোমরা তোমাদের বংশধরদের জন্য এগুলো থেকে এক ওমর পরিমাণ তুলে রেখো, যাতে আমি তোমাদেরকে মিসর দেশ থেকে নিয়ে আসবার সময় মরুভূমির মধ্যে যে রুটি ভোজন করাতাম তারা তা দেখতে পায়।</div>
<div class="v" id="v33"><span class="vn">33</span> তখন মূসা হারুনকে বললেন, তুমি একটা পাত্র নিয়ে পূর্ণ এক ওমর পরিমাণ মান্না মাবুদের সম্মুখে রাখ; তা তোমাদের ভবিষ্যৎ বংশধরদের জন্য রাখা যাবে।</div>
<div class="v" id="v34"><span class="vn">34</span> তখন মাবুদ মূসাকে যেরকম হুকুম করেছিলেন, সেই অনুসারে হারুন শরীয়ত-সিন্দুকের কাছে থাকবার জন্য তা তুলে রাখলেন।</div>
<div class="v" id="v35"><span class="vn">35</span> বনি-ইসরাইলেরা চল্লিশ বছর, যে পর্যন্ত বসতি-এলাকায় উপস্থিত না হল, সেই পর্যন্ত সেই মান্না ভোজন করলো; সেই দেশের সীমাতে উপস্থিত না হওয়া পর্যন্ত তারা মান্না খেতো।</div>
<div class="v" id="v36"><span class="vn">36</span> এক ওমর ঐফার দশমাংশ।</div>
</div>
<!-- PARSED ABOVE; EDITING MAY BREAK PARSER -->
</body></html>