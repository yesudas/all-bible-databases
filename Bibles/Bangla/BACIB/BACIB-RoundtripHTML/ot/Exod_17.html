<html><head>
<meta http-equiv="Content-Type" content="text/html;charset=utf-8" />
<title>Exod 17 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 17);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_15.html">15</a> <a href="Exod_16.html">16</a> <b>17</b> <a href="Exod_18.html">18</a> <a href="Exod_19.html">19</a> ... <a href="Exod_40.html">40</a> </div><hr>
<h1>Exod 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শৈল থেকে বের হওয়া পানি</h2><span class="vn">1</span> <span class="br-p"><br><br></span>পরে বনি-ইসরাইলদের সমস্ত দল সীন মরুভূমি থেকে যাত্রা করে মাবুদের হুকুম অনুসারে নির্ধারিত সমস্ত উত্তরণস্থান দিয়ে রফীদীমে গিয়ে শিবির স্থাপন করলো। সেই স্থানে লোকদের পান করার পানি ছিল না।</div>
<div class="v" id="v2"><span class="vn">2</span> এজন্য লোকেরা মূসার সঙ্গে ঝগড়া করে বললো, আমাদেরকে পানি দাও, আমরা পান করবো। মূসা তাদেরকে বললেন, কেন আমার সঙ্গে ঝগড়া করছো? কেন মাবুদকে পরীক্ষা করছো?</div>
<div class="v" id="v3"><span class="vn">3</span> তখন লোকেরা সেই স্থানে পানির পিপাসায় ব্যাকুল হল, আর মূসার বিরুদ্ধে অভিযোগ করে বললো, তুমি আমাদের এবং আমাদের সন্তানদের ও পশুগুলোকে তৃষ্ণা দ্বারা মেরে ফেলতে মিসর থেকে কেন আনলে?</div>
<div class="v" id="v4"><span class="vn">4</span> আর মূসা মাবুদের কাছে কান্নাকাটি করে বললেন, আমি এই লোকদের জন্য কি করবো? যে কোনো সময় এরা আমাকে পাথর মেরে হত্যা করবে।</div>
<div class="v" id="v5"><span class="vn">5</span> তখন মাবুদ মূসাকে বললেন, তুমি লোকদের আগে যাও, ইসরাইলের কয়েক-জন প্রাচীনকে সঙ্গে নিয়ে, আর যা দিয়ে নদীতে আঘাত করেছিলে সেই লাঠি হাতে নিয়ে যাও।</div>
<div class="v" id="v6"><span class="vn">6</span> দেখ, আমি হোরেবে সেই শৈলের উপরে তোমার সম্মুখে দাঁড়াবো; তুমি শৈলে আঘাত করবে, তাতে তা থেকে পানি বের হবে, আর লোকেরা পান করবে। তখন মূসা ইসরাইলের প্রাচীনদের সম্মুখে তা-ই করলেন।</div>
<div class="v" id="v7"><span class="vn">7</span> তিনি সেই স্থানের নাম মঃসা ও মরীবা (পরীক্ষা ও ঝগড়া) রাখলেন, কেননা বনি-ইসরাইল ঝগড়া করেছিল এবং মাবুদকে পরীক্ষা করেছিল, বলেছিল, “মাবুদ আমাদের মধ্যে আছেন কি না?”</div>
<div class="v" id="v8"><h2>আমালেকের সঙ্গে যুদ্ধ</h2><span class="vn">8</span> <span class="br-p"><br><br></span>ঐ সময়ে আমালেক এসে রফীদীমে ইসরাইলের সঙ্গে যুদ্ধ করতে লাগল।</div>
<div class="v" id="v9"><span class="vn">9</span> তাতে মূসা ইউসাকে বললেন, তুমি আমাদের জন্য লোক মনোনীত করে নাও, যাও, আমালেকের সঙ্গে যুদ্ধ কর; আগামীকাল আমি আল্লাহ্‌র লাঠি হাতে নিয়ে পর্বতের চূড়ায় দাঁড়াবো।</div>
<div class="v" id="v10"><span class="vn">10</span> পরে ইউসা মূসার হুকুম অনুসারে কাজ করলেন, আমালেকের সঙ্গে যুদ্ধ করলেন; আর মূসা, হারুন ও হূর পর্বতের চূড়ায় উঠলেন।</div>
<div class="v" id="v11"><span class="vn">11</span> তখন এরকম হল, মূসা যখন নিজের হাত তুলে ধরেন, তখন ইসরাইল জয়ী হয় কিন্তু মূসা নিজের হাত নামালে আমালেক জয়ী হয়।</div>
<div class="v" id="v12"><span class="vn">12</span> আর মূসার হাত ভারী হতে লাগল, তখন তাঁরা একখানি পাথর এনে তাঁর নিচে রাখলেন, আর তিনি তার উপরে বসলেন এবং হারুন ও হূর এক জন এক দিকে ও অন্যজন অন্য দিকে তাঁর হাত ধরে রাখলেন। তাতে সূর্য অস্তগত না হওয়া পর্যন্ত তাঁর হাত স্থির থাকলো।</div>
<div class="v" id="v13"><span class="vn">13</span> আর ইউসা আমালেককে ও তার লোকদেরকে তলোয়ার দ্বারা পরাজিত করলেন।</div>
<div class="v" id="v14"><span class="vn">14</span> <span class="br-p"><br><br></span>পরে মাবুদ মূসাকে বললেন, এই কথা স্মরণে রাখার জন্য কিতাবে লেখ এবং ইউসার কর্ণগোচরে আন; কেননা আমি আসমানের নিচে থেকে আমালেকের নাম নিঃশেষে মুছে ফেলবো।</div>
<div class="v" id="v15"><span class="vn">15</span> পরে মূসা একটি কোরবানগাহ্‌ তৈরি করে তার নাম ইয়াহ্‌-ওয়েহ্‌-নিঃষি (মাবুদ আমার নিশান) রাখলেন।</div>
<div class="v" id="v16"><span class="vn">16</span> আর তিনি বললেন, মাবুদের সিংহাসনের উপরে হাত উত্তোলিত হয়েছে; পুরুষানুক্রমে আমালেকের সঙ্গে মাবুদের যুদ্ধ হবে।</div>
</div>
<!-- PARSED ABOVE; EDITING MAY BREAK PARSER -->
</body></html>