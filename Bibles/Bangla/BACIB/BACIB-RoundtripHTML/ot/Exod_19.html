<html><head>
<meta http-equiv="Content-Type" content="text/html;charset=utf-8" />
<title>Exod 19 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 19);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_17.html">17</a> <a href="Exod_18.html">18</a> <b>19</b> <a href="Exod_20.html">20</a> <a href="Exod_21.html">21</a> ... <a href="Exod_40.html">40</a> </div><hr>
<h1>Exod 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>তুর পর্বতের তলে বনি-ইসরাইলের আগমন</h2><span class="vn">1</span> <span class="br-p"><br><br></span>মিসর দেশ থেকে বনি-ইসরাইলদের বের হবার পর তৃতীয় মাসে, (প্রথম) দিনেই তারা সিনাই মরুভূমিতে উপস্থিত হল।</div>
<div class="v" id="v2"><span class="vn">2</span> তারা রফীদীম থেকে যাত্রা করে সিনাই মরুভূমিতে উপস্থিত হয়ে ইসরাইলরা সেই স্থানে পর্বতের সম্মুখে শিবির স্থাপন করলো।</div>
<div class="v" id="v3"><span class="vn">3</span> পরে মূসা আল্লাহ্‌র কাছে গেলেন, আর মাবুদ পর্বত থেকে তাঁকে ডেকে বললেন, তুমি ইয়াকুবের কুলকে এই কথা বল ও বনি-ইসরাইলদেরকে এটা জানাও।</div>
<div class="v" id="v4"><span class="vn">4</span> আমি মিসরীয়দের প্রতি যা করেছি এবং যেমন ঈগল পাখি পাখা দ্বারা করে, তেমনি তোমাদেরকে বয়ে আমার কাছে এনেছি, তা তোমরা দেখেছো।</div>
<div class="v" id="v5"><span class="vn">5</span> এখন যদি তোমরা আমার কথা মান্য কর ও আমার নিয়ম পালন কর তবে তোমরা সমস্ত জাতির মধ্য থেকে আমার নিজস্ব অধিকার হবে, কেননা সমস্ত দুনিয়া আমার।</div>
<div class="v" id="v6"><span class="vn">6</span> আর আমার জন্য তোমরাই ইমামদের একটি রাজ্য ও পবিত্র একটি জাতি হবে। এসব কথা তুমি বনি-ইসরাইলদেরকে বল।</div>
<div class="v" id="v7"><span class="vn">7</span> <span class="br-p"><br><br></span>তখন মূসা এসে লোকদের প্রাচীন ব্যক্তিবর্গকে ডাকালেন ও মাবুদ তাঁকে যা যা হুকুম করেছিলেন, সেসব কথা তাদের সম্মুখে প্রস্তাব করলেন।</div>
<div class="v" id="v8"><span class="vn">8</span> তাতে লোকেরা সকলেই একসঙ্গে বললো, মাবুদ যা কিছু বলেছেন, আমরা সমস্তই করবো। তখন মূসা মাবুদের কাছে লোকদের কথা নিবেদন করলেন।</div>
<div class="v" id="v9"><span class="vn">9</span> আর মাবুদ মূসাকে বললেন, দেখ, আমি নিবিড় মেঘে তোমার কাছে আসবো, যেন লোকেরা তোমার সঙ্গে আমার আলাপ শুনতে পায় এবং তোমার উপর চিরকাল ঈমান রাখে। পরে মূসা লোকদের কথা মাবুদকে বললেন।</div>
<div class="v" id="v10"><h2>লোকদের পাক-পবিত্র হওয়া</h2><span class="vn">10</span> <span class="br-p"><br><br></span>তখন মাবুদ মূসাকে বললেন, তুমি লোকদের কাছে গিয়ে আজ ও আগামীকাল তাদেরকে পাক-পবিত্র কর এবং তারা নিজ নিজ পোশাক ধুয়ে নিক,</div>
<div class="v" id="v11"><span class="vn">11</span> আর তৃতীয় দিনের জন্য সকলে প্রস্তুত হোক; কেননা তৃতীয় দিনে মাবুদ সব লোকের সাক্ষাতে তুর পর্বতের উপরে নেমে আসবেন।</div>
<div class="v" id="v12"><span class="vn">12</span> আর তুমি লোকদের চারদিকে সীমা নিরূপণ করে এই কথা বলো, তোমরা সাবধান, পর্বতে আরোহণ কিংবা তার সীমা সপর্শ করো না; যে কেউ পর্বত সপর্শ করবে, অবশ্যই তার প্রাণদণ্ড হবে।</div>
<div class="v" id="v13"><span class="vn">13</span> কোন হাত তাকে সপর্শ করবে না কিন্তু সে অবশ্য পাথরের আঘাতে নিহত কিংবা তীর দ্বারা বিদ্ধ হবে; পশু কিংবা মানুষ সে যাই হোক না কেন সে বাঁচবে না। অনেকক্ষণ তূরীবাদ্য হলে পর তারা পর্বতে উঠবে।</div>
<div class="v" id="v14"><span class="vn">14</span> <span class="br-p"><br><br></span>পরে মূসা পর্বত থেকে নেমে লোকদের কাছে এসে তাদেরকে পাক-পবিত্র করলেন এবং তারা নিজ নিজ পোশাক ধুয়ে নিল।</div>
<div class="v" id="v15"><span class="vn">15</span> পরে তিনি লোকদেরকে বললেন, তোমরা তৃতীয় দিনের জন্য প্রস্তুত হও; কোন স্ত্রীলোকের কাছে যেও না।</div>
<div class="v" id="v16"><span class="vn">16</span> <span class="br-p"><br><br></span>পরে তৃতীয় দিন প্রভাত হলে মেঘ-গর্জন ও বিদ্যুৎ এবং পর্বতের উপরে নিবিড় মেঘ হল, আর অতিশয় উচ্চরবে তূরীধ্বনি হতে লাগল; তাতে শিবিরস্থ সমস্ত লোক কাঁপতে লাগল।</div>
<div class="v" id="v17"><span class="vn">17</span> পরে মূসা আল্লাহ্‌র সঙ্গে সাক্ষাৎ করার জন্য লোকদেরকে শিবির থেকে বের করলেন, আর তারা পর্বতের তলদেশে দণ্ডায়মান হল;</div>
<div class="v" id="v18"><span class="vn">18</span> তখন সমস্ত তুর পর্বত ধোঁয়ায় ভরা ছিল; কেননা মাবুদ আগুনের মধ্যে তার উপরে নেমে আসলেন, আর ভাটির ধোঁয়া মত তা থেকে ধোঁয়া উঠতে লাগল এবং সমস্ত পর্বত ভীষণ কাঁপতে লাগল।</div>
<div class="v" id="v19"><span class="vn">19</span> আর তূরীর আওয়াজ ক্রমশ অতিশয় বৃদ্ধি পেতে লাগল; তখন মূসা কথা বললেন এবং আল্লাহ্‌ বজ্রের মত আওয়াজ দ্বারা তাঁকে জবাব দিলেন।</div>
<div class="v" id="v20"><span class="vn">20</span> আর মাবুদ তুর পর্বতে, পাহাড়ের চূড়ায়, নেমে আসলেন এবং মাবুদ মূসাকে সেই পাহাড়ের চূড়ায় ডাকলেন; তাতে মূসা উঠে গেলেন।</div>
<div class="v" id="v21"><span class="vn">21</span> তখন মাবুদ মূসাকে বললেন, তুমি নেমে গিয়ে লোকদেরকে দৃঢ়ভাবে হুকুম কর, যেন তারা মাবুদকে দেখবার জন্য সীমা লঙ্ঘন করে তাঁর দিকে না যায় ও অনেকে মারা না পড়ে।</div>
<div class="v" id="v22"><span class="vn">22</span> আর ইমামেরা, যারা মাবুদের নিকটবর্তী হয়ে থাকে, তারাও যেন নিজেদের পাক-পবিত্র করে, অন্যথায় মাবুদ তাদেরকে আক্রমণ করবেন।</div>
<div class="v" id="v23"><span class="vn">23</span> তখন মূসা মাবুদকে বললেন, লোকেরা তুর পর্বতে উঠে আসতে পারে না, কেননা তুমি দৃঢ়ভাবে হুকুম দিয়ে আমাদেরকে বলেছো, পর্বতের সীমা নিরূপণ কর ও তা পবিত্র কর।</div>
<div class="v" id="v24"><span class="vn">24</span> আর মাবুদ তাঁকে বললেন, যাও, নেমে যাও; পরে হারুনকে সঙ্গে করে তুমি উঠে এসো কিন্তু ইমামেরা ও লোকেরা মাবুদের কাছে উঠে আসার জন্য যেন সীমা লঙ্ঘন না করে, পাছে তিনি তাদেরকে আক্রমণ করেন।</div>
<div class="v" id="v25"><span class="vn">25</span> তখন মূসা লোকদের কাছে নেমে গিয়ে তাদেরকে এই কথাগুলো বললেন।</div>
</div>
<!-- PARSED ABOVE; EDITING MAY BREAK PARSER -->
</body></html>