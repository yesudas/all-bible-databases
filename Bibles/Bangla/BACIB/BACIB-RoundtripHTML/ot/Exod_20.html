<html><head>
<meta http-equiv="Content-Type" content="text/html;charset=utf-8" />
<title>Exod 20 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 20);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_18.html">18</a> <a href="Exod_19.html">19</a> <b>20</b> <a href="Exod_21.html">21</a> <a href="Exod_22.html">22</a> ... <a href="Exod_40.html">40</a> </div><hr>
<h1>Exod 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দশটি বিশেষ হুকুম</h2><span class="vn">1</span> <span class="br-p"><br><br></span>আল্লাহ্‌ এ সব কথা বললেন,</div>
<div class="v" id="v2"><span class="vn">2</span> আমি তোমার আল্লাহ্‌ মাবুদ, যিনি মিসর দেশ থেকে, গোলামীর গৃহ থেকে, তোমাকে বের করে আনলেন।</div>
<div class="v" id="v3"><span class="vn">3</span> <span class="br-p"><br><br></span>আমার সাক্ষাতে তোমার অন্য দেবতা না থাকুক।</div>
<div class="v" id="v4"><span class="vn">4</span> <span class="br-p"><br><br></span>তুমি তোমার জন্য খোদাই করা মূর্তি তৈরি করো না; উপরিস্থ বেহেশতে নিচস্থ দুনিয়াতে ও দুনিয়ার নিচস্থ পানির মধ্যে যা যা আছে, তাদের কোন মূর্তি তৈরি করো না;</div>
<div class="v" id="v5"><span class="vn">5</span> তুমি তাদের কাছে সেজ্‌দা করো না এবং তাদের সেবা করো না; কেননা তোমার আল্লাহ্‌ মাবুদ আমি স্বগৌরব রক্ষণে উদ্‌-যোগী আল্লাহ্‌; আমি পিতৃগণের অপরাধের প্রতিফল সন্তানদের উপরে বর্তাই, যারা আমাকে অগ্রাহ্য করে, তাদের তৃতীয় ও চতুর্থ পুরুষ পর্যন্ত বর্তাই;</div>
<div class="v" id="v6"><span class="vn">6</span> কিন্তু যারা আমাকে মহব্বত করে ও আমার সমস্ত হুকুম পালন করে, আমি তাদের হাজার পুরুষ পর্যন্ত আমি অটল মহব্বত প্রকাশ করি।</div>
<div class="v" id="v7"><span class="vn">7</span> <span class="br-p"><br><br></span>তোমার আল্লাহ্‌ মাবুদের নাম অনর্থক নিও না, কেননা যে কেউ তাঁর নাম অনর্থক নেয়, মাবুদ তাকে দোষী করবেন।</div>
<div class="v" id="v8"><span class="vn">8</span> <span class="br-p"><br><br></span>তুমি বিশ্রামবার স্মরণ করে পবিত্র করো।</div>
<div class="v" id="v9"><span class="vn">9</span> ছয় দিন পরিশ্রম করো, তোমার সমস্ত কাজ করো;</div>
<div class="v" id="v10"><span class="vn">10</span> কিন্তু সপ্তম দিন তোমার আল্লাহ্‌ মাবুদের উদ্দেশে বিশ্রামবার। সেদিন তুমি বা তোমার পুত্র বা কন্যা, বা তোমার গোলাম বা বাঁদী, বা তোমার পশু, বা তোমার তোরণদ্বারের মধ্যবর্তী বিদেশী, কেউ কোন কাজ করো না।</div>
<div class="v" id="v11"><span class="vn">11</span> কেননা মাবুদ আসমান ও দুনিয়া, সমুদ্র ও সেই সবের মধ্যবর্তী সমস্ত বস্তু ছয় দিনে নির্মাণ করে সপ্তম দিনে বিশ্রাম করলেন। এজন্য মাবুদ বিশ্রামবারকে দোয়া ও পবিত্র করলেন।</div>
<div class="v" id="v12"><span class="vn">12</span> <span class="br-p"><br><br></span>তোমার পিতা ও মাতাকে সমাদর করো, যেন তোমার আল্লাহ্‌ মাবুদ তোমাকে যে দেশ দেবেন, সেই দেশে তোমার দীর্ঘ পরমায়ু হয়।</div>
<div class="v" id="v13"><span class="vn">13</span> <span class="br-p"><br><br></span>খুন করো না।</div>
<div class="v" id="v14"><span class="vn">14</span> <span class="br-p"><br><br></span>জেনা করো না।</div>
<div class="v" id="v15"><span class="vn">15</span> <span class="br-p"><br><br></span>চুরি করো না।</div>
<div class="v" id="v16"><span class="vn">16</span> <span class="br-p"><br><br></span>তোমার প্রতিবেশীর বিরুদ্ধে মিথ্যা সাক্ষ্য দিও না।</div>
<div class="v" id="v17"><span class="vn">17</span> <span class="br-p"><br><br></span>তোমার প্রতিবেশীর বাড়িতে লোভ করো না; প্রতিবেশীর স্ত্রীর প্রতি, কিংবা তার গোলাম বা বাঁদীর প্রতি, কিংবা তার গরুর উপর বা গাধার উপর, প্রতিবেশীর কোন বস্তুতেই লোভ করো না।</div>
<div class="v" id="v18"><span class="vn">18</span> <span class="br-p"><br><br></span>তখন সমস্ত লোক মেঘ-গর্জন, বিদ্যুৎ, তূরীধ্বনি ও ধোঁয়ায় ভরা পর্বত দেখে ভয় পেল এবং দূরে দাঁড়িয়ে রইলো।</div>
<div class="v" id="v19"><span class="vn">19</span> আর তারা মূসাকে বললো, তুমিই আমাদের সঙ্গে কথা বল, আমরা শুনব; কিন্তু আল্লাহ্‌ আমাদের সঙ্গে কথা না বলুন, পাছে আমরা মারা পড়ি।</div>
<div class="v" id="v20"><span class="vn">20</span> মূসা লোকদেরকে বললেন, ভয় করো না; কেননা তোমাদের পরীক্ষা করার জন্য এবং তোমরা যেন গুনাহ্‌ না কর, এজন্য তাঁর ভয়াবহতা তোমাদের দৃষ্টিগোচর করার জন্য আল্লাহ্‌ এসেছেন।</div>
<div class="v" id="v21"><span class="vn">21</span> তখন লোকেরা দূরে দাঁড়িয়ে রইলো; আর মূসা সেই ঘোর অন্ধকারের কাছে গমন করলেন, যেখানে আল্লাহ্‌ ছিলেন।</div>
<div class="v" id="v22"><h2>নানা রকম হুকুম</h2><span class="vn">22</span> <span class="br-p"><br><br></span>পরে মাবুদ মূসাকে বললেন, তুমি বনি-ইসরাইলকে এই কথা বল, তোমরা নিজেরাই শুনলে, আমি আসমান থেকে তোমাদের সঙ্গে কথা বললাম।</div>
<div class="v" id="v23"><span class="vn">23</span> তোমরা আমার প্রতিদ্বন্দ্বী কিছু তৈরি করো না; তোমাদের জন্য রূপার দেবমূর্তি বা সোনার দেবমূর্তি তৈরি করো না।</div>
<div class="v" id="v24"><span class="vn">24</span> <span class="br-p"><br><br></span>তুমি আমার জন্য মাটির একটি কোরবানগাহ্‌ তৈরি করবে এবং তার উপরে তোমার পোড়ানো-কোরবানী, মঙ্গল-কোরবানী, তোমার ভেড়া ও তোমার গরু কোরবানী করবে। আমি যে যে স্থানে আমার নাম স্মরণ করাবো, সেই সেই স্থানে তোমার কাছে এসে তোমাকে দোয়া করবো।</div>
<div class="v" id="v25"><span class="vn">25</span> তুমি যদি আমার জন্য পাথরের কোরবানগাহ্‌ তৈরি কর তবে খোদাই করা পাথর দিয়ে তা তৈরি করো না, কেননা তার উপরে অস্ত্র তুললে তুমি তা নাপাক করবে।</div>
<div class="v" id="v26"><span class="vn">26</span> আর আমার কোরবানগাহ্‌র উপরে সিঁড়ি দিয়ে উঠবে না, তা করলে হয়তো তার উপরে তোমার নগ্নতা প্রকাশ পাবে।</div>
</div>
<!-- PARSED ABOVE; EDITING MAY BREAK PARSER -->
</body></html>