<html><head>
<meta http-equiv="Content-Type" content="text/html;charset=utf-8" />
<title>Exod 24 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 24);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_22.html">22</a> <a href="Exod_23.html">23</a> <b>24</b> <a href="Exod_25.html">25</a> <a href="Exod_26.html">26</a> ... <a href="Exod_40.html">40</a> </div><hr>
<h1>Exod 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নিয়মের রক্ত</h2><span class="vn">1</span> <span class="br-p"><br><br></span>আর তিনি মূসাকে বললেন, তুমি, হারুন, নাদব, অবীহূ এবং ইসরাইলের প্রাচীনদের সত্তর জন, তোমরা মাবুদের কাছে উঠে এসো, আর দূরে থেকে সেজ্‌দা কর।</div>
<div class="v" id="v2"><span class="vn">2</span> কেবল মূসা মাবুদের কাছে আসবে কিন্তু ওরা কাছে আসবে না; আর লোকেরা তার সঙ্গে উপরে উঠবে না।</div>
<div class="v" id="v3"><span class="vn">3</span> <span class="br-p"><br><br></span>তখন মূসা এসে লোকদেরকে মাবুদের সমস্ত কালাম ও সমস্ত অনুশাসন বললেন, তাতে সমস্ত লোক একস্বরে জবাবে বললো, মাবুদ যে সমস্ত কথা বললেন, আমরা সমস্তই পালন করবো।</div>
<div class="v" id="v4"><span class="vn">4</span> পরে মূসা মাবুদের সমস্ত কালাম লিখলেন এবং খুব ভোরে উঠে পর্বতের পাদদেশে একটি কোরবানগাহ্‌ ও ইসরাইলের বারো বংশানুসারে বারোটি স্তম্ভ নির্মাণ করলেন।</div>
<div class="v" id="v5"><span class="vn">5</span> আর তিনি বনি-ইসরাইলদের যুবকদেরকে পাঠালে তারা মাবুদের উদ্দেশে পোড়ানো-কোরবানী ও মঙ্গল-কোরবানী হিসেবে ষাঁড়গুলোকে কোরবানী করলো।</div>
<div class="v" id="v6"><span class="vn">6</span> তখন মূসা তার অর্ধেক রক্ত নিয়ে থালায় রাখলেন এবং অর্ধেক রক্ত কোরবানগাহ্‌র উপরে ছিটিয়ে দিলেন।</div>
<div class="v" id="v7"><span class="vn">7</span> আর তিনি নিয়ম-কিতাবখানি নিয়ে লোকদের কাছে পাঠ করলেন; তাতে তারা বললো, মাবুদ যা যা বললেন, আমরা সমস্তই পালন করবো ও মেনে চলবো।</div>
<div class="v" id="v8"><span class="vn">8</span> পরে মূসা সেই রক্ত নিয়ে লোকদের উপরে ছিটিয়ে দিয়ে বললেন, দেখ, এই সেই নিয়মের রক্ত, যা মাবুদ তোমাদের সঙ্গে এসব কালাম অনুযায়ী স্থির করেছেন।</div>
<div class="v" id="v9"><h2>পর্বতের উপরে আল্লাহ্‌কে দর্শন করা</h2><span class="vn">9</span> <span class="br-p"><br><br></span>তখন মূসা ও হারুন, নাদব ও অবীহূ এবং ইসরাইলের প্রাচীন ব্যক্তিদের মধ্য থেকে সত্তর জন উঠে গেলেন;</div>
<div class="v" id="v10"><span class="vn">10</span> আর তাঁরা ইসরাইলের আল্লাহ্‌কে দর্শন করলেন; তাঁর চরণতলের স্থান নীলকান্তমণি-নির্মিত শিলা-স্তরের কাজের মত এবং নির্মলতায় সাক্ষাৎ আসমানের মত ছিল।</div>
<div class="v" id="v11"><span class="vn">11</span> আর তিনি বনি-ইসরাইলদের নেতৃবর্গের উপর হাত ওঠালেন না, বরং তাঁরা আল্লাহ্‌কে দর্শন করে ভোজন পান করলেন।</div>
<div class="v" id="v12"><h2>তুর পর্বতে হযরত মূসা</h2><span class="vn">12</span> <span class="br-p"><br><br></span>আর মাবুদ মূসাকে বললেন, তুমি পর্বতে আমার কাছে উঠে এসে এই স্থানে থাকো, তাতে আমি দু’খানা পাথরের ফলক এবং আমার লেখা শরীয়ত ও হুকুম তোমাকে দেব, যেন তুমি লোকদেরকে শিক্ষা দিতে পার।</div>
<div class="v" id="v13"><span class="vn">13</span> পরে মূসা ও তাঁর পরিচারক ইউসা উঠলেন এবং মূসা আল্লাহ্‌র পর্বতে উঠলেন।</div>
<div class="v" id="v14"><span class="vn">14</span> আর তিনি প্রাচীনদের বললেন, আমরা যতক্ষণ তোমাদের কাছে ফিরে না আসি, ততক্ষণ তোমরা আমাদের অপেক্ষায় এই স্থানে থাকো; আর দেখ, হারুন ও হূর তোমাদের কাছে রইলেন; কারো কোন বিবাদের কথা উপস্থিত হলে সে যেন তাঁদের কাছে যায়।</div>
<div class="v" id="v15"><span class="vn">15</span> <span class="br-p"><br><br></span>মূসা যখন পর্বতে উঠলেন, তখন মেঘে পর্বত আচ্ছন্ন ছিল।</div>
<div class="v" id="v16"><span class="vn">16</span> আর তুর পর্বতের উপরে মাবুদের মহিমা অবস্থান করছিল। পর্বতটি ছয় দিন মেঘাচ্ছন্ন রইলো; পরে সপ্তম দিনে তিনি মেঘের মধ্য থেকে মূসাকে ডাকলেন।</div>
<div class="v" id="v17"><span class="vn">17</span> আর বনি-ইসরাইলদের দৃষ্টিতে মাবুদের মহিমা পর্বতের চূড়ায় গ্রাসকারী আগুনের মত প্রকাশিত হল।</div>
<div class="v" id="v18"><span class="vn">18</span> আর মূসা মেঘের মধ্যে প্রবেশ করে পর্বতে উঠলেন। মূসা চল্লিশ দিন ও চল্লিশ রাত সেই পর্বতে অবস্থান করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>