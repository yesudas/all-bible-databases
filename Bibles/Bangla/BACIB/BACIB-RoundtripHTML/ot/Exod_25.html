<html><head>
<meta http-equiv="Content-Type" content="text/html;charset=utf-8" />
<title>Exod 25 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 25);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_23.html">23</a> <a href="Exod_24.html">24</a> <b>25</b> <a href="Exod_26.html">26</a> <a href="Exod_27.html">27</a> ... <a href="Exod_40.html">40</a> </div><hr>
<h1>Exod 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শরীয়ত-তাঁবুর জন্য উপহার</h2><span class="vn">1</span> <span class="br-p"><br><br></span>পরে মাবুদ মূসাকে বললেন,</div>
<div class="v" id="v2"><span class="vn">2</span> তুমি বনি-ইসরাইলদেরকে আমার জন্য উপহার সংগ্রহ করতে বল; হৃদয়ের ইচ্ছায় যে নিবেদন করে, তা থেকে তোমরা আমার সেই উপহার গ্রহণ করো।</div>
<div class="v" id="v3"><span class="vn">3</span> এসব উপহার তাদের থেকে গ্রহণ করবে— সোনা, রূপা, ব্রোঞ্জ,</div>
<div class="v" id="v4"><span class="vn">4</span> এবং নীল, বেগুনে, লাল এবং সাদা মসীনা সুতা ও ছাগলের লোম;</div>
<div class="v" id="v5"><span class="vn">5</span> ও পরিশোধিত ভেড়ার চামড়া, শুশুকের চামড়া ও শিটীম কাঠ;</div>
<div class="v" id="v6"><span class="vn">6</span> প্রদীপের জন্য তেল, অভিষেকের জন্য তেল ও সুগন্ধি ধূপের জন্য গন্ধদ্রব্য,</div>
<div class="v" id="v7"><span class="vn">7</span> এবং এফোদে ও বুকপাটায় খচিত করার জন্য গোমেদমণি প্রভৃতি পাথর।</div>
<div class="v" id="v8"><span class="vn">8</span> আর তারা আমার জন্য একটি পবিত্র স্থান নির্মাণ করুক, তাতে আমি তাদের মধ্যে বাস করবো।</div>
<div class="v" id="v9"><span class="vn">9</span> শরীয়ত-তাঁবুর ও তার সমস্ত দ্রব্যের যে নমুনা আমি তোমাকে দেখাই, সেই অনুসারে তোমরা সমস্তই করবে।</div>
<div class="v" id="v10"><h2>শরীয়ত-সিন্দুক ও তার গুনাহ্‌ আবরণ</h2><span class="vn">10</span> <span class="br-p"><br><br></span>তারা শিটীম কাঠের একটি সিন্দুক তৈরি করবে; তা আড়াই হাত লম্বা, দেড় হাত চওড়া ও উচ্চতায় দেড় হাত হবে।</div>
<div class="v" id="v11"><span class="vn">11</span> পরে তুমি খাঁটি সোনা দিয়ে তা মুড়িয়ে দেবে, তার ভিতর ও বাইরেটা মুড়িয়ে দেবে এবং তার উপরে চারদিকে সোনার কিনারা গড়ে দেবে।</div>
<div class="v" id="v12"><span class="vn">12</span> আর তার জন্য সোনার চারটি কড়া ছাঁচে ঢেলে তার চারটি পায়াতে দেবে; তার এক পাশে দু’টি কড়া ও অন্য পাশে দু’টি কড়া থাকবে।</div>
<div class="v" id="v13"><span class="vn">13</span> আর তুমি শিটীম কাঠের দু’টি বহন-দণ্ড করে সোনা দিয়ে মুড়ে দেবে।</div>
<div class="v" id="v14"><span class="vn">14</span> আর সিন্দুক বহন করার জন্য ঐ বহন-দণ্ড সিন্দুকের দুই পাশের কড়াতে দেবে।</div>
<div class="v" id="v15"><span class="vn">15</span> সেই বহন-দণ্ড সিন্দুকের কড়াতে থাকবে, তা থেকে বের করা যাবে না।</div>
<div class="v" id="v16"><span class="vn">16</span> আর আমি তোমাকে যে শরীয়ত-ফলক দেব, তা ঐ সিন্দুকে রাখবে।</div>
<div class="v" id="v17"><span class="vn">17</span> <span class="br-p"><br><br></span>পরে তুমি খাঁটি সোনা দিয়ে আড়াই হাত লম্বা ও দেড় হাত চওড়া একটি গুনাহ্‌ আবরণ প্রস্তুত করবে।</div>
<div class="v" id="v18"><span class="vn">18</span> আর তুমি সোনার দু’টি কারুবী নির্মাণ করবে; গুনাহ্‌ আবরণের দুই কিনারায় পিটানো কাজ দ্বারা তাদেরকে নির্মাণ করবে।</div>
<div class="v" id="v19"><span class="vn">19</span> এক প্রান্তে এক কারুবী ও অন্য প্রান্তে অন্য কারুবী, গুনাহ্‌ আবরণের দুই প্রান্তে তার সাথে অখণ্ড দু’টি কারুবী তৈরি করবে।</div>
<div class="v" id="v20"><span class="vn">20</span> আর সেই দু’টি কারুবী উপরে পাখা মেলে দিয়ে ঐ পাখা দিয়ে গুনাহ্‌-আবরণকে ঢেকে রাখবে এবং তাদের মুখ পরসপরের দিকে থাকবে, কারুবীদের দৃষ্টি গুনাহ্‌ আবরণের দিকে থাকবে।</div>
<div class="v" id="v21"><span class="vn">21</span> তুমি এই গুনাহ্‌-আবরণ সেই সিন্দুকের উপরে রাখবে এবং আমি তোমাকে যে শরীয়ত-ফলক দেব তা ঐ সিন্দুকের মধ্যে রাখবে।</div>
<div class="v" id="v22"><span class="vn">22</span> আর আমি সেই স্থানে তোমার সঙ্গে সাক্ষাৎ করবো এবং গুনাহ্‌-আবরণের উপরিভাগ থেকে, সাক্ষ্য-সিন্দুকের উপরিস্থ দুই কারুবীর মধ্য থেকে তোমার সঙ্গে আলাপ করে বনি-ইসরাইলদের প্রতি আমার সমস্ত হুকুম তোমাকে জানাবো।</div>
<div class="v" id="v23"><h2>দর্শন-রুটির টেবিল</h2><span class="vn">23</span> <span class="br-p"><br><br></span>আর তুমি শিটীম কাঠের একটি টেবিল তৈরি করবে; তা দুই হাত লম্বা, এক হাত চওড়া ও দেড় হাত উঁচু হবে।</div>
<div class="v" id="v24"><span class="vn">24</span> আর খাঁটি সোনা দিয়ে তা মুড়ে দেবে এবং তার চারদিকে সোনার কিনারা গড়ে দেবে।</div>
<div class="v" id="v25"><span class="vn">25</span> আর তার চারদিকে চার আঙ্গুল পরিমিত একটি বেড় তৈরি করবে এবং বেড়ের চারদিকে সোনার কিনারা গড়ে দেবে।</div>
<div class="v" id="v26"><span class="vn">26</span> আর সোনার চারটি কড়া করে চার পায়ার চার কোণে রাখবে।</div>
<div class="v" id="v27"><span class="vn">27</span> টেবিল বহন করার জন্য বহন-দণ্ডের ঘর হবার জন্য ঐ কড়া বেড়ের কাছে থাকবে।</div>
<div class="v" id="v28"><span class="vn">28</span> আর ঐ টেবিল বহন করার জন্য শিটীম কাঠের দু’টি বহন-দণ্ড করে তা সোনা দিয়ে মুড়ে দেবে।</div>
<div class="v" id="v29"><span class="vn">29</span> আর টেবিলের থাল, চামচ, ঢাকনা ও ঢালবার জন্য সেঁকপাত্র তৈরি করবে; এসব খাঁটি সোনা দিয়ে তৈরি করবে।</div>
<div class="v" id="v30"><span class="vn">30</span> আর তুমি সেই টেবিলের উপরে আমার সম্মুখে নিয়মিতভাবে দর্শন-রুটি রাখবে।</div>
<div class="v" id="v31"><h2>প্রদীপ-আসন</h2><span class="vn">31</span> <span class="br-p"><br><br></span>আর তুমি খাঁটি সোনার একটি প্রদীপ-আসন প্রস্তুত করবে; পিটানো কাজ দ্বারা সেই প্রদীপ-আসন প্রস্তুত হবে; তার কাণ্ড, শাখা, গোলাধার, কুঁড়ি ও তার সাথে ফুল অখণ্ড হবে।</div>
<div class="v" id="v32"><span class="vn">32</span> প্রদীপ-আসনের এক পাশ থেকে তিনটি শাখা ও প্রদীপ-আসনের অন্য পাশ থেকে তিনটি শাখা, এই ছয়টি শাখা তার পাশ থেকে বের হবে।</div>
<div class="v" id="v33"><span class="vn">33</span> এক শাখায় বাদাম ফুলের মত তিনটি গোলাধার, একটি কুঁড়ি ও একটি ফুল থাকবে এবং অন্য শাখায় বাদাম ফুলের মত তিনটি গোলাধার, একটি কুঁড়ি ও একটি ফুল থাকবে; প্রদীপ-আসন থেকে বের হওয়া ছয়টি শাখায় এরকম হবে।</div>
<div class="v" id="v34"><span class="vn">34</span> প্রদীপ-আসনে বাদাম ফুলের মত চারটি গোলাধার ও তাদের কুঁড়ি ও ফুল থাকবে।</div>
<div class="v" id="v35"><span class="vn">35</span> আর প্রদীপ-আসনের যে ছয়টি শাখা বের হবে, তাদের এক শাখাদ্বয়ের নিচে তৎসহ অখণ্ড একটি কুঁড়ি, অন্য শাখাদ্বয়ের নিচে তৎসহ অখণ্ড একটি কুঁড়ি ও অপর শাখাদ্বয়ের নিচে তৎসহ অখণ্ড একটি কুঁড়ি থাকবে।</div>
<div class="v" id="v36"><span class="vn">36</span> কুঁড়ি ও শাখা তৎসহ অখণ্ড হবে; সমস্ত পিটানোটাই খাঁটি সোনার একই বস্তু হবে।</div>
<div class="v" id="v37"><span class="vn">37</span> আর তুমি তার সাতটি প্রদীপ তৈরি করবে এবং লোকেরা সেসব প্রদীপ জ্বালালে তার সম্মুখে আলো হবে।</div>
<div class="v" id="v38"><span class="vn">38</span> আর তার চিমটা ও সমস্ত গুলতরাশ খাঁটি সোনা দিয়ে তৈরি করতে হবে।</div>
<div class="v" id="v39"><span class="vn">39</span> এই প্রদীপ-আসন এবং ঐ সমস্ত সামগ্রী এক তালন্ত পরিমিত খাঁটি সোনা দিয়ে তৈরি হবে।</div>
<div class="v" id="v40"><span class="vn">40</span> দেখো, পর্বতে তোমাকে এই সকলের যেরকম নমুনা দেখান হল, সব কিছু সেভাবে তৈরি করো।</div>
</div>
<!-- PARSED ABOVE; EDITING MAY BREAK PARSER -->
</body></html>