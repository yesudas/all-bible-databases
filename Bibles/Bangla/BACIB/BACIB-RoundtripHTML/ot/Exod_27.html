<html><head>
<meta http-equiv="Content-Type" content="text/html;charset=utf-8" />
<title>Exod 27 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 27);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_25.html">25</a> <a href="Exod_26.html">26</a> <b>27</b> <a href="Exod_28.html">28</a> <a href="Exod_29.html">29</a> ... <a href="Exod_40.html">40</a> </div><hr>
<h1>Exod 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পোড়ানো-কোরবানীর কোরবানগাহ্‌</h2><span class="vn">1</span> <span class="br-p"><br><br></span>আর তুমি শিটীম কাঠ দিয়ে পাঁচ হাত লম্বা, পাঁচ হাত চওড়া কোরবানগাহ্‌ তৈরি করবে। সেই কোরবানগাহ্‌টি চারকোনা বিশিষ্ট এবং তিন হাত উঁচু হবে।</div>
<div class="v" id="v2"><span class="vn">2</span> আর তার চার কোণের উপরে শিং করবে, সেই কোরবানগাহ্‌র সমস্ত শিং তৎসহ অখণ্ড হবে এবং তুমি তা ব্রোঞ্জ দিয়ে মোড়াবে।</div>
<div class="v" id="v3"><span class="vn">3</span> আর তার ভস্ম নেবার জন্য হাঁড়ি প্রস্তুত করবে এবং তার হাতা, বাটি, ত্রিশূল ও আগুন রাখার পাত্র তৈরি করবে; তার সমস্ত পাত্র ব্রোঞ্জ দিয়ে তৈরি করবে।</div>
<div class="v" id="v4"><span class="vn">4</span> আর জালের মত ব্রোঞ্জের একটি ঝাঁঝরি তৈরি করবে এবং সেই ঝাঁঝরির উপরে চার কোণে ব্রোঞ্জের চারটি কড়া প্রস্তুত করবে।</div>
<div class="v" id="v5"><span class="vn">5</span> এই ঝাঁঝরি নিম্নভাগে কোরবানগাহ্‌র বেড়ের নিচে রাখবে এবং ঝাঁঝরি কোরবানগাহ্‌র মধ্য পর্যন্ত থাকবে।</div>
<div class="v" id="v6"><span class="vn">6</span> আর কোরবানগাহ্‌র জন্য শিটীম কাঠের বহন-দণ্ড করবে ও তা ব্রোঞ্জ দিয়ে মোড়াবে।</div>
<div class="v" id="v7"><span class="vn">7</span> আর কড়ার মধ্যে ঐ বহন-দণ্ড দেবে; কোরবানগাহ্‌ বহনকালে তার দুই পাশে সেই বহন-দণ্ড থাকবে।</div>
<div class="v" id="v8"><span class="vn">8</span> তুমি ফাঁপা করে তক্তা দিয়ে তা তৈরি করবে; পর্বতে তোমাকে যেরকম দেখান হল, লোকেরা সেভাবে তা তৈরি করবে।</div>
<div class="v" id="v9"><h2>প্রাঙ্গণ</h2><span class="vn">9</span> <span class="br-p"><br><br></span>তুমি শরীয়ত-তাঁবুর প্রাঙ্গণ নির্মাণ করবে; দক্ষিণ পাশে, দক্ষিণ দিকে পাকানো সাদা মসীনা সুতায় তৈরি পর্দা থাকবে; তার এক পাশের লম্বা এক শত হাত হবে।</div>
<div class="v" id="v10"><span class="vn">10</span> তার বিশটি স্তম্ভ ও বিশটি চুঙ্গি ব্রোঞ্জের হবে এবং স্তম্ভের আঁকড়া ও শলাকাগুলো হবে রূপার।</div>
<div class="v" id="v11"><span class="vn">11</span> সেরকম উত্তর পাশে এক শত হাত লম্বা পর্দা হবে, আর তার বিশটি স্তম্ভ ও বিশটি চুঙ্গি ব্রোঞ্জের হবে। সেই স্তম্ভের আঁকড়া ও সমস্ত শলাকা রূপার হবে।</div>
<div class="v" id="v12"><span class="vn">12</span> প্রাঙ্গণের প্রস্থের জন্য পশ্চিম দিকে পঞ্চাশ হাত পর্দা ও তার দশটি স্তম্ভ ও দশটি চুঙ্গি হবে।</div>
<div class="v" id="v13"><span class="vn">13</span> প্রাঙ্গণের চওড়া পূর্ব পাশে পূর্ব দিকে পঞ্চাশ হাত হবে।</div>
<div class="v" id="v14"><span class="vn">14</span> দ্বারের এক পাশের জন্য পনের হাত পর্দা, তিনটি স্তম্ভ ও তিনটি চুঙ্গি হবে।</div>
<div class="v" id="v15"><span class="vn">15</span> আর অন্য পাশের জন্যও পনের হাত পর্দা, তিনটি স্তম্ভ ও তিনটি চুঙ্গি হবে।</div>
<div class="v" id="v16"><span class="vn">16</span> আর প্রাঙ্গণের দরজার জন্য নীল, বেগুনে, লাল ও পাকানো সাদা মসীনা সুতা দিয়ে তৈরি শিল্পীদের করা বিশ হাত একটি পর্দা ও তার চারটি স্তম্ভ ও চারটি চুঙ্গি হবে।</div>
<div class="v" id="v17"><span class="vn">17</span> প্রাঙ্গণের চারদিকের সমস্ত স্তম্ভ রূপার শলাকাতে লাগানো হবে ও সেগুলোর আঁকড়া রূপার ও চুঙ্গি ব্রোঞ্জের হবে।</div>
<div class="v" id="v18"><span class="vn">18</span> প্রাঙ্গণের লম্বা হবে একশত হাত চওড়া সর্বত্র পঞ্চাশ হাত এবং উচ্চতা পাঁচ হাত। তা সমস্তই পাকানো সাদা মসীনা সুতা দিয়ে করা হবে ও তার ব্রোঞ্জের চুঙ্গি হবে।</div>
<div class="v" id="v19"><span class="vn">19</span> শরীয়ত-তাঁবুর যাবতীয় কাজ সম্বন্ধীয় সমস্ত দ্রব্য ও গোঁজ এবং প্রাঙ্গণের সমস্ত গোঁজ ব্রোঞ্জের হবে।</div>
<div class="v" id="v20"><h2>প্রদীপ-আসনের তেল</h2><span class="vn">20</span> <span class="br-p"><br><br></span>আর তুমি বনি-ইসরাইলদেরকে এই হুকুম করবে, যেন তারা আলোর জন্য ছেঁচা জলপাইয়ের তেল তোমার কাছে আনে, যাতে নিয়মিতভাবে প্রদীপ জ্বালানো থাকে।</div>
<div class="v" id="v21"><span class="vn">21</span> আর জমায়েত-তাঁবুতে শরীয়ত-সিন্দুকের সম্মুখে অবস্থিত পর্দার বাইরে হারুন ও তার পুত্ররা সন্ধ্যা থেকে সকাল পর্যন্ত মাবুদের সম্মুখে তা প্রস্তুত রাখবে; এটি বনি-ইসরাইলদের পুরুষানুক্রমে পালনীয় চিরস্থায়ী নিয়ম।</div>
</div>
<!-- PARSED ABOVE; EDITING MAY BREAK PARSER -->
</body></html>