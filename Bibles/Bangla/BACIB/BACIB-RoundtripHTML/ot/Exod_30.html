<html><head>
<meta http-equiv="Content-Type" content="text/html;charset=utf-8" />
<title>Exod 30 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 30);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_28.html">28</a> <a href="Exod_29.html">29</a> <b>30</b> <a href="Exod_31.html">31</a> <a href="Exod_32.html">32</a> ... <a href="Exod_40.html">40</a> </div><hr>
<h1>Exod 30</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ধূপগাহ্‌</h2><span class="vn">1</span> <span class="br-p"><br><br></span>আর তুমি ধূপ জ্বালাবার জন্য শিটীম কাঠ দিয়ে একটি ধূপগাহ্‌ তৈরি করবে।</div>
<div class="v" id="v2"><span class="vn">2</span> তা এক হাত লম্বা ও এক হাত চওড়া চারকোনা বিশিষ্ট হবে এবং দুই হাত উঁচু হবে, তার সমস্ত শিং তার সঙ্গে অখণ্ড হবে।</div>
<div class="v" id="v3"><span class="vn">3</span> আর তুমি সেই ধূপগাহ্‌, তার উপরের অংশ ও চারপাশ ও শৃঙ্গ খাঁটি সোনা দিয়ে মুড়িয়ে দেবে এবং তার চারদিকে সোনার কিনারা গড়ে দেবে।</div>
<div class="v" id="v4"><span class="vn">4</span> আর তার কিনারার নিচে দুই কোণের কাছে সোনার দু’টা করে কড়া গড়ে দেবে, দুই পাশে গড়ে দেবে; তা ধূপগাহ্‌ বহন করার জন্য বহন-দণ্ডের ঘর হবে।</div>
<div class="v" id="v5"><span class="vn">5</span> আর ঐ বহন-দণ্ড শিটীম কাঠ দিয়ে প্রস্তুত করে সোনা দিয়ে মুড়িয়ে দেবে।</div>
<div class="v" id="v6"><span class="vn">6</span> আর শরীয়ত-সিন্দুকের কাছে থাকা পর্দার অগ্রভাগে, শরীয়ত-সিন্দুকের উপরিস্থ গুনাহ্‌-আবরণের সম্মুখে তা রাখবে, সেই স্থানে আমি তোমার কাছে দেখা দেবো।</div>
<div class="v" id="v7"><span class="vn">7</span> আর হারুন তার উপরে সুগন্ধি ধূপ জ্বালাবে; প্রতি প্রভাতে প্রদীপ পরিষ্কার করার সময়ে সে ঐ ধূপ জ্বালাবে।</div>
<div class="v" id="v8"><span class="vn">8</span> আর সন্ধ্যাবেলা প্রদীপ জ্বালাবার সময়ে হারুন ধূপ জ্বালাবে, তাতে তোমাদের পুরুষানুক্রমে মাবুদের সম্মুখে নিয়মিত ভাবে ধূপ জ্বালানো হবে।</div>
<div class="v" id="v9"><span class="vn">9</span> তোমরা তার উপরে অন্য ধূপ, কিংবা পোড়ানো-কোরবানী, কিংবা শস্য-উৎসর্গ ও অন্যান্য কোরবানী করো না ও তার উপরে পেয় উৎসর্গ ঢেলো না।</div>
<div class="v" id="v10"><span class="vn">10</span> আর বছরের মধ্যে একবার হারুন তার শিংগুলোর উপর কাফ্‌ফারার অনুষ্ঠান করবে। তোমাদের পুরুষানুক্রমে বছরের মধ্যে একবার কাফ্‌ফারার গুনাহ্‌-কোরবানীর রক্ত দিয়ে তার জন্য কাফ্‌ফারা দেবে; এই কোরবানগাহ্‌ মাবুদের উদ্দেশে অতি পবিত্র।</div>
<div class="v" id="v11"><h2>প্রাণের জন্য কাফ্‌ফারা</h2><span class="vn">11</span> <span class="br-p"><br><br></span>পরে মাবুদ মূসাকে এই কথা বললেন,</div>
<div class="v" id="v12"><span class="vn">12</span> তুমি যখন বনি-ইসরাইলদের সংখ্যা গ্রহণ কর, তখন যাদেরকে গণনা করা যায়, তারা প্রত্যেকে গণনাকালে মাবুদের কাছে নিজ নিজ প্রাণের জন্য কাফ্‌ফারা দেবে, যেন তাদের মধ্যে গণনাকালে আঘাত না আসে।</div>
<div class="v" id="v13"><span class="vn">13</span> তাদের দেয় এই; যে কেউ গণনা-করা লোকদের মধ্যে আসবে, সে পবিত্র স্থানের মাপ অনুসারে অর্ধেক শেকল দেবে; বিশ গেরাতে এক শেকল হয়; সেই অর্ধেক শেকল মাবুদের উদ্দেশে উপহার হবে।</div>
<div class="v" id="v14"><span class="vn">14</span> বিশ বছর বয়স্ক কিংবা তার বেশি বয়স্ক যে কেউ গণনা-করা লোকদের মধ্যে আসবে, সে মাবুদকে ঐ উপহার দেবে।</div>
<div class="v" id="v15"><span class="vn">15</span> তোমাদের প্রাণের কাফ্‌ফারা করার জন্য মাবুদকে সেই উপহার দেবার সময়ে ধনবান অর্ধেক শেকলের বেশি দেবে না এবং দরিদ্র তার কম দেবে না।</div>
<div class="v" id="v16"><span class="vn">16</span> আর তুমি বনি-ইসরাইল থেকে সেই কাফ্‌ফারার টাকা নিয়ে জমায়েত-তাঁবুর কাজের জন্য দেবে; তোমাদের প্রাণের কাফ্‌ফারার নিমিত্ত তা বনি-ইসরাইলদের স্মরণ করার জন্য মাবুদের সম্মুখে থাকবে।</div>
<div class="v" id="v17"><h2>হাত-পা ধোয়ার পাত্র</h2><span class="vn">17</span> <span class="br-p"><br><br></span>আর মাবুদ মূসাকে বললেন,</div>
<div class="v" id="v18"><span class="vn">18</span> তুমি ধোয়ার জন্য ব্রোঞ্জের একটি পাত্র ও তা বসাবাস জন্য ব্রোঞ্জের আসন প্রস্তুত করবে এবং জমায়েত-তাঁবুর ও কোরবানগাহ্‌র মধ্যস্থানে রাখবে ও তার মধ্যে পানি দেবে।</div>
<div class="v" id="v19"><span class="vn">19</span> হারুন ও তার পুত্ররা সেই পাত্রে নিজ নিজ হাত ও পা ধুয়ে নেবে।</div>
<div class="v" id="v20"><span class="vn">20</span> তারা যেন মারা না পরে, এজন্য জমায়েত-তাঁবুতে প্রবেশ কালে পানিতে নিজেদের ধুয়ে নেবে; কিংবা পরিচর্যা করার জন্য, মাবুদের উদ্দেশে অগ্নিকৃত উপহার পোড়াবার জন্য কোরবানগাহ্‌র কাছে আগমনকালে নিজ নিজ হাত ও পা ধুয়ে নেবে,</div>
<div class="v" id="v21"><span class="vn">21</span> তারা যেন মারা না পড়ে সেজন্য তা করবে, এটি তাদের পক্ষে চিরস্থায়ী নিয়ম, পুরুষানুক্রমে হারুন ও তার বংশের জন্য।</div>
<div class="v" id="v22"><h2>পবিত্র তেল ও ধূপ</h2><span class="vn">22</span> <span class="br-p"><br><br></span>আর মাবুদ মূসাকে বললেন,</div>
<div class="v" id="v23"><span class="vn">23</span> তুমি তোমার কাছে উত্তম উত্তম সুগন্ধি দ্রব্য, অর্থাৎ পবিত্র স্থানের মাপ অনুসারে পাঁচ শত শেকল খাঁটি গন্ধরস, তার অর্ধেক অর্থাৎ আড়াই শত শেকল সুগন্ধি দারুচিনি, আড়াই শত শেকল বচ,</div>
<div class="v" id="v24"><span class="vn">24</span> পাঁচ শত শেকল সূক্ষ্ম দারুচিনি ও এক হিন জলপাইয়ের তেল নেবে।</div>
<div class="v" id="v25"><span class="vn">25</span> এ সমস্ত কিছু দ্বারা তুমি অভিষেকের পবিত্র তেল সুগন্ধি-প্রস্তুতকারীর প্রক্রিয়া মতে প্রস্তুত করবে, তা অভিষেকের জন্য পবিত্র তেল হবে।</div>
<div class="v" id="v26"><span class="vn">26</span> আর তা দিয়ে তুমি জমায়েত-তাঁবু, শরীয়ত-সিন্দুক,</div>
<div class="v" id="v27"><span class="vn">27</span> টেবিল ও তার সমস্ত পাত্র, প্রদীপ-আসন ও তার সমস্ত পাত্র, ধূপগাহ্‌,</div>
<div class="v" id="v28"><span class="vn">28</span> পোড়ানো-কোরবানীর কোরবানগাহ্‌ ও তার সমস্ত পাত্র এবং ধোবার পাত্র ও তার আসন অভিষেক করবে।</div>
<div class="v" id="v29"><span class="vn">29</span> আর এসব বস্তু পবিত্র করবে, তাতে তা অতি পবিত্র হবে; যে কেউ তা সপর্শ করে, তার পবিত্র হওয়া চাই।</div>
<div class="v" id="v30"><span class="vn">30</span> আর তুমি হারুন ও তার পুত্রদেরকে আমার ইমামের কাজ করার জন্য অভিষেক করে পবিত্র করবে।</div>
<div class="v" id="v31"><span class="vn">31</span> আর বনি-ইসরাইলকে বলবে, তোমাদের পুরুষানুক্রমে আমার জন্য তা পবিত্র অভিষেকের তেল হবে।</div>
<div class="v" id="v32"><span class="vn">32</span> মানুষের শরীরে তা ঢালা যাবে না এবং তোমরা তার দ্রব্যের পরিমাণ অনুসারে সেরকম আর কোন তেল প্রস্তুত করবে না; তা পবিত্র, তোমাদের পক্ষে পবিত্র হবে।</div>
<div class="v" id="v33"><span class="vn">33</span> যে কেউ তার মত তেল প্রস্তুত করে ও যে কেউ পরের শরীরে তার কিঞ্চিৎ দেয়, সে তার লোকদের মধ্য থেকে উচ্ছিন্ন হবে।</div>
<div class="v" id="v34"><h2>সুগন্ধি দ্রব্য</h2><span class="vn">34</span> <span class="br-p"><br><br></span>আর মাবুদ মূসাকে বললেন, তুমি তোমার কাছে সুগন্ধি দ্রব্য নেবে— গুগ্‌গুলু, নখী, কুন্দুরু; এসব সুগন্ধি দ্রব্যের ও খাঁটি লোবানের প্রত্যেকটি সমান ভাগ করে নেবে।</div>
<div class="v" id="v35"><span class="vn">35</span> আর তা দ্বারা সুগন্ধি-প্রস্তুতকারীর প্রক্রিয়া মতে করা ও লবণ মিশানো একটি খাঁটি পবিত্র সুগন্ধি ধূপ প্রস্তুত করবে।</div>
<div class="v" id="v36"><span class="vn">36</span> তার কিঞ্চিৎ চূর্ণ করে, যে জমায়েত-তাঁবুতে আমি তোমার সঙ্গে সাক্ষাৎ করবো, তার মধ্যে শরীয়ত-সিন্দুকের সম্মুখে তা রাখবে; তা তোমাদের জ্ঞানে অতি পবিত্র হবে।</div>
<div class="v" id="v37"><span class="vn">37</span> এবং তুমি যে সুগন্ধি ধূপ প্রস্তুত করবে, তার দ্রব্যের পরিমাণ অনুসারে তোমরা নিজেদের জন্য তা করো না, তা তোমার জ্ঞানে মাবুদের উদ্দেশে পবিত্র হবে।</div>
<div class="v" id="v38"><span class="vn">38</span> যে কেউ ঘ্রাণ নেবার জন্য সেই রকম ধূপ প্রস্তুত করবে, সে তার লোকদের মধ্য থেকে উচ্ছিন্ন হবে।</div>
</div>
<!-- PARSED ABOVE; EDITING MAY BREAK PARSER -->
</body></html>