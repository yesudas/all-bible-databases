<html><head>
<meta http-equiv="Content-Type" content="text/html;charset=utf-8" />
<title>Exod 31 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 31);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_29.html">29</a> <a href="Exod_30.html">30</a> <b>31</b> <a href="Exod_32.html">32</a> <a href="Exod_33.html">33</a> ... <a href="Exod_40.html">40</a> </div><hr>
<h1>Exod 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দু’জন প্রধান শিল্পকার</h2><span class="vn">1</span> <span class="br-p"><br><br></span>আর মাবুদ মূসাকে বললেন,</div>
<div class="v" id="v2"><span class="vn">2</span> দেখ, আমি এহুদা-বংশীয় হূরের পৌত্র ঊরির পুত্র বৎসলেলের নাম ধরে ডাকলাম।</div>
<div class="v" id="v3"><span class="vn">3</span> আর আমি তাকে আল্লাহ্‌র রূহে— জ্ঞানে, বুদ্ধিতে, বিদ্যায় ও সমস্ত রকম শিল্প-কৌশলে— পরিপূর্ণ করলাম;</div>
<div class="v" id="v4"><span class="vn">4</span> যাতে সে কৌশলের কাজ কল্পনা করতে পারে, সোনা, রূপা ও ব্রোঞ্জের কাজ করতে পারে,</div>
<div class="v" id="v5"><span class="vn">5</span> খচিত করার মণি কাটতে, কাঠ খোদাই করতে ও সমস্ত রকম শিল্পকর্ম করতে পারে।</div>
<div class="v" id="v6"><span class="vn">6</span> আর দেখ, আমি দান-বংশজাত অহীষামকের পুত্র অহলীয়াবকে তার সহকারী করে দিলাম এবং সমস্ত দক্ষ লোকের অন্তরে বিজ্ঞতা দিলাম। অতএব আমি তোমাকে যা যা হুকুম করেছি, সেসব তারা তৈরি করবে;</div>
<div class="v" id="v7"><span class="vn">7</span> জমায়েত-তাঁবু, শরীয়ত-সিন্দুক, তার উপরিস্থ গুনাহ্‌ আবরণ এবং তাঁবুর সমস্ত পাত্র;</div>
<div class="v" id="v8"><span class="vn">8</span> আর টেবিল ও তার সমস্ত পাত্র, খাঁটি সোনার প্রদীপ-আসন ও তার সমস্ত পাত্র এবং ধূপগাহ্‌;</div>
<div class="v" id="v9"><span class="vn">9</span> আর পোড়ানো-কোরবানীর কোরবানগাহ্‌ ও তার সমস্ত পাত্র এবং ধোবার পাত্র ও তার গামলা;</div>
<div class="v" id="v10"><span class="vn">10</span> এবং সূক্ষ্ম শিল্পীত পোশাক, ইমামের কাজ করার জন্য ইমাম হারুনের পবিত্র পোশাক ও তার পুত্রদের পোশাক;</div>
<div class="v" id="v11"><span class="vn">11</span> এবং অভিষেকের জন্য তেল ও পবিত্র স্থানের জন্য সুগন্ধি ধূপ; আমি তোমাকে যেমন হুকুম করেছি, সেই অনুসারে তারা সবকিছুই করবে।</div>
<div class="v" id="v12"><h2>বিশ্রামবার</h2><span class="vn">12</span> <span class="br-p"><br><br></span>আর মাবুদ মূসাকে বললেন, তুমি বনি-ইসরাইলদেরকে আরও এই কথা বল,</div>
<div class="v" id="v13"><span class="vn">13</span> তোমরা অবশ্য আমার বিশ্রামবার পালন করবে; কেননা তোমাদের পুরুষানুক্রমে আমার ও তোমাদের মধ্যে এই একটি চিহ্ন রইলো, যেন তোমরা জানতে পার যে, আমিই তোমাদের পবিত্রকারী মাবুদ,</div>
<div class="v" id="v14"><span class="vn">14</span> অতএব তোমরা বিশ্রামবার পালন করবে, কেননা তোমাদের জন্য সেদিন পবিত্র; যে কেউ সেদিন নাপাক করবে, তার অবশ্যই প্রাণদণ্ড হবে; কারণ যে কেউ ঐ দিনে কাজ করবে, সে তার লোকদের মধ্য থেকে উচ্ছিন্ন হবে।</div>
<div class="v" id="v15"><span class="vn">15</span> ছয় দিন কাজ করা হবে কিন্তু সপ্তম দিন মাবুদের উদ্দেশে বিশ্রামের জন্য পবিত্র বিশ্রামবার। সেই বিশ্রামবারে যে কেউ কাজ করবে তার অবশ্যই প্রাণদণ্ড হবে।</div>
<div class="v" id="v16"><span class="vn">16</span> বনি-ইসরাইলরা চিরস্থায়ী নিয়ম বলে পুরুষানুক্রমে বিশ্রামবার মান্য করার জন্য বিশ্রামবার পালন করবে।</div>
<div class="v" id="v17"><span class="vn">17</span> আমার ও বনি-ইসরাইলদের মধ্যে এটি চিরস্থায়ী চিহ্ন; কেননা মাবুদ ছয় দিনে আসমান ও দুনিয়া নির্মাণ করেছিলেন, আর সপ্তম দিনে বিশ্রাম গ্রহণ করেছিলেন।</div>
<div class="v" id="v18"><span class="vn">18</span> <span class="br-p"><br><br></span>পরে তিনি তুর পর্বতে মূসার সঙ্গে কথা শেষ করে শরীয়ত-ফলক দু’টি, আল্লাহ্‌র আঙ্গুল দ্বারা লেখা পাথরের ফলক দু’টি, তাঁকে দিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>