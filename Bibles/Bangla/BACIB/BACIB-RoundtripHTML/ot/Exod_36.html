<html><head>
<meta http-equiv="Content-Type" content="text/html;charset=utf-8" />
<title>Exod 36 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 36);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_34.html">34</a> <a href="Exod_35.html">35</a> <b>36</b> <a href="Exod_37.html">37</a> <a href="Exod_38.html">38</a> ... <a href="Exod_40.html">40</a> </div><hr>
<h1>Exod 36</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>অতএব মাবুদের সমস্ত হুকুম অনুসারে পবিত্র স্থানের সমস্ত কাজ কিভাবে করতে হবে, তা জানতে মাবুদ বৎসলেল ও অহলীয়াব এবং আর যাঁদেরকে বিচক্ষণতা ও বুদ্ধি দিয়েছেন, সেসব দক্ষ লোক কাজ করবেন।</div>
<div class="v" id="v2"><span class="vn">2</span> <span class="br-p"><br><br></span>পরে মূসা বৎসলেল ও অহলীয়াবকে এবং মাবুদ যাঁদের অন্তরে বিচক্ষণতা দিয়েছিলেন, সেই অন্য সমস্ত দক্ষ লোককে ডাকলেন, অর্থাৎ সেই কাজ করার জন্য উপস্থিত থেকে যাঁদের মনে প্রবৃত্তি জন্মালো, তাঁদেরকে ডাকলেন।</div>
<div class="v" id="v3"><span class="vn">3</span> তাতে তাঁরা পবিত্র স্থানের কাজের উপাদান সম্পন্ন করার জন্য বনি-ইসরাইলদের আনা সমস্ত উপহার মূসার কাছ থেকে গ্রহণ করলেন। আর লোকেরা তখনও প্রতি প্রভাতে তাঁর কাছে স্বেচ্ছায় আরও দ্রব্য নিয়ে আসছিল।</div>
<div class="v" id="v4"><span class="vn">4</span> তখন পবিত্র স্থানের সকল কাজে নিযুক্ত বিজ্ঞ সমস্ত লোক নিজ নিজ কাজ থেকে এসে মূসাকে বললেন,</div>
<div class="v" id="v5"><span class="vn">5</span> মাবুদ যা যা তৈরি করতে হুকুম করেছিলেন, লোকেরা সেই কাজের জন্য অতিরিক্ত আরও বস্তু আনছে।</div>
<div class="v" id="v6"><span class="vn">6</span> তাতে মূসা হুকুম দিয়ে শিবিরের সর্বত্র এই ঘোষণা করে দিলেন যে, পুরুষ কিংবা স্ত্রীলোক পবিত্র স্থানের জন্য আর উপহার প্রস্তুত না করুক।</div>
<div class="v" id="v7"><span class="vn">7</span> তাতে লোকেরা তাদের উপহার আনা থেকে বিরত হল। কেননা সমস্ত কাজ করার জন্য তাদের যথেষ্ট, এমন কি, প্রয়োজনের অতিরিক্ত দ্রব্য প্রস্তুত ছিল।</div>
<div class="v" id="v8"><h2>জমায়েত-তাঁবু</h2><span class="vn">8</span> <span class="br-p"><br><br></span>পরে কাজে নিযুক্ত দক্ষ সমস্ত লোক পাকানো সাদা মসীনা সুতা, নীল, বেগুনে ও লাল সুতায় তৈরি দশটি পর্দা দ্বারা শরীয়ত-তাঁবু প্রস্তুত করলেন। সেই পর্দাগুলোতে শিল্পীদের কৃত কারুবীদের আকৃতি ছিল।</div>
<div class="v" id="v9"><span class="vn">9</span> প্রত্যেক পর্দা আটাশ হাত লম্বা ও প্রত্যেক পর্দা চার হাত চওড়া, সমস্ত পর্দার মাপ ছিল একই।</div>
<div class="v" id="v10"><span class="vn">10</span> <span class="br-p"><br><br></span>পরে তিনি তার পাঁচটি পর্দা একত্র যোগ করলেন এবং অন্য পাঁচটি পর্দাও একত্রে যোগ করলেন।</div>
<div class="v" id="v11"><span class="vn">11</span> আর জোড়ার স্থানে প্রথম অন্ত্য পর্দার কিনারায় নীল রংয়ের ঘুণ্টীঘরা করলেন এবং জোড়ার স্থানের দ্বিতীয় অন্ত্য পর্দার কিনারায়ও ঠিক তা-ই করলেন।</div>
<div class="v" id="v12"><span class="vn">12</span> প্রথম পর্দাতে পঞ্চাশটি ঘুণ্টীঘরা করলেন এবং জোড়ার স্থানের দ্বিতীয় পর্দার কিনারায়ও পঞ্চাশটি ঘুণ্টীঘরা করলেন; সেই দু’টি ঘুণ্টীঘরাশ্রেণী পরসপর সম্মুখীন হল।</div>
<div class="v" id="v13"><span class="vn">13</span> পরে তিনি সোনার পঞ্চাশটি ঘুণ্টী তৈরি করে সেই ঘুণ্টিতে পর্দাগুলো পরসপর জোড়া দিলেন; তাতে একটিই শরীয়ত-তাঁবু হল।</div>
<div class="v" id="v14"><span class="vn">14</span> <span class="br-p"><br><br></span>পরে তিনি শরীয়ত-তাঁবুর উপরে আচ্ছাদন করার তাঁবুর জন্য ছাগলের লোম দিয়ে এগারটি পর্দা প্রস্তুত করলেন।</div>
<div class="v" id="v15"><span class="vn">15</span> তার প্রত্যেক পর্দা ত্রিশ হাত লম্বা ও চার হাত চওড়া; এগারটি পর্দার একই মাপ ছিল।</div>
<div class="v" id="v16"><span class="vn">16</span> পরে তিনি পাঁচটি পর্দা পৃথক জোড়া দিলেন ও ছয়টি পর্দা পৃথক জোড়া দিলেন।</div>
<div class="v" id="v17"><span class="vn">17</span> আর জোড়ার স্থানের অন্ত্য পর্দার কিনারায় পঞ্চাশটি ঘুণ্টীঘরা করলেন এবং দ্বিতীয় জোড়ার স্থানের অন্ত্য পর্দার কিনারায়ও পঞ্চাশটি ঘুণ্টীঘরা করলেন।</div>
<div class="v" id="v18"><span class="vn">18</span> আর জোড়া দিয়ে একই তাঁবু করার জন্য ব্রোঞ্জের পঞ্চাশটি ঘুণ্টী তৈরি করলেন।</div>
<div class="v" id="v19"><span class="vn">19</span> পরে পরিশোধিত ভেড়ার চামড়া দিয়ে তাঁবুর একটি ছাদ, আবার তার উপরে শুশুকের চামড়ার একটি ছাদ প্রস্তুত করলেন।</div>
<div class="v" id="v20"><span class="vn">20</span> <span class="br-p"><br><br></span>পরে তিনি শরীয়ত-তাঁবুর জন্য শিটীম কাঠের দাঁড় করানো তক্তাগুলো তৈরি করলেন।</div>
<div class="v" id="v21"><span class="vn">21</span> একেক তক্তা লম্বায় দশ হাত ও প্রত্যেক তক্তা চওড়ায় দেড় হাত।</div>
<div class="v" id="v22"><span class="vn">22</span> প্রত্যেক তক্তাতে পরসপর সংযুক্ত দু’টি করে পায়া ছিল; এভাবে তিনি শরীয়ত-তাঁবুর সমস্ত তক্তা প্রস্তুত করলেন।</div>
<div class="v" id="v23"><span class="vn">23</span> তিনি শরীয়ত-তাঁবুর জন্য তক্তা প্রস্তুত করলেন, দক্ষিণ দিকে দক্ষিণ পাশের জন্য বিশটি তক্তা;</div>
<div class="v" id="v24"><span class="vn">24</span> আর সেই বিশটি তক্তার নিচে রূপার চল্লিশটি চুঙ্গি তৈরি করলেন, একটি তক্তার নিচে তার দু’টি পায়ার জন্য দু’টি চুঙ্গি এবং অন্যান্য তক্তার নিচেও তাদের দু’টি করে পায়ার জন্য দু’টা করে চুঙ্গি তৈরি করলেন।</div>
<div class="v" id="v25"><span class="vn">25</span> আর শরীয়ত-তাঁবুর দ্বিতীয় পাশের জন্য উত্তর দিকে বিশটি তক্তা করলেন,</div>
<div class="v" id="v26"><span class="vn">26</span> ও সেগুলোর জন্য চল্লিশটি রূপার চুঙ্গি গড়লেন; একটি তক্তার নিচে দু’টি করে চুঙ্গি ও অন্য অন্য তক্তার নিচেও দু’টি করে চুঙ্গি হল।</div>
<div class="v" id="v27"><span class="vn">27</span> আর পশ্চিম দিকে শরীয়ত-তাঁবুর পিছন দিকের জন্য ছয়খানি তক্তা করলেন।</div>
<div class="v" id="v28"><span class="vn">28</span> শরীয়ত-তাঁবুর সেই পিছন দিকের দুই কোণে দু’খানি তক্তা রাখলেন।</div>
<div class="v" id="v29"><span class="vn">29</span> সেই দু’টি তক্তার নিচে ভাঁজ ছিল, দু’টি এবং সেরকমভাবে মাথাতেও প্রথম কড়ার কাছে অখণ্ড ছিল; এভাবে তিনি দু’টি কোণের তক্তা একসঙ্গে জুড়ে দিলেন।</div>
<div class="v" id="v30"><span class="vn">30</span> তাতে আটখানি তক্তা এবং সেগুলোর রূপার ষোলটি চুঙ্গি হল, একেক তক্তার নিচে দু’টা করে চুঙ্গি হল।</div>
<div class="v" id="v31"><span class="vn">31</span> <span class="br-p"><br><br></span>পরে তিনি শিটীম কাঠ দিয়ে অর্গল প্রস্তুত করলেন;</div>
<div class="v" id="v32"><span class="vn">32</span> শরীয়ত-তাঁবুর এক পাশের তক্তার জন্য পাঁচটি অর্গল, শরীয়ত-তাঁবুর অন্য পাশের তক্তার জন্য পাঁচটি অর্গল এবং পশ্চিম দিকে শরীয়ত-তাঁবুর পিছন দিকের তক্তার জন্য পাঁচটি অর্গল।</div>
<div class="v" id="v33"><span class="vn">33</span> আর মধ্যবর্তী অর্গলটিকে তক্তাগুলোর মধ্যস্থান দিয়ে এক প্রান্ত থেকে অন্য প্রান্ত পর্যন্ত বিস্তার করলেন।</div>
<div class="v" id="v34"><span class="vn">34</span> পরে তিনি তক্তাগুলো সোনা দিয়ে মুড়লেন এবং অর্গলের ঘর হবার জন্য সোনার কড়া গড়ে অর্গলও সোনা দিয়ে মুড়ে দিলেন।</div>
<div class="v" id="v35"><span class="vn">35</span> <span class="br-p"><br><br></span>আর তিনি নীল, বেগুনে, লাল ও পাকানো সাদা মসীনা সুতা দিয়ে পর্দা প্রস্তুত করলেন, তাতে কারুবীর আকৃতি করলেন, তা শিল্পীদের কর্ম।</div>
<div class="v" id="v36"><span class="vn">36</span> আর তার জন্য শিটীম কাঠের চারটি স্তম্ভ তৈরি করে সোনা দিয়ে মুড়লেন এবং তাদের আঁকড়াও সোনা দিয়ে তৈরি করলেন এবং তার জন্য রূপার চারটি চুঙ্গি ঢাললেন।</div>
<div class="v" id="v37"><span class="vn">37</span> পরে তিনি তাঁবুর দরজার জন্য নীল, বেগুনে, লাল ও পাকানো সাদা মসীনা সুতা দিয়ে সূচি-কর্মবিশিষ্ট একটি পর্দা তৈরি করলেন।</div>
<div class="v" id="v38"><span class="vn">38</span> আর তার পাঁচটি স্তম্ভ ও সেগুলোর আঁকড়া তৈরি করলেন এবং সেগুলোর মাথলা ও শলাকা সোনা দিয়ে মুড়লেন কিন্তু সেগুলোর পাঁচটি চুঙ্গি ব্রোঞ্জ দিয়ে তৈরি করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>