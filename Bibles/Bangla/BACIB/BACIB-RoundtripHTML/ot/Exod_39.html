<html><head>
<meta http-equiv="Content-Type" content="text/html;charset=utf-8" />
<title>Exod 39 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 39);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_37.html">37</a> <a href="Exod_38.html">38</a> <b>39</b> <a href="Exod_40.html">40</a> </div><hr>
<h1>Exod 39</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইমামদের জন্য সূক্ষ্ম কাজ-করা পোশাক</h2><span class="vn">1</span> <span class="br-p"><br><br></span>পরে শিল্পীরা নীল, বেগুনে ও লাল সুতা দ্বারা পবিত্র স্থানে পরিচর্যা করার জন্য সূক্ষ্ম কাজ-করা পোশাক প্রস্তুত করলেন, বিশেষ করে হারুনের জন্য পবিত্র পোশাক প্রস্তুত করলেন; যেমন মাবুদ মূসাকে হুকুম দিয়েছিলেন।</div>
<div class="v" id="v2"><span class="vn">2</span> তিনি সোনা দিয়ে এবং নীল, বেগুনে, লাল ও পাকানো সাদা মসীনা সুতা দিয়ে এফোদ তৈরি করলেন।</div>
<div class="v" id="v3"><span class="vn">3</span> ফলত তাঁরা সোনা পিটিয়ে পাত করে শিল্পকর্মের নীল, বেগুনে, লাল ও সাদা মসীনা সুতার মধ্যে বোনার জন্য তা কেটে তার প্রস্তুত করলেন।</div>
<div class="v" id="v4"><span class="vn">4</span> আর তাঁরা জোড়া দেবার জন্য তার দু’টি স্কন্ধপটি প্রস্তুত করলেন; এর দুই প্রান্তে পরসপর জোড়া দেওয়া হল;</div>
<div class="v" id="v5"><span class="vn">5</span> আর তা বন্ধ করার জন্য শিল্পকর্মে বোনা যে পটুকা তার উপরে ছিল, তা তার সাথে অখণ্ড এবং সেই কাপড়ের মত ছিল, তা সোনা দিয়ে এবং নীল, বেগুনে লাল ও পাকানো সাদা মসীনা সুতা দিয়ে প্রস্তুত হল; যেমন মাবুদ মূসাকে হুকুম দিয়েছিলেন।</div>
<div class="v" id="v6"><span class="vn">6</span> <span class="br-p"><br><br></span>পরে তাঁরা খোদিত সীলমোহরের মত ইসরাইলের পুত্রদের নামে খোদিত সোনার জালিতে খচিত দু’টি গোমেদ মণি খোদাই করলেন।</div>
<div class="v" id="v7"><span class="vn">7</span> আর এফোদের দু’টি স্কন্ধপটির উপরে ইসরাইলের পুত্রদের স্মরণ করার মণিস্বরূপ তা বসালেন; যেমন মাবুদ মূসাকে হুকুম দিয়েছিলেন।</div>
<div class="v" id="v8"><h2>বুকপাটা</h2><span class="vn">8</span> <span class="br-p"><br><br></span>পরে এফোদের কাজের মতই তিনি সোনা দিয়ে এবং নীল, বেগুনে, লাল ও পাকানো সাদা মসীনা সুতা দিয়ে শিল্পকর্মের বুকপাটা তৈরি করলেন।</div>
<div class="v" id="v9"><span class="vn">9</span> তা চারকোনা বিশিষ্ট; তাঁরা সেই বুকপাটা দুই ভাঁজ করলেন; তা এক বিঘত লম্বা ও এক বিঘত চওড়া ও দুই ভাঁজ করলেন।</div>
<div class="v" id="v10"><span class="vn">10</span> আর তা চার পঙ্‌ক্তি মণিতে খচিত করলেন; তার প্রথম পঙ্‌ক্তিতে চুণী, পীতমণি ও মরকত,</div>
<div class="v" id="v11"><span class="vn">11</span> দ্বিতীয় পঙ্‌ক্তিতে পদ্মরাগ, নীলকান্ত ও হীরক,</div>
<div class="v" id="v12"><span class="vn">12</span> তৃতীয় পঙ্‌ক্তিতে পেরোজ, যিস্ম ও কটাহেলা,</div>
<div class="v" id="v13"><span class="vn">13</span> এবং চতুর্থ পঙ্‌ক্তিতে বৈদূর্য, গোমেদ ও সূর্যকান্ত ছিল; সোনার জালির মধ্যে এসব মণি খচিত হল।</div>
<div class="v" id="v14"><span class="vn">14</span> এসব মণি ইসরাইলের পুত্রদের নাম অনুসারে হল, তাঁদের নাম অনুসারে বারোটি হল; সীলমোহর খোদাই করার মত করে খোদিত প্রত্যেক মণিতে বারো বংশের জন্য একেক পুত্রের নাম হল।</div>
<div class="v" id="v15"><span class="vn">15</span> পরে তাঁরা বুকপাটায় খাঁটি সোনা দিয়ে মালার মত পাকানো দু’টি শিকল তৈরি করলেন।</div>
<div class="v" id="v16"><span class="vn">16</span> আর সোনার দু’টি জালি ও সোনার দু’টি কড়া তৈরি করে বুকপাটার দুই প্রান্তে সেই দু’টি কড়া আট্‌কে দিলেন।</div>
<div class="v" id="v17"><span class="vn">17</span> আর বুকপাটার প্রান্তস্থিত দু’টি কড়ার মধ্যে পাকানো সোনার সেই দু’টি শিকল রাখলেন।</div>
<div class="v" id="v18"><span class="vn">18</span> এবং পাকানো শিকলের দুই প্রান্ত দুই জালিতে আট্‌কে দিয়ে এফোদের সম্মুখে দু’টি স্কন্ধপটির উপরে রাখলেন।</div>
<div class="v" id="v19"><span class="vn">19</span> আর সোনার দু’টি কড়া গড়ে বুকপাটার দুই প্রান্তে ভিতরভাগে এফোদের সম্মুখস্থ প্রান্তে রাখলেন।</div>
<div class="v" id="v20"><span class="vn">20</span> এবং সোনার দু’টি কড়া গড়ে এফোদের দু’টি স্কন্ধপটির নিচে তার সম্মুখভাগে তার জোড়ের স্থানে এফোদের বুনানি করা পটুকার উপরে রাখলেন।</div>
<div class="v" id="v21"><span class="vn">21</span> আর বুকপাটা যেন এফোদের শিল্পীত পটুকার উপরে থাকে, এফোদ থেকে খসে না যায়, এজন্য তাঁরা কড়াতে নীল সুতা দিয়ে এফোদের কড়ার সঙ্গে বুকপাটা বেঁধে রাখলেন; যেমন মাবুদ মূসাকে হুকুম দিয়েছিলেন।</div>
<div class="v" id="v22"><h2>ইমামদের জন্য অন্যান্য পরিচ্ছদ</h2><span class="vn">22</span> <span class="br-p"><br><br></span>পরে তিনি এফোদের পরিচ্ছদ বুনলেন; তা তন্তুবায়ের কৃত ও সমস্তটাই নীল রংয়ের।</div>
<div class="v" id="v23"><span class="vn">23</span> আর সেই পরিচ্ছদের গলা তার মধ্যস্থানে ছিল; তা বর্মের গলার মত; তা যেন ছিঁড়ে না যায়, এজন্য সেই গলার চারদিকে ধারি ছিল।</div>
<div class="v" id="v24"><span class="vn">24</span> আর তাঁরা ঐ পরিচ্ছদের আঁচলে নীল, বেগুনে ও লাল পাকানো সুতা দিয়ে ডালিম তৈরি করলেন।</div>
<div class="v" id="v25"><span class="vn">25</span> পরে তাঁরা খাঁটি সোনার ঘণ্টা তৈরি করলেন ও সেই ঘণ্টাগুলো ডালিমের মধ্যে মধ্যে পরিচ্ছদের আঁচলের চারদিকে ডালিমের মধ্যে মধ্যে বসিয়ে দিলেন।</div>
<div class="v" id="v26"><span class="vn">26</span> পরিচর্যা করার পরিচ্ছদের আঁচলে চারদিকে একটি ঘণ্টা ও একটি ডালিম, ঘণ্টা ও একটি ডালিম, এরকম করলেন; যেমন মাবুদ মূসাকে হুকুম দিয়েছিলেন।</div>
<div class="v" id="v27"><span class="vn">27</span> <span class="br-p"><br><br></span>পরে তাঁরা হারুনের ও তাঁর পুত্রদের জন্য সাদা মসীনা সুতা দিয়ে তন্তুবায়ের তৈরি ইমামের পোশাক,</div>
<div class="v" id="v28"><span class="vn">28</span> ও সাদা মসীনা সুতায় তৈরি পাগড়ী ও সাদা মসীনা সুতায় তৈরি টুপি ও পাকানো সাদা মসীনা সুতায় তৈরি জাঙ্গিয়া প্রস্তুত করলেন।</div>
<div class="v" id="v29"><span class="vn">29</span> আর পাকানো সাদা মসীনা সুতা দিয়ে এবং নীল, বেগুনে ও লাল সুতা দিয়ে সূচিকর্ম দ্বারা একটি কোমরবন্ধনী প্রস্তুত করলেন; যেমন মাবুদ মূসাকে হুকুম দিয়েছিলেন।</div>
<div class="v" id="v30"><span class="vn">30</span> <span class="br-p"><br><br></span>পরে তাঁরা খাঁটি সোনা দিয়ে পবিত্র মুকুটের পাত প্রস্তুত করলেন এবং খোদাই-করা সীলমোহরের মত তার উপরে লিখলেন, ‘মাবুদের উদ্দেশে পবিত্র’।</div>
<div class="v" id="v31"><span class="vn">31</span> পরে সেটি পাগড়ীর উপরে রাখার জন্য তা নীল সুতা দিয়ে বাঁধলেন; যেমন মাবুদ মূসাকে হুকুম দিয়েছিলেন।</div>
<div class="v" id="v32"><h2>কাজের সমাপ্তি</h2><span class="vn">32</span> <span class="br-p"><br><br></span>এভাবে জমায়েত-তাঁবুরূপ শরীয়ত-তাঁবুর সমস্ত কাজ সমাপ্ত হল; মূসার প্রতি মাবুদের হুকুম অনুসারে বনি-ইসরাইল সমস্ত কাজ করলো।</div>
<div class="v" id="v33"><span class="vn">33</span> পরে তারা মূসার কাছে ঐ শরীয়ত-তাঁবু আনলো, তাঁবু, তার সঙ্গেকার সমস্ত জিনিস এবং ঘুণ্টী, তক্তা, অর্গল, স্তম্ভ ও চুঙ্গি,</div>
<div class="v" id="v34"><span class="vn">34</span> পরিশোধিত ভেড়ার চামড়া দিয়ে তৈরি ছাদ, শুশুকের চামড়া দিয়ে তৈরি ছাদ ও ব্যবধানের পর্দা,</div>
<div class="v" id="v35"><span class="vn">35</span> এবং শরীয়ত-সিন্দুক ও তার বহন-দণ্ড, গুনাহ্‌ আবরণ</div>
<div class="v" id="v36"><span class="vn">36</span> এবং টেবিল, তার সমস্ত পাত্র ও দর্শন-রুটি,</div>
<div class="v" id="v37"><span class="vn">37</span> খাঁটি সোনার প্রদীপ-আসন, তার সমস্ত প্রদীপ অর্থাৎ প্রদীপগুলো, তার সমস্ত পাত্র ও প্রদীপের জন্য তেল,</div>
<div class="v" id="v38"><span class="vn">38</span> এবং সোনার ধূপগাহ্‌, অভিষেকের জন্য তেল, ধূপের সুগন্ধি দ্রব্য ও তাঁবু-দ্বারের পর্দা,</div>
<div class="v" id="v39"><span class="vn">39</span> ব্রোঞ্জের কোরবানগাহ্‌, তার ব্রোঞ্জের ঝাঁঝরি, তার বহন-দণ্ড ও সমস্ত পাত্র, ধোবার পাত্র ও তার গামলা,</div>
<div class="v" id="v40"><span class="vn">40</span> এবং প্রাঙ্গণের পর্দা, তার স্তম্ভ ও চুঙ্গি এবং প্রাঙ্গণ-দ্বারের পর্দা ও তার দড়ি, গোঁজ ও জমায়েত-তাঁবুর জন্য শরীয়ত-তাঁবুর কাজের সমস্ত পাত্র,</div>
<div class="v" id="v41"><span class="vn">41</span> পবিত্র স্থানে পরিচর্যা করার জন্য সূক্ষ্ম শিল্পীত পোশাক, ইমাম হারুনের পবিত্র পোশাক ও তাঁর পুত্রদের ইমামের কাজ সম্বন্ধীয় পোশাক।</div>
<div class="v" id="v42"><span class="vn">42</span> মাবুদ মূসাকে যেমন হুকুম করেছিলেন, সেই অনুসারে বনি-ইসরাইলরা সমস্তই সম্পন্ন করলো।</div>
<div class="v" id="v43"><span class="vn">43</span> পরে মূসা ঐ সমস্ত কাজের প্রতি দৃষ্টিপাত করলেন, আর দেখ, তারা করেছে; মাবুদের হুকুম অনুসারেই করেছে; আর মূসা তাদেরকে দোয়া করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>