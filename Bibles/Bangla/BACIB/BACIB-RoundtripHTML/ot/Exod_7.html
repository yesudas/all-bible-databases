<html><head>
<meta http-equiv="Content-Type" content="text/html;charset=utf-8" />
<title>Exod 7 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 7);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_5.html">5</a> <a href="Exod_6.html">6</a> <b>7</b> <a href="Exod_8.html">8</a> <a href="Exod_9.html">9</a> ... <a href="Exod_40.html">40</a> </div><hr>
<h1>Exod 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তখন মাবুদ মূসাকে বললেন, দেখ, আমি ফেরাউনের কাছে তোমাকে আল্লাহ্‌স্বরূপ করে নিযুক্ত করলাম, আর তোমার ভাই হারুন তোমার নবী হবে।</div>
<div class="v" id="v2"><span class="vn">2</span> আমি তোমাকে যা যা হুকুম করি, তা সবই তুমি হারুনকে বলবে; আর তোমার ভাই হারুন ফেরাউনকে তা বলবে, যেন সে বনি-ইসরাইলদেরকে তাঁর নিজের দেশ থেকে ছেড়ে দেয়।</div>
<div class="v" id="v3"><span class="vn">3</span> কিন্তু আমি ফেরাউনের অন্তর কঠিন করবো এবং মিসর দেশে আমি বহুসংখ্যক কাজের চিহ্ন ও অদ্ভুত লক্ষণ দেখাব।</div>
<div class="v" id="v4"><span class="vn">4</span> তবুও ফেরাউন তোমাদের কথায় মনোযোগ দেবে না; আর আমি মিসরে হস্তক্ষেপ করে কঠোর দণ্ড দ্বারা মিসর দেশ থেকে আমার সৈন্যসামন্তকে, আমার লোক বনি-ইসরাইলকে, বের করবো।</div>
<div class="v" id="v5"><span class="vn">5</span> আমি মিসরের উপরে হাত বাড়িয়ে মিসরীয়দের মধ্য থেকে বনি-ইসরাইলকে বের করে আনলে ওরা জানবে যে, আমিই মাবুদ।</div>
<div class="v" id="v6"><span class="vn">6</span> পরে মূসা ও হারুন সেরকম করলেন; মাবুদের হুকুম অনুসারে কাজ করলেন।</div>
<div class="v" id="v7"><span class="vn">7</span> ফেরাউনের সঙ্গে আলোচনা করার সময়ে মূসার আশি ও হারুনের তিরাশি বছর বয়স হয়েছিল।</div>
<div class="v" id="v8"><h2>হযরত হারুনের অলৌকিক লাঠি</h2><span class="vn">8</span> <span class="br-p"><br><br></span>পরে মাবুদ মূসা ও হারুনকে বললেন, ফেরাউন যখন তোমাদেরকে বলে,</div>
<div class="v" id="v9"><span class="vn">9</span> তোমরা নিজেদের পক্ষে কোন অদ্ভুত লক্ষণ দেখাও, তখন তুমি হারুনকে বলো, তোমার লাঠি নিয়ে ফেরাউনের সম্মুখে নিক্ষেপ কর; তাতে তা সাপ হয়ে যাবে।</div>
<div class="v" id="v10"><span class="vn">10</span> তখন মূসা ও হারুন ফেরাউনের কাছে গিয়ে মাবুদের হুকুম অনুসারে কাজ করলেন; হারুন ফেরাউনের ও তাঁর কর্মকর্তাদের সম্মুখে তাঁর লাঠি নিক্ষেপ করলেন, তাতে তা সাপ হয়ে গেলো।</div>
<div class="v" id="v11"><span class="vn">11</span> তখন ফেরাউনও বিদ্বানদেরকে ও গুণিনদেরকে ডাকলেন; তাতে তারা অর্থাৎ মিসরীয় জাদুকরেরাও তাদের জাদুমন্ত্রের জোরে সেই একই কাজ করলো।</div>
<div class="v" id="v12"><span class="vn">12</span> ফলত তারা প্রত্যেকে নিজ নিজ লাঠি নিক্ষেপ করলে সেসব সাপ হয়ে গেল কিন্তু হারুনের লাঠি তাদের সমস্ত লাঠিকে গিলে ফেলল।</div>
<div class="v" id="v13"><span class="vn">13</span> কিন্তু ফেরাউনের অন্তর কঠিন হল, তিনি তাঁদের কথায় মনোযোগ দিলেন না যেমন মাবুদ বলেছিলেন।</div>
<div class="v" id="v14"><h2>মিসরের উপর প্রথম গজব— রক্ত</h2><span class="vn">14</span> <span class="br-p"><br><br></span>তখন মাবুদ মূসাকে বললেন, ফেরাউনের অন্তর কঠিন হয়েছে; সে লোকদেরকে ছেড়ে দিতে অস্বীকার করে।</div>
<div class="v" id="v15"><span class="vn">15</span> তুমি খুব ভোরে ফেরাউনের কাছে যাও; দেখ, সে পানির দিকে যাবে; তুমি তার সঙ্গে দেখা করতে নদীর তীরে থেকো এবং যে লাঠি সাপ হয়ে গিয়েছিল তাও হাতে নিও।</div>
<div class="v" id="v16"><span class="vn">16</span> আর তাকে বলো, ইবরানীদের মাবুদ আল্লাহ্‌ আমাকে দিয়ে আপনাকে বলে পাঠিয়েছেন, তুমি আমার লোকদেরকে মরুভূমিতে আমার সেবা করার জন্য ছেড়ে দাও; কিন্তু তুমি এই পর্যন্ত মনোযোগ দাও নি।</div>
<div class="v" id="v17"><span class="vn">17</span> মাবুদ এই কথা বলেন, আমি যে মাবুদ, তা তুমি এতে জানতে পারবে; দেখ, আমি আমার হাতের লাঠি দিয়ে নদীর পানিতে আঘাত করবো, তাতে তা রক্ত হয়ে যাবে;</div>
<div class="v" id="v18"><span class="vn">18</span> আর নদীতে যে সমস্ত মাছ আছে, তারা মরে যাবে এবং নদীতে দুর্গন্ধ হবে; আর নদীর পানি পান করতে মিসরীয়দের ঘৃণা জনা্মবে।</div>
<div class="v" id="v19"><span class="vn">19</span> <span class="br-p"><br><br></span>পরে মাবুদ মূসাকে বললেন, হারুনকে এই কথা বল, তুমি তোমার লাঠি নিয়ে মিসরের পানির উপরে, দেশের নদী, খাল, বিল ও সমস্ত জলাশয়ের উপরে তোমার হাত বাড়িয়ে দাও; তাতে সেসব পানি রক্ত হয়ে যাবে এবং মিসর দেশের সর্বত্র কাঠ ও পাথরের পাত্রের পানিও রক্ত হয়ে যাবে।</div>
<div class="v" id="v20"><span class="vn">20</span> <span class="br-p"><br><br></span>তখন মূসা ও হারুন মাবুদের হুকুম অনুসারে সেরকম করলেন, তিনি লাঠি তুলে ফেরাউনের ও তাঁর কর্মকর্তাদের সম্মুখে নদীর পানিতে আঘাত করলেন; তাতে নদীর সমস্ত পানি রক্ত হয়ে গেলো।</div>
<div class="v" id="v21"><span class="vn">21</span> তাতে নদীর সমস্ত মাছ মারা গেল ও নদীতে দুর্গন্ধ হল এবং মিসরীয়েরা নদীর পানি পান করতে পারল না; মিসর দেশের সর্বত্র রক্ত হল।</div>
<div class="v" id="v22"><span class="vn">22</span> তখন মিসরীয় জাদুকরেরাও তাদের জাদুমন্ত্রের জোরে সেই একই কাজ করলে পর ফেরাউনের অন্তর কঠিন হল এবং মাবুদ যেমন বলেছিলেন তেমনি তিনি তাঁদের কথায় মনোযোগ দিলেন না।</div>
<div class="v" id="v23"><span class="vn">23</span> পরে ফেরাউন নিজের বাড়িতে ফিরে গেলেন। তিনি সেই দিকে কোন মনোযোগ দিলেন না।</div>
<div class="v" id="v24"><span class="vn">24</span> আর মিসরীয়েরা সকলে নদীর পানি পান করতে না পারাতে পানির জন্য নদীর আশেপাশে চারদিকে খনন করলো।</div>
</div>
<!-- PARSED ABOVE; EDITING MAY BREAK PARSER -->
</body></html>