<html><head>
<meta http-equiv="Content-Type" content="text/html;charset=utf-8" />
<title>Exod 9 &ndash; হিজরত &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>হিজরত</b> &ndash; <a href="Exod_1.html">1</a> ... <a href="Exod_7.html">7</a> <a href="Exod_8.html">8</a> <b>9</b> <a href="Exod_10.html">10</a> <a href="Exod_11.html">11</a> ... <a href="Exod_40.html">40</a> </div><hr>
<h1>Exod 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মিসরের উপর পঞ্চম গজব— পশুদের মৃত্যু</h2><span class="vn">1</span> <span class="br-p"><br><br></span>পরে মাবুদ মূসাকে বললেন, তুমি ফেরাউনের কাছে গিয়ে তাকে বল, ইবরানীদের মাবুদ আল্লাহ্‌ এই কথা বলেন, আমার সেবা করার জন্য আমার লোকদেরকে ছেড়ে দাও।</div>
<div class="v" id="v2"><span class="vn">2</span> যদি তাদেরকে ছেড়ে দিতে অসম্মত হও, অথবা এখনও বাধা দাও,</div>
<div class="v" id="v3"><span class="vn">3</span> তবে দেখ, তোমার ক্ষেতে যে সব পশু রয়েছে, অর্থাৎ তোমার ঘোড়া, গাধা, উট, গরুর পাল ও ভেড়ার পালের উপর মাবুদের হাত রয়েছে; কঠিন মহামারী হবে।</div>
<div class="v" id="v4"><span class="vn">4</span> কিন্তু মাবুদ ইসরাইলের পশু ও মিসরের পশুতে প্রভেদ করবেন; তাতে বনি-ইসরাইলদের কোন পশু মরবে না।</div>
<div class="v" id="v5"><span class="vn">5</span> আর মাবুদ সময় নির্ধারণ করে বললেন, আগামীকাল মাবুদ দেশে এই কাজ করবেন।</div>
<div class="v" id="v6"><span class="vn">6</span> পরদিন মাবুদ তা-ই করলেন, তাতে মিসরের সমস্ত পশু মারা গেল কিন্তু বনি-ইসরাইলদের পশুদের মধ্যে একটিও মারা গেল না।</div>
<div class="v" id="v7"><span class="vn">7</span> তখন ফেরাউন লোক পাঠিয়ে সংবাদ পেলেন যে, বনি-ইসরাইলদের একটি পশুও মারা যায় নি; তবুও ফেরাউনের অন্তর কঠিন হল এবং তিনি লোকদেরকে ছেড়ে দিলেন না।</div>
<div class="v" id="v8"><h2>মিসরের উপর যষ্ঠ গজব— স্ফোটক</h2><span class="vn">8</span> <span class="br-p"><br><br></span>পরে মাবুদ মূসা ও হারুনকে বললেন, তোমরা মুষ্টি পূর্ণ করে ভাটীর ভস্ম নাও এবং মূসা ফেরাউনের সাক্ষাতে তা আসমানের দিকে ছড়িয়ে দিক।</div>
<div class="v" id="v9"><span class="vn">9</span> তা সমস্ত মিসর দেশব্যাপী সূক্ষ্ম ধূলি হয়ে সেই দেশের সর্বত্র মানুষ ও পশুদের শরীরে ক্ষতযুক্ত স্ফোটক জন্মাবে।</div>
<div class="v" id="v10"><span class="vn">10</span> তখন তাঁরা ভাটির ভস্ম নিয়ে ফেরাউনের সম্মুখে দাঁড়ালেন এবং মূসা আসমানের দিকে তা ছড়িয়ে দিলেন, তাতে মানুষ ও পশুদের শরীরে ক্ষতযুক্ত স্ফোটক হল।</div>
<div class="v" id="v11"><span class="vn">11</span> সেই স্ফোটকের দরুন জাদুকরেরা মূসার সম্মুখে দাঁড়াতে পারল না, কারণ জাদুকরদের ও সমস্ত মিসরীয়ের শরীরে স্ফোটক জন্মালো।</div>
<div class="v" id="v12"><span class="vn">12</span> আর মাবুদ ফেরাউনের অন্তর কঠিন করলেন। তিনি তাদের কথায় মনোযোগ দিলেন না, যেমন মাবুদ মূসাকে বলেছিলেন।</div>
<div class="v" id="v13"><h2>মিসরের উপর সপ্তম গজব— শিলাবৃষ্টি</h2><span class="vn">13</span> <span class="br-p"><br><br></span>পরে মাবুদ মূসাকে বললেন, তুমি খুব ভোরে উঠে ফেরাউনের সম্মুখে দাঁড়িয়ে তাকে এই কথা বলো, ইবরানীদের আল্লাহ্‌ মাবুদ এই কথা বলেন, আমার সেবা করার জন্য আমার লোকদেরকে ছেড়ে দাও;</div>
<div class="v" id="v14"><span class="vn">14</span> নতুবা এবার আমি তোমার হৃদয়ের বিরুদ্ধে এবং তোমার দরবারের লোকদের ও লোকদের মধ্যে আমার সমস্ত রকমের গজব প্রেরণ করবো; যেন তুমি জানতে পার যে, সারা দুনিয়াতে আমার মত আর কেউই নেই।</div>
<div class="v" id="v15"><span class="vn">15</span> কেননা এত দিনে আমি আমার হাত বাড়িয়ে মহামারী দ্বারা তোমাকে ও তোমার লোকদেরকে আঘাত করতে পারতাম; তা করলে তুমি দুনিয়া থেকে উচ্ছিন্ন হতে।</div>
<div class="v" id="v16"><span class="vn">16</span> কিন্তু বাস্তবিক আমি এজন্যই তোমাকে স্থাপন করেছি যেন আমার ক্ষমতা তোমাকে দেখাই ও সারা দুনিয়াতে আমার নাম কীর্তিত হয়।</div>
<div class="v" id="v17"><span class="vn">17</span> এখনও তুমি দম্ভ করে আমার লোকদেরকে ছেড়ে দিতে চাইছো না।</div>
<div class="v" id="v18"><span class="vn">18</span> দেখ, মিসরের পত্তন থেকে আজ পর্যন্ত যেরকম কখনও হয় নি, সে রকম প্রচণ্ড শিলাবৃষ্টি আমি আগামীকাল এই সময়ে বর্ষাবো।</div>
<div class="v" id="v19"><span class="vn">19</span> অতএব তুমি এখন লোক পাঠিয়ে ক্ষেতে তোমার পশু ও আর যা কিছু আছে সেই সমস্ত তাড়াতাড়ি আনাও; যে মানুষ ও পশু বাড়ির বাইরে ক্ষেতে থাকবে তাদের উপরে শিলাবৃষ্টি হবে আর তাতে তারা মারা যাবে।</div>
<div class="v" id="v20"><span class="vn">20</span> তখন ফেরাউনের কর্মকর্তাদের মধ্যে যে মাবুদের কালামে ভয় পেল, সে শীঘ্র তার গোলাম ও পশুদেরকে বাড়ির মধ্যে নিয়ে আসল।</div>
<div class="v" id="v21"><span class="vn">21</span> আর যে মাবুদের কালামে মনোযোগ দিল না সে তার গোলাম ও পশুদেরকে ক্ষেতে থাকতে দিল।</div>
<div class="v" id="v22"><span class="vn">22</span> <span class="br-p"><br><br></span>পরে মাবুদ মূসাকে বললেন, তুমি আসমানের দিকে তোমার হাত বাড়িয়ে দাও, তাতে মিসর দেশের সর্বত্র শিলাবৃষ্টি হবে, মিসর দেশের মানুষ, পশু ও ক্ষেতের সমস্ত ওষধির উপরে তা বর্ষিত হবে।</div>
<div class="v" id="v23"><span class="vn">23</span> পরে মূসা তাঁর লাঠি আসমানের দিকে বিস্তার করলে মাবুদ মেঘ-গর্জন করালেন ও শিলাবৃষ্টি বর্ষালেন; আর আগুন ভূমির উপরে বেগে এসে পড়লো। এভাবে মাবুদ মিসর দেশে শিলাবৃষ্টি বর্ষালেন।</div>
<div class="v" id="v24"><span class="vn">24</span> তাতে শিলা এবং শিলার সঙ্গে মিশানো আগ্নিবৃষ্টিও হওয়াতে তা অতি দুঃসহ হল; এরকম শিলাবৃষ্টি মিসর দেশে রাজ্য স্থাপনের সময় থেকে কখনও হয় নি।</div>
<div class="v" id="v25"><span class="vn">25</span> তাতে সমস্ত মিসর দেশের ক্ষেতের মানুষ ও পশু সকলেই শিলা দ্বারা আহত হল ও ক্ষেতের সমস্ত ওষধি শিলা-বৃষ্টির আঘাতে নষ্ট ও সমস্ত গাছ ভেঙ্গে গেল।</div>
<div class="v" id="v26"><span class="vn">26</span> কেবল বনি-ইসরাইলদের বাসস্থান গোশন প্রদেশে শিলাবৃষ্টি হল না।</div>
<div class="v" id="v27"><span class="vn">27</span> <span class="br-p"><br><br></span>পরে ফেরাউন লোক পাঠিয়ে মূসা ও হারুনকে ডেকে এনে বললেন, এবার আমি গুনাহ্‌ করেছি; মাবুদ ধর্মময় কিন্তু আমি ও আমার লোকেরাই দোষী।</div>
<div class="v" id="v28"><span class="vn">28</span> তোমরা মাবুদের কাছে ফরিয়াদ কর; বজ্রপাত ও শিলাবৃষ্টি যথেষ্ট হয়েছে। আমি তোমাদেরকে ছেড়ে দেব, তোমাদের আর বিলম্ব হবে না।</div>
<div class="v" id="v29"><span class="vn">29</span> তখন মূসা তাঁকে বললেন, আমি নগর থেকে বাইরে গিয়ে আমার দু’হাত মাবুদের কাছে তুলে ধরবো, তাতে মেঘ-গর্জন নিবৃত্ত হবে ও শিলাবৃষ্টি আর হবে না, যেন আপনি জানতে পারেন যে, দুনিয়া মাবুদেরই।</div>
<div class="v" id="v30"><span class="vn">30</span> কিন্তু আমি জানি, আপনি ও আপনার কর্মকর্তারা, আপনারা এখনও মাবুদ আল্লাহ্‌কে ভয় করেন না।</div>
<div class="v" id="v31"><span class="vn">31</span> সেই সময় সব মসিনা ও যব ধ্বংস হল, কেননা যব শীষযুক্ত ও মসিনা পুষ্পিত হয়েছিল।</div>
<div class="v" id="v32"><span class="vn">32</span> কিন্তু গম ও জনার বড় না হওয়াতে ধ্বংস হল না।</div>
<div class="v" id="v33"><span class="vn">33</span> পরে ফেরাউনের কাছ থেকে নগরের বাইরে গিয়ে মূসা মাবুদের দিকে তাঁর দু’হাত তুলে ধরলেন, তাতে মেঘ-গর্জন ও শিলাবৃষ্টি নিবৃত্ত হল এবং ভূমিতে আর বৃষ্টির ধারা বর্ষালো না।</div>
<div class="v" id="v34"><span class="vn">34</span> তখন বৃষ্টি, শিলাবর্ষণ ও মেঘ-গর্জন নিবৃত্ত হল দেখে ফেরাউন আরও গুনাহ্‌ করলেন, তিনি ও তাঁর কর্মকর্তারা নিজ নিজ অন্তর কঠিন করলেন।</div>
<div class="v" id="v35"><span class="vn">35</span> ফেরাউনের অন্তর কঠিন হওয়াতে তিনি বনি-ইসরাইলদেরকে যেতে দিলেন না; যেমন মাবুদ মূসার মধ্য দিয়ে বলেছিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>