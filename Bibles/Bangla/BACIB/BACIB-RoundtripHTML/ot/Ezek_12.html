<html><head>
<meta http-equiv="Content-Type" content="text/html;charset=utf-8" />
<title>Ezek 12 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 12);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_10.html">10</a> <a href="Ezek_11.html">11</a> <b>12</b> <a href="Ezek_13.html">13</a> <a href="Ezek_14.html">14</a> ... <a href="Ezek_48.html">48</a> </div><hr>
<h1>Ezek 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>চিহ্নের মধ্য দিয়ে নির্বাসনের বর্ণনা</h2><span class="vn">1</span> <span class="br-p"><br><br></span>পরে মাবুদের এই কালাম আমার কাছে নাজেল হল,</div>
<div class="v" id="v2"><span class="vn">2</span> হে মানুষের সন্তান, তুমি একটা বিদ্রোহী-কুলের মধ্যে বাস করছো; দেখবার চোখ থাকলেও তারা দেখে না, শুনবার কান থাকলেও শোনে না, কেননা তারা বিদ্রোহী-কুল।</div>
<div class="v" id="v3"><span class="vn">3</span> অতএব, হে মানুষের সন্তান, তুমি নিজের জন্য নির্বাসনে যাবার জিনিসপত্র প্রস্তুত কর, দিনের বেলা তাদের সাক্ষাতে নির্বাসনে যাবার জন্য প্রস্থান কর ও নির্বাসনে যাবার জন্য তাদের সাক্ষাতে স্বস্থান থেকে অন্য স্থানে যাও; হয় তো তারা বুঝতে পারবে যে, তারা বিদ্রোহী-কুল।</div>
<div class="v" id="v4"><span class="vn">4</span> তুমি দিনের বেলা তাদের সাক্ষাতে নির্বাসনে যাবার জিনিসপত্রের মত তোমার জিনিসপত্র বের করবে; লোকে যেমন নির্বাসনে যাবার জন্য প্রস্থান করে, তেমনি সন্ধ্যাবেলা তাদের সাক্ষাতে প্রস্থান করবে।</div>
<div class="v" id="v5"><span class="vn">5</span> তুমি তাদের সাক্ষাতে দেয়ালে গর্ত করে তা দিয়ে সেই জিনিসপত্র বের করো।</div>
<div class="v" id="v6"><span class="vn">6</span> তাদের সাক্ষাতে তা কাঁধে তুলে অন্ধকার সময়ে নিয়ে যাবে; তোমার মুখ আচ্ছাদন করবে, যেন ভূমি দেখতে না পাও; কেননা আমি তোমাকে ইসরাইল-কুলের জন্য চিহ্নস্বরূপ করে রেখেছি।</div>
<div class="v" id="v7"><span class="vn">7</span> <span class="br-p"><br><br></span>তখন আমি সেই হুকুম অনুসারে কাজ করলাম; নির্বাসনে যাবার জিনিসপত্রের মত আমার জিনিসপত্র দিনের বেলা বের করলাম, পরে সন্ধ্যাবেলা নিজের হাতে দেয়ালে গর্ত করলাম, অন্ধকার সময়ে তা আমার কাঁধে তুলে তাদের সাক্ষাতে সকলই নিয়ে গেলাম।</div>
<div class="v" id="v8"><span class="vn">8</span> <span class="br-p"><br><br></span>পরে খুব ভোরে মাবুদের এই কালাম আমার কাছে নাজেল হল,</div>
<div class="v" id="v9"><span class="vn">9</span> হে মানুষের সন্তান, ইসরাইল-কুল সেই বিদ্রোহী-কুল কি তোমাকে বলে নি, ‘তুমি কি করেছ?’</div>
<div class="v" id="v10"><span class="vn">10</span> তাদের বল, সার্বভৌম মাবুদ এই কথা বলেন, এই দৈববাণী দ্বারা জেরুশালেমের শাসনকর্তাকে ও ওরা যার মধ্যবর্তী, সেসব ইসরাইল-কুলকে বুঝায়।</div>
<div class="v" id="v11"><span class="vn">11</span> তুমি বল, আমি তোমাদের পক্ষে চিহ্ন; আমি যেমন করলাম, তেমনি তাদের প্রতিও করা যাবে; তারা নির্বাসিত হয়ে বন্দীত্বস্থানে যাবে।</div>
<div class="v" id="v12"><span class="vn">12</span> আর তাদের মধ্যবর্তী শাসনকর্তা অন্ধকার সময়ে ভার কাঁধে করে বহির্গমন করবে, লোকে জিনিসপত্র বের করার জন্য প্রাচীর খুঁড়বে, সে তার মুখ আচ্ছাদন করবে, যাতে সে চোখে মাটি দেখতে না পায়।</div>
<div class="v" id="v13"><span class="vn">13</span> আর আমি তার উপরে আমার জাল পাতব, তাতে সে আমার ফাঁদে ধৃত হবে; আমি কল্‌দীয়দের দেশ ব্যাবিলনে তাকে নিয়ে যাব; তবুও সে তা দেখতে পাবে না, অথচ সেই স্থানে মরবে।</div>
<div class="v" id="v14"><span class="vn">14</span> আমি তার চারদিকে তার সহকারী সমস্ত লোকজন ও তার সমস্ত সৈন্যদলকে সমস্ত বায়ুর মুখে উড়িয়ে দেব এবং তাদের পিছনে তলোয়ার কোষমুক্ত করবো।</div>
<div class="v" id="v15"><span class="vn">15</span> আর তারা জানবে যে, আমিই মাবুদ, যখন আমি তাদের জাতিদের মধ্যে ছিন্নভিন্ন করবো ও নানা দেশে ছড়িয়ে-ছিটিয়ে দেব।</div>
<div class="v" id="v16"><span class="vn">16</span> তবুও আমি তাদের কতকগুলো লোককে তলোয়ার, দুর্ভিক্ষ ও মহামারী থেকে অবশিষ্ট রাখবো; যেন তারা যে জাতিদের কাছে যাবে, তাদের মধ্যে নিজেদের সমস্ত ঘৃণার কাজ প্রচার করে; তাতে তারা জানবে যে, আমিই মাবুদ।</div>
<div class="v" id="v17"><span class="vn">17</span> <span class="br-p"><br><br></span>পরে মাবুদের এই কালাম আমার কাছে নাজেল হল,</div>
<div class="v" id="v18"><span class="vn">18</span> হে মানুষের সন্তান, তুমি কাঁপতে কাঁপতে তোমার রুটি ভোজন কর এবং উদ্বেগ ও চিন্তার সঙ্গে তোমার পানি পান কর।</div>
<div class="v" id="v19"><span class="vn">19</span> আর দেশের লোকদের এই কথা বল, ইসরাইল দেশস্থ জেরুশালেম-নিবাসীদের বিষয়ে সার্বভৌম মাবুদ এই কথা বলেন, তারা চিন্তার সঙ্গে নিজ নিজ রুটি ভোজন করবে, বিস্ময়ের সঙ্গে নিজ নিজ পানি পান করবে; কেননা সেখানকার নিবাসীদের দৌরাত্ম্যের কারণে তাদের দেশের ও তার মধ্যেকার সর্বস্ব ধ্বংস হবে।</div>
<div class="v" id="v20"><span class="vn">20</span> আর বসতিবিশিষ্ট নগরগুলো উৎসন্ন হবে ও দেশ ধ্বংসস্থান হবে; তাতে তোমরা জানবে যে, আমিই মাবুদ।</div>
<div class="v" id="v21"><span class="vn">21</span> <span class="br-p"><br><br></span>পরে মাবুদের এই কালাম আমার কাছে নাজেল হল,</div>
<div class="v" id="v22"><span class="vn">22</span> হে মানুষের সন্তান, এ কেমন প্রবাদ, যা ইসরাইল দেশে তোমাদের মধ্যে প্রচলিত, যথা, ‘কাল বিলম্ব হচ্ছে, প্রত্যেক দর্শন বিফল হল?’</div>
<div class="v" id="v23"><span class="vn">23</span> তুমি তাদের বল, সার্বভৌম মাবুদ এই কথা বলেন, আমি এই প্রবাদ মুছে ফেলবো; এটি প্রবাদ হিসেবে ইসরাইলের মধ্যে আর চলবে না; কিন্তু তাদের বল, কাল সন্নিকট ও সমস্ত দর্শনের কথা সফল হবে।</div>
<div class="v" id="v24"><span class="vn">24</span> কারণ মিথ্যা দর্শন কিংবা চাটুবাদের মন্ত্রতন্ত্র ইসরাইল-কুলের মধ্যে আর থাকবে না।</div>
<div class="v" id="v25"><span class="vn">25</span> কেননা আমি মাবুদ, আমি কথা বলবো; আর আমি যে কালাম বলবো, তা অবশ্য সফল হবে, বিলম্ব আর হবে না; কারণ, হে বিদ্রোহী-কুল, তোমাদের বর্তমান সময়েই আমি কথা বলবো এবং তা সফলও করবো, এই কথা সার্বভৌম মাবুদ বলেন।</div>
<div class="v" id="v26"><span class="vn">26</span> <span class="br-p"><br><br></span>আবার মাবুদের এই কালাম আমার কাছে নাজেল হল,</div>
<div class="v" id="v27"><span class="vn">27</span> হে মানুষের সন্তান, দেখ, ইসরাইল-কুল বলে, ঐ ব্যক্তি যে দর্শন পায়, সে অনেক বিলম্বের কথা; সে দূরবর্তী কালের বিষয়ে ভবিষ্যদ্বাণী বলছে।</div>
<div class="v" id="v28"><span class="vn">28</span> এজন্য তুমি তাদেরকে বল, সার্বভৌম মাবুদ এই কথা বলেন, আমার সমস্ত কালাম সফল হতে আর বিলম্ব হবে না; আমি যে কালাম বলবো তা সফল হবে; এই কথা সার্বভৌম মাবুদ বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>