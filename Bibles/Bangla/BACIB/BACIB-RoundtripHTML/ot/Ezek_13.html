<html><head>
<meta http-equiv="Content-Type" content="text/html;charset=utf-8" />
<title>Ezek 13 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 13);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_11.html">11</a> <a href="Ezek_12.html">12</a> <b>13</b> <a href="Ezek_14.html">14</a> <a href="Ezek_15.html">15</a> ... <a href="Ezek_48.html">48</a> </div><hr>
<h1>Ezek 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মিথ্যা নবীদের দণ্ড</h2><span class="vn">1</span> <span class="br-p"><br><br></span>পরে মাবুদের এই কালাম আমার কাছে নাজেল হল,</div>
<div class="v" id="v2"><span class="vn">2</span> হে মানুষের সন্তান, ইসরাইলের যে নবীরা ভবিষ্যদ্বাণী বলে, তুমি তাদের বিরুদ্ধে ভবিষ্যদ্বাণী বল; এবং যারা নিজ নিজ অন্তর থেকে ভবিষ্যদ্বাণী বলে, তাদেরকে বল, তোমরা মাবুদের কালাম শোন।</div>
<div class="v" id="v3"><span class="vn">3</span> সার্বভৌম মাবুদ এই কথা বলেন, ধিক্‌ সেই নির্বোধ নবীদেরকে, যারা নিজ নিজ রূহের পিছনে চলে, কিছুই দেখে নি।</div>
<div class="v" id="v4"><span class="vn">4</span> হে ইসরাইল, তোমার নবীরা উৎসন্ন স্থানের শিয়ালদের মত।</div>
<div class="v" id="v5"><span class="vn">5</span> তোমরা কোন ফাটলে উঠ নি এবং মাবুদের দিনে যুদ্ধে দাঁড়াবার জন্য ইসরাইল-কুলের জন্য প্রাচীরও দৃঢ় কর নি।</div>
<div class="v" id="v6"><span class="vn">6</span> তারা মিথ্যা দর্শন পেয়েছে, মিথ্যা মন্ত্র পড়েছে, তারা বলে, ‘মাবুদ বলেন,’ অথচ মাবুদ তাদের প্রেরণ করেন নি; আর তারা আশা করেছে যে, সেই কালাম সিদ্ধ হবে।</div>
<div class="v" id="v7"><span class="vn">7</span> তোমরা কি মিথ্যা দর্শন পাও নি? মিথ্যা কথারূপ মন্ত্র কি পড় নি? কেননা আমি না বললেও তোমরা বলছো, মাবুদ এই কথা বলেন।</div>
<div class="v" id="v8"><span class="vn">8</span> <span class="br-p"><br><br></span>এজন্য সার্বভৌম মাবুদ এই কথা বলেন, তোমরা মিথ্যা কালাম বলেছ ও মিথ্যা কথারূপ দর্শন পেয়েছ; এজন্য দেখ, আমি তোমাদের বিপক্ষ, এই কথা সার্বভৌম মাবুদ বলেন।</div>
<div class="v" id="v9"><span class="vn">9</span> বস্তুত আমার হাত সেই নবীদের বিপক্ষ উঠবে, যারা মিথ্যা দর্শন পায় ও মিথ্যা মন্ত্র পড়ে; তারা আমার লোকদের সভায় থাকবে না এবং ইসরাইল-কুলের খান্দাননামায় তাদের নাম উল্লিখিত হবে না, আর ইসরাইল-দেশে প্রবেশ করবে না; তাতে তোমরা জানবে যে, আমিই সার্বভৌম মাবুদ।</div>
<div class="v" id="v10"><span class="vn">10</span> <span class="br-p"><br><br></span>শান্তি না হলেও তারা ‘শান্তি’ বলে আমার লোকদেরকে ভ্রান্ত করেছে; এবং কেউ দেয়াল নির্মাণ করলে, দেখ, তারা চুন দিয়ে তা লেপন করে।</div>
<div class="v" id="v11"><span class="vn">11</span> এজন্য যারা চুন দিয়ে তা লেপন করে, তাদেরকে বল, তা পড়ে যাবে, প্লাবনকারী বৃষ্টি আসবে; হে বড় বড় শিলাবৃষ্টি, তোমরা পড়বে এবং প্রচণ্ড ঝোড়ো বাতাস সজোরে বইবে।</div>
<div class="v" id="v12"><span class="vn">12</span> দেখ, সেই দেয়াল যখন পড়ে যাবে, তখন এই কথা কি তোমাদেরকে বলা যাবে না, তোমরা যা দিয়ে লেপন করেছ, সেই প্রলেপ কোথায়?</div>
<div class="v" id="v13"><span class="vn">13</span> এজন্য সার্বভৌম মাবুদ এই কথা বলেন, আমিই আমার ক্রোধে প্রচণ্ড ঝড় দ্বারা তা বিদীর্ণ করবো, আমার কোপে প্লাবনকারী বৃষ্টি আসবে ও আমার ক্রোধে বড় শিলাবৃষ্টি তা বিনাশ করবে।</div>
<div class="v" id="v14"><span class="vn">14</span> এই ভাবে তোমরা চুন দিয়ে যে দেয়াল লেপন করেছ, তা আমি ভেঙ্গে ফেলবো, ভূমিসাৎ করবো, তাতে তার মূল অনাবৃত হবে, তা পড়বে; আর তার মধ্যে তোমাদের বিনাশ হবে; তাতে তোমরা জানবে যে, আমিই মাবুদ।</div>
<div class="v" id="v15"><span class="vn">15</span> <span class="br-p"><br><br></span>যেভাবে আমি সেই দেয়ালে এবং যারা তা লেপন করেছে তাদের উপরে আমার গজব ঢেলে দেব; আর আমি তোমাদের বলবো, সেই দেয়াল আর নেই এবং তার লেপনকারীরাও নেই;</div>
<div class="v" id="v16"><span class="vn">16</span> অর্থাৎ যারা জেরুশালেমের বিষয়ে ভবিষ্যদ্বাণী বলে এবং শান্তি না হলেও তার জন্য শান্তির দর্শন পায়, ইসরাইলের সেই নবীরা নেই; এই কথা সার্বভৌম মাবুদ বলেন।</div>
<div class="v" id="v17"><span class="vn">17</span> <span class="br-p"><br><br></span>আর হে মানুষের সন্তান, তোমার জাতির যে কন্যারা নিজ নিজ অন্তর থেকে ভবিষ্যদ্বাণী বলে, তুমি তাদের বিরুদ্ধে তোমার মুখ রাখ এবং তাদের বিরুদ্ধে ভবিষ্যদ্বাণী বল;</div>
<div class="v" id="v18"><span class="vn">18</span> তুমি বল, সার্বভৌম মাবুদ এই কথা বলেন, ধিক্‌ সেই স্ত্রীলোকদেরকে, যারা প্রাণের শিকার করার জন্যই সমস্ত কনুইয়ের জন্য বালিশ সেলাই করে ও সর্ব আকৃতির লোকের মাথার জন্য আবরণী প্রস্তুত করে; তোমরা কি আমার লোকদের প্রাণ শিকার করে নিজেদের প্রাণ রক্ষা করবে?</div>
<div class="v" id="v19"><span class="vn">19</span> তোমরা তো কয়েক মুষ্টি যব বা কয়েক টুকরা রুটির জন্য আমার লোকদের মধ্যে আমাকে নাপাক করেছ, ফলত যে সমস্ত প্রাণী হত্যার যোগ্য নয়, তাদেরকে হত্যা করার জন্য ও যে সমস্ত প্রাণী বাঁচবার যোগ্য নয়, তাদেরকে বাঁচাবার জন্য, তোমরা আমার সেই লোকদেরকে মিথ্যা কথা বলে থাক, যারা মিথ্যা কথা শুনে থাকে।</div>
<div class="v" id="v20"><span class="vn">20</span> <span class="br-p"><br><br></span>অতএব সার্বভৌম মাবুদ এই কথা বলেন, দেখ, তোমাদের যে যে বালিশ দ্বারা তোমরা পাখি শিকারের মত প্রাণ শিকার করে থাক, আমি সেই সবের বিপক্ষ; আমি তোমাদের বাহু থেকে সেসব বালিশ নিয়ে ছিঁড়ে ফেলবো; এবং তোমরা যাদেরকে পাখির মত শিকার করে থাক, আমি সেসব প্রাণকে মুক্ত করবো;</div>
<div class="v" id="v21"><span class="vn">21</span> আর আমি তোমাদের আবরণী ছিঁড়ে ফেলবো ও তোমাদের হাত থেকে আমার লোকদেরকে উদ্ধার করবো; তারা শিকারে ধরা পড়বার জন্য তোমাদের হাতে আর থাকবে না; তাতে তোমরা জানবে যে, আমিই মাবুদ।</div>
<div class="v" id="v22"><span class="vn">22</span> আমি যে ধার্মিককে বিষণ্ন করি নি, তোমরা মিথ্যা কথা দ্বারা তার অন্তঃকরণ দুঃখার্ত করেছ এবং দুষ্ট লোকের হাত সবল করেছ, যেন সে জীবন পাবার জন্য নিজের কুপথ থেকে না ফেরে;</div>
<div class="v" id="v23"><span class="vn">23</span> এজন্য তোমরা মিথ্যা দর্শন আর দেখবে না, মন্ত্র আর পড়বে না; এবং আমি তোমাদের হাত থেকে আমার লোকদের উদ্ধার করবো; তাতে তোমরা জানবে যে, আমিই মাবুদ।</div>
</div>
<!-- PARSED ABOVE; EDITING MAY BREAK PARSER -->
</body></html>