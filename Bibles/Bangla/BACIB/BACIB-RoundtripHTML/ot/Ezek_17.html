<html><head>
<meta http-equiv="Content-Type" content="text/html;charset=utf-8" />
<title>Ezek 17 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 17);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_15.html">15</a> <a href="Ezek_16.html">16</a> <b>17</b> <a href="Ezek_18.html">18</a> <a href="Ezek_19.html">19</a> ... <a href="Ezek_48.html">48</a> </div><hr>
<h1>Ezek 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দু’টি ঈগল পাখি ও একটি লতা</h2><span class="vn">1</span> <span class="br-p"><br><br></span>পরে মাবুদের এই কালাম আমার কাছে নাজেল হল;</div>
<div class="v" id="v2"><span class="vn">2</span> হে মানুষের সন্তান, তুমি ইসরাইল-কুলের কাছে দৃষ্টান্ত-কথা ও উপমা উপস্থান কর।</div>
<div class="v" id="v3"><span class="vn">3</span> তুমি বল, সার্বভৌম মাবুদ এই কথা বলেন, একটি প্রকাণ্ড ঈগল পাখি ছিল; তার বড় ডানা ও পালকগুলো দীর্ঘ ও চিত্রবিচিত্র লোমে পরিপূর্ণ; ঐ পাখি লেবাননে এসে এরস গাছের সবচেয়ে উঁচু ডাল নিয়ে গেল;</div>
<div class="v" id="v4"><span class="vn">4</span> সে তার উঁচু ডালের অগ্রভাগ কেটে বাণিজ্যের দেশে নিয়ে গিয়ে বণিকদের একটি নগরে রাখল।</div>
<div class="v" id="v5"><span class="vn">5</span> আর সে ঐ ভূমির একটি বীজ নিয়ে উর্বর ক্ষেতে লাগিয়ে দিল; সে প্রচুর পানির ধারে তা রাখল, বাইশী গাছের মত তা রোপণ করলো।</div>
<div class="v" id="v6"><span class="vn">6</span> পরে তা বৃদ্ধি পেয়ে খর্ব অথচ ছড়িয়ে পড়া আঙ্গুরলতা হল; তার ডাল ঐ ঈগলের অভিমুখে ফিরল; ও সেই পাখির নিচে তার মূল থাকলো; এভাবেই তা আঙ্গুরলতা হয়ে ডালবিশিষ্ট ও পল্লবিত হল।</div>
<div class="v" id="v7"><span class="vn">7</span> কিন্তু বড় ডানা ও অনেক পালক বিশিষ্ট আর একটি প্রকাণ্ড ঈগল ছিল, আর দেখ, ঐ আঙ্গুরলতা পানিতে সেচিত হবার জন্য নিজের রোপন স্থান থেকে তার দিকে শিকড় বাকিয়ে তারা ডাল বাড়িয়ে দিল।</div>
<div class="v" id="v8"><span class="vn">8</span> সে প্রচুর পানির কাছে উর্বরা ভূমিতে রোপিত হয়েছিল, সুতরাং বহুশাখায় ভূষিতা ও ফলবতী হয়ে উৎকৃষ্ট আঙ্গুরলতা হতে পারত।</div>
<div class="v" id="v9"><span class="vn">9</span> তুমি বল, সার্বভৌম মাবুদ এই কথা বলেন, সে কি কৃতকার্য হবে? তার শিকড় কি উৎপাটিত হবে না? তার ফল কি কাটা যাবে না? সে শুকিয়ে যাবে ও তার ডালের নবীন অগ্রভাগগুলো ম্লান হবে। তার শিকড় থেকে তাকে তুলে নেবার জন্য শক্তিশালী হাত ও অনেক সৈন্য লাগবে না।</div>
<div class="v" id="v10"><span class="vn">10</span> আর দেখ, সে রোপিত হয়েছে বলে কি কৃতকার্য হবে? পূবের বাতাসের আঘাতে সে কি একেবারে শুকিয়ে যাবে না? সে তার রোপন-স্থানে অবশ্য শুকিয়ে যাবে।</div>
<div class="v" id="v11"><span class="vn">11</span> <span class="br-p"><br><br></span>আর মাবুদের এই কালাম আমার কাছে নাজেল হল,</div>
<div class="v" id="v12"><span class="vn">12</span> তুমি সেই বিদ্রোহী-কুলকে এই কথা বল, তোমরা কি এর তাৎপর্য জান না? তাদের বল, দেখ, ব্যাবিলনের বাদশাহ্‌ জেরুশালেমে এসে তার বাদশাহ্‌ ও তার কর্মকর্তাদেরকে নিজের কাছে ব্যাবিলনে নিয়ে গেল।</div>
<div class="v" id="v13"><span class="vn">13</span> আর সে রাজবংশের একটি বীজ নিয়ে তার সঙ্গে নিয়ম করলো, শপথ দ্বারা তাকে আবদ্ধ করলো এবং দেশের পরাক্রমী লোকদের নিয়ে গেল;</div>
<div class="v" id="v14"><span class="vn">14</span> যেন রাজ্যটি খর্ব হয়, নিজেকে আর উঁচু করতে না পারে, কিন্তু তার নিয়ম পালন করে যেন স্থির থাকে।</div>
<div class="v" id="v15"><span class="vn">15</span> কিন্তু সে তার বিদ্রোহী হয়ে ঘোড়া ও অনেক সৈন্য পাবার জন্য মিসরে দূত পাঠিয়ে দিল। সে কি কৃতকার্য হবে? এমন কাজ যে করে, সে কি রক্ষা পাবে? সে তো নিয়ম ভঙ্গ করেছে, তবু কি উদ্ধার পাবে?</div>
<div class="v" id="v16"><span class="vn">16</span> সার্বভৌম মাবুদ এই কথা বলেন, আমার জীবনের কসম, যে বাদশাহ্‌ তাকে বাদশাহ্‌ করলো, যার শপথ সে তুচ্ছ করলো ও যার নিয়ম সে ভঙ্গ করলো, সেই বাদশাহ্‌র বাসস্থানে ও তারই কাছে ব্যাবিলনের মধ্যে সে মারা যাবে।</div>
<div class="v" id="v17"><span class="vn">17</span> আর ফেরাউন পরাক্রান্ত বাহিনী ও মহাজনসমাজ দ্বারা যুদ্ধে তার সাহায্য করবে না, যদিও অনেক লোকের প্রাণ বিনাশ করার জন্য জাঙ্গাল বাঁধা ও অবরোধ দেয়াল নির্মাণ করা হয়।</div>
<div class="v" id="v18"><span class="vn">18</span> সে তো শপথ অবজ্ঞা করে নিয়ম ভঙ্গ করেছে; হ্যাঁ, দেখ, হাত জোড় করার পরেও সে এসব কাজ করেছে, সে রক্ষা পাবে না।</div>
<div class="v" id="v19"><span class="vn">19</span> অতএব সার্বভৌম মাবুদ এই কথা বলেন, আমার জীবনের কসম, সে আমার শপথ অবজ্ঞা করেছে, আমার নিয়ম ভঙ্গ করেছে, অতএব আমি এর ফল তার মাথায় বর্তাব।</div>
<div class="v" id="v20"><span class="vn">20</span> আর আমি আমার জাল তার উপরে পাতব, সে আমার ফাঁদে ধরা পড়বে; আমি তাকে ব্যাবিলনে নিয়ে যাব এবং সে আমার বিরুদ্ধে যে বিশ্বাস ভঙ্গ করেছে, সেই কারণে সেখানে আমি তার বিচার করবো।</div>
<div class="v" id="v21"><span class="vn">21</span> তার সকল সৈন্যের মধ্যে যত লোক পালাবে, সকলেই তলোয়ারে আঘাতে মারা পড়বে এবং অবশিষ্ট লোকেরা চারদিকে ছড়িয়ে পড়বে; তাতে তোমরা জানবে যে, আমি মাবুদ এই কথা বলেছি।</div>
<div class="v" id="v22"><h2>পরিশেষে ইসরাইলকে উচ্চে তুলে ধরা হবে</h2><span class="vn">22</span> <span class="br-p"><br><br></span>সার্বভৌম মাবুদ এই কথা বলেন, আমিই এরস গাছের উঁচু ডালের একটি কলম নিয়ে রোপণ করবো, তার ডালগুলোর অগ্রভাগ থেকে অতি কোমল একটি ডাল ভেঙ্গে নিয়ে উঁচু ও উন্নত পর্বতে রোপণ করবো;</div>
<div class="v" id="v23"><span class="vn">23</span> ইসরাইলের উচ্চতর পর্বতে তা রোপণ করবো; তাতে তা বহু ডালযুক্ত ও ফলবান হয়ে বিশাল এরস গাছ হয়ে উঠবে; তার তলে সব জাতের সকল পাখি বাসা করবে, তার ডালের ছায়াতেই বাসা করবে।</div>
<div class="v" id="v24"><span class="vn">24</span> তাতে ক্ষেতের সমস্ত গাছ জানবে যে, আমি মাবুদ উঁচু গাছকে নিচু করেছি, নিচু গাছকে উঁচু করেছি, সতেজ গাছকে শুকিয়ে ফেলেছি ও শুকনো গাছকে সতেজ করেছি; আমি মাবুদ এই কথা বললাম, আর এটা করলাম।</div>
</div>
<!-- PARSED ABOVE; EDITING MAY BREAK PARSER -->
</body></html>