<html><head>
<meta http-equiv="Content-Type" content="text/html;charset=utf-8" />
<title>Ezek 19 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 19);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_17.html">17</a> <a href="Ezek_18.html">18</a> <b>19</b> <a href="Ezek_20.html">20</a> <a href="Ezek_21.html">21</a> ... <a href="Ezek_48.html">48</a> </div><hr>
<h1>Ezek 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদার রাজকুলের জন্য মাতম</h2><span class="vn">1</span> <span class="br-p"><br><br></span>আর তুমি ইসরাইলের নেতৃ-বর্গের বিষয়ে মাতম কর।</div>
<div class="v" id="v2"><span class="vn">2</span> বল, তোমার মা কি ছিল? সে তো সিংহী ছিল; সিংহদের মধ্যে শয়ন করতো, যুবসিংহদের মধ্যে তার বাচ্চাগুলোকে প্রতিপালন করতো।</div>
<div class="v" id="v3"><span class="vn">3</span> তার প্রতিপালিত এক বাচ্চা যুবসিংহ হয়ে উঠলো, সে পশু শিকার করতে শিখল, মানুষদেরকে গ্রাস করতে লাগল।</div>
<div class="v" id="v4"><span class="vn">4</span> জাতিরাও তার বিষয় শুনতে পেল; সে তাদের গর্তে ধরা পড়লো; আর তারা তার নাক ফুঁড়ে মিসর দেশে নিয়ে গেল।</div>
<div class="v" id="v5"><span class="vn">5</span> সেই সিংহী যখন দেখলো, সে প্রতীক্ষা করেছিল, কিন্তু তার প্রত্যাশা বিনষ্ট হল, তখন নিজের আর একটা বাচ্চাকে যুবসিংহ করে তুললো।</div>
<div class="v" id="v6"><span class="vn">6</span> পরে সে সিংহদের সঙ্গে যাতায়াত করতে করতে যুবসিংহ হয়ে উঠলো; সে পশু শিকার করতে শিখল, মানুষদেরকে গ্রাস করতে লাগল।</div>
<div class="v" id="v7"><span class="vn">7</span> সে তাদের অট্টালিকাগুলো ধ্বংস করলো; তাদের নগরগুলো উৎসন্ন করলো; তার গর্জনের শব্দে দেশ ও তার সমস্তই স্তম্ভিত হল।</div>
<div class="v" id="v8"><span class="vn">8</span> তখন চারদিকের জাতিরা নানা প্রদেশ থেকে তার বিপক্ষে দাঁড়াল, তার উপরে নিজেদের জাল পাতল; সে তাদের গর্তে ধরা পড়লো।</div>
<div class="v" id="v9"><span class="vn">9</span> তারা তার নাক ফুঁড়ে খাঁচায় রাখল, তাকে ব্যাবিলনের বাদশাহ্‌র কাছে নিয়ে গেল; ইসরাইলের কোন পর্বতে যেন তার হুঙ্কার আর শুনতে পাওয়া না যায়, তাই তাকে দুর্গের মধ্যে রাখল।</div>
<div class="v" id="v10"><span class="vn">10</span> <span class="br-p"><br><br></span>তোমার রক্তে তোমার মা পানির ধারে লাগানো আঙ্গুরলতার মত ছিল, সে অনেক পানি পেয়ে ফলবান হয়ে উঠলো ও শাখা-প্রশাখায় পূর্ণ হল।</div>
<div class="v" id="v11"><span class="vn">11</span> আর তার শাখাদণ্ড দৃঢ় ও শাসনকর্তাদের রাজদণ্ড হবার যোগ্য হল; সে দীর্ঘতায় মেঘ স্পর্শ করে এবং উচ্চতায় ও প্রচুর ডালপালায় দৃষ্টি আকর্ষণ করলো।</div>
<div class="v" id="v12"><span class="vn">12</span> কিন্তু সে কোপে উৎপাটিত হল, ভূমিতে নিক্ষিপ্ত হল; পূর্ব্বীয় বায়ুতে তার ফল শুকিয়ে গেল; তার দৃঢ় শাখাগুলো ভেঙ্গে ফেলা হল ও শুকিয়ে গেল, আগুন সেগুলো গ্রাস করলো।</div>
<div class="v" id="v13"><span class="vn">13</span> এখন সে মরুভূমির মধ্যে নির্জল ও শুকনো ভূমিতে রোপিত হয়েছে।</div>
<div class="v" id="v14"><span class="vn">14</span> তার শাখাদণ্ড থেকে আগুন বের হয়ে তার ফল গ্রাস করেছে; রাজদণ্ডের জন্য একটি দৃঢ় শাখাও তাতে নেই। এটা একটা মাতম এবং এটি মাতমের জন্য থাকবে।</div>
</div>
<!-- PARSED ABOVE; EDITING MAY BREAK PARSER -->
</body></html>