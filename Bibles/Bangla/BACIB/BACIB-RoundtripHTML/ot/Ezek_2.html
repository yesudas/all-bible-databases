<html><head>
<meta http-equiv="Content-Type" content="text/html;charset=utf-8" />
<title>Ezek 2 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> <b>2</b> <a href="Ezek_3.html">3</a> <a href="Ezek_4.html">4</a> ... <a href="Ezek_48.html">48</a> </div><hr>
<h1>Ezek 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইহিস্কেলের আহ্বান</h2><span class="vn">1</span> <span class="br-p"><br><br></span>তিনি আমাকে বললেন, হে মানুষের সন্তান তুমি পায়ে ভর দিয়ে দাঁড়াও; আমি তোমার সঙ্গে আলাপ করবো।</div>
<div class="v" id="v2"><span class="vn">2</span> যে সময়ে তিনি আমার সঙ্গে কথা বললেন, তখন রূহ্‌ আমাতে প্রবেশ করে আমাকে পায়ে ভর দিয়ে দাঁড় করালেন; তাতে যিনি আমার সঙ্গে কথা বললেন, তাঁর কালাম আমি শুনলাম।</div>
<div class="v" id="v3"><span class="vn">3</span> তিনি আমাকে বললেন, হে মানুষের সন্তান, আমি বনি-ইসরাইলদের কাছে, বিদ্রোহী জাতিদের কাছে তোমাকে প্রেরণ করছি; তারা আমার বিদ্রোহী হয়েছে, তারা ও তাদের পূর্বপুরুষেরা আমার বিরুদ্ধে গুনাহের কাজ করে আসছে, আজ পর্যন্তও করছে।</div>
<div class="v" id="v4"><span class="vn">4</span> সেই সন্তানেরা উদ্ধত ও কঠিনচিত্ত, আমি তাদের কাছে তোমাকে প্রেরণ করছি; তুমি তাদেরকে বলো, সার্বভৌম মাবুদ এই কথা বলেন।</div>
<div class="v" id="v5"><span class="vn">5</span> আর তারা শুনুক বা না শুনুক— তারা তো বিদ্রোহীকুল— তবুও জানতে পারবে, তাদের মধ্যে এক জন নবী উপস্থিত হল।</div>
<div class="v" id="v6"><span class="vn">6</span> হে মানুষের সন্তান, তুমি তাদেরকে ভয় পেয়ো না, তাদের কথাকে ভয় পেয়ো না; কাঁটাঝোপ ও কাঁটা তোমার কাছে আছে বটে এবং তুমি বৃশ্চিকের মধ্যে বাস করছো, তবুও তাদের কথায় ভয় করো না ও তাদের মুখ দেখে ভয় পেয়ো না, তারা তো বিদ্রোহীকুল।</div>
<div class="v" id="v7"><span class="vn">7</span> তুমি তাদের কাছে আমার কালামগুলো বলো, তারা শুনুক বা না শুনুক; তারা তো অত্যন্ত বিদ্রোহী।</div>
<div class="v" id="v8"><span class="vn">8</span> <span class="br-p"><br><br></span>হে মানুষের সন্তান, আমি তোমাকে যা বলি, তুমি শোন; তুমি সেই বিদ্রোহীকুলের মত বিদ্রোহী হয়ো না; তোমার মুখ খোল, আমি তোমাকে যা দিই, তা ভোজন কর।</div>
<div class="v" id="v9"><span class="vn">9</span> পরে আমি দেখলাম, আর দেখ, একখানি হাত আমার প্রতি বাড়িয়ে দেওয়া হল, আর দেখ, তার মধ্যে একখানি গুটিয়ে রাখা কিতাব ছিল।</div>
<div class="v" id="v10"><span class="vn">10</span> তিনি আমার সম্মুখে তা মলে ধরলেন, সেই কিতাবখানির ভিতরে বাইরে লেখা, আর মাতম, খেদোক্তি ও সন্তাপের কথা তাতে লেখা ছিল।</div>
</div>
<!-- PARSED ABOVE; EDITING MAY BREAK PARSER -->
</body></html>