<html><head>
<meta http-equiv="Content-Type" content="text/html;charset=utf-8" />
<title>Ezek 20 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 20);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_18.html">18</a> <a href="Ezek_19.html">19</a> <b>20</b> <a href="Ezek_21.html">21</a> <a href="Ezek_22.html">22</a> ... <a href="Ezek_48.html">48</a> </div><hr>
<h1>Ezek 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিদ্রোহী ইসরাইল</h2><span class="vn">1</span> <span class="br-p"><br><br></span>সপ্তম বছরের পঞ্চম মাসের দশম দিনে ইসরাইলের প্রাচীনদের মধ্যে কয়েকজন পুরুষ মাবুদের ইচ্ছা জানবার জন্য এসে আমার সম্মুখে বসলো।</div>
<div class="v" id="v2"><span class="vn">2</span> তখন মাবুদের এই কালাম আমার কাছে নাজেল হল,</div>
<div class="v" id="v3"><span class="vn">3</span> হে মানুষের সন্তান, তুমি ইসরাইলের প্রাচীনদের সঙ্গে আলাপ করে তাদেরকে বল, সার্বভৌম মাবুদ এই কথা বলেন, তোমরা কি আমার ইচ্ছা জানতে এসেছো? সার্বভৌম মাবুদ বলেন, আমার জীবনের কসম, আমি তোমাদেরকে আমার ইচ্ছা জানতে দেব না।</div>
<div class="v" id="v4"><span class="vn">4</span> হে মানুষের সন্তান, তুমি কি তাদের বিচার করবে? তবে তাদের পূর্বপুরুষদের ঘৃণার কাজগুলোর কথা তাদের জানাও;</div>
<div class="v" id="v5"><span class="vn">5</span> আর তাদের বল, সার্বভৌম মাবুদ এই কথা বলেন, আমি যেদিন ইসরাইলকে মনোনীত করেছিলাম, ইয়াকুবের কুল-জাত বংশের পক্ষে শপথ করেছিলাম, মিসর দেশে তাদের কাছে নিজের পরিচয় দিয়েছিলাম, যখন তাদের পক্ষে শপথ করে বলেছিলাম, আমিই তোমাদের আল্লাহ্‌ মাবুদ;</div>
<div class="v" id="v6"><span class="vn">6</span> সেদিন তাদের পক্ষে শপথ করে বলেছিলাম যে, আমি তাদেরকে মিসর দেশ থেকে বের করবো এবং তাদের জন্য যে দেশ অনুসন্ধান করেছি, সর্ব দেশের ভূষণস্বরূপ সেই দুগ্ধমধু প্রবাহী দেশে নিয়ে যাব;</div>
<div class="v" id="v7"><span class="vn">7</span> আর আমি তাদেরকে বলেছিলাম, তোমরা প্রত্যেকে নিজের নিজের চোখে ভাল লাগা ঘৃণার বস্তুগুলো দূর কর এবং মিসরের মূর্তিগুলো দ্বারা নিজেদের নাপাক করো না; আমিই তোমাদের আল্লাহ্‌ মাবুদ।</div>
<div class="v" id="v8"><span class="vn">8</span> কিন্তু তারা আমার বিরুদ্ধাচারী হল, আমার কথা শুনতে অসম্মত হল, নিজ নিজের চোখে ভাল লাগা ঘৃণার বস্তুগুলো দূর করলো না এবং মিসরের মূর্তিগুলোকেও ছাড়ল না; তাতে আমি বললাম, আমি তাদের উপরে আমার গজব ঢেলে দেব, মিসর দেশের মধ্যে তাদের প্রতি আমার ক্রোধ সাধন করবো।</div>
<div class="v" id="v9"><span class="vn">9</span> কিন্তু আমি আমার নামের অনুরোধে কাজ করলাম; যেন যাদের মধ্যে তারা বাস করছিল ও যাদের সাক্ষাতে আমি তাদেরকে মিসর দেশ থেকে বের করে এনে নিজের পরিচয় দিয়েছিলাম, সেই জাতিদের সাক্ষাতে আমার নাম নাপাক না হয়।</div>
<div class="v" id="v10"><span class="vn">10</span> <span class="br-p"><br><br></span>পরে আমি তাদের মিসর দেশ থেকে বের করে মরুভূমিতে আনলাম।</div>
<div class="v" id="v11"><span class="vn">11</span> আর আমি তাদের, আমার বিধিকলাপ দিলাম ও আমার শরীয়তগুলো জানালাম, যা পালন করলে তা দ্বারা মানুষ বাঁচে।</div>
<div class="v" id="v12"><span class="vn">12</span> এছাড়া, আমার ও তাদের মধ্যে চিহ্নস্বরূপ আমার বিশ্রাম দিনগুলোও তাদের দিলাম যেন তারা জানতে পারে যে, আমিই মাবুদ যিনি তাদের পবিত্র করেন।</div>
<div class="v" id="v13"><span class="vn">13</span> কিন্তু ইসরাইল-কুল সেই মরুভূমিতে আমার বিরুদ্ধাচারী হল; আমার বিধিপথে চললো না এবং আমার অনুশাসনগুলো অগ্রাহ্য করলো, যা পালন করলে তা দ্বারা মানুষ বাঁচে; আর আমার বিশ্রাম দিনগুলো অতিশয় নাপাক করলো; তখন আমি বললাম, আমি তাদেরকে সংহার করার জন্য মরুভূমিতে তাদের উপরে আমার গজব ঢেলে দেব।</div>
<div class="v" id="v14"><span class="vn">14</span> কিন্তু আমি আমার নামের অনুরোধে কাজ করলাম, যেন যাদের সাক্ষাতে তাদেরকে বের করে এনেছিলাম, সেই জাতিদের সাক্ষাতে আমার নাম নাপাক না হয়।</div>
<div class="v" id="v15"><span class="vn">15</span> এছাড়া, আমি মরুভূমিতে তাদের বিপক্ষে শপথ করলাম, বললাম, আমি সর্বদেশের ভূষণ যে দুগ্ধমধু প্রবাহী দেশ তাদের দিয়েছি, সেই দেশে তাদের নিয়ে যাব না;</div>
<div class="v" id="v16"><span class="vn">16</span> কারণ তারা আমার অনুশাসনগুলো অগ্রাহ্য করতো, আমার বিধিপথে চলতো না ও আমার বিশ্রামবার নাপাক করতো, কেননা তাদের অন্তঃকরণ তাদের মূর্তিগুলোর অনুগামী ছিল।</div>
<div class="v" id="v17"><span class="vn">17</span> কিন্তু তাদের বিনাশ সাধনে আমার চক্ষুলজ্জা হল, এজন্য আমি সেই মরুভূমিতে তাদেরকে সংহার করলাম না।</div>
<div class="v" id="v18"><span class="vn">18</span> <span class="br-p"><br><br></span>আর সেই মরুভূমিতে আমি তাদের সন্তানদেরকে বললাম, তোমরা তোমাদের পিতাদের বিধিপথে চলো না, তাদের অনুশাসনগুলো মান্য করো না ও তাদের মূর্তিগুলো দ্বারা নিজেদের নাপাক করো না;</div>
<div class="v" id="v19"><span class="vn">19</span> আমিই তোমাদের আল্লাহ্‌ মাবুদ; আমারই বিধিপথে চল ও আমারই অনুশাসনগুলো রক্ষা কর, পালন কর;</div>
<div class="v" id="v20"><span class="vn">20</span> আর আমার বিশ্রামবার পবিত্র কর, তা-ই আমার ও তোমাদের মধ্যে চিহ্নস্বরূপ হবে, যেন তোমরা জানতে পার যে, আমিই তোমাদের আল্লাহ্‌ মাবুদ।</div>
<div class="v" id="v21"><span class="vn">21</span> তবুও সেই সন্তানেরা আমার বিরুদ্ধাচারী হল; তারা আমার বিধিপথে চললো না এবং আমার অনুশাসনগুলো পালন করার জন্য সতর্ক হল না, যা পালন করলে তা দ্বারা মানুষ বাঁচে; তারা আমার বিশ্রামবারও নাপাক করলো; তখন আমি বললাম, আমি তাদের উপরে আমার গজব ঢেলে দেব, মরুভূমিতে তাদের উপর আমার ক্রোধ সাধন করবো।</div>
<div class="v" id="v22"><span class="vn">22</span> তবুও আমি হাত সরিয়ে রাখলাম, আমার নামের অনুরোধে কাজ করলাম যেন সেই জাতিদের সাক্ষাতে আমার নাম নাপাক না হয়, যাদের সাক্ষাতে তাদেরকে বের করে এনেছিলাম।</div>
<div class="v" id="v23"><span class="vn">23</span> এছাড়া, আমি মরুভূমিতে তাদের বিপক্ষে শপথ করলাম, বললাম, তাদেরকে জাতিদের মধ্যে ছিন্নভিন্ন করে দেব, নানা দেশে ছড়িয়ে-ছিটিয়ে দেব;</div>
<div class="v" id="v24"><span class="vn">24</span> কারণ তারা আমার অনুশাসনগুলো পালন করলো না, আমার বিধিকলাপ অগ্রাহ্য করলো, আমার বিশ্রামবার নাপাক করলো ও তাদের পিতাদের মূর্তিগুলোর প্রতি তাদের চোখ আসক্ত থাকলো।</div>
<div class="v" id="v25"><span class="vn">25</span> এছাড়া, যা মঙ্গলজনক নয়, এমন বিধিকলাপ এবং যা দ্বারা কেউ বাঁচতে পারে না, এমন অনুশাসনগুলো তাদের দিলাম।</div>
<div class="v" id="v26"><span class="vn">26</span> তারা গর্ভ উন্মোচক সমস্ত সন্তানকে আগুনের মধ্য দিয়ে গমন করাত, তাই আমি তাদেরকে নিজ নিজ উপহারে নাপাক হতে দিলাম, যেন আমি তাদের ধ্বংস করি, যেন তারা জানতে পারে যে, আমিই মাবুদ।</div>
<div class="v" id="v27"><span class="vn">27</span> <span class="br-p"><br><br></span>অতএব, হে মানুষের সন্তান, তুমি ইসরাইল-কুলের সঙ্গে আলাপ করে তাদের বল, সার্বভৌম মাবুদ এই কথা বলেন, তোমাদের পূর্বপুরুষেরা আমার বিরুদ্ধে বিশ্বাস ভঙ্গ করেছে, এতেই আমার কুফরী করেছে।</div>
<div class="v" id="v28"><span class="vn">28</span> কারণ আমি তাদের যে দেশ দেব বলে শপথ করেছিলাম, যখন সেই দেশে আনলাম, তখন তারা যে কোন স্থানে কোন উঁচু পর্বত কিংবা কোন ঝোপাল গাছ দেখতে পেত, সেই স্থানে কোরবানী করতো, সেই স্থানে আমার অসন্তোষজনক নৈবেদ্য কোরবানী করতো, সেই স্থানে নিজেদের খোশবুযুক্ত দ্রব্যও রাখত এবং সেই স্থানে নিজেদের পেয় উৎসর্গ ঢালত।</div>
<div class="v" id="v29"><span class="vn">29</span> তাতে আমি তাদেরকে বললাম, তোমরা যে উচ্চস্থলীতে উঠে যাও, সেটি কি? এভাবে আজ পর্যন্ত তার নাম বামা [উচ্চস্থলী] হয়ে রয়েছে।</div>
<div class="v" id="v30"><span class="vn">30</span> অতএব তুমি ইসরাইল-কুলকে বল, সার্বভৌম মাবুদ এই কথা বলেন, তোমরা কি তোমাদের পূর্বপুরুষদের রীতিতে নিজেদের নাপাক করছো? তাদের ঘৃণার বস্তুগুলোর পিছনে চলে জেনা করছো?</div>
<div class="v" id="v31"><span class="vn">31</span> তোমরা যখন নিজেদের উপহার দাও, যখন নিজ নিজ সন্তানদের আগুনের মধ্য দিয়ে গমন করাও, তখন আজ পর্যন্ত নিজেদের সমস্ত মূর্তির দ্বারা কি নিজদেরকে নাপাক করছো? তবে, হে ইসরাইল-কুল, আমি কি তোমাদের আমার ইচ্ছা জানতে দেব? সার্বভৌম মাবুদ বলেন, আমার জীবনের কসম, আমি তোমাদেরকে আমার ইচ্ছা জানতে দেব না।</div>
<div class="v" id="v32"><span class="vn">32</span> আর তোমরা যা মনে করে থাক, তা কোনক্রমে হবে না; তোমরা তো বলছো, আমরা জাতিদের মত হব, ভিন্ন ভিন্ন দেশের গোষ্ঠীগুলোর মত হব, কাঠ ও পাথরের পরিচর্যা করবো।</div>
<div class="v" id="v33"><h2>আল্লাহ্‌ বনি-ইসরাইলকে পুনঃস্থাপন করবেন</h2><span class="vn">33</span> <span class="br-p"><br><br></span>সার্বভৌম মাবুদ এই কথা বলেন, আমার জীবনের কসম, আমি আমার শক্তিশালী হাত, বাড়িয়ে দেওয়া বাহু ও গজব ঢেলে দিয়ে তোমাদের উপরে রাজত্ব করবো।</div>
<div class="v" id="v34"><span class="vn">34</span> আমি আমার শক্তিশালী হাত, বাড়িয়ে দেওয়া বাহু ও গজব ঢেলে দিয়ে জাতিদের মধ্য থেকে তোমাদেরকে বের করে নিয়ে আসবো এবং যেসব দেশে তোমরা ছিন্নভিন্ন হয়ে রয়েছ, সেসব দেশ থেকে তোমাদেরকে একত্র করবো।</div>
<div class="v" id="v35"><span class="vn">35</span> আমি জাতিগুলোকে মরুভূমিতে এনে সম্মুখাসম্মুখি হয়ে সেই স্থানে তোমাদের সঙ্গে বিচার করবো।</div>
<div class="v" id="v36"><span class="vn">36</span> আমি মিসর দেশের মরুভূমিতে যেমন তোমাদের পিতৃপুরুষদের সঙ্গে বিচার করেছিলাম, তোমাদের সঙ্গে তেমনি বিচার করবো, এই কথা সার্বভৌম মাবুদ বলেন।</div>
<div class="v" id="v37"><span class="vn">37</span> আর আমি তোমাদেরকে পাঁচনীর নিচে দিয়ে গমন করাব ও নিয়মরূপ বন্ধনে আবদ্ধ করবো।</div>
<div class="v" id="v38"><span class="vn">38</span> পরে বিদ্রোহী ও আমার বিরুদ্ধে অধর্মাচারী সকলকে ঝেড়ে তোমাদের মধ্য থেকে দূর করবো; তারা যে দেশে প্রবাস করে, সেখান থেকে তাদের বের করে আনবো বটে, কিন্তু তারা ইসরাইল-দেশে প্রবেশ করবে না; তাতে তোমরা জানবে যে, আমিই মাবুদ।</div>
<div class="v" id="v39"><span class="vn">39</span> <span class="br-p"><br><br></span>এখন, হে ইসরাইল-কুল, সার্বভৌম মাবুদ তোমাদের বিষয়ে এই কথা বলেন, তোমরা যাও, প্রত্যেকে নিজ নিজ মূর্তিগুলোর সেবা কর; কিন্তু উত্তরকালে তোমরা আমার কথা মান্য করবেই করবে; তখন নিজ নিজ উপহার ও মূর্তিগুলো দ্বারা আমার পবিত্র নাম আর নাপাক করবে না।</div>
<div class="v" id="v40"><span class="vn">40</span> <span class="br-p"><br><br></span>কারণ সার্বভৌম মাবুদ এই কথা বলেন, আমার পবিত্র পর্বত, ইসরাইলের উচ্চতর পর্বতে, ইসরাইলের সমস্ত কুল, তারা সকলেই, দেশের মধ্যে আমার সেবা করবে; সেই স্থানে আমি তাদেরকে গ্রাহ্য করবো, সেই স্থানে তোমাদের সমস্ত পবিত্র বস্তুর সঙ্গে তোমাদের উপহার ও তোমাদের কোরবানীর অগ্রিমাংশ চাইব।</div>
<div class="v" id="v41"><span class="vn">41</span> যখন জাতিদের মধ্য থেকে তোমাদের আনবো এবং যেসব দেশে তোমরা ছিন্নভিন্ন হয়ে রয়েছ, সেসব দেশ থেকে তোমাদের একত্র করবো, তখন আমি খোশবু ধূপের মত তোমাদেরকে গ্রাহ্য করবো; আর তোমাদের দ্বারা জাতিদের সাক্ষাতে পবিত্র বলে মান্য হবো।</div>
<div class="v" id="v42"><span class="vn">42</span> আর আমি তোমাদের পূর্ব-পুরুষদের যে দেশ দেব বলে শপথ করেছিলাম, সেই ইসরাইল দেশে যখন তোমাদেরকে আনবো, তখন তোমরা জানবে যে, আমিই মাবুদ।</div>
<div class="v" id="v43"><span class="vn">43</span> <span class="br-p"><br><br></span>আর সেখানে তোমরা সেই আচার ব্যবহার ও সমস্ত ক্রিয়াকলাপ স্মরণ করবে, যা দ্বারা নিজেদের নাপাক করেছ; আর তোমাদের কৃত সমস্ত কুকর্মের জন্য তোমরা নিজেরাই নিজেদের ঘৃণা করবে।</div>
<div class="v" id="v44"><span class="vn">44</span> হে ইসরাইল-কুল, সার্বভৌম মাবুদ বলেন, আমি যখন তোমাদের মন্দ আচার ব্যবহার অনুসারে নয় ও তোমাদের দুষ্ট ক্রিয়াকলাপ অনুসারে নয়, কিন্তু আমার নামের অনুরোধে তোমাদের সঙ্গে ব্যবহার করবো, তখন তোমরা জানবে যে, আমিই মাবুদ।</div>
<div class="v" id="v45"><h2>দক্ষিণের অরণ্যের বিরুদ্ধে ভবিষ্যদ্বাণী</h2><span class="vn">45</span> <span class="br-p"><br><br></span>আর মাবুদের এই কালাম আমার কাছে নাজেল হল,</div>
<div class="v" id="v46"><span class="vn">46</span> হে মানুষের সন্তান, তুমি দক্ষিণ দিকে মুখ কর, দক্ষিণ দেশের দিকে কালাম বর্ষণ কর ও দক্ষিণ মরুভূমিস্থ অরণ্যের বিরুদ্ধে ভবিষ্যদ্বাণী বল।</div>
<div class="v" id="v47"><span class="vn">47</span> আর দক্ষিণের অরণ্যকে বল, তুমি মাবুদের কালাম শোন; সার্বভৌম মাবুদ এই কথা বলেন, দেখ আমি তোমার মধ্যে আগুন জ্বালাবো, তা তোমার মধ্যে সমস্ত সতেজ গাছ ও সমস্ত শুকনো গাছ গ্রাস করবে; সেই জ্বলন্ত আগুন নিভে যাবে না; দক্ষিণ থেকে উর পর্যন্ত সমুদয় মুখ তা দ্বারা দগ্ধ হবে।</div>
<div class="v" id="v48"><span class="vn">48</span> তাতে সমস্ত প্রাণী দেখবে যে, আমি মাবুদ তা জ্বালিয়েছি; তা কেউ নিভবে না।</div>
<div class="v" id="v49"><span class="vn">49</span> তখন আমি বললাম, হ্যাঁ, সার্বভৌম মাবুদ, তারা আমার বিষয়ে বলে, ঐ ব্যক্তি কি উপমার মধ্য দিয়ে কথা বলে?</div>
</div>
<!-- PARSED ABOVE; EDITING MAY BREAK PARSER -->
</body></html>