<html><head>
<meta http-equiv="Content-Type" content="text/html;charset=utf-8" />
<title>Ezek 22 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 22);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_20.html">20</a> <a href="Ezek_21.html">21</a> <b>22</b> <a href="Ezek_23.html">23</a> <a href="Ezek_24.html">24</a> ... <a href="Ezek_48.html">48</a> </div><hr>
<h1>Ezek 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদা ও জেরুশালেমের গুনাহ্‌ ও দণ্ড</h2><span class="vn">1</span> <span class="br-p"><br><br></span>আর মাবুদের এই কালাম আমার কাছে নাজেল হল,</div>
<div class="v" id="v2"><span class="vn">2</span> হে মানুষ সন্তান, তুমি কি বিচার করবে? সেই রক্তপাতের নগরীর বিচার করবে? তবে তার সমস্ত ঘৃণার কাজের কথা তাকে জানাও।</div>
<div class="v" id="v3"><span class="vn">3</span> তুমি বলবে, সার্বভৌম মাবুদ এই কথা বলেন, এ সেই নগরী, যে নিজের মধ্যে রক্তপাত করে থাকে, যেন তার কাল উপস্থিত হয়; সে নিজের জন্য মূর্তিগুলোকে তৈরি করে থাকে, যেন সে নাপাক হয়।</div>
<div class="v" id="v4"><span class="vn">4</span> তুমি যে রক্তপাত করেছ, তা দ্বারা তুমি দণ্ডনীয়া হয়েছ ও তুমি যেসব মূর্তি তৈরি করেছ, তা দ্বারা নাপাক হয়েছ; এবং তুমি নিজের দিন সন্নিকট করেছ ও তোমার আয়ুর শেষ প্রান্তে উপস্থিত হয়েছ; এজন্য আমি তোমাকে জাতিদের ও সকল দেশের কাছে বিদ্রূপের পাত্র করলাম।</div>
<div class="v" id="v5"><span class="vn">5</span> তোমার কাছের কি দূরের সকলে তোমাকে বিদ্রূপ করবে, তুমি তো অখ্যাত ও কলহপূর্ণা।</div>
<div class="v" id="v6"><span class="vn">6</span> <span class="br-p"><br><br></span>দেখ, ইসরাইলের নেতৃবর্গ, প্রত্যেকে তোমার মধ্যে রক্তপাত করার জন্য নিজ নিজ ক্ষমতা ব্যবহার করছে।</div>
<div class="v" id="v7"><span class="vn">7</span> তোমার মধ্যে পিতা-মাতাকে তুচ্ছ করা হয়েছে; তোমার মধ্যে বিদেশীর প্রতি জুলুম করা হয়েছে; তোমার মধ্যে এতিম ও বিধবার প্রতি দৌরাত্ম্য করা হয়েছে।</div>
<div class="v" id="v8"><span class="vn">8</span> তুমি আমার পবিত্র বস্তুগুলো অবজ্ঞা করেছ ও আমার বিশ্রামবারগুলো নাপাক করেছ।</div>
<div class="v" id="v9"><span class="vn">9</span> রক্তপাত করার জন্য তোমার মধ্যে কিছু লোক কুৎসা রটনা করে থাকে; এবং তোমার মধ্যে লোকে পর্বতের উপরে ভোজন করে; তোমার মধ্যে লোকে কুকর্ম করে;</div>
<div class="v" id="v10"><span class="vn">10</span> তোমার মধ্যে লোকে পিতার উলঙ্গতা অনাবৃত করে; তোমার মধ্যে লোকে ঋতুমতী নাপাক স্ত্রীকে বলাৎকার করে;</div>
<div class="v" id="v11"><span class="vn">11</span> তোমার মধ্যে কেউ তার প্রতিবেশীর স্ত্রীর সঙ্গে ঘৃণার কাজ করে; কেউ বা আপন পুত্রবধূর সঙ্গে কুকর্ম করে নিজেকে নাপাক করে; আর কেউ বা তোমার মধ্যে নিজের বোনকে, আপন পিতার কন্যাকে, বলাৎকার করে।</div>
<div class="v" id="v12"><span class="vn">12</span> রক্তপাত করার জন্য তোমার মধ্যে লোকে ঘুষ গ্রহণ করে; তুমি সুদ ও বৃদ্ধি নেও, লোভে জুলুম করে প্রতিবেশীদের কাছ থেকে লাভ করেছ এবং আমাকেই ভুলে গিয়েছ, এই কথা সার্বভৌম মাবুদ বলেন।</div>
<div class="v" id="v13"><span class="vn">13</span> <span class="br-p"><br><br></span>অতএব দেখ, তুমি যে অন্যায় লাভ করেছ ও তোমার মধ্যে যে রক্তপাত হয়েছে, সেই কারণে আমি করে করাঘাত করেছি।</div>
<div class="v" id="v14"><span class="vn">14</span> আমি যে সময় তোমার কাছ থেকে হিসেব নেব, সেই সময়ে তোমার অন্তঃকরণ কি সুস্থির থাকবে? তোমার হাত কি সবল থাকবে? আমি মাবুদ এই কথা বললাম, আর তা সিদ্ধ করবো।</div>
<div class="v" id="v15"><span class="vn">15</span> আমি তোমাকে জাতিদের মধ্যে ছিন্নভিন্ন ও নানাদেশে ছড়িয়ে দেব এবং তোমার মধ্য থেকে তোমার নাপাকীতা দূর করবো।</div>
<div class="v" id="v16"><span class="vn">16</span> তুমি নিজের দোষে জাতিদের সাক্ষাতে নাপাক হবে; তাতে তুমি জানবে যে, আমিই মাবুদ।</div>
<div class="v" id="v17"><span class="vn">17</span> <span class="br-p"><br><br></span>আর মাবুদের এই কালাম আমার কাছে নাজেল হল,</div>
<div class="v" id="v18"><span class="vn">18</span> হে মানুষের সন্তান, ইসরাইল-কুল আমার কাছে খাদস্বরূপ হয়েছে; তারা সকলে হাপরের মধ্যে ব্রোঞ্জ, দস্তা, লোহা ও সীসার মত; তারা রূপার খাদের মত হয়েছে।</div>
<div class="v" id="v19"><span class="vn">19</span> অতএব সার্বভৌম মাবুদ এই কথা বলেন, তোমরা সকলে খাদ হয়ে গেছ, এজন্য দেখ, আমি তোমাদের জেরুশালেমের মধ্যে একত্র করবো।</div>
<div class="v" id="v20"><span class="vn">20</span> যেমন লোকে আগুনে ফুঁ দিয়ে গলাবার জন্য রূপা, ব্রোঞ্জ, লোহা, সীসা ও দস্তা হাপরের মধ্যে একত্র করে, তেমনি আমি আমার ক্রোধে ও প্রচণ্ড কোপে তোমাদের একত্র করবো এবং সেখানে রেখে গলাব।</div>
<div class="v" id="v21"><span class="vn">21</span> হ্যাঁ, আমি তোমাদের সংগ্রহ করে আমার ক্রোধের আগুনে ফুঁ দেব, তাতে তোমরা তার মধ্যে গলে যাবে।</div>
<div class="v" id="v22"><span class="vn">22</span> যেমন হাপরের মধ্যে রূপা গলানো হয়, তেমনি তার মধ্যে তোমাদেরকে গলানো হবে; তাতে তোমরা জানবে যে, আমি মাবুদ তোমাদের উপরে আমার গজব ঢাললাম।</div>
<div class="v" id="v23"><span class="vn">23</span> <span class="br-p"><br><br></span>আর মাবুদের এই কালাম আমার কাছে নাজেল হল,</div>
<div class="v" id="v24"><span class="vn">24</span> হে মানুষের সন্তান, তুমি দেশকে বল, তুমি এমন একটি দেশ, যা পরিষ্কৃত হয় নি ও ক্রোধের দিনে বৃষ্টিতে সিক্ত হয় নি।</div>
<div class="v" id="v25"><span class="vn">25</span> সেখানকার নেতৃবর্গ সেখানে চাক্রান্ত করে; তারা এমন গর্জনকারী সিংহের মত, যে শিকার ছিন্নভিন্ন করে; তারা প্রাণীদেরকে গ্রাস করেছে; তারা ধন ও বহুমূল্য বস্তু হরণ করে; তারা সেখানে অনেক স্ত্রীকে বিধবা করেছে।</div>
<div class="v" id="v26"><span class="vn">26</span> সেখানকার ইমামেরা আমার শরীয়তের প্রতি দৌরাত্ম্য করেছে ও আমার পবিত্র বস্তু সকল নাপাক করেছে, পবিত্র ও সামান্যের মধ্যে কোন প্রভেদ রাখে নি, পাক-নাপাকীতার মধ্যে কোন প্রভেদ শিক্ষা দেয় নি ও আমার বিশ্রামবারগুলোর প্রতি চোখ বন্ধ করে রেখেছে, আর আমি তাদের মধ্যে নাপাক হচ্ছি।</div>
<div class="v" id="v27"><span class="vn">27</span> সেখানকার কর্মকর্তারা সেখান এমন নেকড়ে বাঘের মত, যারা শিকার ছিন্নভিন্ন করে; তারা রক্তপাত করে, প্রাণ বিনাশ করে, যেন অন্যায় লাভ পেতে পারে।</div>
<div class="v" id="v28"><span class="vn">28</span> আর সেখানকার নবীদের তাদের জন্য চুন দিয়ে দেয়াল লেপণ করেছে, তারা মিথ্যা দর্শন পায় ও তাদের জন্য মিথ্যাকথারূপ মন্ত্র পড়ে; মাবুদ কথা না বললেও তারা বলে, সার্বভৌম মাবুদ এই কথা বলেন।</div>
<div class="v" id="v29"><span class="vn">29</span> দেশের লোকেরা ভারী জুলুম করেছে, পরের দ্রব্য বলপূর্বক অপহরণ করেছে, দুঃখী দরিদ্রের প্রতি দৌরাত্ম্য করেছে এবং বিদেশীর প্রতি অন্যায়পূর্বক জুলুম করেছে।</div>
<div class="v" id="v30"><span class="vn">30</span> আর আমি যেন দেশ বিনষ্ট না করি, এজন্য তাদের মধ্যে এমন এক জন পুরুষকে খোঁজ করলাম, যে তার প্রাচীর সারাবে ও দেশের নিমিত্ত আমার সম্মুখে তার ফাটলে দাঁড়াবে, কিন্তু পেলাম না।</div>
<div class="v" id="v31"><span class="vn">31</span> এজন্য আমি তাদের উপরে আমার গজব বর্ষণ করলাম; আমি আমার কোপাগ্নি দ্বারা তাদেরকে সংহার করলাম; তাদের কাজের ফল তাদের মাথায় বর্তালাম, এই কথা সার্বভৌম মাবুদ বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>