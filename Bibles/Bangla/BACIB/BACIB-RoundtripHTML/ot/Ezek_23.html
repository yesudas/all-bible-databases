<html><head>
<meta http-equiv="Content-Type" content="text/html;charset=utf-8" />
<title>Ezek 23 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 23);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_21.html">21</a> <a href="Ezek_22.html">22</a> <b>23</b> <a href="Ezek_24.html">24</a> <a href="Ezek_25.html">25</a> ... <a href="Ezek_48.html">48</a> </div><hr>
<h1>Ezek 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অহলা ও অহলীবা</h2><span class="vn">1</span> <span class="br-p"><br><br></span>আর মাবুদের এই কালাম আমার কাছে নাজেল হল,</div>
<div class="v" id="v2"><span class="vn">2</span> হে মানুষের সন্তান, দু’টি স্ত্রীলোক ছিল, তারা এক মায়ের কন্যা।</div>
<div class="v" id="v3"><span class="vn">3</span> তারা যৌবনকালেই মিসরে জেনা করলো; সেখানে তাদের স্তন মর্দিত হত, সেখানে লোকেরা তাদের কৌমার্যকালীন চুচুক টিপতো।</div>
<div class="v" id="v4"><span class="vn">4</span> তাদের মধ্যে জ্যেষ্ঠার নাম অহলা [তার তাঁবু] ও তার বোনের নাম অহলীবা [তার মধ্যে আমার তাঁবু]; তারা আমার হল এবং পুত্রকন্যা প্রসব করলো। তাদের নামের তাৎপর্য হল এই— অহলা সামেরিয়া ও অহলীবা জেরুশালেম।</div>
<div class="v" id="v5"><span class="vn">5</span> <span class="br-p"><br><br></span>আমার থাকতে অহলা জেনা করলো, নিজের প্রেমিকদের প্রতি, নিকটবর্তী আসেরীয়দের প্রতি কামাসক্তা হল;</div>
<div class="v" id="v6"><span class="vn">6</span> এরা নীল রংয়ের পোশাক পরা, শাসনকর্তা ও সেনাপতিরা, সকলেই মনোহর যুবক ও ঘোড়সওয়ার যোদ্ধা।</div>
<div class="v" id="v7"><span class="vn">7</span> সে তাদের অর্থাৎ সমস্ত উচ্চপদস্থ আসেরীয়া-সন্তানের সঙ্গে জেনা করতো এবং যাদের প্রতি কামাসক্তা হত, তাদের সমস্ত মূর্তি দিয়ে সে নিজেকে নাপাক করতো।</div>
<div class="v" id="v8"><span class="vn">8</span> আবার সে মিসরে যে জেনা করতো তা এখনও পরিত্যাগ করে নি; কেননা তার যৌবনকালে লোকে তার সঙ্গে শয়ন করতো, তারাই তার কৌমার্যকালীন চুচুক টিপতো ও তার সঙ্গে রতিক্রিয়া করতো।</div>
<div class="v" id="v9"><span class="vn">9</span> এজন্য আমি তার প্রেমিকদের হাতে— সে যাদের প্রতি কামাসক্তা ছিল, সেই আসেরীয়দের হাতে তাকে তুলে দিলাম।</div>
<div class="v" id="v10"><span class="vn">10</span> তারা তার উলঙ্গতা অনাবৃত করলো, তার পুত্রকন্যাদের হরণ করে তাকে তলোয়ার দ্বারা হত্যা করলো; এভাবে স্ত্রীলোকদের মধ্যে তার অখ্যাতি হল, কারণ লোকেরা তাকে বিচারসিদ্ধ দণ্ড দিল।</div>
<div class="v" id="v11"><span class="vn">11</span> <span class="br-p"><br><br></span>এসব দেখেও তার বোন অহলীবা তার কামাসক্তিতে তার চেয়েও, হ্যাঁ, পতিতাবৃত্তিতে সেই বোনের চেয়েও বেশি ভ্রষ্ট হল।</div>
<div class="v" id="v12"><span class="vn">12</span> সে নিকটবর্তী আসেরীয়দের প্রতি— শাসনকর্তা ও সেনাপতিদের প্রতি কামাসক্তা হল; তারা জমকালো পোশাক-পরিহিত ঘোড়সওয়ার যোদ্ধা, সকলেই মনোহর যুবক।</div>
<div class="v" id="v13"><span class="vn">13</span> আর আমি দেখলাম, সে নাপাক, উভয়ে একই পথে চলছে।</div>
<div class="v" id="v14"><span class="vn">14</span> আর সে তার পতিতাবৃত্তি বাড়াল, কেননা সে দেয়ালে চিত্রিত পুরুষদেরকে অর্থাৎ কল্‌দীয়দের লাল রংয়ে আঁকা প্রতিরূপ দেখলো;</div>
<div class="v" id="v15"><span class="vn">15</span> তাদের কোমরবন্ধনী, তাদের মাথায় রঙীন দীর্ঘ পাগড়ী, তারা সকলে দেখতে সেনানীদের মত, কল্‌দীয় দেশজাত ব্যাবিলনীয়দের রূপবিশিষ্ট।</div>
<div class="v" id="v16"><span class="vn">16</span> তাদেরকে দেখামাত্র সে কামাসক্তা হয়ে কল্‌দীয় দেশে তাদের কাছে দূত প্রেরণ করলো।</div>
<div class="v" id="v17"><span class="vn">17</span> তাতে ব্যাবিলনীয়েরা তার কাছে এসে প্রেমের বিছানায় শয়ন করলো ও জেনা করে তাকে ভ্রষ্ট করলো; সে তাদের দ্বারা নাপাক হল, পরে তাদের প্রতি তার প্রাণে ঘৃণা হল।</div>
<div class="v" id="v18"><span class="vn">18</span> সে তার পতিতাবৃত্তি প্রকাশ করলো, তার উলঙ্গতা অনাবৃত করলো; তাতে আমার প্রাণে তার বোনের প্রতি যেমন ঘৃণা হয়েছিল, তার প্রতিও তেমনি ঘৃণা হল।</div>
<div class="v" id="v19"><span class="vn">19</span> আর সে তার পতিতাবৃত্তি বাড়িয়ে তুলল, যে সময়ে মিসর দেশে পতিতাবৃত্তি করতো, নিজের সেই যৌবনকাল স্মরণ করলো।</div>
<div class="v" id="v20"><span class="vn">20</span> কেননা গাধার মত মাংসবিশিষ্ট ও ঘোড়ার মত রেতোবিশিষ্ট তাদের শৃঙ্গারকারিগণে সে কামাসক্তা হল।</div>
<div class="v" id="v21"><span class="vn">21</span> এভাবে, মিসরীয়েরা যে সময়ে কৌমার্যকালীন স্তন বলে তোমার চুচুক টিপতো, তুমি পুনর্বার সেই যৌবনকালীয় কুকর্মের চেষ্টা করেছ।</div>
<div class="v" id="v22"><span class="vn">22</span> <span class="br-p"><br><br></span>এজন্য, হে অহলীবা, সার্বভৌম মাবুদ এই কথা বলেন, দেখ, তোমার প্রাণে যাদের প্রতি ঘৃণা হয়েছে, তোমার সেই প্রেমিকদের আমি তোমার বিরুদ্ধে দাঁড় করাব, চারদিক থেকে তাদের তোমার বিরুদ্ধে আনবো।</div>
<div class="v" id="v23"><span class="vn">23</span> ব্যাবিলনীয়েরা এবং কল্‌দীয়েরা সকলে, পকোদ, শোয়া ও কোয়া এবং তাদের সঙ্গে সমস্ত আসেরিয়দের আনা হবে; তারা সকলে মনোহর যুবক, শাসনকর্তা, সেনাপতি, উচ্চপদস্থ লোক, সকলে যোদ্ধা ও ঘোড়সওয়ার।</div>
<div class="v" id="v24"><span class="vn">24</span> তারা অস্ত্রশস্ত্র, রথ, ঘোড়ার গাড়ি ও জাতিসমাজ সঙ্গে নিয়ে তোমার বিরুদ্ধে আসবে। তারা বর্ম, ঢাল ও টোপর ধরে তোমার বিরুদ্ধে চারদিকে উপস্থিত হবে; এবং আমি তাদের হাতে বিচারের ভার তুলে দেব, তারা নিজেদের অনুশাসন অনুসারে, তোমার বিচার করবে।</div>
<div class="v" id="v25"><span class="vn">25</span> আর আমি আমার অন্তর্জ্বালা তোমার বিরুদ্ধে স্থাপন করবো; তারা তোমার প্রতি কোপে ব্যবহার করবে; তারা তোমার নাক ও কান কেটে ফেলবে ও তোমার অবশিষ্ট লোকেরা তলোয়ারে আঘাতে মারা পড়বে; তারা তোমার পুত্রকন্যাদের হরণ করবে ও তোমার অবশিষ্ট লোকেরা আগুনে পুড়ে মারা যাবে।</div>
<div class="v" id="v26"><span class="vn">26</span> তারা তোমাকে বিবস্ত্রা করবে ও তোমার সুন্দর গহনাগুলো হরণ করবে।</div>
<div class="v" id="v27"><span class="vn">27</span> এভাবে আমি তোমার কুকর্ম ও মিসর দেশ থেকে কৃত তোমার পতিতাবৃত্তি নিবৃত্ত করবো, তাতে তুমি ওদের প্রতি আর দৃষ্টিপাত করবে না এবং মিসরকেও আর স্মরণ করবে না।</div>
<div class="v" id="v28"><span class="vn">28</span> কেননা সার্বভৌম মাবুদ এই কথা বলেন, দেখ, তুমি যাদেরকে হিংসা করছো, যাদের প্রতি তোমার প্রাণে ঘৃণা হয়েছে, তাদের হাতে আমি তোমাকে তুলে দেব।</div>
<div class="v" id="v29"><span class="vn">29</span> তারা তোমার প্রতি হিংসা করবে ও তোমার সমস্ত শ্রমফল হরণ করবে এবং তোমাকে উলঙ্গিনী ও বিবস্ত্রা করে পরিত্যাগ করবে, তাতে তোমার জেনা-ঘটিত উলঙ্গতা, তোমার কুকর্ম ও তোমার পতিতাবৃত্তি, অনাবৃত হবে।</div>
<div class="v" id="v30"><span class="vn">30</span> তুমি জাতিদের পিছনে চলে জেনা করেছ, তাদের মূর্তিগুলো দ্বারা নাপাক হয়েছ, এজন্য এসব তোমার প্রতি করা যাবে।</div>
<div class="v" id="v31"><span class="vn">31</span> তুমি তোমার বোনের পথে গমন করেছ, এজন্য আমি তার পানপাত্র তোমার হাতে দেব।</div>
<div class="v" id="v32"><span class="vn">32</span> সার্বভৌম মাবুদ এই কথা বলেন, তুমি তোমার বোনের পাত্রে পান করবে, সেই পাত্র গভীর ও বড়; তুমি পরিহাসের বিষয় হবে; সেই পাত্রে অনেকটা ধরে।</div>
<div class="v" id="v33"><span class="vn">33</span> তুমি মাতলামী ও খেদে, বিস্ময়ের ও ধ্বংসের পাত্রে, তোমার বোন সামেরিয়ার পাত্রে পরিপূর্ণা হবে।</div>
<div class="v" id="v34"><span class="vn">34</span> তুমি তাতে পান করবে, গাদও খেয়ে ফেলবে এবং তার খোলা চাটবে ও নিজের স্তন বিদীর্ণ করবে; কেননা আমি এই কথা বললাম, এই কথা সার্বভৌম মাবুদ বলেন।</div>
<div class="v" id="v35"><span class="vn">35</span> অতএব সার্বভৌম মাবুদ এই কথা বলেন, তুমি আমাকে ভুলে গিয়েছ, আমাকে পিছনে ফেলেছ, সেজন্য তুমি আবার তোমার কুকর্মের ও পতিতাবৃত্তির ভার বহন কর।</div>
<div class="v" id="v36"><span class="vn">36</span> <span class="br-p"><br><br></span>মাবুদ আমাকে আরও বললেন, হে মানুষের সন্তান, তুমি কি অহলার ও অহলীবার বিচার করবে? তবে তাদের ঘৃণার কাজগুলোর কথা তাদেরকে জানাও।</div>
<div class="v" id="v37"><span class="vn">37</span> কেননা তারা জেনার কাজ করেছে ও তাদের হাতে রক্ত আছে; তারা তাদের মূর্তিগুলোর সঙ্গে জেনা করেছে এবং আমার জন্য প্রসূত তাদের সন্তানদেরকে মূর্তিগুলোর খাবার হিসেবে আগুনের মধ্য দিয়ে গমন করিয়েছে।</div>
<div class="v" id="v38"><span class="vn">38</span> তারা আমার প্রতি আরও এই অপকর্ম করেছে, সেদিন আমার পবিত্র স্থান নাপাক করেছে এবং তারা আমার বিশ্রামবার নাপাক করেছে।</div>
<div class="v" id="v39"><span class="vn">39</span> কারণ যখন তারা তাদের মূর্তিগুলোর উদ্দেশে নিজ নিজ বালকদেরকে জবেহ্‌ করতো, তখন সেদিন আমার পবিত্র স্থানে এসে তা নাপাক করতো; আর দেখ, আমার গৃহের মধ্যে তারা এই কাজ করেছে।</div>
<div class="v" id="v40"><span class="vn">40</span> <span class="br-p"><br><br></span>এছাড়া, তোমরা দূরস্থ পুরুষদের আনবার জন্য দূত প্রেরণ করেছ; দূত প্রেরিত হলে, দেখ, তারা আসল; তুমি তাদের জন্য গোসল করলে, চোখে অঞ্জন দিলে ও অলঙ্কারে নিজেকে বিভূষিত করলে;</div>
<div class="v" id="v41"><span class="vn">41</span> পরে রাজকীয় বিছানায় বসে তার সামনে টেবিল সাজিয়ে তার উপরে আমার ধূপ ও আমার তেল রাখলে।</div>
<div class="v" id="v42"><span class="vn">42</span> আর তার সঙ্গে নিশ্চিন্ত লোকারণ্যের কলরব হল এবং সাধারণ লোকদের সঙ্গে মরুভূমি থেকে মদ্যপায়ীদের আনা হল, তারা ঐ দুই রমণীর হাতে কঙ্কণ ও মাথায় সুন্দর মুকুট দিল।</div>
<div class="v" id="v43"><span class="vn">43</span> <span class="br-p"><br><br></span>তখন জেনার কাজে যে দুর্বল, সেই স্ত্রীর সম্বন্ধে আমি বললাম, এখন তারা এর সঙ্গে এবং এ তাদের সঙ্গে জেনা করবে।</div>
<div class="v" id="v44"><span class="vn">44</span> আর পুরুষেরা যেমন পতিতার কাছে গমন করে, তেমনি তারা ওর কাছে গমন করতো; এভাবে তারা অহলার ও অহলীবার, সেই দুই কুকর্মকারিণী রমণীর কাছে গমন করতো।</div>
<div class="v" id="v45"><span class="vn">45</span> আর ধার্মিক ব্যক্তিরাই জেনাকারীণী ও রক্তপাতকারিণীদের বিচার অনুসারে তাদের বিচার করবে; কেননা তারা জেনাকারিণী ও তাদের হাতে রক্ত আছে।</div>
<div class="v" id="v46"><span class="vn">46</span> <span class="br-p"><br><br></span>বস্তুত সার্বভৌম মাবুদ এই কথা বলেন, তাদের বিরুদ্ধে জনসমাজ আন এবং তাদেরকে ভেসে বেড়াতে ও লুটদ্রব্য হতে দাও।</div>
<div class="v" id="v47"><span class="vn">47</span> সেই সমাজ তাদেরকে পাথর ছুঁড়ে হত্যা করবে ও নিজেদের তলোয়ার দ্বারা খণ্ড খণ্ড করবে; তারা তাদের পুত্রকন্যাদেরকে হত্যা করবে এবং তাদের বাড়ি আগুনে পুড়িয়ে দেবে।</div>
<div class="v" id="v48"><span class="vn">48</span> এই ভাবে আমি দেশ থেকে কুকর্ম নিবৃত্ত করবো, তাতে সমস্ত স্ত্রীলোক শিক্ষা পাবে, তোমাদের কুকর্মের মত আচরণ করবে না।</div>
<div class="v" id="v49"><span class="vn">49</span> আর লোকেরা তোমাদের কুকর্মের বোঝা তোমাদের উপরে রাখবে এবং তোমরা নিজেদের মূর্তি-সম্বন্ধীয় সকল গুনাহ্‌ বহন করবে; তাতে তোমরা জানবে যে, আমিই সার্বভৌম মাবুদ।</div>
</div>
<!-- PARSED ABOVE; EDITING MAY BREAK PARSER -->
</body></html>