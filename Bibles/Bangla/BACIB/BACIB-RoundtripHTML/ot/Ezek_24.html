<html><head>
<meta http-equiv="Content-Type" content="text/html;charset=utf-8" />
<title>Ezek 24 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 24);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_22.html">22</a> <a href="Ezek_23.html">23</a> <b>24</b> <a href="Ezek_25.html">25</a> <a href="Ezek_26.html">26</a> ... <a href="Ezek_48.html">48</a> </div><hr>
<h1>Ezek 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রান্নার হাঁড়ি</h2><span class="vn">1</span> <span class="br-p"><br><br></span>আর নবম বছরের দশম মাসের দশম দিনে মাবুদের এই কালাম আমার কাছে নাজেল হল,</div>
<div class="v" id="v2"><span class="vn">2</span> হে মানুষের সন্তান, তুমি এই দিনের, আজকের এই দিনের নাম লিখে রাখ, আজকের এই দিনে ব্যাবিলনের বাদশাহ্‌ জেরুশালেমের কাছে আসল।</div>
<div class="v" id="v3"><span class="vn">3</span> তুমি সেই বিদ্রোহী-কুলের উদ্দেশে একটি দৃষ্টান্তকথা বল, তাদেরকে বল, সার্বভৌম মাবুদ এই কথা বলেন, হাঁড়ি চড়াও, তার মধ্যে পানিও দাও।</div>
<div class="v" id="v4"><span class="vn">4</span> তার মাংসখণ্ডগুলো, প্রত্যেক উত্তম খণ্ড, ঊরু ও কাঁধ তার মধ্যে একত্র কর; উৎকৃষ্ট অস্থিগুলো দিয়ে তা পূর্ণ কর।</div>
<div class="v" id="v5"><span class="vn">5</span> পালের মধ্যে যে ভেড়া উৎকৃষ্ট তা গ্রহণ কর এবং হাঁড়ির নিচে অস্থি সাজাও, তা সুসিদ্ধ কর এবং তার মধ্যে অস্থি সকলও রান্না করা হোক।</div>
<div class="v" id="v6"><span class="vn">6</span> <span class="br-p"><br><br></span>অতএব সার্বভৌম মাবুদ এই কথা বলেন, ধিক্‌ সেই রক্তপূর্ণা পুরীকে, সেই হাঁড়িকে, যার মধ্যে কলঙ্ক আছে ও যার কলঙ্ক তার মধ্য থেকে বের হয় নি! তুমি খণ্ড খণ্ড করে তার সমুদয় বের কর, তার বিষয়ে গুলিবাঁট করা হয় নি।</div>
<div class="v" id="v7"><span class="vn">7</span> কেননা তার রক্ত তার মধ্যে আছে; সে শুকনো পাষাণের উপরে তা রেখেছে, ধূলি দ্বারা আচ্ছাদিত করার জন্য মাটির উপরে তা ঢালে নি।</div>
<div class="v" id="v8"><span class="vn">8</span> ক্রোধ উৎপাদন করার জন্য, প্রতিশোধ নেবার জন্য, আমি তার রক্ত শুকনো পাষাণের উপরে রেখেছি, যেন আচ্ছাদিত না হয়।</div>
<div class="v" id="v9"><span class="vn">9</span> <span class="br-p"><br><br></span>অতএব সার্বভৌম মাবুদ এই কথা বলেন, ধিক্‌ সেই রক্তপূর্ণা পুরীকে!</div>
<div class="v" id="v10"><span class="vn">10</span> আমিও বিশাল রাশি সাজাব। বিস্তর কাঠ দাও, আগুন প্রজ্বলিত কর, গোশ্‌ত সুসিদ্ধ কর, সুরস ঝোল কর, অস্থিগুলো পুড়িয়ে দেওয়া হোক।</div>
<div class="v" id="v11"><span class="vn">11</span> পরে হাঁড়ি শূন্য হলে তার অঙ্গারের উপরে তা স্থাপন কর, যেন তা তপ্ত হলে তার ব্রোঞ্জ পুড়ে লাল হয় এবং তার মধ্যে তার নাপাকীতা গলে যায় ও তার কলঙ্ক নিঃশেষিত হয়।</div>
<div class="v" id="v12"><span class="vn">12</span> সে পরিশ্রমে ক্লান্ত হয়েছে, তবুও তার কলঙ্কের পুরু স্তর তার মধ্য থেকে পরিস্কার করা যায় নি, সেজন্য তা আগুনে ফেলে দেওয়া হোক।</div>
<div class="v" id="v13"><span class="vn">13</span> তোমার নাপাকীতার কুকর্ম আছে; আমি তোমাকে পবিত্র করলেও তুমি পবিত্র হলে না, এজন্য তুমি তোমার নাপাকীতা থেকে আর পাক-পবিত্র হবে না, যতদিন না আমি তোমার উপরে আমার গজব ঢেলে দিয়ে শান্ত না হবো।</div>
<div class="v" id="v14"><span class="vn">14</span> আমি মাবুদ এই কথা বললাম; এই কথা সফল হবে, আমি তা সাধন করবো, ক্ষান্ত হব না, রহম করবো না, অনুশোচনাও করবো না; তোমার আচরণ ও তোমার কাজ যেরকম, সেই অনুসারে বিচার করা যাবে, এই কথা সার্বভৌম মাবুদ বলেন।</div>
<div class="v" id="v15"><h2>হযরত ইহিস্কেলর স্ত্রীর মৃত্যু</h2><span class="vn">15</span> <span class="br-p"><br><br></span>আরও মাবুদের এই কালাম আমার কাছে নাজেল হল,</div>
<div class="v" id="v16"><span class="vn">16</span> হে মানুষের সন্তান, দেখ, আমি আঘাত দ্বারা তোমার নয়নের প্রীতিপাত্রকে তোমা থেকে হরণ করবো; তবুও তুমি মাতম বা কান্নাকাটি করবে না এবং তোমার অশ্রুপাতও হবে না।</div>
<div class="v" id="v17"><span class="vn">17</span> দীর্ঘ নিশ্বাস ছাড়, নীরব হও, মৃতের জন্য মাতম করো না; তুমি মাথায় পাগড়ী বাঁধ ও পায়ে জুতা দাও; তুমি ওষ্ঠাধর ঢেকো না ও লোকদের পাঠানো রুটি খেয়ো না।</div>
<div class="v" id="v18"><span class="vn">18</span> তখন আমি খুব ভোরে লোকদের সঙ্গে কথা বললাম; পরে সন্ধ্যাবেলা আমার স্ত্রীর মৃত্যু হল; এবং খুব ভোরে আমি যে হুকুম পেয়ে ছিলাম সেই অনুযায়ী কাজ করলাম।</div>
<div class="v" id="v19"><span class="vn">19</span> <span class="br-p"><br><br></span>আর লোকেরা আমাকে বললো, এদের সঙ্গে আমাদের সম্বন্ধ কি যে, তুমি এরকম করছো? তা কি আমাদেরকে জানাবে না?</div>
<div class="v" id="v20"><span class="vn">20</span> তখন আমি তাদেরকে বললাম, মাবুদের এই কালাম আমার কাছে নাজেল হল,</div>
<div class="v" id="v21"><span class="vn">21</span> তুমি ইসরাইল-কুলকে বল, সার্বভৌম মাবুদ এই কথা বলেন, দেখ, আমার যে পবিত্র স্থান তোমাদের শক্তির গর্ব, তোমাদের নয়নের প্রীতিপাত্র ও তোমাদের প্রাণের মমতার বস্তু, তা-ই আমি নাপাক করবো এবং তোমাদের যে পুত্রকন্যাদেরকে ত্যাগ করেছ, তারা তলোয়ারের আঘাতে মারা পড়বে।</div>
<div class="v" id="v22"><span class="vn">22</span> তখন তোমরা আমার এই কাজের মত কাজ করবে, ওষ্ঠাধর আচ্ছাদন করবে না ও লোকদের প্রেরিত রুটি খাবে না।</div>
<div class="v" id="v23"><span class="vn">23</span> তোমরা মাথায় পাগড়ী ও পায়ে জুতা পড়বে, মাতম বা কান্নাকাটি করবে না, কিন্তু নিজ নিজ অপরাধে ক্ষীণ হয়ে যাবে এবং এক জন অন্য জনের কাছে কোঁকাবে।</div>
<div class="v" id="v24"><span class="vn">24</span> এভাবে ইহিস্কেল তোমাদের জন্য চিহ্নস্বরূপ হবে; সে যা যা করলো, তোমরা সেসবই করবে; তা যখন ঘটবে, তখন তোমরা জানবে যে, আমিই সার্বভৌম মাবুদ।</div>
<div class="v" id="v25"><span class="vn">25</span> <span class="br-p"><br><br></span>আর, হে মানুষের সন্তান, যেদিন আমি তাদের শক্তি, তাদের শোভার আমোদ, তাদের নয়নের প্রীতিপাত্র ও প্রাণের আকাঙিক্ষত বস্তু, তাদের পুত্রকন্যাদেরকে তাদের থেকে হরণ করবো,</div>
<div class="v" id="v26"><span class="vn">26</span> সেদিন কি তা তোমাকে অবগত করার জন্য পলাতক ব্যক্তি তোমার কাছে আসবে না?</div>
<div class="v" id="v27"><span class="vn">27</span> সেদিন পলাতকের কাছে তোমার মুখ খোলা যাবে, তাতে তুমি কথা বলবে, আর বোবা থাকবে না; এভাবে তুমি তাদের জন্য চিহ্নস্বরূপ হবে; তাতে তারা জানবে যে, আমিই মাবুদ।</div>
</div>
<!-- PARSED ABOVE; EDITING MAY BREAK PARSER -->
</body></html>