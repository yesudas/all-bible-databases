<html><head>
<meta http-equiv="Content-Type" content="text/html;charset=utf-8" />
<title>Ezek 25 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 25);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_23.html">23</a> <a href="Ezek_24.html">24</a> <b>25</b> <a href="Ezek_26.html">26</a> <a href="Ezek_27.html">27</a> ... <a href="Ezek_48.html">48</a> </div><hr>
<h1>Ezek 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অম্মোনীয়দের বিরুদ্ধে ভবিষ্যদ্বাণী</h2><span class="vn">1</span> <span class="br-p"><br><br></span>আর মাবুদের এই কালাম আমার কাছে নাজেল হল,</div>
<div class="v" id="v2"><span class="vn">2</span> হে মানুষের সন্তান, তুমি অম্মোনীয়দের দিকে মুখ রাখ ও তাদের বিরুদ্ধে ভবিষ্যদ্বাণী বল।</div>
<div class="v" id="v3"><span class="vn">3</span> তুমি অম্মোনীয়দেরকে বল, তোমরা সার্বভৌম মাবুদের কালাম শোন। সার্বভৌম মাবুদ এই কথা বলেন, তুমি আমার পবিত্র স্থান অপবিত্র করা হয়েছে দেখে তার বিষয়ে, ইসরাইল-ভূমি ধ্বংস হতে দেখে তার বিষয়ে এবং এহুদা-কুল বন্দী হয়ে যাত্রা করেছে দেখে তার বিষয়ে, বলেছ, ‘বাহবা, বাহবা’;</div>
<div class="v" id="v4"><span class="vn">4</span> এজন্য দেখ, আমি তোমাকে অধিকার হিসেবে পূর্বদেশের লোকদের হাতে তুলে দেব, তারা তোমার মধ্যে তাদের শিবির স্থাপন করবে ও তোমার মধ্যে তাদের তাঁবু ফেলবে; তারাই তোমার ফল ভোজন করবে ও তোমার দুধ পান করবে।</div>
<div class="v" id="v5"><span class="vn">5</span> আর আমি রব্বাকে উটের বাথান ও অম্মোনীয়দের দেশকে ছাগল-ভেড়ার পালের বিশ্রাম-স্থান করবো; তাতে তোমরা জানবে যে, আমিই মাবুদ।</div>
<div class="v" id="v6"><span class="vn">6</span> কেননা সার্বভৌম মাবুদ এই কথা বলেন, তুমি ইসরাইল দেশের বিরুদ্ধে হাততালি দিয়েছ, পদাঘাত করেছ ও প্রাণের সঙ্গে সমপূর্ণ অবজ্ঞাভাবে আনন্দ করেছ।</div>
<div class="v" id="v7"><span class="vn">7</span> এজন্য দেখ, আমি তোমার বিরুদ্ধে আমার হাত বাড়িয়েছি, জাতিদের লুটদ্রব্য হিসেবে তোমাকে তুলে দেব, জাতিদের মধ্য থেকে তোমাকে কেটে ফেলবো, দেশগুলোর মধ্য থেকে তোমাকে ধ্বংস করে দেব; আমি তোমাকে মুছে ফেলবো, তাতে তুমি জানবে যে, আমিই মাবুদ।</div>
<div class="v" id="v8"><h2>মোয়াবের বিরুদ্ধে ভবিষ্যদ্বাণী</h2><span class="vn">8</span> <span class="br-p"><br><br></span>সার্বভৌম মাবুদ এই কথা বলেন, মোয়াব ও সেয়ীর বলছে, দেখ, এহুদা-কুল, অন্য সকল জাতির মত।</div>
<div class="v" id="v9"><span class="vn">9</span> এজন্য দেখ, আমি মোয়াবের পাশ নগরগুলোর দিকে খুলে দেব, অর্থাৎ তার চারদিকের সকল নগরে, বিশেষত দেশের ভূষণ বৈৎ-যিশীমোতে, বাল্‌-মিয়োনে ও কিরিয়াথয়িমে,</div>
<div class="v" id="v10"><span class="vn">10</span> অম্মোনীয়দের বিরুদ্ধে পূর্বদেশের লোকদের জন্য পথ প্রস্তুত করে দেশ অধিকারের জন্য দেব, এভাবে জাতিদের মধ্যে অম্মোনীয়দের আর স্মরণ করা হবে না।</div>
<div class="v" id="v11"><span class="vn">11</span> আর আমি মোয়াবকে বিচারসিদ্ধ দণ্ড দেব, তাতে তারা জানবে যে, আমিই মাবুদ।</div>
<div class="v" id="v12"><h2>ইদোমের বিরুদ্ধে ভবিষ্যদ্বাণী</h2><span class="vn">12</span> <span class="br-p"><br><br></span>সার্বভৌম মাবুদ এই কথা বলেন, ইদোম প্রতিশোধ নেবার উদ্দেশ্যে এহুদা-কুলের প্রতি কাজ করেছে ও নিতান্ত দণ্ডনীয় হয়েছে, তাদের প্রতিশোধ নিয়েছে;</div>
<div class="v" id="v13"><span class="vn">13</span> এজন্য সার্বভৌম মাবুদ এই কথা বলেন, আমি ইদোমের উপরে আমার হাত বাড়িয়ে দেবো, তার মধ্য থেকে মানুষ ও পশু মুছে ফেলব, আমি তৈমন থেকে তার দেশ উৎসন্ন স্থান করবো ও দদান পর্যন্ত তার লোক তলোয়ারের আঘাতে মারা পড়বে।</div>
<div class="v" id="v14"><span class="vn">14</span> আর ইদোমের উপরে আমার প্রতিশোধ নেবার ভার আমার লোক ইসরাইলের হাতে তুলে দেব, তাতে আমার ক্রোধ অনুসারে ও আমার গজব অনুসারে তারা ইদোমের প্রতি ব্যবহার করবে, তখন ওরা জানতে পারবে যে, আমি প্রতিশোধ নিয়েছি; সার্বভৌম মাবুদ এই কথা বলেন।</div>
<div class="v" id="v15"><h2>ফিলিস্তীনের বিরুদ্ধে ভবিষ্যদ্বাণী</h2><span class="vn">15</span> <span class="br-p"><br><br></span>সার্বভৌম মাবুদ এই কথা বলেন, ফিলিস্তিনীরা প্রতিশোধ নেবার মনোভাব নিয়ে কাজ করেছে, হ্যাঁ, চিরশত্রুতার কারণে বিনাশ করার জন্য প্রাণের অবজ্ঞার সঙ্গে প্রতিশোধ নিয়েছে;</div>
<div class="v" id="v16"><span class="vn">16</span> এজন্য সার্বভৌম মাবুদ এই কথা বলেন, দেখ, আমি ফিলিস্তিনীদের উপরে আমার হাত বাড়িয়ে দেব, করেথীয়দেরকে কেটে ফেলব এবং সমুদ্রের উপকূলের অবশিষ্ট সকলকে বিনষ্ট করবো।</div>
<div class="v" id="v17"><span class="vn">17</span> আর আমি কোপের কারণে নানা ভর্ৎসনা দ্বারা তাদের উপরে চরম প্রতিশোধ নেব; আমি যখন তাদের প্রতিশোধ নেব, তখন তারা জানবে যে, আমিই মাবুদ।</div>
</div>
<!-- PARSED ABOVE; EDITING MAY BREAK PARSER -->
</body></html>