<html><head>
<meta http-equiv="Content-Type" content="text/html;charset=utf-8" />
<title>Ezek 26 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 26);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_24.html">24</a> <a href="Ezek_25.html">25</a> <b>26</b> <a href="Ezek_27.html">27</a> <a href="Ezek_28.html">28</a> ... <a href="Ezek_48.html">48</a> </div><hr>
<h1>Ezek 26</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>টায়ারের বিরুদ্ধে ভবিষ্যদ্বাণী</h2><span class="vn">1</span> <span class="br-p"><br><br></span>আর একাদশ বছরে, মাসের প্রথম দিনে, মাবুদের এই কালাম আমার কাছে নাজেল হল,</div>
<div class="v" id="v2"><span class="vn">2</span> হে মানুষের সন্তান, জেরুশালেমের বিষয়ে টায়ার বলেছে, ‘বাহবা, জাতিদের তোরণদ্বার ভেঙ্গে গেছে; সে আমার দিকে ফিরেছে; আমি পূর্ণা হব, সে তো উচ্ছিন্ন হয়েছে;</div>
<div class="v" id="v3"><span class="vn">3</span> এজন্য সার্বভৌম মাবুদ এই কথা বলেন, হে টায়ার, দেখ, আমি তোমার বিপক্ষ; সমুদ্র যেমন তরঙ্গ সৃষ্টি করে, তেমনি তোমার বিপক্ষে আমি অনেক জাতিকে দাঁড় করাব।</div>
<div class="v" id="v4"><span class="vn">4</span> তারা টায়ারের প্রাচীর বিনষ্ট করবে, তার উচ্চগৃহগুলো ভেঙ্গে ফেলবে; এবং আমি সেই নগরের ধূলি তা থেকে চেঁচে ফেলবো ও তাকে শুকনো পাষাণ করবো।</div>
<div class="v" id="v5"><span class="vn">5</span> সে সমুদ্রের মধ্যে জাল বিস্তার করার স্থান হবে, কেননা আমিই এই কথা বললাম, এই কথা সার্বভৌম মাবুদ বলেন; আর সে জাতিদের লুটদ্রব্য হবে।</div>
<div class="v" id="v6"><span class="vn">6</span> আর জনপদে তার যে কন্যারা আছে, তারা তলোয়ারের আঘাতে নিহত হবে; তাতে তারা জানবে যে, আমিই মাবুদ।</div>
<div class="v" id="v7"><span class="vn">7</span> <span class="br-p"><br><br></span>কারণ সার্বভৌম মাবুদ এই কথা বলেন, দেখ, আমিই উত্তর দিক থেকে ঘোড়া, রথ ও ঘোড়সওয়ারদের এবং জনসমাজের ও অনেক সৈন্যের সঙ্গে বাদশাহ্‌দের বাদশাহ্‌ ব্যাবিলনের বাদশাহ্‌ বখতে-নাসারকে আনিয়ে সোরে উপস্থিত করবো।</div>
<div class="v" id="v8"><span class="vn">8</span> সে জনপদে অবস্থানরত তোমার কন্যাদের তলোয়ারে আঘাতে হত্যা করবে, তোমার বিরুদ্ধে গড় গাঁথবে, তোমার বিরুদ্ধে জাঙ্গাল বাঁধবে ও তোমার বিরুদ্ধে ঢাল উত্তোলন করবে।</div>
<div class="v" id="v9"><span class="vn">9</span> আর সে তোমার প্রাচীরে উচ্চগৃহ-ভেদক যন্ত্র স্থাপন করবে ও তার ধারালো অস্ত্র দ্বারা তোমার উচ্চগৃহগুলো ভেঙ্গে ফেলবে।</div>
<div class="v" id="v10"><span class="vn">10</span> তার এত বেশি ঘোড়া থাকবে যে, তাদের ধূলি তোমাকে আচ্ছাদন করবে; সে যখন ভগ্নপ্রাচীর নগরে প্রবেশের মত তোমার দ্বার দিয়ে ভিতরে যাবে, তখন ঘোড়সওয়ারদের, চাকার ও রথের শব্দে তোমার প্রাচীর কাঁপবে।</div>
<div class="v" id="v11"><span class="vn">11</span> সে তার ঘোড়াগুলোর খুরে তোমার সমস্ত পথ দলিত করবে, তলোয়ার দ্বারা তোমার লোকদেরকে হত্যা করবে ও তোমার পরাক্রমসূচক স্তম্ভগুলো ভূমিসাৎ হবে।</div>
<div class="v" id="v12"><span class="vn">12</span> ওরা তোমার সম্পত্তি লুট করবে, তোমার বাণিজ্য-দ্রব্য হরণ করবে, তোমার প্রাচীর ভেঙ্গে ফেলবে ও তোমার মনোরম বাড়িগুলো ধ্বংস করবে; এবং তারা তোমার পাথর, কাঠ ও ধূলি পানির মধ্যে নিক্ষেপ করবে।</div>
<div class="v" id="v13"><span class="vn">13</span> আর আমি তোমার গানের আওয়াজ বন্ধ করে দেব; এবং তোমার বীণার ধ্বনি আর শোনা যাবে না।</div>
<div class="v" id="v14"><span class="vn">14</span> আর আমি তোমাকে শুকনো পাষাণ করবো; তুমি জাল বিস্তার করার স্থান হবে; তুমি আর নির্মিত হবে না; কেননা আমি মাবুদ এই কথা বললাম, এই কথা সার্বভৌম মাবুদ বলেন।</div>
<div class="v" id="v15"><span class="vn">15</span> <span class="br-p"><br><br></span>সার্বভৌম মাবুদ টায়ারকে এই কথা বলেন, তোমার পতনের শব্দে, তোমার মধ্যে আহত লোকদের কোঁকানিতে ও ভয়ানক নরহত্যায় উপকূলগুলো কি কাঁপবে না?</div>
<div class="v" id="v16"><span class="vn">16</span> তখন সমুদ্রের নেতৃবর্গ সকলে তাদের সিংহাসন থেকে নামবে, তাদের রাজ-পোশাক, কারুকার্যমণ্ডিত কাপড়গুলো খুলে ফেলবে; তারা ত্রাস পরিধান করবে; তারা ভূমিতে বসবে, সর্বক্ষণ ভয়ে কাঁপবে ও তোমার বিষয়ে বিস্ময়াপন্ন হবে।</div>
<div class="v" id="v17"><span class="vn">17</span> আর তারা তোমার বিষয়ে মাতম করে তোমাকে বলবে, হে সমুদ্র থেকে উৎপন্ন স্থান-নিবাসিনী, তুমি কেমন বিনষ্ট হলে! সেই বিখ্যাত পুরী, যে তার নিবাসীদের সঙ্গে সমুদ্রে শক্তিশালী ছিল, তারা তার সমস্ত অধিবাসীর উপর তাদের ভয়ানক ক্ষমতা অর্পণ করতো।</div>
<div class="v" id="v18"><span class="vn">18</span> এখন তোমার পতনের দিনে উপকূলগুলো কাঁপছে, তোমার শেষগতিতে সমুদ্রস্থিত দ্বীপগুলো ভীষণ ভয় পাচ্ছে।</div>
<div class="v" id="v19"><span class="vn">19</span> <span class="br-p"><br><br></span>কেননা সার্বভৌম মাবুদ এই কথা বলেন, যখন আমি নিবাসীহীন নগরগুলোর মত তোমাকে উচ্ছিন্ন নগর করবো, যখন আমি তোমার উপরে জলধি উঠাবো ও মহৎ জলরাশি তোমাকে আচ্ছাদন করবে,</div>
<div class="v" id="v20"><span class="vn">20</span> তখন আমি তোমাকে পাতালগামীদের সঙ্গে প্রাচীনকালের লোকদের কাছে নামাব এবং পাতালে, চিরকালীন ধ্বংসের স্থানে, পাতালগামী সকলের সঙ্গে বাস করাব, তাতে তুমি আর বসতিস্থান পাবে না; এবং জীবিতদের দেশে তোমার শোভা আর দেখাবে না।</div>
<div class="v" id="v21"><span class="vn">21</span> আমি তোমাকে ত্রাসস্বরূপ করবো, তুমি আর থাকবে না; লোকেরা তোমার খোঁজ করলেও আর কখনও তোমাকে পাবে না, এই কথা সার্বভৌম মাবুদ বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>