<html><head>
<meta http-equiv="Content-Type" content="text/html;charset=utf-8" />
<title>Ezek 29 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 29);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_27.html">27</a> <a href="Ezek_28.html">28</a> <b>29</b> <a href="Ezek_30.html">30</a> <a href="Ezek_31.html">31</a> ... <a href="Ezek_48.html">48</a> </div><hr>
<h1>Ezek 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মিসরের বিরুদ্ধে ভবিষ্যদ্বাণী</h2><span class="vn">1</span> <span class="br-p"><br><br></span>দশম বছরে দশম মাসের দ্বাদশ দিনের দিন, মাবুদের এই কালাম আমার কাছে নাজেল হল;</div>
<div class="v" id="v2"><span class="vn">2</span> হে মানুষের সন্তান, তুমি মিসরের বাদশাহ্‌ ফেরাউনের বিরুদ্ধে মুখ রাখ এবং তার ও সমস্ত মিসরের বিরুদ্ধে ভবিষ্যদ্বাণী বল।</div>
<div class="v" id="v3"><span class="vn">3</span> তুমি এই কথা বল, সার্বভৌম মাবুদ এই কথা বলেন, হে মিসরের বাদশাহ্‌ ফেরাউন, দেখ, আমি তোমার বিপক্ষ; তুমি সেই প্রকাণ্ড কুমির, যে তার নদীগুলোর মধ্যে শয়ন করে, বলে, আমার নদী আমারই, আমিই নিজের জন্য তা উৎপন্ন করেছি।</div>
<div class="v" id="v4"><span class="vn">4</span> কিন্তু আমি আকড়া দিয়ে তোমার চোয়ালে কড়া লাগাব, তোমার স্রোতের মাছগুলোকে তোমার আঁশের সঙ্গে লাগিয়ে দেব এবং তোমার স্রোতগুলোর মধ্য থেকে তোমাকে টেনে তুলে আনব; তোমার স্রোতের মাছগুলো তখনও তোমার আঁশে লেগে থাকবে।</div>
<div class="v" id="v5"><span class="vn">5</span> আর আমি তোমার স্রোতের সমস্ত মাছসুদ্ধ তোমাকে মরুভূমিতে ফেলে দেব; তুমি মাঠের উপরে পড়ে থাকবে, সংগৃহীত বা সঞ্চিত হবে না; আমি তোমাকে ভূমির পশুদের ও আসমানের পাখিগুলোর খাদ্য হিসেবে দিলাম।</div>
<div class="v" id="v6"><span class="vn">6</span> তাতে মিসর-নিবাসী সকলে জানবে যে, আমিই মাবুদ, যেহেতু তারা ইসরাইল-কুলের পক্ষে নলের লাঠি হয়েছিল।</div>
<div class="v" id="v7"><span class="vn">7</span> যখন তারা তোমার হাত ধরতো, তখন তুমি ফেটে তাদের সমস্ত কাঁধ বিদীর্ণ করতে; এবং যখন তারা তোমার উপরে নির্ভর করতো তখন তুমি ভেঙ্গে যেতে ও তাদের সমস্ত কোমর অসার করতে।</div>
<div class="v" id="v8"><span class="vn">8</span> <span class="br-p"><br><br></span>সেজন্য সার্বভৌম মাবুদ এই কথা বলেন, দেখ, আমি তোমার বিরুদ্ধে তলোয়ার আনবো ও তোমার মধ্য থেকে মানুষ ও পশু মুছে ফেলব।</div>
<div class="v" id="v9"><span class="vn">9</span> মিসর দেশ ধ্বংস ও উৎসন্ন স্থান হবে; তাতে তারা জানবে যে, আমিই মাবুদ; যেহেতু তুমি বলতে, নদী আমার, আমিই তা উৎপন্ন করেছি।</div>
<div class="v" id="v10"><span class="vn">10</span> এজন্য দেখ, আমি তোমার ও তোমার স্রোতগুলোর বিপক্ষ; আমি মিগ্‌দোল থেকে সিবেনী পর্যন্ত ও ইথিওপিয়া দেশের সীমা পর্যন্ত, মিসর দেশ নিতান্ত উৎসন্ন ও ধ্বংসস্থান করবো।</div>
<div class="v" id="v11"><span class="vn">11</span> <span class="br-p"><br><br></span>মানুষ তার মধ্য দিয়ে যাতায়াত করবে না ও পশু তার মধ্য দিয়ে যাতায়াত করবে না; এবং চল্লিশ বছর পর্যন্ত সেখানে বসতি হবে না।</div>
<div class="v" id="v12"><span class="vn">12</span> আর আমি মিসর দেশকে ধ্বংসপ্রাপ্ত দেশগুলোর মধ্য ধ্বংসস্থান করবো এবং উচ্ছিন্ন নগরগুলোর মধ্যে তার নগরগুলো চল্লিশ বছর পর্যন্ত ধ্বংসস্থান থাকবে; আর আমি মিসরীয়দেরকে জাতিদের মধ্যে ছিন্নভিন্ন ও দেশ বিদেশে ছড়িয়ে দেব।</div>
<div class="v" id="v13"><span class="vn">13</span> <span class="br-p"><br><br></span>কেননা সার্বভৌম মাবুদ এই কথা বলেন, যেসব জাতির মধ্যে মিসরীয়েরা ছিন্নভিন্ন হবে তাদের মধ্য থেকে আমি চল্লিশ বছর শেষে তাদেরকে সংগ্রহ করবো।</div>
<div class="v" id="v14"><span class="vn">14</span> আর মিসরের বন্দীদশা ফিরাব ও তাদের উৎপত্তিস্থান পথ্রোষ দেশে তাদেরকে প্রত্যাগমন করাব, সেখানে তারা দুর্বল একটি রাজ্য হবে।</div>
<div class="v" id="v15"><span class="vn">15</span> অন্যান্য রাজ্যের চেয়ে তা দুর্বল হবে এবং নিজেকে আর জাতিদের উপরে বড় করে তুলবে না; আমি তাদেরকে ন্যূন করবো, তারা আর জাতিদের উপরে কর্তৃত্ব করবে না।</div>
<div class="v" id="v16"><span class="vn">16</span> মিসর আর ইসরাইল-কুলের বিশ্বাসভূমি হবে না; এরা ওদের দিকে ফিরে গেছে বলে আর অপরাধ স্মরণ করাবে না; তাতে তারা জানবে যে, আমিই সার্বভৌম মাবুদ।</div>
<div class="v" id="v17"><h2>ব্যাবিলন মিসরকে আক্রমন করবে</h2><span class="vn">17</span> <span class="br-p"><br><br></span>আর সপ্তবিংশ বছরের প্রথম মাসের প্রথম দিনে, মাবুদের এই কালাম আমার কাছে নাজেল হল,</div>
<div class="v" id="v18"><span class="vn">18</span> হে মানুষের সন্তান, ব্যাবিলনের বাদশাহ্‌ বখতে-নাসার তার সৈন্যসামন্তকে টায়ারের বিরুদ্ধে ভারী পরিশ্রম করিয়েছে; সকলের মাথার চুল ও সকলের কাঁধের ছাল-চামড়া উঠে গেছে; কিন্তু টায়ারের বিরুদ্ধে সে যে পরিশ্রম করেছে, তার বেতন সে কিংবা তার সৈন্য টায়ার থেকে পায় নি।</div>
<div class="v" id="v19"><span class="vn">19</span> এজন্য সার্বভৌম মাবুদ এই কথা বলেন, দেখ, আমি ব্যাবিলনের বাদশাহ্‌ বখতে-নাসারকে মিসর দেশ দেব; সে তার লোকদের নিয়ে যাবে, তার দ্রব্য লুট করবে ও তার সম্পত্তি অপহরণ করবে; তা-ই তার সৈন্যের বেতন হবে।</div>
<div class="v" id="v20"><span class="vn">20</span> সে যে পরিশ্রম করেছে, তার বেতনস্বরূপ আমি মিসর দেশ তাকে দিলাম, কেননা তারা আমারই জন্য কাজ করেছে, এই কথা সার্বভৌম মাবুদ বলেন।</div>
<div class="v" id="v21"><span class="vn">21</span> <span class="br-p"><br><br></span>সেদিন আমি ইসরাইল-কুলের জন্য একটি শিং জন্মাতে দেব এবং তাদের মধ্যে তোমার মুখ খুলে দেব; তাতে তারা জানবে যে, আমিই মাবুদ।</div>
</div>
<!-- PARSED ABOVE; EDITING MAY BREAK PARSER -->
</body></html>