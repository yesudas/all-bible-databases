<html><head>
<meta http-equiv="Content-Type" content="text/html;charset=utf-8" />
<title>Ezek 31 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 31);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_29.html">29</a> <a href="Ezek_30.html">30</a> <b>31</b> <a href="Ezek_32.html">32</a> <a href="Ezek_33.html">33</a> ... <a href="Ezek_48.html">48</a> </div><hr>
<h1>Ezek 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লেবাননের এরস গাছ</h2><span class="vn">1</span> <span class="br-p"><br><br></span>একাদশ বছরের তৃতীয় মাসের প্রথম দিনে, মাবুদের এই কালাম আমার কাছে নাজেল হল,</div>
<div class="v" id="v2"><span class="vn">2</span> হে মানুষের সন্তান, মিসরের বাদশাহ্‌ ফেরাউনকে ও তার জনগণকে বল, তুমি তোমার মহিমায় কার তুল্য?</div>
<div class="v" id="v3"><span class="vn">3</span> দেখ, আশেরিয়া লেবাননের এরস গাছের মতই ছিল, তার সুন্দর ডাল, ঘন ছায়া ও উঁচু লম্বা ছিল; তার শিখর মেঘমালার মধ্যবর্তী ছিল।</div>
<div class="v" id="v4"><span class="vn">4</span> সে পানি পেয়ে বর্ধিত ও ঝর্ণার পানি পেয়ে উঁচু হয়েছিল; তার স্রোতগুলো তার বাগানের চারদিকে প্রবাহিত হত এবং সে ক্ষেতের সকল গাছের কাছে প্রণালী পানি পাঠাত।</div>
<div class="v" id="v5"><span class="vn">5</span> এই কারণে ক্ষেতের সমস্ত গাছের চেয়ে সে উঁচু হয়ে উঠলো এবং সে ডাল মেললে প্রচুর পানি পেয়ে সেগুলো বৃদ্ধি পেল ও তার ডাল লম্বা হল।</div>
<div class="v" id="v6"><span class="vn">6</span> তার ডালে আসমানের সকল পাখি বাসা করতো এবং তার ডালের নিচে মাঠের সকল পশু প্রসব করতো এবং তার ছায়াতে সকল মহাজাতি বাস করতো।</div>
<div class="v" id="v7"><span class="vn">7</span> সে তার মহত্ত্বে ও লম্বা লম্বা ডালে খুব সুন্দর ছিল; কেননা তার মূল প্রচুর পানির পাশে ছিল।</div>
<div class="v" id="v8"><span class="vn">8</span> আল্লাহ্‌র বাগানে এরস গাছগুলো তাকে গোপন করতে পারতো না, দেবদারু সকল ডালপালায় তার সমান ছিল না; এবং অর্মোণ গাছগুলো তার মত ডালবিশিষ্ট ছিল না; আল্লাহ্‌র বাগানে অবস্থিত কোন গাছ সৌন্দর্যে তার মত ছিল না।</div>
<div class="v" id="v9"><span class="vn">9</span> আমি প্রচুর ডালপালা দিয়ে তাকে সুন্দর করেছিলাম, আদনে আল্লাহ্‌র বাগানে অবস্থিত সমস্ত গাছ তার উপরে ঈর্ষা করতো।</div>
<div class="v" id="v10"><span class="vn">10</span> <span class="br-p"><br><br></span>অতএব সার্বভৌম মাবুদ এই কথা বলেন, তুমি লম্বায় উঁচু হলে; সেই গাছ মেঘমালার মধ্যে তোমার শিখর স্থাপন করলো ও উচ্চতায় তার অন্তঃকরণ গর্বিত হল;</div>
<div class="v" id="v11"><span class="vn">11</span> এজন্য আমি তাকে জাতিদের মধ্যে বলবানের হাতে তুলে দেব, সে তার সঙ্গে উপযুক্ত ব্যবহার করবে; আমি তার নাফরমানীর জন্য তাকে দূর করলাম।</div>
<div class="v" id="v12"><span class="vn">12</span> তাতে বিদেশীরা, জাতিদের মধ্যে পরাক্রমশালী লোকেরা, তাকে কেটে ফেললো ও ছেড়ে গেল; পর্বতমালার উপরে ও উপত্যকাগুলোতে তার ডাল পড়ে আছে এবং দেশের সকল পানির স্রোতে তার ডালপালা ভেঙ্গে গেল; দুনিয়ার সমস্ত জাতি তার ছায়া থেকে প্রস্থান করলো, তাকে ছেড়ে গেল।</div>
<div class="v" id="v13"><span class="vn">13</span> তার পড়ে যাওয়া কাণ্ডে আসমানের সকল পাখি বাস করবে এবং তার ডালের কাছে মাঠের সকল পশু থাকবে;</div>
<div class="v" id="v14"><span class="vn">14</span> এর অর্থ এই যে, যেন পানির নিকটবর্তী গাছগুলো নিজ নিজ উচ্চতায় গর্বিত না হয়, নিজ নিজ শিখর মেঘমালার মধ্যে স্থাপন না করে, পানির পাশের কোন গাছ যেন স্ব স্ব উচ্চতায় দণ্ডায়মান না হয়; কেননা তাদের সকলকে মৃত্যুর হাতে, অধোভুবনে, আদম-সন্তানদের মধ্যে, পাতালবাসীদের কাছে তুলে দেওয়া হয়েছে।</div>
<div class="v" id="v15"><span class="vn">15</span> <span class="br-p"><br><br></span>সার্বভৌম মাবুদ এই কথা বলেন, পাতালে তার নেমে যাবার দিনে আমি শোক নির্ধারণ করলাম; আমি তার জন্য গভীর ঝর্ণাকে আচ্ছাদন করলাম ও তার স্রোতগুলো থামিয়ে দিলাম, তাতে সমস্ত পানি বন্ধ হয়ে গেল; এবং আমি তার জন্য লেবাননকে কালো রংয়ের করলাম ও ক্ষেতের গাছগুলো তার জন্য শুকিয়ে গেল।</div>
<div class="v" id="v16"><span class="vn">16</span> যখন আমি তাকে পাতালবাসীদের কাছে ফেলে দিলাম, তখন তার পতনের শব্দে জাতিদেরকে কাঁপিয়ে তুললাম; আর আদনের সমস্ত গাছ, লেবাননের উৎকৃষ্ট ও শ্রেষ্ঠ পানি পাওয়া সমস্ত গাছ, দুনিয়ার গভীর স্থানে সান্ত্বনা পেল।</div>
<div class="v" id="v17"><span class="vn">17</span> তার সঙ্গে তারাও পাতালে তলোয়ার দ্বারা নিহত লোকদের কাছে নেমেছে; তারা তার বাহুস্বরূপ হয়ে তারই ছায়াতে জাতিদের মধ্যে বাস করেছিল।</div>
<div class="v" id="v18"><span class="vn">18</span> <span class="br-p"><br><br></span>তুমি প্রতাপে ও মহত্ত্বে আদন বাগানের গাছগুলোর মধ্যে কার মত? তবুও আদন বাগানের গাছগুলোর সঙ্গে তোমাকেও দুনিয়ার গভীর স্থানে আনা হবে; খৎনা-না-করানো সকলের মধ্যে তলোয়ার দ্বারা নিহত লোকদের সঙ্গে শয়ন করবে। এ সেই ফেরাউন ও তার সমস্ত লোক; এই কথা সার্বভৌম মাবুদ বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>