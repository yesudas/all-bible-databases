<html><head>
<meta http-equiv="Content-Type" content="text/html;charset=utf-8" />
<title>Ezek 34 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 34);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_32.html">32</a> <a href="Ezek_33.html">33</a> <b>34</b> <a href="Ezek_35.html">35</a> <a href="Ezek_36.html">36</a> ... <a href="Ezek_48.html">48</a> </div><hr>
<h1>Ezek 34</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পালক ও মেষ</h2><span class="vn">1</span> <span class="br-p"><br><br></span>আবার মাবুদের এই কালাম আমার কাছে নাজেল হল,</div>
<div class="v" id="v2"><span class="vn">2</span> হে মানুষের সন্তান, তুমি ইসরাইলের পালকদের বিরুদ্ধে ভবিষ্যদ্বাণী বল, ভবিষ্যদ্বাণী বল, তাদেরকে, অর্থাৎ সেই পালকদেরকে বল, সার্বভৌম মাবুদ এই কথা বলেন, ইসরাইলের সেই পালকদেরকে ধিক্‌, যারা নিজেদেরকেই পালন করছে।</div>
<div class="v" id="v3"><span class="vn">3</span> মেষগুলোকে পালন করা কি পালকদের কর্তব্য নয়? তোমরা চর্বি খেয়ে থাক, মেষের লোম পরিধান করে থাক, পুষ্ট মেষ কোরবানী করে থাক, কিন্তু মেষগুলোকে পালন কর না।</div>
<div class="v" id="v4"><span class="vn">4</span> তোমরা দুর্বলদের সবল কর নি, অসুস্থদের চিকিৎসা কর নি, ভগ্নাঙ্গের ক্ষত বাঁধ নি, দূরীকৃতকে ফিরিয়ে আন নি, হারানদের খোঁজ কর নি, কিন্তু বল ও উপদ্রবপূর্বক তাদের শাসন করেছ।</div>
<div class="v" id="v5"><span class="vn">5</span> আর পালকের অভাবে মেষগুলো ছিন্নভিন্ন হয়েছে; তারা বন্যপশুগুলোর খাদ্য হয়েছে, ছিন্নভিন্ন হয়ে গেছে।</div>
<div class="v" id="v6"><span class="vn">6</span> আমার মেষেরা সকল পর্বতে ও সকল উঁচু পাহাড়ের উপরে ভ্রমণ করছে; সমস্ত ভূতলে আমার মেষগুলো ছিন্নভিন্ন হয়েছে; তাদের খোঁজ বা সন্ধান করে, এমন কেউ নেই।</div>
<div class="v" id="v7"><span class="vn">7</span> <span class="br-p"><br><br></span>অতএব হে পালকেরা, মাবুদের কালাম শোন।</div>
<div class="v" id="v8"><span class="vn">8</span> সার্বভৌম মাবুদ বলেন, আমার জীবনের কসম, আমার পাল লুটদ্রব্য হয়েছে এবং আমার মেষগুলো বন্য পশুদের খাদ্য হয়েছে; কেননা পালক নেই এবং আমার পালকেরা আমার মেষদের খোঁজ করে নি; বরং সেই পালকেরা নিজেদেরকেই পালন করেছে, আমার মেষগুলোকে পালন করে নি;</div>
<div class="v" id="v9"><span class="vn">9</span> এজন্য, হে পালকেরা, তোমরা মাবুদের কালাম শোন।</div>
<div class="v" id="v10"><span class="vn">10</span> সার্বভৌম মাবুদ এই কথা বলেন, দেখ, আমি সেই পালকদের বিপক্ষ; আমি তাদের হাত থেকে আমার মেষগুলোকে উদ্ধার করবো এবং তাদের পালকের কাজ থেকে চ্যুত করবো, সেই পালকেরা আর নিজদেরকে পালন করবে না; আর আমি আমার মেষগুলোকে তাদের মুখ থেকে উদ্ধার করবো, তাদের খাদ্য হতে দেব না।</div>
<div class="v" id="v11"><h2>আল্লাহ্‌ সত্যিকারের উত্তম পালক</h2><span class="vn">11</span> <span class="br-p"><br><br></span>কারণ সার্বভৌম মাবুদ এই কথা বলেন, দেখ, আমি, আমিই আমার মেষদের খোঁজ করবো, তাদেরকে খুঁজে বের করবো।</div>
<div class="v" id="v12"><span class="vn">12</span> পালক তার ছিন্নভিন্ন মেষের পালের মধ্যে থাকবার দিনে যেমন তার পাল খুঁজে বের করে, তেমনি আমি আমার মেষগুলোকে খুঁজে বের করবো এবং যেসব স্থানে তারা মেঘাচ্ছন্ন অন্ধকারময় দিনে ছিন্নভিন্ন হয়েছে, সেসব স্থান থেকে তাদের উদ্ধার করবো।</div>
<div class="v" id="v13"><span class="vn">13</span> আর আমি জাতিদের মধ্য থেকে তাদেরকে বের করে আনবো, নানা দেশ থেকে সংগ্রহ করবো এবং তাদের নিজের ভূমিতে তাদেরকে আনবো; আর ইসরাইলের পর্বতগুলোর উপরে, পানি প্রবাহগুলোর কাছে এবং দেশের সকল বসতি-স্থানে তাদেরকে চরাব।</div>
<div class="v" id="v14"><span class="vn">14</span> আমি উত্তম চরাণিতে তাদেরকে চরাব এবং ইসরাইলের উঁচু উঁচু পর্বতে তাদের বাথান হবে; তারা সেই স্থানে উত্তম বাথানে শয়ন করবে এবং ইসরাইলের পর্বতমালায় সবুজ চরাণিতে চরবে।</div>
<div class="v" id="v15"><span class="vn">15</span> আমিই আমার মেষগুলোকে চরাব, আমিই তাদেরকে শয়ন করাব, এই কথা সার্বভৌম মাবুদ বলেন।</div>
<div class="v" id="v16"><span class="vn">16</span> আমি হারানো মেষের খোঁজ করবো, যারা বিপথে গেছে তাদেরকে ফিরিয়ে আনবো, আহতদের ক্ষত বেঁধে দেব ও অসুস্থদেরকে সবল করবো এবং হৃষ্টপুষ্ট ও বলবানকে সংহার করবো; আমি ন্যায়বিচারের মধ্য দিয়ে তাদেরকে পালন করবো।</div>
<div class="v" id="v17"><span class="vn">17</span> <span class="br-p"><br><br></span>আর তোমাদের বিষয়ে, হে আমার মেষপাল, সার্বভৌম মাবুদ এই কথা বলেন, দেখ, আমি মেষ ও মেষের, আবার মেষদের ও ছাগদের মধ্যে বিচার করবো।</div>
<div class="v" id="v18"><span class="vn">18</span> এ কি তোমাদের কাছে তুচ্ছ বিষয় মনে হয় যে, উত্তম চরাণিতে চরছো, আবার নিজেদের অবশিষ্ট ঘাস পদতলে দলিত করছো? এবং নির্মল পানি পান করছো? আবার অবশিষ্টকে পদ দ্বারা মলিন করছো?</div>
<div class="v" id="v19"><span class="vn">19</span> আমার মেষ পালের অবস্থা এই, তোমরা যা পায়ে মাড়িয়েছ, তারা তা-ই খায় ও তোমরা যা পা দিয়ে মলিন করেছ, তারা তা-ই পান করে।</div>
<div class="v" id="v20"><span class="vn">20</span> <span class="br-p"><br><br></span>অতএব সার্বভৌম মাবুদ তাদেরকে এই কথা বলেন, দেখ, আমি, আমিই হৃষ্টপুষ্ট মেষের ও কৃশ মেষের মধ্যে বিচার করবো।</div>
<div class="v" id="v21"><span class="vn">21</span> তোমরা পাশ ও কাঁধ দিয়ে দুর্বলদের ঠেলছ, শিং দিয়ে আঘাত করছে, তাদেরকে বাইরে ছিন্নভিন্ন না করে ক্ষান্ত হও না।</div>
<div class="v" id="v22"><span class="vn">22</span> এজন্য আমি আমার মেষপালকে রক্ষা করবো, তারা আর লুটদ্রব্য হবে না; এবং আমি মেষ ও মেষের মধ্যে বিচার করবো।</div>
<div class="v" id="v23"><span class="vn">23</span> <span class="br-p"><br><br></span>আর আমি তাদের উপরে একমাত্র পালককে উৎপন্ন করবো, তিনি তাদেরকে পালন করবেন, তিনি আমার গোলাম দাউদ; তিনিই তাদেরকে চরাবেন এবং তিনিই তাদের পালক হবেন।</div>
<div class="v" id="v24"><span class="vn">24</span> আর আমি মাবুদ তাদের আল্লাহ্‌ হব এবং আমার গোলাম দাউদ তাদের মধ্যে নেতা হবেন; আমি মাবুদই এই কথা বললাম।</div>
<div class="v" id="v25"><span class="vn">25</span> <span class="br-p"><br><br></span>আমি তাদের পক্ষে শান্তির নিয়ম স্থির করবো ও হিংস্র পশুদেরকে দেশ থেকে শেষ করবো; তাতে তারা নির্ভয়ে মরুভূমিতে বাস করবে ও বনে-জঙ্গলে ঘুমাতে পারবে।</div>
<div class="v" id="v26"><span class="vn">26</span> আর আমি তাদের ও আমার পাহাড়ের চারদিকের পরিসীমাকে আশীর্বাদস্বরূপ করবো; এবং যথাসময়ে পানির ধারা বর্ষণ করবো, দোয়ার ধারা বর্ষিত হবে।</div>
<div class="v" id="v27"><span class="vn">27</span> আর ক্ষেতের গাছ ফল উৎপন্ন করবে ও ভূমি নিজের শস্য দেবে; এবং তারা নির্ভয়ে স্বদেশে থাকবে, তাতে তারা জানবে যে, আমিই মাবুদ। যখন আমি তাদের জোয়ালের খিল ভেঙ্গে ফেলবো এবং যারা তাদের গোলামী করিয়েছে, তাদের হাত থেকে তাদেরকে উদ্ধার করবো।</div>
<div class="v" id="v28"><span class="vn">28</span> তারা আর জাতিদের লুটদ্রব্য হবে না এবং বন্য পশুগুলো তাদেরকে আর গ্রাস করবে না; কিন্তু তারা নির্ভয়ে বাস করবে, কেউ তাদের ভয় দেখাবে না।</div>
<div class="v" id="v29"><span class="vn">29</span> আর আমি তাদের জন্য নাম-করা বাগান উৎপন্ন করবো; তাতে দেশের মধ্যে ক্ষুধায় তারা আর মারা যাবে না এবং তারা জাতিদের কৃত অপমান আর ভোগ করবে না।</div>
<div class="v" id="v30"><span class="vn">30</span> আর তারা জানবে যে, আমি মাবুদ, তাদের সহবর্তী আল্লাহ্‌ ও তারা আমার লোক ইসরাইল-কুল, এই কথা সার্বভৌম মাবুদ বলেন।</div>
<div class="v" id="v31"><span class="vn">31</span> আর তোমরা আমার মেষ, আমার চরাণির মেষ; তোমরা মানুষ, আমিই তোমাদের আল্লাহ্‌; এই কথা সার্বভৌম মাবুদ বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>