<html><head>
<meta http-equiv="Content-Type" content="text/html;charset=utf-8" />
<title>Ezek 37 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 37);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_35.html">35</a> <a href="Ezek_36.html">36</a> <b>37</b> <a href="Ezek_38.html">38</a> <a href="Ezek_39.html">39</a> ... <a href="Ezek_48.html">48</a> </div><hr>
<h1>Ezek 37</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শুকনো অস্থির উপত্যকা</h2><span class="vn">1</span> <span class="br-p"><br><br></span>মাবুদের হাত আমার উপরে আসল এবং তিনি তাঁর রূহে আমাকে বাইরে নিয়ে গিয়ে উপত্যকার মধ্যে রাখলেন; তা অস্থিতে পরিপূর্ণ ছিল।</div>
<div class="v" id="v2"><span class="vn">2</span> পরে তিনি চারদিকে তাদের কাছ দিয়ে আমাকে গমন করালেন; আর দেখ, সেই উপত্যকায় বিস্তর অস্থি ছিল; এবং দেখ, সেইগুলো খুবই শুকনো।</div>
<div class="v" id="v3"><span class="vn">3</span> পরে তিনি আমাকে বললেন, হে মানুষের সন্তান, এসব অস্থি কি জীবিত হবে? আমি বললাম, হে সার্বভৌম মাবুদ, আপনি জানেন।</div>
<div class="v" id="v4"><span class="vn">4</span> তখন তিনি আমাকে বললেন, তুমি এসব অস্থির উদ্দেশে ভবিষ্যদ্বাণী বল, তাদেরকে বল, হে শুকনো অস্থিগুলো, মাবুদের কালাম শোন।</div>
<div class="v" id="v5"><span class="vn">5</span> সার্বভৌম মাবুদ এসব অস্থিকে এই কথা বলেন, দেখ, আমি তোমাদের মধ্যে নিশ্বাস প্রবেশ করাব, তাতে তোমরা জীবিত হবে।</div>
<div class="v" id="v6"><span class="vn">6</span> আর আমি তোমাদের উপরে শিরা দেব, তোমাদের উপরে মাংস উৎপন্ন করবো, চামড়া দ্বারা তোমাদের আচ্ছাদন করবো ও তোমাদের মধ্যে রূহ্‌ দেব, তাতে তোমরা জীবিত হবে, আর তোমরা জানবে যে, আমিই মাবুদ।</div>
<div class="v" id="v7"><span class="vn">7</span> <span class="br-p"><br><br></span>তখন আমি যেমন হুকুম পেলাম, সেই অনুসারে ভবিষ্যদ্বাণী বললাম; আর আমার ভবিষ্যদ্বাণী বলবার সময়ে আওয়াজ হল, আর দেখ, মড় মড় ধ্বনি হল এবং সেসব অস্থির মধ্যে প্রত্যেক অস্থি নিজ নিজ অস্থির সঙ্গে সংযুক্ত হল।</div>
<div class="v" id="v8"><span class="vn">8</span> পরে আমি দৃষ্টিপাত করলাম, আর দেখ, তাদের উপরে শিরা হল ও মাংস উৎপন্ন হল এবং চামড়া তাদেরকে আচ্ছাদন করলো, কিন্তু তাদের মধ্যে নিশ্বাস ছিল না।</div>
<div class="v" id="v9"><span class="vn">9</span> পরে তিনি আমাকে বললেন, নিশ্বাসের উদ্দেশে ভবিষ্যদ্বাণী বল, হে মানুষের সন্তান, ভবিষ্যদ্বাণী বল এবং নিশ্বাসকে বল, সার্বভৌম মাবুদ এই কথা বলেন, হে নিশ্বাস চারদিক থেকে বায়ু এসো এবং এই নিহত লোকদের মধ্যে প্রবাহিত হও, যেন তারা জীবিত হয়।</div>
<div class="v" id="v10"><span class="vn">10</span> তখন, তিনি আমাকে যে হুকুম দিলেন, সেই অনুসারে আমি ভবিষ্যদ্বাণী বললাম; তাতে রূহ্‌ তাদের মধ্যে প্রবেশ করলো এবং তারা জীবিত হল ও নিজ নিজ পায়ে ভর দিয়ে দাঁড়াল; সে এক বিশাল বাহিনী।</div>
<div class="v" id="v11"><span class="vn">11</span> <span class="br-p"><br><br></span>পরে তিনি আমাকে বললেন, হে মানুষের সন্তান, এ সমস্ত অস্থিগুলো হল ইসরাইল-কুল; দেখ, তারা বলছে, আমাদের অস্থিগুলো শুকিয়ে গেছে এবং আমাদের আশা নষ্ট হয়েছে; আমরা একেবারে উচ্ছিন্ন হলাম।</div>
<div class="v" id="v12"><span class="vn">12</span> এজন্য তুমি ভবিষ্যদ্বাণী বল, তাদেরকে বল, সার্বভৌম মাবুদ এই কথা বলেন, দেখ, আমি তোমাদের কবরগুলো খুলে দেব, হে আমার লোকবৃন্দ, তোমাদের কবর থেকে তোমাদের উত্থাপন করবো এবং ইসরাইল দেশে নিয়ে যাব।</div>
<div class="v" id="v13"><span class="vn">13</span> <span class="br-p"><br><br></span>তখন তোমরা জানবে যে, আমিই মাবুদ, কেননা আমি তোমাদের কবরগুলো খুলে দেব এবং হে আমার লোকবৃন্দ, তোমাদের কবর থেকে তোমাদেরকে উত্থাপন করবো।</div>
<div class="v" id="v14"><span class="vn">14</span> আর আমি তোমাদের মধ্যে আমার রূহ্‌ দেব, তাতে তোমরা জীবিত হবে; এবং আমি তোমাদের দেশে তোমাদের বসাব, তাতে তোমরা জানবে যে, আমি মাবুদ এই কথা বলেছি এবং তা সিদ্ধ করেছি; মাবুদ এই কথা বলেন।</div>
<div class="v" id="v15"><h2>দু’খানি কাঠের টুকরা</h2><span class="vn">15</span> <span class="br-p"><br><br></span>পরে মাবুদের এই কালাম আমার কাছে নাজেল হল,</div>
<div class="v" id="v16"><span class="vn">16</span> হে মানুষের সন্তান, তুমি নিজের জন্য একখানি কাঠ নিয়ে তার উপরে এই কথা লেখ, ‘এহুদার জন্য এবং তার সখা সঙ্গে যুক্ত বনি-ইসরাইলদের জন্য।’ পরে আর একখানি কাঠ নিয়ে তার উপরে লেখ, ‘ইউসুফের জন্য, তা আফরাহীম ও তার সঙ্গে যুক্ত সমস্ত ইসরাইল-কুলের কাঠ।’</div>
<div class="v" id="v17"><span class="vn">17</span> পরে সেই দু’খানি কাঠ পরস্পর জোড়া দিয়ে তোমার জন্য একটি কাঠ কর, দু’খানি কাঠ তোমার হাতে একীভূত হোক।</div>
<div class="v" id="v18"><span class="vn">18</span> আর যখন তোমার জাতির সন্তানেরা তোমাকে বলবে, ‘এতে আপনার অভিপ্রায় কি, তা কি আমাদেরকে জানাবেন না?’</div>
<div class="v" id="v19"><span class="vn">19</span> তখন তুমি তাদের বলো, সার্বভৌম মাবুদ এই কথা বলেন, দেখ, আফরাহীমের হাতে ইউসুফের যে কাঠ আছে, আমি তা গ্রহণ করবো ও তার সঙ্গে যুক্ত ইসরাইলের বংশদেরকে গ্রহণ করবো, তাদেরকে ওর অর্থাৎ এহুদার কাঠের সঙ্গে জোড়া দেব এবং তাদেরকে একটি কাঠ করবো, তাতে সেই সকল আমার হাতে একীভূত হবে।</div>
<div class="v" id="v20"><span class="vn">20</span> <span class="br-p"><br><br></span>আর তুমি সেই যে দু’টি কাঠে লিখবে, তা তাদের সাক্ষাতে তোমার হাতে থাকবে।</div>
<div class="v" id="v21"><span class="vn">21</span> আর তুমি তাদেরকে বলো, সার্বভৌম মাবুদ এই কথা বলেন, দেখ, বনি-ইসরাইলেরা যেখানে যেখানে গমন করেছে, আমি সেখানকার জাতিদের মধ্য থেকে তাদেরকে গ্রহণ করবো এবং চারদিক থেকে তাদের একত্র করে তাদের দেশে নিয়ে যাব।</div>
<div class="v" id="v22"><span class="vn">22</span> আর আমি সেই দেশে, ইসরাইলের পর্বতগুলোতে, তাদের একই জাতি করবো ও একই বাদশাহ্‌ তাদের সকলের বাদশাহ্‌ হবেন; তারা আর দুই জাতি হবে না, আর কখনও দুই রাজ্যে বিভক্ত হবে না।</div>
<div class="v" id="v23"><span class="vn">23</span> আর তারা নিজেদের মূর্তি ও জঘন্য বস্তু দ্বারা এবং নিজেদের কোন অধর্ম দ্বারা নিজেদের আর নাপাক করবে না; হ্যাঁ, যেসব স্থানে তারা গুনাহ্‌ করেছে, তাদের সেসব বাসস্থান থেকে আমি তাদেরকে নিস্তার করবো এবং পাক-পবিত্র করবো; তাতে তারা আমার লোক হবে এবং আমি তাদের আল্লাহ্‌ হব।</div>
<div class="v" id="v24"><span class="vn">24</span> <span class="br-p"><br><br></span>আর আমার গোলাম দাউদ তাদের উপরে বাদশাহ্‌ হবেন; তাদের সকলের এক জনই পালক হবে এবং তারা আমার অনুশাসন পথে চলবে, আর আমার বিধিকলাপ রক্ষা করে তদনুযায়ী আচরণ করবে।</div>
<div class="v" id="v25"><span class="vn">25</span> আর আমি আমার গোলাম ইয়াকুবকে যে দেশ দিয়েছি, যার মধ্যে তোমাদের পূর্বপুরুষেরা বাস করতো, সেই দেশে তারা বাস করবে, তারা ও তাদের পুত্রপৌত্ররা চিরকাল বাস করবে এবং আমার গোলাম দাউদ চিরকালের জন্য তাদের নেতা হবেন।</div>
<div class="v" id="v26"><span class="vn">26</span> আর আমি তাদের জন্য শান্তির একটি নিয়ম স্থির করবো; তাদের সঙ্গে তা চিরস্থায়ী নিয়ম হবে; আমি তাদের বসাব ও বাড়াব এবং আমার পবিত্র স্থান চিরকালের জন্য তাদের মধ্যে স্থাপন করবো।</div>
<div class="v" id="v27"><span class="vn">27</span> আর আমার আবাস তাদের উপরে অবস্থান করবে এবং আমি তাদের আল্লাহ্‌ হব ও তারা আমার লোক হবে।</div>
<div class="v" id="v28"><span class="vn">28</span> তখন আমি যে ইসরাইলের পবিত্রকারী মাবুদ, তা জাতিরা জানবে, কেননা তখন আমার পবিত্র স্থান তাদের মধ্যে চিরকাল থাকবে।</div>
</div>
<!-- PARSED ABOVE; EDITING MAY BREAK PARSER -->
</body></html>