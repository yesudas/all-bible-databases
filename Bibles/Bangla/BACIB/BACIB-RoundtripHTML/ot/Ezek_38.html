<html><head>
<meta http-equiv="Content-Type" content="text/html;charset=utf-8" />
<title>Ezek 38 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 38);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_36.html">36</a> <a href="Ezek_37.html">37</a> <b>38</b> <a href="Ezek_39.html">39</a> <a href="Ezek_40.html">40</a> ... <a href="Ezek_48.html">48</a> </div><hr>
<h1>Ezek 38</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়াজুজ-মাজুজের বিরুদ্ধে ভবিষ্যদ্বাণী</h2><span class="vn">1</span> <span class="br-p"><br><br></span>মাবুদের এই কালাম আমার কাছে নাজেল হল,</div>
<div class="v" id="v2"><span class="vn">2</span> হে মানুষের সন্তান, মাজুজ দেশীয় ইয়াজুজ, মেশকের ও তূবলের প্রধান শাসনকর্তার দিকে মুখ রাখ ও তার বিরুদ্ধে ভবিষ্যদ্বাণী বল,</div>
<div class="v" id="v3"><span class="vn">3</span> তুমি বল, সার্বভৌম মাবুদ এই কথা বলেন, হে ইয়াজুজ, মেশকের ও তূবলের প্রধান শাসনকর্তা, দেখ, আমি তোমার বিপক্ষ;</div>
<div class="v" id="v4"><span class="vn">4</span> তোমাকে এদিক ওদিক ফিরাব ও তোমার আকড়া দিয়ে চোয়াল ছিদ্র করবো, আর তোমাকে ও তোমার সমস্ত সৈন্য, ঘোড়াগুলো ও পূর্ণ সজ্জিত সমস্ত ঘোড়সওয়ারকে, ঢাল ও ফলকধারী মহাসমাজকে, তলোয়ার-ধারী সমস্ত লোককে বাইরে আনবো।</div>
<div class="v" id="v5"><span class="vn">5</span> পারস্য, ইথিওপিয়া ও পূট তাদের সঙ্গী হবে; এরা সকলে ঢাল ও শিরস্ত্রাণধারী;</div>
<div class="v" id="v6"><span class="vn">6</span> গোমর ও তার সকল সৈন্যদল, উত্তর দিকের প্রান্তবাসী তোগর্মের কুল ও তার সকল সৈন্যদল, এই নানা মহাজাতি তোমার সঙ্গী হবে।</div>
<div class="v" id="v7"><span class="vn">7</span> প্রস্তুত হও, নিজেকে প্রস্তুত কর— তুমি ও তোমার কাছে সমাগত তোমার সমস্ত সমাজ— এবং তুমি তাদের রক্ষক হও।</div>
<div class="v" id="v8"><span class="vn">8</span> বহুদিন অতীত হলে তোমাকে আহ্বান করা যাবে; ভবিষ্যতের বছরগুলোতে তুমি একটি দেশ আক্রমণ করবে যে দেশ তলোয়ার থেকে রেহাই পেয়েছে, যে দেশে অনেক জাতি থেকে লোক সংগৃহীত হয়ে ইসরাইলের চিরোৎসন্ন পর্বতগুলোতে আসবে; তারা জাতিদের মধ্য থেকে বাইরে আনা হয়েছে এবং তারা সকলেই নির্ভয়ে বাস করবে।</div>
<div class="v" id="v9"><span class="vn">9</span> কিন্তু তুমি উঠবে, ঝঞ্ঝার মত আসবে, মেঘের মত তুমি ও তোমার সঙ্গে তোমার সকল সৈন্যদল ও অনেক জাতি সেই দেশ গ্রাস করবে।</div>
<div class="v" id="v10"><span class="vn">10</span> <span class="br-p"><br><br></span>সার্বভৌম মাবুদ এই কথা বলেন, সেদিন নানা বিষয় তোমার মনে পড়বে এবং তুমি অনিষ্টের সঙ্কল্প করবে।</div>
<div class="v" id="v11"><span class="vn">11</span> তুমি বলবে, আমি সেই দেশের বিরুদ্ধে যাত্রা করবো যার প্রাচীর-বিহীন গ্রাম আছে, আমি সেই শান্তিযুক্ত লোকদের কাছে যাব, তারা নির্ভয়ে বাস করছে; তারা সকলে প্রাচীরহীন স্থানে বাস করছে; এবং তাদের অর্গল বা কবাট নেই।</div>
<div class="v" id="v12"><span class="vn">12</span> তুমি লুট করবে ও দ্রব্য হরণ করবে; আগে উৎসন্ন সেই বসতিস্থানগুলোর বিরুদ্ধে এবং জাতিদের মধ্য থেকে সংগৃহীত, আর পশু ও ধনপ্রাপ্ত এবং দুনিয়ার কেন্দ্রে বসবাসকারী জাতির বিরুদ্ধে হাত বাড়াবে।</div>
<div class="v" id="v13"><span class="vn">13</span> সাবা, দদান ও তর্শীশের বণিকরা এবং সেখানকার সকল গ্রাম তোমাকে বলবে, তুমি কি লুট করার জন্য আসলে? দ্রব্য হরণ করার জন্য কি তোমার এই জনসমাজকে একত্র করলে? সোনা ও রূপা নিয়ে যাওয়া, পশু ও ধন হরণ করা, বিস্তর লুট করাই কি তোমার অভিপ্রায়?</div>
<div class="v" id="v14"><span class="vn">14</span> <span class="br-p"><br><br></span>অতএব, হে মানুষের সন্তান, তুমি ভবিষ্যদ্বাণী বল, ইয়াজুজকে বল, সার্বভৌম মাবুদ এই কথা বলেন, সেদিন যখন আমার লোক ইসরাইল নির্ভয়ে বাস করবে, তখন তুমি কি তা জানবে না?</div>
<div class="v" id="v15"><span class="vn">15</span> আর তুমি তোমার স্থান থেকে, উত্তর দিকের প্রান্ত থেকে আসবে এবং অনেক জাতি তোমার সঙ্গে আসবে; তারা সকলে ঘোড়ায় চড়ে আসবে, মহাসমাজ ও পরাক্রমশালী সৈন্যসামন্ত হবে।</div>
<div class="v" id="v16"><span class="vn">16</span> আর তুমি মেঘের মত দেশ আচ্ছাদন করার জন্য আমার লোক ইসরাইলের বিরুদ্ধে যাত্রা করবে; ভাবী কালে এরকম ঘটবে; আমি তোমাকে আমার দেশের বিরুদ্ধে আনবো, যেন জাতিরা আমাকে জানতে পারে, কেননা তখন, হে ইয়াজুজ, আমি তাদের দৃষ্টিগোচরে তোমার মধ্য দিয়ে পবিত্র বলে মান্য হবো।</div>
<div class="v" id="v17"><h2>ইয়াজুজের শাস্তি</h2><span class="vn">17</span> <span class="br-p"><br><br></span>সার্বভৌম মাবুদ এই কথা বলেন, তুমি কি সেই ব্যক্তি, যার বিষয়ে আমি আগেকার দিনে আমার গোলামেরা দ্বারা, অর্থাৎ যারা সেই সময়ে অনেক বছর যাবৎ ভবিষ্যদ্বাণী বলতো, সেই ইসরাইলীয় নবীদের দ্বারা এই কথা বলতাম যে, আমি তাদের বিরুদ্ধে তোমাকে আনাবো?</div>
<div class="v" id="v18"><span class="vn">18</span> সেদিন যখন ইয়াজুজ ইসরাইল দেশের বিরুদ্ধে আসবে, তখন আমার কোপাগ্নি আমার নাসিকায় উঠবে, এই কথা সার্বভৌম মাবুদ বলেন।</div>
<div class="v" id="v19"><span class="vn">19</span> কারণ আমি নিজের অন্তর্জ্বালায় ও রোষানলে বলেছি, অবশ্য সেদিন ইসরাইল দেশে মহাকম্প হবে।</div>
<div class="v" id="v20"><span class="vn">20</span> তাতে সমুদ্রের মাছ, আসমানের পাখি, বনের পশু, ভূচর সরীসৃপ এবং ভূতলস্থ সমস্ত মানুষ আমার সাক্ষাতে ভয়ে কাঁপবে, পর্বতগুলো উৎপাটিত হবে, শৈলের চূড়াগুলো পড়ে যাবে এবং সমস্ত প্রাচীর ভূমিসাৎ হবে।</div>
<div class="v" id="v21"><span class="vn">21</span> আর আমি নিজের সকল পর্বতে তার বিরুদ্ধে তলোয়ার আহ্বান করবো, এই কথা সার্বভৌম মাবুদ বলেন; প্রত্যেকের তলোয়ার তার ভাইয়ের বিরুদ্ধ হবে।</div>
<div class="v" id="v22"><span class="vn">22</span> আর আমি মহামারী ও রক্ত দ্বারা বিচারে তার সঙ্গে ঝগড়া করবো এবং তার উপরে, তার সকল সৈন্যদলের ও তার সঙ্গী অনেক জাতির উপরে ভীষণ বৃষ্টি ও বড় বড় শিলাবৃষ্টি, আগুন ও গন্ধক বর্ষণ করবো।</div>
<div class="v" id="v23"><span class="vn">23</span> আর আমি নিজের মহত্ত্ব ও পবিত্রতা প্রকাশ করবো, বহুসংখ্যক জাতির সাক্ষাতে নিজের পরিচয় দেব; তাতে তারা জানবে যে, আমিই মাবুদ।</div>
</div>
<!-- PARSED ABOVE; EDITING MAY BREAK PARSER -->
</body></html>