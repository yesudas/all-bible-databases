<html><head>
<meta http-equiv="Content-Type" content="text/html;charset=utf-8" />
<title>Ezek 39 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 39);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_37.html">37</a> <a href="Ezek_38.html">38</a> <b>39</b> <a href="Ezek_40.html">40</a> <a href="Ezek_41.html">41</a> ... <a href="Ezek_48.html">48</a> </div><hr>
<h1>Ezek 39</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়াজুজের সৈন্যবাহিনীর বিনাশ</h2><span class="vn">1</span> <span class="br-p"><br><br></span>আর, হে মানুষের সন্তান, তুমি ইয়াজুজের বিরুদ্ধে ভবিষ্যদ্বাণী বল, তুমি বল, সার্বভৌম মাবুদ এই কথা বলেন, হে ইয়াজুজ!, মেশকের ও তূবলের অধিপতি, দেখ, আমি তোমার বিপক্ষ।</div>
<div class="v" id="v2"><span class="vn">2</span> আমি তোমাকে এদিক ওদিক ফিরাব, তোমাকে চালাব, উত্তর দিকের প্রান্ত থেকে তোমাকে আনাবো এবং ইসরাইলের পর্বতগুলোতে তোমাকে উপস্থিত করবো।</div>
<div class="v" id="v3"><span class="vn">3</span> আর আমি আঘাত করে তোমার ধনুক তোমার বাম হাত থেকে খসাব ও তোমার ডান হাত থেকে তোমার তীরগুলো নিপাত করবো।</div>
<div class="v" id="v4"><span class="vn">4</span> ইসরাইলের পর্বতগুলোতে তুমি, তোমার সকল সৈন্যদল ও তোমার সঙ্গী জাতিরা মরে পড়ে থাকবে; আমি তোমাকে খাবার হিসেবে সব জাতের হিংস্র পাখি ও বন্য পশুদের দেব।</div>
<div class="v" id="v5"><span class="vn">5</span> তুমি মাঠে পড়ে থাকবে, কেননা আমি এই কথা বললাম; এই কথা সার্বভৌম মাবুদ বলেন।</div>
<div class="v" id="v6"><span class="vn">6</span> আর আমি মাজুজের মধ্যে ও নিশ্চিন্ত উপকূল-নিবাসীদের মধ্যে আগুন প্রেরণ করবো, তাতে তারা জানবে যে, আমিই মাবুদ।</div>
<div class="v" id="v7"><span class="vn">7</span> <span class="br-p"><br><br></span>আর আমি আমার লোক ইসরাইলের মধ্যে আমার পবিত্র নাম জানাবো, আমার পবিত্র নাম আর নাপাক হতে দেব না; তাতে জাতিরা জানবে যে, আমিই মাবুদ, ইসরাইলের মধ্যে পবিত্রতম।</div>
<div class="v" id="v8"><span class="vn">8</span> দেখ, যা আসছে তা সিদ্ধ হবে, এই কথা সার্বভৌম মাবুদ বলেন; এ সেদিন, যে দিনের কথা আমি বলেছি।</div>
<div class="v" id="v9"><span class="vn">9</span> <span class="br-p"><br><br></span>তখন ইসরাইলের সকল নগর-নিবাসী লোকেরা বাইরে যাবে এবং ঢাল ও ফলক, ধনুক ও তীর এবং লাঠি ও শূল, এসব অস্ত্রশস্ত্র নিয়ে আগুন জ্বালাবে ও পুড়িয়ে ফেলবে; তারা সাত বছর পর্যন্ত সেসব নিয়ে আগুন জ্বালাবে।</div>
<div class="v" id="v10"><span class="vn">10</span> তারা মাঠ থেকে কাঠ আনবে না, বনের গাছ কাটবে না; কেননা তারা সেই অস্ত্রশস্ত্র নিয়ে আগুন জ্বালাবে; তারা তাদের লুণ্ঠনকারীদের ধন লুট করবে ও যারা তাদের সম্পত্তি অপহরণ করেছিল, তাদের সম্পত্তি অপহরণ করবে; এই কথা সার্বভৌম মাবুদ বলেন।</div>
<div class="v" id="v11"><h2>ইয়াজুজের কবরস্থান</h2><span class="vn">11</span> <span class="br-p"><br><br></span>আর সেদিন আমি ইসরাইলের মধ্যে ইয়াজুজকে কবরস্থান দেব, তা সমুদ্রের পূর্বদিক্‌স্থ পথিকদের উপত্যকা; এবং তা পথিকদের গতি রোধ করবে; সেই স্থানে লোকে ইয়াজুজ ও তার সমস্ত লোককে দাফন করবে এবং তার নাম রাখবে গে-হামোন-ইয়াজুজ [ইয়াজুজের লোকারণ্যের উপত্যকা]।</div>
<div class="v" id="v12"><span class="vn">12</span> দেশ পাক-পবিত্র করার জন্য ইসরাইল-কুল তাদেরকে দাফন করতে সাত মাস ব্যস্ত থাকবে।</div>
<div class="v" id="v13"><span class="vn">13</span> আর দেশের সকল লোক তাদের দাফন করবে এবং আমার নিজের গৌরব প্রকাশ করার দিনে সেই কাজ তাদের পক্ষে সুনামের হবে, এই কথা সার্বভৌম মাবুদ বলেন।</div>
<div class="v" id="v14"><span class="vn">14</span> আর যারা নিয়মিত কাজে নিযুক্ত থাকবে, তাদেরকে তারা পৃথক করে দেবে, তারা দেশ পর্যটন করবে, পর্যটনকারীরা ভূমিতে অবশিষ্ট সকলকে দেশ পাক-পবিত্র করার জন্য দাফন করবে; সপ্তম মাসের শেষে তারা অনুসন্ধান করবে।</div>
<div class="v" id="v15"><span class="vn">15</span> আর সেই দেশপর্যটনকারীরা পর্যটন করবে; এবং যখন কেউ মানুষের অস্থি দেখে, তখন তার পাশে একটি চিহ্ন গাঁথবে; পরে যারা কবর দেয় তারা গে-হামোন-ইয়াজুজে তার কবর দেবে।</div>
<div class="v" id="v16"><span class="vn">16</span> আবার একটি নগরের নাম হামোনা [লোকারণ্য] হবে; এভাবে তারা দেশ পাক-পবিত্র করবে।</div>
<div class="v" id="v17"><span class="vn">17</span> <span class="br-p"><br><br></span>আর হে মানুষের সন্তান, সার্বভৌম মাবুদ এই কথা বলেন, তুমি সব জাতের পাখিদেরকে এবং সমস্ত বনপশুকে বল, তোমরা একত্র হয়ে এসো, সর্বদিক্‌ থেকে আমার কোরবানীর ভোজে সমবেত হও, কেননা আমি ইসরাইলের পর্বতমালার উপরে তোমাদের জন্য একটি মহা কোরবানী করবো; তাতে তোমরা গোশ্‌ত খাবে ও রক্ত পান করবে।</div>
<div class="v" id="v18"><span class="vn">18</span> তোমরা বীরদের গোশ্‌ত খাবে ও ভূপতিদের রক্ত পান করবে, তারা সকলে বাশন দেশের হৃষ্টপুষ্ট ভেড়া, ভেড়ার বাচ্চা, ছাগল ও ষাঁড়ের।</div>
<div class="v" id="v19"><span class="vn">19</span> আর আমি তোমাদের জন্য যে কোরবানী প্রস্তুত করেছি, তাতে তোমরা তৃপ্ত না হওয়া পর্যন্ত চর্বি ভোজন ও মাতাল না হওয়া পর্যন্ত রক্ত পান করবে।</div>
<div class="v" id="v20"><span class="vn">20</span> আর আমার টেবিলে ঘোড়া, রথ, বীর ও সব রকম যোদ্ধাদেরকে খেয়ে তারা তৃপ্ত হবে; এই কথা সার্বভৌম মাবুদ বলেন।</div>
<div class="v" id="v21"><h2>ইসরাইলকে নিজের দেশে পুনঃস্থাপন</h2><span class="vn">21</span> <span class="br-p"><br><br></span>আর আমি জাতিদের মধ্যে আমার গৌরব স্থাপন করবো এবং আমি যে শাসন করবো ও তাদের উপর যে উঠাব, তা সমস্ত জাতি দেখবে।</div>
<div class="v" id="v22"><span class="vn">22</span> আর সেই দিনে ও তারপরে ইসরাইল-কুল জানবে যে, আমি মাবুদই তাদের আল্লাহ্‌।</div>
<div class="v" id="v23"><span class="vn">23</span> আর জাতিরা জানবে যে, ইসরাইল-কুল নিজের অপরাধের জন্য নির্বাসিত হয়েছিল, বস্তুত তারা আমার বিরুদ্ধে বিশ্বাস ভঙ্গ করেছিল, তাই আমি তাদের দিক থেকে আমার মুখ লুকিয়েছিলাম ও তাদেরকে বিপক্ষদের হাতে তুলে দিয়েছিলাম, আর তারা সকলে তলোয়ারের আঘাতে মারা পড়েছিল।</div>
<div class="v" id="v24"><span class="vn">24</span> তাদের যেমন নাপাকীতা ও যেমন অধর্ম, আমি তাদের প্রতি তেমনি ব্যবহার করেছিলাম; আমি তাদের থেকে আমার মুখ লুকিয়েছিলাম।</div>
<div class="v" id="v25"><span class="vn">25</span> <span class="br-p"><br><br></span>এজন্য সার্বভৌম মাবুদ এই কথা বলেন, এখন আমি ইয়াকুবের বন্দীদশা ফিরাব, সমস্ত ইসরাইল-কুলের প্রতি করুণা করবো এবং আমার পবিত্র নামের পক্ষে উদ্যোগী হবে।</div>
<div class="v" id="v26"><span class="vn">26</span> আর তারা নিজেদের অপমান ও আমার বিরুদ্ধে কৃত নিজেদের সমস্ত সত্যলঙ্ঘনের ভার বইবে, যখন তারা নির্ভয়ে তাদের দেশে বাস করবে, আর কেউ তাদের ভয় দেখাবে না,</div>
<div class="v" id="v27"><span class="vn">27</span> যখন আমি জাতিদের মধ্য থেকে তাদের ফিরিয়ে আনবো ও তাদের দুশমনদের সমস্ত দেশ থেকে তাদের সংগ্রহ করবো এবং বহুসংখ্যক জাতির সাক্ষাতে তাদের মধ্য দিয়ে পবিত্র বলে মান্য হবো।</div>
<div class="v" id="v28"><span class="vn">28</span> তখন তারা জানবে যে, আমিই তাদের আল্লাহ্‌ মাবুদ, কেননা আমি জাতিদের কাছে তাদের নির্বাসিত করেছিলাম, আর আমি তাদেরই দেশে তাদের একত্র করেছি, তাদের মধ্যে কাউকেও আর সেখানে অবশিষ্ট রাখবো না।</div>
<div class="v" id="v29"><span class="vn">29</span> আর আমি তাদের দিক থেকে আমার মুখ আর লুকাব না, কারণ আমি ইসরাইল-কুলের উপরে আমার রূহ্‌ ঢেলে দেব, এই কথা সার্বভৌম মাবুদ বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>