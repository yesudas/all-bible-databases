<html><head>
<meta http-equiv="Content-Type" content="text/html;charset=utf-8" />
<title>Ezek 42 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 42);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_40.html">40</a> <a href="Ezek_41.html">41</a> <b>42</b> <a href="Ezek_43.html">43</a> <a href="Ezek_44.html">44</a> ... <a href="Ezek_48.html">48</a> </div><hr>
<h1>Ezek 42</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইমামদের কুঠরী</h2><span class="vn">1</span> <span class="br-p"><br><br></span>পরে তিনি আমাকে উত্তর দিকস্থ পথে বাইরের প্রাঙ্গণে নিয়ে গেলেন; এবং খোলা স্থানের সম্মুখে ও গাঁথনির সম্মুখে উত্তর দিকস্থ কুঠরীতে নিয়ে গেলেন।</div>
<div class="v" id="v2"><span class="vn">2</span> সেটি এক শত হাত লম্বা এবং চওড়ায় ছিল পঞ্চাশ হাত; এবং প্রবেশ দ্বার ছিল উত্তরমুখী।</div>
<div class="v" id="v3"><span class="vn">3</span> ভিতরের প্রাঙ্গণের বিশ হাতের সম্মুখে এবং বাইরের প্রাঙ্গণের প্রস্তরবাঁধা ভূমির সম্মুখে এক অপ্রশস্ত বারান্দার অনুরূপ অন্য অপ্রশস্ত বারান্দা তৃতীয় তালা পর্যন্ত ছিল।</div>
<div class="v" id="v4"><span class="vn">4</span> আর কুঠরীগুলোর সম্মুখে ভিতরের দিকে দশ হাত চওড়া এক শত হাতের একটি পথ ছিল এবং সকলের দ্বার উত্তর দিকে ছিল।</div>
<div class="v" id="v5"><span class="vn">5</span> উপরিস্থ কুঠরীগুলো ক্ষুদ্র ছিল, কেননা গাঁথনির অধঃস্থিত ও মধ্যস্থিত কুঠরী থেকে এদের স্থান অপ্রশস্ত বারান্দার দরুন সংকীর্ণ ছিল।</div>
<div class="v" id="v6"><span class="vn">6</span> কেননা তাদের তিন তলা ছিল, আর প্রাঙ্গণ-স্তম্ভের মত স্তম্ভ ছিল না, এজন্য অধঃস্থিত ও মধ্যস্থিত কুঠরীগুলোর চেয়ে উপরের কুঠরীগুলো সঙ্কুচিত ছিল।</div>
<div class="v" id="v7"><span class="vn">7</span> আর বাইরে কুঠরীগুলোর সমান্তরাল অথচ বাইরের প্রাঙ্গণের পাশে কুঠরীগুলোর সম্মুখে একটি বেড়া ছিল, তা পঞ্চাশ হাত লম্বা।</div>
<div class="v" id="v8"><span class="vn">8</span> কারণ বাইরের প্রাঙ্গণের পাশে কুঠরীগুলোর লম্বা পঞ্চাশ হাত ছিল, কিন্তু দেখ, এবাদতখানার আগে তা এক শত হাত ছিল।</div>
<div class="v" id="v9"><span class="vn">9</span> বাইরের প্রাঙ্গণ থেকে সেখানে গেলে প্রবেশস্থান এই কুঠরীর নিচে পূর্ব দিকে পড়তো।</div>
<div class="v" id="v10"><span class="vn">10</span> প্রাঙ্গণের বেড়ার প্রশস্ত পাশে পূর্ব দিকে খোলা স্থানের সম্মুখে এবং গাঁথনির সম্মুখে কুঠরী-শ্রেণী ছিল।</div>
<div class="v" id="v11"><span class="vn">11</span> <span class="br-p"><br><br></span>আর তাদের সম্মুখে যে পথ ছিল, তার আকার উত্তর দিকস্থ কুঠরীগুলোর মত ছিল; তার লম্বা অনুযায়ী চওড়া ছিল; আর তাদের সমস্ত নির্গমস্থান, তাদের গঠনও দ্বারের অনুযায়ী ছিল।</div>
<div class="v" id="v12"><span class="vn">12</span> দক্ষিণ দিকের কুঠরীগুলোর দ্বারগুলোর মত একটি দ্বার পথের মুখে ছিল; সেই পথ সেখানকার বেড়ার সম্মুখে, যে আসত, তার পূর্ব দিকে পড়তো।</div>
<div class="v" id="v13"><span class="vn">13</span> <span class="br-p"><br><br></span>পরে তিনি আমাকে বললেন, খোলা স্থানের সম্মুখে উত্তর ও দক্ষিণ দিকের যেসব কুঠরী আছে, সেগুলো পবিত্র কুঠরী। যে ইমামেরা মাবুদের কাছে উপস্থিত হয়, তারা সেই স্থানে অতি পবিত্র দ্রব্যগুলো ভোজন করবে; সেই স্থানে তারা অতি পবিত্র দ্রব্যগুলো এবং শস্য-উৎসর্গ, গুনাহ্‌-কোরবানী ও দোষ-কোরবানী রাখবে, কেননা স্থানটি পবিত্র।</div>
<div class="v" id="v14"><span class="vn">14</span> যে সময় ইমামেরা প্রবেশ করে, সেই সময়ে তারা পবিত্র স্থান থেকে বাইরের প্রাঙ্গণে বের হবে না; তারা যে যে পোশাক পরে পরিচর্যা করে, সেসব পোশাক সেখানে রাখবে, কেননা সে সকল পবিত্র; তারা অন্য পোশাক পরবে, পরে লোকদের স্থানে গমন করবে।</div>
<div class="v" id="v15"><span class="vn">15</span> <span class="br-p"><br><br></span>ভিতরের গৃহের পরিমাপ সমাপ্ত করলে পর তিনি আমাকে পূর্বমুখী দ্বারের দিকে বাইরে নিয়ে গেলেন এবং তার চারদিক মাপলেন।</div>
<div class="v" id="v16"><span class="vn">16</span> তিনি মাপবার নল দিয়ে পূর্ব পাশ মাপলেন, মাপবার নলে তা সবসুদ্ধ পাঁচ শত নল পরিমিত।</div>
<div class="v" id="v17"><span class="vn">17</span> তিনি উত্তর পাশ মাপলেন, মাপবার নলে তা সবসুদ্ধ পাঁচ শত নল পরিমিত।</div>
<div class="v" id="v18"><span class="vn">18</span> তিনি দক্ষিণ পাশ মাপলেন, মাপবার নলে তা পাঁচ শত নল পরিমিত।</div>
<div class="v" id="v19"><span class="vn">19</span> তিনি পশ্চিম পাশের দিকে ফিরে মাপবার নল দিয়ে পাঁচ শত নল মাপলেন।</div>
<div class="v" id="v20"><span class="vn">20</span> এভাবে তিনি তার চারদিক মাপলেন; যা পবিত্র ও যা সাধারণ, তার মধ্যে পার্থক্য করার জন্য তার চারদিকে প্রাচীর ছিল; তা পাঁচ শত নল দীর্ঘ ও পাঁচ শত নল চওড়া ছিল।</div>
</div>
<!-- PARSED ABOVE; EDITING MAY BREAK PARSER -->
</body></html>