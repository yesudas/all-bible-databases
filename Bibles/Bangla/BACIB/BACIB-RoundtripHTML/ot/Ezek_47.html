<html><head>
<meta http-equiv="Content-Type" content="text/html;charset=utf-8" />
<title>Ezek 47 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 47);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_45.html">45</a> <a href="Ezek_46.html">46</a> <b>47</b> <a href="Ezek_48.html">48</a> </div><hr>
<h1>Ezek 47</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বায়তুল-মোকাদ্দস থেকে বের হওয়া নদী</h2><span class="vn">1</span> <span class="br-p"><br><br></span>পরে তিনি আমাকে ঘুরিয়ে এবাদতখানার প্রবেশস্থানে আনলেন, আর দেখ, এবাদতখানার গোবরাটের নিচে থেকে পানি বের হয়ে পূর্ব দিকে বইছে, কেননা এবাদতখানার সম্মুখভাগ পূর্ব দিকে ছিল; আর সেই পানি নিচে থেকে এবাদতখানার দক্ষিণ পাশ দিয়ে কোরবানগাহ্‌র দক্ষিণে নেমে যাচ্ছিল।</div>
<div class="v" id="v2"><span class="vn">2</span> পরে তিনি আমাকে উত্তরদ্বারের পথ দিয়ে বের করলেন এবং ঘুরিয়ে বাইরের পথ দিয়ে, পূর্বমুখী পথ দিয়ে, বহির্দ্বার পর্যন্ত নিয়ে গেলেন; আর দেখ, দক্ষিণ পাশ দিয়ে পানি চুঁইয়ে পড়ছিল।</div>
<div class="v" id="v3"><span class="vn">3</span> <span class="br-p"><br><br></span>সে ব্যক্তি যখন পূর্ব দিকে গিয়েছিলেন, তখন তাঁর হাতে একটি মানসূত্র ছিল; তিনি এক হাজার হাত মেপে আমাকে পানির মধ্য দিয়ে গমন করালেন; তখন গোড়ালি পর্যন্ত পানি উঠলো।</div>
<div class="v" id="v4"><span class="vn">4</span> আবার তিনি এক হাজার হাত মেপে আমাকে পানির মধ্য দিয়ে গমন করালেন, তখন হাঁটু পর্যন্ত পানি উঠলো। আবার তিনি এক হাজার হাত মেপে আমাকে পানির মধ্য দিয়ে গমন করালেন; তখন কোমর পর্যন্ত পানি উঠলো।</div>
<div class="v" id="v5"><span class="vn">5</span> আবার তিনি এক হাজার হাত মাপলেন; তা আমার অগম্য নদী হল; কারণ পানি বেড়ে উঠেছিল, সাঁতার দেবার মত পানি, পায়ে হেঁটে পার হওয়া যায় না, এমন নদী হয়েছিল।</div>
<div class="v" id="v6"><span class="vn">6</span> <span class="br-p"><br><br></span>তখন তিনি আমাকে বললেন, হে মানুষের সন্তান, তুমি দেখলে? পরে তিনি আমাকে পুনরায় ঐ নদীর তীরে নিয়ে গেলেন।</div>
<div class="v" id="v7"><span class="vn">7</span> আর আমি যখন ফিরে গেলাম, তখন দেখ, সেই নদীর তীরে এপারে ওপারে অনেক গাছ ছিল।</div>
<div class="v" id="v8"><span class="vn">8</span> তখন তিনি আমাকে বললেন, এই পানি পূর্ব দিক্‌স্থ অঞ্চলে বইছে, অরাবা সমভূমিতে নেমে যাবে এবং সমুদ্রের দিকে যাবে; যে পানি বের করা হয়েছে তা সমুদ্রে যাবে ও এর পানি উত্তম হবে।</div>
<div class="v" id="v9"><span class="vn">9</span> আর এই স্রোতের পানি যে কোন স্থানে বইবে সে স্থানের অসংখ্য জীবজন্তু বাঁচবে; আর যার-পর-নাই প্রচুর মাছ হবে; কেননা এই পানি সেখানে গেছে বলে সেখানকার পানি উত্তম হবে; এবং এই স্রোত যে কোন স্থান দিয়ে বইবে, সেই স্থানের সকলই সঞ্জীবিত হবে।</div>
<div class="v" id="v10"><span class="vn">10</span> আর তার তীরে জেলেরা দাঁড়াবে, ঐন্‌গদী থেকে ঐন্‌-ইগ্লয়িম পর্যন্ত জাল মেলে রাখাবার স্থান হবে; মহাসমুদ্রের মাছের মত বিভিন্ন জাতের মাছ জন্মে যার-পর-নাই প্রচুর হবে।</div>
<div class="v" id="v11"><span class="vn">11</span> কিন্তু তার বিল ও জলাভূমির প্রতিকার হবে না; তা লবণের জন্য নিরূপিত।</div>
<div class="v" id="v12"><span class="vn">12</span> আর নদীর ধারে এপারে ওপারে সব রকমের খাবার ফলের গাছ হবে, তার পাতা শুকিয়ে যাবে না ও ফল শেষ হবে না; প্রতিমাসে তার ফল পাকবে, কেননা তার সেচনের পানি পবিত্র স্থান থেকে বের হবে; আর তার ফল খাবারের জন্য ও পাতা সুস্থতার জন্য ব্যবহৃত হবে।</div>
<div class="v" id="v13"><h2>ইসরাইল দেশের নতুন সীমানা</h2><span class="vn">13</span> <span class="br-p"><br><br></span>সার্বভৌম মাবুদ এই কথা বলেন, তোমরা ইসরাইলের বারো বংশকে যে দেশ অধিকার জন্য দেবে, তার সীমা এই; ইউসুফের দুই অংশ হবে।</div>
<div class="v" id="v14"><span class="vn">14</span> আর তোমরা সকলে সমান অংশ অধিকার বলে তা পাবে, কারণ আমি তোমাদের পূর্বপুরুষদেরকে এই দেশ দেব বলে শপথ করেছিলাম; এই দেশ অধিকার হিসেবে তোমাদের হবে।</div>
<div class="v" id="v15"><span class="vn">15</span> <span class="br-p"><br><br></span>আর দেশের সীমা এই; উত্তর দিকে মহাসমুদ্র থেকে সদাদের প্রবেশস্থান পর্যন্ত হিৎলোনের পথ;</div>
<div class="v" id="v16"><span class="vn">16</span> হমাৎ, বরোথা, সিব্রয়িম, যা দামেস্কের সীমার ও হমাতের সীমার মধ্যস্থিত; হৌরণের সীমার নিকটস্থ হৎসর-হত্তীকোন।</div>
<div class="v" id="v17"><span class="vn">17</span> আর সমুদ্র থেকে সীমা দামেস্কের সীমাস্থ হৎসোর-ঐনন পর্যন্ত যাবে, আর উত্তর দিকে হমাতের সীমা; এটা উত্তরপ্রান্ত।</div>
<div class="v" id="v18"><span class="vn">18</span> <span class="br-p"><br><br></span>আর পূর্বপ্রান্ত হৌরণ, দামেস্ক ও গিলিয়দের এবং ইসরাইল-দেশের মধ্যবর্তী জর্ডান; তোমরা উত্তর সীমা থেকে পূর্ব সমুদ্র পর্যন্ত মাপবে; এটা পূর্বপ্রান্ত।</div>
<div class="v" id="v19"><span class="vn">19</span> <span class="br-p"><br><br></span>আর দক্ষিণপ্রান্ত দক্ষিণে তামর থেকে কাদেশস্থ মরীবৎ জলাশয় মিসরের স্রোতোমার্গ ও মহাসমুদ্র পর্যন্ত; দক্ষিণ দিকের এটা দক্ষিণপ্রান্ত।</div>
<div class="v" id="v20"><span class="vn">20</span> আর পশ্চিমপ্রান্ত মহাসমুদ্র; দক্ষিণ সীমা থেকে হমাতের প্রবেশস্থানের সম্মুখ পর্যন্ত এটা পশ্চিমপ্রান্ত।</div>
<div class="v" id="v21"><span class="vn">21</span> এভাবে তোমরা ইসরাইলের বংশানুক্রমে নিজেদের মধ্যে এই দেশ বিভাগ করবে।</div>
<div class="v" id="v22"><span class="vn">22</span> তোমরা নিজেদের জন্য এবং যে বিদেশী লোকেরা তোমাদের মধ্যে প্রবাস করে তোমাদের মধ্যে সন্তান উৎপন্ন করে, তাদের জন্য তা অধিকার করার জন্য গুলিবাঁট দ্বারা বিভাগ করবে; এবং এরা বনি-ইসরাইলদের মধ্যে স্বজাতীয় লোকদের মত গণিত হবে, তোমাদের সঙ্গে ইসরাইল-বংশগুলোর মধ্যে অধিকার পাবে।</div>
<div class="v" id="v23"><span class="vn">23</span> তোমাদের যে বংশের মধ্যে যে বিদেশী লোক প্রবাস করবে, তার মধ্যে তোমরা তাকে অধিকার দেবে, এই কথা সার্বভৌম মাবুদ বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>