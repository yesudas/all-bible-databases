<html><head>
<meta http-equiv="Content-Type" content="text/html;charset=utf-8" />
<title>Ezek 8 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_6.html">6</a> <a href="Ezek_7.html">7</a> <b>8</b> <a href="Ezek_9.html">9</a> <a href="Ezek_10.html">10</a> ... <a href="Ezek_48.html">48</a> </div><hr>
<h1>Ezek 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বায়তুল-মোকাদ্দসে মূর্তিপূজা</h2><span class="vn">1</span> <span class="br-p"><br><br></span>ষষ্ঠ বছরের ষষ্ঠ মাসের পঞ্চম দিনে আমি আমার বাড়িতে বসে ছিলাম এবং এহুদার প্রাচীনবর্গরা আমার সম্মুখে বসে ছিল, এমন সময়ে সার্বভৌম মাবুদ সেই স্থানে আমার উপরে হস্তার্পণ করলেন।</div>
<div class="v" id="v2"><span class="vn">2</span> তাতে আমি দৃষ্টিপাত করলাম, আর দেখ, আগুনের আকারের মত একটি মূর্তি; তাঁর কোমরের আকৃতি থেকে নিচের দিকে আগুনের মত এবং কোমর থেকে উপরের দিকে যেন জ্যোতির আকৃতি ও জ্বলন্ত ধাতুর উজ্জ্বলতা।</div>
<div class="v" id="v3"><span class="vn">3</span> তিনি এক হাত বাড়িয়ে আমার মাথার চুল ধরলেন, তাতে রূহ্‌ আমাকে তুলে দুনিয়া ও আসমানের মধ্যপথে নিয়ে গেলেন এবং আল্লাহ্‌র দেওয়া দর্শনের মধ্যে জেরুশালেমে উত্তরমুখী ভিতর-দ্বারের প্রবেশ-স্থানে বসালেন; সেই স্থানে অন্তর্জ্বালা-জনক অন্তর্জ্বালার মূর্তি স্থাপিত ছিল।</div>
<div class="v" id="v4"><span class="vn">4</span> আর দেখ, সমতল ভূমিতে যে দৃশ্য আমি দেখেছিলাম সে স্থানে ইসরাইলের আল্লাহ্‌র সেরকম মহিমা রয়েছে।</div>
<div class="v" id="v5"><span class="vn">5</span> <span class="br-p"><br><br></span>তিনি আমাকে বললেন, হে মানুষের সন্তান, তুমি চোখ তুলে উত্তর-দিকে দৃষ্টি দাও; তাতে আমি উত্তর দিকে চোখ তুললাম, আর দেখ কোরবানগাহ্‌র দ্বারের উত্তরে, প্রবেশ-স্থানে ঐ অন্তর্জ্বালার মূর্তি রয়েছে।</div>
<div class="v" id="v6"><span class="vn">6</span> আর তিনি আমাকে বললেন, হে মানুষের সন্তান, এরা কি করে, তুমি কি দেখছ? ইসরাইল-কুল আমার পবিত্র স্থান থেকে আমাকে দূর করার জন্য এখানে বেশি ঘৃণার কাজ করছে। কিন্তু এর পরেও তুমি আবার আরো অনেক ঘৃণার কাজ দেখবে।</div>
<div class="v" id="v7"><span class="vn">7</span> <span class="br-p"><br><br></span>তখন তিনি আমাকে প্রাঙ্গণের দ্বারে আনলেন এবং আমি দৃষ্টিপাত করলাম, আর দেখ, দেয়ালের মধ্যে একটি ছিদ্র।</div>
<div class="v" id="v8"><span class="vn">8</span> তখন তিনি আমাকে বললেন, হে মানুষের সন্তান, এই দেয়াল খোঁড়; যখন আমি সেই দেয়াল খুঁড়লাম, দেখ, একটি দরজা।</div>
<div class="v" id="v9"><span class="vn">9</span> তিনি আমাকে বললেন, তুমি ভিতরে গিয়ে দেখ, তারা এখানে কি কি ঘৃণার কাজ করছে।</div>
<div class="v" id="v10"><span class="vn">10</span> তাতে আমি ভিতরে গিয়ে দৃষ্টিপাত করলাম, আর দেখ, সমস্ত রকম সরীসৃপ ও ঘৃণ্য পশুর আকৃতি এবং ইসরাইল-কুলের সমস্ত মূর্তি চারদিকে দেয়ালের শরীরে চিত্রিত রয়েছে;</div>
<div class="v" id="v11"><span class="vn">11</span> আর তাদের সম্মুখে ইসরাইল-কুলের প্রাচীনদের সত্তর জন পুরুষ দণ্ডায়মান এবং তাদের মধ্য স্থানে শাফনের পুত্র যাসনিয় দণ্ডায়মান, আর প্রত্যেকের হাতে এক এক ধূনাচি; আর ধূপের ধোঁয়ার মেঘের সৌরভ উপর দিকে উঠছে।</div>
<div class="v" id="v12"><span class="vn">12</span> তখন তিনি আমাকে বললেন, হে মানুষের সন্তান, ইসরাইল-কুলের প্রাচীনবর্গ অন্ধকারে, প্রত্যেকে নিজ নিজ ঠাকুর ঘরে, কি কি কাজ করে, তা কি তুমি দেখলে? কারণ তারা বলে, মাবুদ আমাদেরকে দেখতে পান না, মাবুদ দেশ ত্যাগ করেছেন।</div>
<div class="v" id="v13"><span class="vn">13</span> তিনি আমাকে আরও বললেন, এর পরেও তুমি আবার তাদের কৃত আরো অনেক ঘৃণার কাজ দেখবে।</div>
<div class="v" id="v14"><span class="vn">14</span> <span class="br-p"><br><br></span>পরে তিনি মাবুদের গৃহের উত্তর দিকের দ্বারের প্রবেশ-স্থানে আমাকে আনলেন; আর দেখ, সেখানে স্ত্রীলোকেরা বসে তম্মুষ দেবতার জন্য কান্নাকাটি করছে।</div>
<div class="v" id="v15"><span class="vn">15</span> তখন তিনি আমাকে বললেন, হে মানুষের সন্তান, তুমি কি এটা দেখলে? এর পরেও তুমি আবার এসবের চেয়ে আরো অনেক ঘৃণার কাজ দেখবে।</div>
<div class="v" id="v16"><span class="vn">16</span> <span class="br-p"><br><br></span>পরে তিনি আমাকে মাবুদের গৃহের ভিতর-প্রাঙ্গণে আনলেন, আর দেখ, মাবুদের বায়তুল-মোকাদ্দসের প্রবেশ-স্থানে, বারান্দা ও কোরবানগাহ্‌র মধ্যস্থানে, অনুমান পঁচিশ জন পুরুষ, তাঁরা মাবুদের বায়তুল-মোকাদ্দসের দিকে পিছনে ফিরে ও পূর্ব দিকে মুখ করে সূর্যের কাছে সেজ্‌দা করছে।</div>
<div class="v" id="v17"><span class="vn">17</span> তখন তিনি আমাকে বললেন, হে মানুষের সন্তান তুমি কি দেখলে? এখানে এহুদা-কুল যেসব ঘৃণার কাজ করছে, তাদের পক্ষে কি তা করা লঘু বিষয়? কারণ তারা দেশকে জোর-জুলুমে পরিপূর্ণ করেছে; এবং আবার ফিরে আমাকে বিরক্ত করেছে; আর দেখ, তারা তাদের নাকে সুড়সুড়ি দিচ্ছে।</div>
<div class="v" id="v18"><span class="vn">18</span> অতএব আমিও কোপাবেশে কাজ করবো, চক্ষুলজ্জা করবো না, দয়াও করবো না; তারা যদিও আমার কর্ণগোচরে উচ্চৈঃস্বরে চিৎকার করে, তবুও তাদের কথা শুনব না।</div>
</div>
<!-- PARSED ABOVE; EDITING MAY BREAK PARSER -->
</body></html>