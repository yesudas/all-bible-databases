<html><head>
<meta http-equiv="Content-Type" content="text/html;charset=utf-8" />
<title>Ezek 9 &ndash; ইহিস্কেল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>ইহিস্কেল নবীর কিতাব</b> &ndash; <a href="Ezek_1.html">1</a> ... <a href="Ezek_7.html">7</a> <a href="Ezek_8.html">8</a> <b>9</b> <a href="Ezek_10.html">10</a> <a href="Ezek_11.html">11</a> ... <a href="Ezek_48.html">48</a> </div><hr>
<h1>Ezek 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মূর্তিপূজাকারীদের হত্যা করা</h2><span class="vn">1</span> <span class="br-p"><br><br></span>তখন তিনি আমার কর্ণগোচরে উচ্চরবে ঘোষণা করে বললেন, হে নগর-ধ্বংসের জন্য নিযুক্ত লোকেরা কাছে এসো, প্রত্যেকে নিজ নিজ বিনাশক-অস্ত্র হাতে করে এসো।</div>
<div class="v" id="v2"><span class="vn">2</span> আর দেখ, উত্তর দিকস্থ উচ্চতর দ্বার থেকে ছয় জন পুরুষ আসল, তাদের প্রত্যেক জনের হাতে সংহারক অস্ত্র ছিল এবং তাদের মধ্যস্থলে মসীনা-কাপড় পরা এক জন পুরুষ ছিল; এর কোমরে লিখবার সরঞ্জাম ছিল; তারা ভিতরে এসে ব্রোঞ্জের কোরবানগাহ্‌র পাশে দণ্ডায়মান হল।</div>
<div class="v" id="v3"><span class="vn">3</span> <span class="br-p"><br><br></span>তখন ইসরাইলের আল্লাহ্‌র মহিমা যে কারুবীর উপরে ছিল, তা থেকে উঠে এবাদতখানার গোবরাটের কাছে গেল; এবং তিনি ঐ মসীনা-কাপড় পরিহিত পুরুষকে ডাকলেন, যার কোমরে লিখবার সরঞ্জাম ছিল।</div>
<div class="v" id="v4"><span class="vn">4</span> আর মাবুদ তাকে বললেন, তুমি নগরের মধ্য দিয়ে, জেরুশালেমের মধ্য দিয়ে যাও এবং তার মধ্যে কৃত সমস্ত ঘৃণার কাজের বিষয়ে যেসব লোক দীর্ঘনিশ্বাস ত্যাগ করে ও কোঁকায়, তাদের প্রত্যেকের কপালে চিহ্ন দাও।</div>
<div class="v" id="v5"><span class="vn">5</span> পরে আমি শুনলাম, তিনি অবশিষ্ট লোকদের এই হুকুম দিলেন, তোমরা নগর দিয়ে এর পেছন পেছন যাও এবং আঘাত কর, চক্ষুলজ্জা করো না, দয়াও করো না;</div>
<div class="v" id="v6"><span class="vn">6</span> বৃদ্ধ, যুবক, কুমারী, শিশু ও স্ত্রীলোকদেরকে নিঃশেষে হত্যা কর, কিন্তু যাদের কপালে চিহ্নটি দেখা যায়, তাদের কারো কাছে যেও না; আর আমার পবিত্র স্থান থেকে আরম্ভ কর। তাতে তারা এবাদতখানার সম্মুখস্থিত প্রাচীন নেতৃবর্গদের থেকে আরম্ভ করলো।</div>
<div class="v" id="v7"><span class="vn">7</span> পরে তিনি তাদের বললেন, এবাদতখানা নাপাক কর, সমস্ত প্রাঙ্গণ নিহত লোকে পরিপূর্ণ কর; বের হও। তাতে তারা গিয়ে নগরের মধ্যে আঘাত করতে লাগল।</div>
<div class="v" id="v8"><span class="vn">8</span> তারা যখন আঘাত করছিল, আর আমি অবশিষ্ট রইলাম, তখন উবুড় হয়ে কেঁদে কেঁদে বললাম, আহা, সার্বভৌম মাবুদ! তুমি জেরুশালেমের উপরে তোমার গজব ঢেলে দেবার সময়ে কি ইসরাইলের সমস্ত অবশিষ্টাংশকে নষ্ট করবে?</div>
<div class="v" id="v9"><span class="vn">9</span> তখন তিনি আমাকে বললেন, ইসরাইল ও এহুদাকুলের অপরাধ অতি ভারী; এবং দেশ রক্তে পরিপূর্ণ ও নগর অত্যাচারে পরিপূর্ণ; কারণ তারা বলে, মাবুদ দেশ ত্যাগ করেছেন, মাবুদ দেখতে পান না।</div>
<div class="v" id="v10"><span class="vn">10</span> অতএব আমিও চক্ষুলজ্জা করবো না, দয়াও করবো না; তাদের কাজের ফল তাদের উপরে বর্তাব।</div>
<div class="v" id="v11"><span class="vn">11</span> <span class="br-p"><br><br></span>আর দেখ, মসীনা-কাপড় পরিহিত পুরুষ, যার কোমরে লিখবার সরঞ্জাম ছিল, সে এই সংবাদ দিল, আপনি যেমন আমাকে হুকুম করেছিলেন, আমি তেমনি করেছি।</div>
</div>
<!-- PARSED ABOVE; EDITING MAY BREAK PARSER -->
</body></html>