<html><head>
<meta http-equiv="Content-Type" content="text/html;charset=utf-8" />
<title>Ezra 1 &ndash; উযায়ের &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezra', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>উযায়ের</b> &ndash; <b>1</b> <a href="Ezra_2.html">2</a> <a href="Ezra_3.html">3</a> ... <a href="Ezra_10.html">10</a> </div><hr>
<h1>Ezra 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইহুদীদের স্বদেশে ফিরে যাবার অনুমতি পত্র</h2><span class="vn">1</span> <span class="br-p"><br><br></span>পারস্যের বাদশাহ্‌ কাইরাসের প্রথম বছরে ইয়ারমিয়া দ্বারা কথিত মাবুদের কালাম পূর্ণ হবার জন্য মাবুদ পারস্যের বাদশাহ্‌ কাইরাসের মনে প্রবৃত্তি দিলেন, তাই তিনি তাঁর রাজ্যের সর্বত্র ঘোষণা এবং লিখিত বিজ্ঞাপন দ্বারা এই হুকুম প্রচার করলেন, পারস্যের বাদশাহ্‌ কাইরাস এই কথা বলেন,</div>
<div class="v" id="v2"><span class="vn">2</span> বেহেশতের আল্লাহ্‌ মাবুদ দুনিয়ার সমস্ত রাজ্য আমাকে দান করেছেন, আর তিনি এহুদা দেশস্থ জেরুশালেমে তাঁর জন্য একটি গৃহ নির্মাণ করার ভার আমাকে দিয়েছেন।</div>
<div class="v" id="v3"><span class="vn">3</span> তোমাদের মধ্যে, তাঁর সমস্ত লোকের মধ্যে, যে কেউ হোক, তার আল্লাহ্‌ তার সহবর্তী হোন; সে এহুদা দেশস্থ জেরুশালেমে যাক, ইসরাইলের আল্লাহ্‌ মাবুদের জেরুশালেমের গৃহ নির্মাণ করুক; তিনিই আল্লাহ্‌।</div>
<div class="v" id="v4"><span class="vn">4</span> আর যে কোন স্থানে, যে কেউ অবশিষ্ট আছে, প্রবাস করছে, সেই স্থানের লোকেরা আল্লাহ্‌র জেরুশালেমের গৃহের জন্য স্বেচ্ছা-দত্ত নৈবেদ্য ছাড়া রূপা, সোনা, নানা দ্রব্য ও পশু দিয়ে তার সাহায্য করুক।</div>
<div class="v" id="v5"><span class="vn">5</span> <span class="br-p"><br><br></span>তখন এহুদা ও বিন্‌ইয়ামীনের পিতৃকুলপতিরা এবং ইমাম ও লেবীয়েরা, এমন কি, আল্লাহ্‌র যে লোকদের মনে মাবুদের জেরুশালেমের গৃহ পুনর্নির্মাণের জন্য যাত্রা করতে প্রবৃত্তি দিলেন তারা সকলে উঠলো।</div>
<div class="v" id="v6"><span class="vn">6</span> আর তাদের চতুর্দিকস্থ সমস্ত লোক স্বেচ্ছা-দত্ত সকল নৈবেদ্য ছাড়াও রূপার পাত্র, সোনা, নানা দ্রব্য এবং পশু ও বহুমূল্য দ্রব্য তাদেরকে দিয়ে তাদের হাত সবল করলো।</div>
<div class="v" id="v7"><span class="vn">7</span> আর বখতে-নাসার মাবুদের গৃহের যেসব পাত্র জেরুশালেম থেকে এনে তাঁর দেবালয়ে রেখেছিলেন, কাইরাস বাদশাহ্‌ সেসব বের করে দিলেন।</div>
<div class="v" id="v8"><span class="vn">8</span> পারস্যের বাদশাহ্‌ কাইরাস সেসব কোষাধ্যক্ষ মিত্রদাতের হাত দ্বারা বের করে আনালেন, আর এহুদার নেতা শেশ্‌বসরের কাছে গণনা করে তা দিলেন।</div>
<div class="v" id="v9"><span class="vn">9</span> সেসব দ্রব্যের সংখ্যা; সোনার ত্রিশখানি থালা, রূপার এক হাজার থালা, ঊনত্রিশখানি ছুরি,</div>
<div class="v" id="v10"><span class="vn">10</span> ত্রিশটি সোনার পানপাত্র, চারশো দশটি রূপার দ্বিতীয় প্রকার পানপাত্র এবং এক হাজার অন্যান্য পাত্র;</div>
<div class="v" id="v11"><span class="vn">11</span> সর্বসুদ্ধ পাঁচ হাজার চারশো সোনার ও রূপার পাত্র। বন্দীদেরকে ব্যাবিলন থেকে জেরুশালেমে উঠিয়ে আনবার সময়ে শেশ্‌বসর এসব দ্রব্য আনলেন।</div>
</div>
<!-- PARSED ABOVE; EDITING MAY BREAK PARSER -->
</body></html>