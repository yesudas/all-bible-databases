<html><head>
<meta http-equiv="Content-Type" content="text/html;charset=utf-8" />
<title>Ezra 8 &ndash; উযায়ের &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezra', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>উযায়ের</b> &ndash; <a href="Ezra_1.html">1</a> ... <a href="Ezra_6.html">6</a> <a href="Ezra_7.html">7</a> <b>8</b> <a href="Ezra_9.html">9</a> <a href="Ezra_10.html">10</a> </div><hr>
<h1>Ezra 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ফিরে আসা পিতৃকুলপতিদের তালিকা</h2><span class="vn">1</span> <span class="br-p"><br><br></span>বাদশাহ্‌ আর্টা-জারেক্সের রাজত্বকালে তাদের পিতৃকুলপতিরা আমার সঙ্গে ব্যাবিলন থেকে প্রস্থান করলো, তাদের নাম ও খান্দাননামা এই:</div>
<div class="v" id="v2"><span class="vn">2</span> পীনহসের সন্তানদের মধ্যে গের্শোম, ঈথামরের সন্তানদের মধ্যে দানিয়াল, দাউদের সন্তানদের মধ্যে হটূশ।</div>
<div class="v" id="v3"><span class="vn">3</span> শখনিয়ের সন্তানদের মধ্যে; পরোশের সন্তানদের মধ্যে জাকারিয়া এবং বংশাবলিতে নির্দিষ্ট তার সঙ্গী এক শত পঞ্চাশ জন পুরুষ।</div>
<div class="v" id="v4"><span class="vn">4</span> পহৎ-মোয়াবের সন্তানদের মধ্যে সরহিয়ের পুত্র ইলীয়ৈনয় ও তার সঙ্গী দুই শত পুরুষ।</div>
<div class="v" id="v5"><span class="vn">5</span> শখনিয়ের সন্তানদের মধ্যে মহসীয়েলের পুত্র ও তার সঙ্গী তিন শত পুরুষ।</div>
<div class="v" id="v6"><span class="vn">6</span> আদীনের সন্তানদের মধ্যে যোনাথনের পুত্র এবদ ও তার সঙ্গী পঞ্চাশ জন পুরুষ।</div>
<div class="v" id="v7"><span class="vn">7</span> এলমের সন্তানদের মধ্যে অথলিয়ের পুত্র যিশায়াহ ও তার সঙ্গী সত্তর জন পুরুষ।</div>
<div class="v" id="v8"><span class="vn">8</span> শফটিয়ের সন্তানদের মধ্যে মিকাইলের পুত্র সবদিয় ও তার সঙ্গী আশি জন পুরুষ।</div>
<div class="v" id="v9"><span class="vn">9</span> যোয়াবের সন্তানদের মধ্যে যিহিয়েলের পুত্র ওবদিয় ও তার সঙ্গী দুই শত আঠার জন পুরুষ।</div>
<div class="v" id="v10"><span class="vn">10</span> শলোমীতের সন্তানদের মধ্যে যোষিফিয়ের পুত্র ও তার সঙ্গী এক শত ষাট জন পুরুষ।</div>
<div class="v" id="v11"><span class="vn">11</span> আর বেবয়ের সন্তানদের মধ্যে বেবয়ের পুত্র জাকারিয়া ও তার সঙ্গী আঠাশ জন পুরুষ।</div>
<div class="v" id="v12"><span class="vn">12</span> অস্‌গদের সন্তানদের মধ্যে হকাটনের পুত্র যোহানন ও তার সঙ্গী এক শত দশ জন পুরুষ।</div>
<div class="v" id="v13"><span class="vn">13</span> অদোনীকামের শেষ সন্তানদের মধ্যে কয়েক জন, তাদের নাম ইলীফেলট, যিয়ূয়েল ও শমরিয় ও তাদের সঙ্গী ষাট জন পুরুষ।</div>
<div class="v" id="v14"><span class="vn">14</span> বিগ্‌বয়ের সন্তানদের মধ্যে ঊথয় ও সব্বূদ ও তাদের সঙ্গী সত্তর জন পুরুষ।</div>
<div class="v" id="v15"><span class="vn">15</span> <span class="br-p"><br><br></span>আমি তাদেরকে অহবার দিকে প্রবাহিত নদীর কাছে একত্র করেছিলাম; সেই স্থানে আমরা শিবির স্থাপন করে তিন দিন রইলাম, আর লোকদের ও ইমামদের প্রতি নিরীক্ষণ করলে আমি সেই স্থানে লেবির সন্তানদের কাউকেও দেখতে পেলাম না।</div>
<div class="v" id="v16"><span class="vn">16</span> তখন আমি ইলীয়েষর, অরীয়েল, শমরিয়, ইল্‌নাথন, যারিব, ইল্‌নাথন, নাথন, জাকারিয়া ও মশুল্লম এসব প্রধান লোককে এবং যোয়ারীব ও ইল্‌নাতন নামে দু’জন শিক্ষককে ডাকতে পাঠালাম।</div>
<div class="v" id="v17"><span class="vn">17</span> পরে কাসিফিয়া নামক স্থানের প্রধান লোক ইদ্দোর কাছে তাদেরকে প্রেরণ করলাম; আর ‘তোমরা আমাদের আল্লাহ্‌র গৃহের জন্য পরিচারকদেরকে আমাদের কাছে আন,’ কাসিফিয়া স্থান প্রবাসী ইদ্দোকে ও তার ভাই নথীনীয়দেরকে এই কথা বলতে তাদেরকে হুকুম করলাম।</div>
<div class="v" id="v18"><span class="vn">18</span> আমাদের উপরে আমাদের আল্লাহ্‌র মঙ্গলময় হাত থাকায় তারা আমাদের কাছে ইসরাইলের পুত্র লেবির বংশজাত মহলির সন্তানদের মধ্যে এক জন প্রাচীন, আর শেরেবিয় এবং তার পুত্র ও ভাইয়েরা আঠার জনকে,</div>
<div class="v" id="v19"><span class="vn">19</span> আর হশবিয়কে ও তার সঙ্গে মরারির সন্তানদের মধ্যে যিশায়াহ, তার ভাইয়েরা ও পুত্ররা সহ বিশ জনকে আনলো;</div>
<div class="v" id="v20"><span class="vn">20</span> আর দাউদ ও কর্মকর্তারা, যাদেরকে লেবীয়দের সেবা-কর্মের জন্য দিয়েছিলেন, সেই নথীনীয়দের মধ্যে দুই শত বিশ জনকেও আনলো; সেই সবের নাম লেখা হল।</div>
<div class="v" id="v21"><h2>নিরাপত্তার জন্য মুনাজাত ও রোজা</h2><span class="vn">21</span> <span class="br-p"><br><br></span>পরে আমাদের জন্য এবং আমাদের বালক-বালিকাদের ও সমস্ত সম্পত্তির জন্য সরল পথ যাচ্ঞা করার অভিপ্রায়ে আমাদের আল্লাহ্‌র সাক্ষাতে নিজেদেরকে বিনত করার জন্য আমি সেই স্থানে অহবা নদীর কাছে রোজা ঘোষণা করলাম।</div>
<div class="v" id="v22"><span class="vn">22</span> কারণ পথে দুশমনদের বিরুদ্ধে আমাদের সাহায্য করবার জন্য বাদশাহ্‌র কাছে এক দল সৈন্য কিংবা ঘোড়সওয়ার চাইতে আমার লজ্জা বোধ হয়েছিল; বস্তুত আমরা বাদশাহ্‌কে এই কথা বলেছিলাম, মঙ্গলের জন্য যারা তাঁর খোঁজ করে তাদের সকলের সাথে আছে, কিন্তু যারা তাঁকে ত্যাগ করে, তাঁর পরাক্রম ও তাঁর গজব সেই সবের বিরুদ্ধে নেমে আসে।</div>
<div class="v" id="v23"><span class="vn">23</span> অতএব আমরা রোজা করলাম ও আমাদের আল্লাহ্‌র কাছে সেই বিষয়ের জন্য মুনাজাত করলাম; তাতে তিনি আমাদের অনুরোধ গ্রাহ্য করলেন।</div>
<div class="v" id="v24"><h2>এবাদখানার জন্য উপহার</h2><span class="vn">24</span> <span class="br-p"><br><br></span>পরে আমি ইমামদের মধ্যে বারো জন প্রধানকে, অর্থাৎ শেরেবিয়, হশবিয় ও তাদের সঙ্গে তাদের দশ জন ভাইকে পৃথক করলাম;</div>
<div class="v" id="v25"><span class="vn">25</span> আর বাদশাহ্‌, তাঁর মন্ত্রিরা, নেতৃবর্গ ও উপস্থিত সমস্ত ইসরাইল আমাদের আল্লাহ্‌র গৃহের জন্য উপহার হিসেবে যে রূপা, সোনা ও পাত্র দিয়েছিলেন ওদেরকে তা ওজন করে দিলাম;</div>
<div class="v" id="v26"><span class="vn">26</span> আমি ছয় শত পঞ্চাশ তালন্ত রূপা, এক শত তালন্ত পরিমিত রূপার পাত্র,</div>
<div class="v" id="v27"><span class="vn">27</span> এক শত তালন্ত সোনা, এক হাজার অদকোন মূল্যের বিশটি সোনার পাত্র এবং সোনার মত বহুমূল্য উত্তম পরিষ্কৃত ব্রোঞ্জের দু’টি পাত্র ওজন করে তাদের হাতে দিলাম।</div>
<div class="v" id="v28"><span class="vn">28</span> আর তাদেরকে বললাম, তোমরা মাবুদের উদ্দেশে পবিত্র এবং এই পাত্র সকলও পবিত্র এবং এই রূপা ও সোনা তোমাদের পূর্বপুরুষদের আল্লাহ্‌ মাবুদের উদ্দেশে স্বেচ্ছা-দত্ত নৈবেদ্য।</div>
<div class="v" id="v29"><span class="vn">29</span> অতএব তোমরা জেরুশালেমে মাবুদের গৃহের কুঠরীতে প্রধান ইমাম, লেবীয় ও ইসরাইলের পিতৃকুলপতিদের কাছে যে পর্যন্ত তা ওজন করে না দেবে সেই পর্যন্ত সতর্ক থেকে রক্ষা করবে।</div>
<div class="v" id="v30"><span class="vn">30</span> পরে ইমাম ও লেবীয়েরা জেরুশালেমে আমাদের আল্লাহ্‌র গৃহে নিয়ে যাবার জন্য সেই ওজন করা রূপা, সোনা ও পাত্র গ্রহণ করলো।</div>
<div class="v" id="v31"><h2>জেরুশালেমে ফিরে আসা</h2><span class="vn">31</span> <span class="br-p"><br><br></span>পরে প্রথম মাসের বারো দিনের দিন আমরা জেরুশালেমে যাবার জন্য অহবা নদী থেকে প্রস্থান করলাম, আর আমাদের উপরে আমাদের আল্লাহ্‌র হাত ছিল, তিনি পথিমধ্যে শত্রু ও গুপ্ত দস্যুদলের হাত থেকে আমাদেরকে উদ্ধার করলেন।</div>
<div class="v" id="v32"><span class="vn">32</span> পরে আমরা জেরুশালেমে উপস্থিত হয়ে সেই স্থানে তিন দিন অবস্থিতি করলাম।</div>
<div class="v" id="v33"><span class="vn">33</span> পরে চতুর্থ দিনে সেই রূপা, সোনা ও সমস্ত পাত্র আমাদের আল্লাহ্‌র গৃহে ঊরীয়ের পুত্র মরেমোৎ ইমামের হাতে ওজন করে দেওয়া গেল, আর তার সঙ্গে পীনহসের পুত্র ইলিয়াসর এবং তাদের সঙ্গে যেশূয়ের পুত্র যোষাবদ ও বিন্নূয়ির পুত্র নোয়দিয়, এই দু’জন লেবীয় ছিল।</div>
<div class="v" id="v34"><span class="vn">34</span> সমস্ত দ্রব্য গণনা ও ওজন করে দেওয়া হল এবং সেই সময়ে সমস্ত ওজনের পরিমাণ লেখা হল।</div>
<div class="v" id="v35"><span class="vn">35</span> <span class="br-p"><br><br></span>নির্বাসিত যে লোকেরা বন্দীদশা থেকে ফিরে এসেছিল, তারা ইসরাইলের আল্লাহ্‌র উদ্দেশে পোড়ানো-কোরবানী করলো; তারা সারা ইসরাইলের জন্য বারোটি ষাঁড়, ছিয়ানব্বইটি ভেড়া, সাতাত্তরটি ভেড়ার বাচ্চা ও গুনাহ্‌-কোরবানীর জন্য বারোটি ছাগল, এসব মাবুদের উদ্দেশে পোড়ানো-কোরবানী হিসেবে দেওয়া হল।</div>
<div class="v" id="v36"><span class="vn">36</span> পরে রাজ প্রতিনিধি প্রদেশপালদের কাছে ও নদী-পারস্থ শাসনকর্তাদের কাছে বাদশাহ্‌র হুকুম-পত্র পৌঁছে দেওয়া হল, আর তারা লোকদের এবং আল্লাহ্‌র গৃহের জন্য সাহায্য করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>