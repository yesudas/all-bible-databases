<html><head>
<meta http-equiv="Content-Type" content="text/html;charset=utf-8" />
<title>Ezra 9 &ndash; উযায়ের &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezra', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>উযায়ের</b> &ndash; <a href="Ezra_1.html">1</a> ... <a href="Ezra_7.html">7</a> <a href="Ezra_8.html">8</a> <b>9</b> <a href="Ezra_10.html">10</a> </div><hr>
<h1>Ezra 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইহুদীদের অপরাধ ও মন পরিবর্তন</h2><span class="vn">1</span> <span class="br-p"><br><br></span>সেই কাজের সমাপ্তির পর কর্মকর্তারা আমার কাছে এসে বললেন, ইসরাইল লোকেরা, ইমামেরা ও লেবীয়েরা নানা দেশ-নিবাসী জাতিদের থেকে নিজদেরকে পৃথক করে নি; কেনানীয়, হিট্টিয়, পরিষীয়, যিবূষীয় অম্মোনীয়, মোয়াবীয়, মিসরীয় ও আমোরীয় লোকদের মত জঘন্য কাজ করছে।</div>
<div class="v" id="v2"><span class="vn">2</span> বস্তুত তারা নিজেদের জন্য ও নিজের নিজের পুত্রদের জন্য তাদের কন্যাদের গ্রহণ করেছে; এভাবে পবিত্র বংশ নানা দেশ-নিবাসী জাতিদের সঙ্গে মিশ্রিত হয়েছে; এবং কর্মকর্তারা ও শাসনকর্তারাই প্রথমে এই বিশ্বাস ভঙ্গে প্রবৃত্ত হয়েছেন।</div>
<div class="v" id="v3"><span class="vn">3</span> এই কথা শুনে আমি আমার কাপড় ও পরিচ্ছদ ছিঁড়ে এবং আমার মাথার চুল ও দাড়ি ছিঁড়ে স্তম্ভিত হয়ে বসে রইলাম।</div>
<div class="v" id="v4"><span class="vn">4</span> তখন বন্দীদশা থেকে আগত লোকদের বিশ্বাস ভঙ্গ বিষয়ে যারা ইসরাইলের আল্লাহ্‌র কালামের ভয়ে কাঁপতে লাগল, তারা আমার কাছে একত্র হল এবং আমি সন্ধ্যাকালীন কোরবানীর সময় পর্যন্ত স্তম্ভিত হয়ে বসে রইলাম।</div>
<div class="v" id="v5"><h2>হযরত উযায়েরের মুনাজাত</h2><span class="vn">5</span> <span class="br-p"><br><br></span>পরে সন্ধ্যাকালীন কোরবানীর সময়ে আমি মনোদুঃখ থেকে উঠলাম এবং ছেঁড়া কাপড় ও পরিচ্ছদ না খুলে হাঁটু পেতে আমার আল্লাহ্‌ মাবুদের উদ্দেশে দু’হাত তুললাম;</div>
<div class="v" id="v6"><span class="vn">6</span> আর বললাম হে আমার আল্লাহ্‌, আমি তোমার দিকে মুখ তুলতে লজ্জিত ও বিষণ্ন হচ্ছি, কেননা হে আমার আল্লাহ্‌, আমাদের অপরাধ আমাদের মাথার উপরে উঠেছে ও আমাদের দোষ বৃদ্ধি পেয়ে আসমান ছুঁয়েছে।</div>
<div class="v" id="v7"><span class="vn">7</span> <span class="br-p"><br><br></span>আমাদের পূর্বপুরুষদের সময় থেকে আজ পর্যন্ত আমরা মহাদোষে দোষী; আমাদের অপরাধের জন্য আমাদের, আমাদের বাদশাহ্‌দের ও আমাদের ইমামদেরকে নানা দেশীয় বাদশাহ্‌দের হাতে, তলোয়ারে, বন্দীদশায়, লুণ্ঠনে ও চরম অপমানের জন্য তুলে দেওয়া হয়েছে, যা আজও দেখা যাচ্ছে।</div>
<div class="v" id="v8"><span class="vn">8</span> আর এখন আমাদের আল্লাহ্‌ মাবুদের কাছে ক্ষণকালের জন্য আমাদের কৃপালাভ হল যেন তিনি কতকগুলো অবশিষ্ট লোককে রক্ষা করেন, তাঁর পবিত্র স্থানে আমাদেরকে একটু আশ্রয় দেন, আমাদের আল্লাহ্‌ যেন আমাদের চোখ আলোতে পূর্ণ করেন ও গোলামীত্বের অবস্থায় একটু শান্তি দেন।</div>
<div class="v" id="v9"><span class="vn">9</span> কারণ আমরা গোলাম, তবুও আমাদের আল্লাহ্‌ আমাদের গোলামীত্বের আমাদেরকে ত্যাগ করেন নি, কিন্তু আমাদের প্রাণের শান্তির জন্য, আমাদের আল্লাহ্‌র গৃহ স্থাপন ও তার ভাঙ্গা স্থান মেরামত করার এবং এহুদায় ও জেরুশালেমে আমাদেরকে একটি প্রাচীর দেবার জন্য তিনি পারস্য-বাদশাহ্‌দের দৃষ্টিতে আমাদের প্রতি অটল মহব্বত প্রকাশ করলেন।</div>
<div class="v" id="v10"><span class="vn">10</span> <span class="br-p"><br><br></span>এখন, হে আমাদের আল্লাহ্‌, এর পরে আমরা কি বলবো? কেননা আমরা তোমার সমস্ত হুকুম ত্যাগ করেছি,</div>
<div class="v" id="v11"><span class="vn">11</span> যা তুমি তোমার গোলাম নবীদের দ্বারা দিয়েছিলে ও বলেছিলে, তোমরা যে দেশ অধিকার করতে যাচ্ছে, তা দেশবাসী লোকদের নাপাকীতার দরুন নাপাক হয়েছে; তাদের ঘৃণার সমস্ত কাজের জন্য দেশের এক প্রান্ত থেকে অপর প্রান্ত পর্যন্ত তাদের অপবিত্রতায় পরিপূর্ণ হয়েছে।</div>
<div class="v" id="v12"><span class="vn">12</span> অতএব তোমরা তাদের পুত্রদের সঙ্গে তোমাদের কন্যাদের বিয়ে দিও না ও তোমাদের পুত্রদের জন্য তাদের কন্যাদেরকে গ্রহণ করো না এবং তাদের শান্তি ও মঙ্গল কখনও চেষ্টা করো না; যেন তোমরা বলবান হও, যেন দেশের উত্তম দ্রব্য ভোগ করতে ও চিরকালের জন্য নিজের সন্তানদের জন্য অধিকারস্বরূপ তা রেখে যেতে পার।</div>
<div class="v" id="v13"><span class="vn">13</span> কিন্তু আমাদের সকল দুষ্কর্ম ও মহাদোষের দরুন আমাদের প্রতি এ সব ঘটেছে; তবুও, হে আমাদের আল্লাহ্‌, তুমি আমাদের অপরাধের দণ্ড লঘু করেছ, এছাড়া, আমাদের কতগুলো লোককে রক্ষা পেতে দিয়েছ;</div>
<div class="v" id="v14"><span class="vn">14</span> এই সকলের পরেও আমরা কি পুনর্বার তোমার হুকুম লঙ্ঘন করে ঘৃণার কাজে লিপ্ত এই জাতিদের সঙ্গে আত্মীয়তা করবো? করলে তুমি কি আমাদের প্রতি এমন ক্রোধ করবে না যে, আমরা বিলুপ্ত হব, আর আমাদের মধ্যে অবশিষ্ট বা রক্ষাপ্রাপ্ত কেউ থাকবে না?</div>
<div class="v" id="v15"><span class="vn">15</span> হে মাবুদ ইসরাইলের আল্লাহ্‌, তুমি ধর্মময়, কেননা আমরা রক্ষিত হয়ে আজ পর্যন্ত কয়েক জন লোক অবশিষ্ট রয়েছি; দেখ, আমরা তোমার গণনায় দোষী, তাই তোমার সাক্ষাতে আমাদের কেউই দাঁড়াতে পারে না।</div>
</div>
<!-- PARSED ABOVE; EDITING MAY BREAK PARSER -->
</body></html>