<html><head>
<meta http-equiv="Content-Type" content="text/html;charset=utf-8" />
<title>Gen 12 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 12);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_10.html">10</a> <a href="Gen_11.html">11</a> <b>12</b> <a href="Gen_13.html">13</a> <a href="Gen_14.html">14</a> ... <a href="Gen_50.html">50</a> </div><hr>
<h1>Gen 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইব্রামের প্রতি আল্লাহ্‌র আহ্বান</h2><span class="vn">1</span> <span class="br-p"><br><br></span>মাবুদ ইব্রামকে বললেন, তুমি তোমার দেশ, আত্মীয়-স্ব্বজন ও পিতার বাড়ি-ঘর পরিত্যাগ করে আমি যে দেশ তোমাকে দেখাই সেই দেশে চল।</div>
<div class="v" id="v2"><span class="vn">2</span> আমি তোমার মধ্য থেকে একটি মহাজাতি উৎপন্ন করবো এবং তোমাকে দোয়া করে তোমার নাম মহৎ করবো; তাতে তুমি দোয়ার আকর হবে।</div>
<div class="v" id="v3"><span class="vn">3</span> যারা তোমাকে দোয়া করবে তাদের আমি দোয়া করবো; যে কেউ তোমাকে বদদোয়া দেবে তাকে আমি বদদোয়া দেব। তোমার মধ্য দিয়ে দুনিয়ার সমস্ত জাতি দোয়া লাভ করবে।</div>
<div class="v" id="v4"><span class="vn">4</span> <span class="br-p"><br><br></span>পরে ইব্রাম মাবুদের সেই কথা অনুসারে যাত্রা করলেন; লূতও তাঁর সঙ্গে গেলেন। হারণ থেকে প্রস্থান করার সময় ইব্রামের পঁচাত্তর বছর বয়স হয়েছিল।</div>
<div class="v" id="v5"><span class="vn">5</span> ইব্রাম তাঁর স্ত্রী সারীকে ও ভাতিজা লূতকে এবং হারণে তাঁরা যে ধন উপার্জন করেছিলেন, ও যে সব গোলাম-বাঁদী লাভ করেছিলেন, সেই সমস্ত নিয়ে কেনান দেশে যাবার জন্য যাত্রা করলেন এবং কেনান দেশে আসলেন।</div>
<div class="v" id="v6"><span class="vn">6</span> আর ইব্রাম নানা দেশ দিয়ে যেতে যেতে শিখিমে, মোরির এলোন গাছের কাছে উপস্থিত হলেন। সেই সময় কেনানীয়েরা সেই দেশে বাস করতো।</div>
<div class="v" id="v7"><span class="vn">7</span> পরে মাবুদ ইব্রামকে দর্শন দিয়ে বললেন, আমি তোমার বংশকে এই দেশ দেব; আর যিনি ইব্রামকে দর্শন দিয়েছিলেন ইব্রাম সেই মাবুদের উদ্দেশে সেই স্থানে একটি কোরবানগাহ্‌ তৈরি করলেন।</div>
<div class="v" id="v8"><span class="vn">8</span> পরে তিনি ঐ স্থান ত্যাগ করে পর্বতে গিয়ে বেথেলের পূর্ব দিকে তাঁর তাঁবু স্থাপন করলেন; তার পশ্চিমে বেথেল ও পূর্ব দিকে অয় নগর ছিল; তিনি সেই স্থানে মাবুদের উদ্দেশে এক কোরবানগাহ্‌ তৈরি করলেন ও মাবুদের এবাদত করলেন।</div>
<div class="v" id="v9"><span class="vn">9</span> পরে ইব্রাম ক্রমে ক্রমে দক্ষিণে গমন করলেন।</div>
<div class="v" id="v10"><h2>মিসর দেশে হযরত ইব্রাম ও বিবি সারী</h2><span class="vn">10</span> <span class="br-p"><br><br></span>দেশে দুর্ভিক্ষ হলে পর ইব্রাম মিসরে প্রবাস করতে যাত্রা করলেন; কেননা (কেনান) দেশে ভীষণ দুর্ভিক্ষ হয়েছিল।</div>
<div class="v" id="v11"><span class="vn">11</span> আর ইব্রাম যখন মিসরে প্রবেশ করতে উদ্যত হন, তখন তাঁর স্ত্রী সারীকে বললেন, তুমি দেখতে খুব সুন্দরী;</div>
<div class="v" id="v12"><span class="vn">12</span> এজন্য মিসরীয়েরা যখন তোমাকে দেখবে তখন তুমি যে আমার স্ত্রী এই ভেবে আমাকে মেরে ফেলবে, আর তোমাকে জীবিত রাখবে।</div>
<div class="v" id="v13"><span class="vn">13</span> আরজ করি, এই কথা বলো যে, তুমি আমার বোন; যেন তোমার অনুরোধে আমার মঙ্গল হয় ও তোমার জন্য আমার প্রাণ বাঁচে।</div>
<div class="v" id="v14"><span class="vn">14</span> পরে ইব্রাম মিসরে প্রবেশ করলে মিসরীয়েরা দেখতে পেল যে, ঐ নারী খুবই সুন্দরী।</div>
<div class="v" id="v15"><span class="vn">15</span> আর ফেরাউনের কর্মকর্তারা তাঁকে দেখে ফেরাউনের কাছে তাঁর প্রশংসা করলেন; তাতে সারীকে ফেরাউনের প্রাসাদে নিয়ে যাওয়া হল।</div>
<div class="v" id="v16"><span class="vn">16</span> আর তাঁর অনুরোধে তিনি ইব্রামের সঙ্গে ভাল ব্যবহার করলেন; তাতে ইব্রাম ভেড়া, গরু, গাধা-গাধী ও উট এবং গোলাম-বাঁদী লাভ করলেন।</div>
<div class="v" id="v17"><span class="vn">17</span> <span class="br-p"><br><br></span>কিন্তু ইব্রামের স্ত্রী সারীর জন্য মাবুদ ফেরাউন ও তাঁর পরিবারের উপরে ভীষণ উৎপাত ঘটালেন।</div>
<div class="v" id="v18"><span class="vn">18</span> তাতে ফেরাউন ইব্রামকে ডেকে বললেন, আপনি আমার সঙ্গে এ কি ব্যবহার করলেন? উনি আপনার স্ত্রী, এই কথা আমাকে কেন বলেন নি?</div>
<div class="v" id="v19"><span class="vn">19</span> ওঁকে আপনার বোন কেন বললেন? আমি তো ওঁকে বিয়ে করতে নিয়েছিলাম। এখন আপনার স্ত্রীকে নিয়ে চলে যান।</div>
<div class="v" id="v20"><span class="vn">20</span> তখন ফেরাউন লোকদেরকে তাঁর বিষয়ে হুকুম দিলেন, আর তারা সর্বস্ব সহ তাঁকে ও তাঁর স্ত্রীকে বিদায় করলো।</div>
</div>
<!-- PARSED ABOVE; EDITING MAY BREAK PARSER -->
</body></html>