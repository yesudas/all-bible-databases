<html><head>
<meta http-equiv="Content-Type" content="text/html;charset=utf-8" />
<title>Gen 13 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 13);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_11.html">11</a> <a href="Gen_12.html">12</a> <b>13</b> <a href="Gen_14.html">14</a> <a href="Gen_15.html">15</a> ... <a href="Gen_50.html">50</a> </div><hr>
<h1>Gen 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইব্রাম ও হযরত লূতের পৃথক হওয়া</h2><span class="vn">1</span> <span class="br-p"><br><br></span>পরে ইব্রাম ও তাঁর স্ত্রী সমস্ত সম্পত্তি নিয়ে লূতের সঙ্গে মিসর থেকে কেনান দেশের দক্ষিণাঞ্চলে যাত্রা করলেন।</div>
<div class="v" id="v2"><span class="vn">2</span> ইব্রাম পশুধনে এবং সোনা ও রূপায় অতিশয় ধনবান ছিলেন।</div>
<div class="v" id="v3"><span class="vn">3</span> পরে তিনি দক্ষিণ থেকে বেথেলের দিকে যেতে যেতে বেথেলের ও অয়ের মধ্যবর্তী যে স্থানে আগে তাঁর তাঁবু খাটিয়ে ছিল,</div>
<div class="v" id="v4"><span class="vn">4</span> সেই স্থানে তাঁর পূর্বনির্মিত কোরবানগাহ্‌র কাছে উপস্থিত হলেন। সেখানে ইব্রাম মাবুদের এবাদত করলেন।</div>
<div class="v" id="v5"><span class="vn">5</span> ইব্রামের সহযাত্রী লূতেরও অনেক গরু-ছাগলের পাল, ভেড়ার পাল এবং তাঁবু ছিল।</div>
<div class="v" id="v6"><span class="vn">6</span> তাদের একত্রে বাস করার পক্ষে সেই দেশটি ছোট হল, কেননা তাঁদের প্রচুর সম্পত্তি থাকাতে তাঁরা একত্রে বাস করতে পারলেন না।</div>
<div class="v" id="v7"><span class="vn">7</span> ফলে ইব্রামের পশুপালকদের ও লূতের পশুপালকদের মধ্যে ঝগড়া-বিবাদ হত। সেই সময় সেই দেশে কেনানীয়েরা ও পরিষীয়েরাও বাস করতো।</div>
<div class="v" id="v8"><span class="vn">8</span> <span class="br-p"><br><br></span>তাতে ইব্রাম লূতকে বললেন, আরজ করি, তোমার ও আমার মধ্যে এবং তোমার পশুপালকদের ও আমার পশুপালকদের মধ্যে ঝগড়া-বিবাদ না হোক; কেননা আমরা পরস্পর জ্ঞাতি।</div>
<div class="v" id="v9"><span class="vn">9</span> তোমার সম্মুখে তো সমস্ত দেশটি পড়ে আছে। আরজ করি, আমার কাছ থেকে পৃথক হও; হয়, তুমি বামে যাও, আমি ডানে যাই; নয়, তুমি ডানে যাও, আমি বামে যাই।</div>
<div class="v" id="v10"><span class="vn">10</span> <span class="br-p"><br><br></span>তখন লূত চোখ তুলে দেখলেন, জর্ডানের সমস্ত অঞ্চল সোয়র পর্যন্ত সর্বত্র যথেষ্ট পানি আছে এবং তা মাবুদের বাগানের মত, মিসর দেশের মত, কেননা সেই সময় মাবুদ সাদুম ও আমুরা বিনষ্ট করেন নি।</div>
<div class="v" id="v11"><span class="vn">11</span> অতএব লূত নিজের জন্য জর্ডানের সমস্ত অঞ্চল মনোনীত করে পূর্ব দিকে প্রস্থান করলেন; এভাবে তাঁরা পরস্পর একে অন্যের কাছ থেকে পৃথক হলেন।</div>
<div class="v" id="v12"><span class="vn">12</span> ইব্রাম কেনান দেশে থাকলেন এবং লূত সেই অঞ্চলের নগরগুলোর মধ্যে থেকে সাদুমের কাছ পর্যন্ত তাঁবু স্থাপন করতে লাগলেন।</div>
<div class="v" id="v13"><span class="vn">13</span> সাদুমের লোকেরা ভীষণ দুষ্ট ছিল ও মাবুদের বিরুদ্ধে মহা গুনাহ্‌ করছিল।</div>
<div class="v" id="v14"><h2>হযরত ইব্রামের হেবরনে গমন</h2><span class="vn">14</span> <span class="br-p"><br><br></span>ইব্রামের কাছ থেকে লূত পৃথক হলে পর মাবুদ ইব্রামকে বললেন, এই যে স্থানে তুমি আছ, এই স্থান থেকে চোখ তুলে উত্তর-দক্ষিণে ও পূর্ব-পশ্চিমে দৃষ্টিপাত করো;</div>
<div class="v" id="v15"><span class="vn">15</span> কেননা এই যে সমস্ত দেশ তুমি দেখতে পাচ্ছ, এই স্থান আমি তোমাকে ও যুগে যুগে তোমার বংশকে দেব।</div>
<div class="v" id="v16"><span class="vn">16</span> আর দুনিয়ার ধূলিকণা মত তোমার বংশ বৃদ্ধি করবো; কেউ যদি দুনিয়ার ধূলি গণনা করতে পারে তবে তোমার বংশও গণনা করা যাবে।</div>
<div class="v" id="v17"><span class="vn">17</span> উঠ, এই দেশের দৈর্ঘ্যপ্রস্থ ঘুরে দেখ, কেননা আমি তোমাকেই এই দেশ দেব।</div>
<div class="v" id="v18"><span class="vn">18</span> <span class="br-p"><br><br></span>তখন ইব্রাম তাঁবু তুলে হেবরনে অবস্থিত মম্রির এলোন বনের কাছে গিয়ে বাস করলেন এবং সেখানে মাবুদের উদ্দেশে একটি কোরবানগাহ্‌ তৈরি করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>