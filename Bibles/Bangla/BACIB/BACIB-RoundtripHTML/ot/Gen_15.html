<html><head>
<meta http-equiv="Content-Type" content="text/html;charset=utf-8" />
<title>Gen 15 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 15);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_13.html">13</a> <a href="Gen_14.html">14</a> <b>15</b> <a href="Gen_16.html">16</a> <a href="Gen_17.html">17</a> ... <a href="Gen_50.html">50</a> </div><hr>
<h1>Gen 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইব্রামের সঙ্গে আল্লাহ্‌র নিয়ম স্থাপন</h2><span class="vn">1</span> <span class="br-p"><br><br></span>ঐ ঘটনার পরে দর্শনের মধ্য দিয়ে মাবুদের কালাম ইব্রামের কাছে নাজেল হল। মাবুদ বললেন, ইব্রাম, ভয় করো না, আমিই তোমার ঢাল ও তোমার মহাপুরস্কার।</div>
<div class="v" id="v2"><span class="vn">2</span> ইব্রাম বললেন, হে সার্বভৌম মাবুদ, তুমি আমাকে কি দেবে? আমি তো নিঃসন্তান অবস্থায় দিন যাপন করছি এবং এই দামেস্কের ইলীয়েষর আমার বাড়ির ওয়ারিশ হবে।</div>
<div class="v" id="v3"><span class="vn">3</span> আর ইব্রাম বললেন, দেখ, তুমি আমাকে সন্তান দিলে না এবং আমার বাড়িতে জন্মগ্রহণ করেছে এমন এক জন গোলাম আমার ওয়ারিশ হবে।</div>
<div class="v" id="v4"><span class="vn">4</span> তখন দেখ, তাঁর কাছে মাবুদের কালাম নাজেল হল, যথা, ঐ ব্যক্তি তোমার ওয়ারিশ হবে না, কিন্তু যে তোমার ঔরসে জন্মাবে, সেই তোমার ওয়ারিশ হবে।</div>
<div class="v" id="v5"><span class="vn">5</span> পরে তিনি তাঁকে বাইরে এনে বললেন, তুমি আসমানে দৃষ্টিপাত করে যদি তারা গণনা করতে পার তবে গণনা করে বল। তিনি তাঁকে আরও বললেন, ঐ তারার মতই তোমার বংশ হবে।</div>
<div class="v" id="v6"><span class="vn">6</span> তখন তিনি মাবুদের উপর ঈমান আনলেন, আর মাবুদ তাঁর পক্ষে তা ধার্মিকতা বলে গণনা করলেন।</div>
<div class="v" id="v7"><span class="vn">7</span> <span class="br-p"><br><br></span>আর তাঁকে বললেন, যিনি এই দেশের অধিকার দেবার জন্য কলদীয় দেশের ঊর থেকে তোমাকে বের করে এনেছেন, আমি সেই মাবুদ।</div>
<div class="v" id="v8"><span class="vn">8</span> তখন তিনি বললেন, হে সার্বভৌম মাবুদ, আমি যে এর অধিকারী হব তা কিসে জানবো?</div>
<div class="v" id="v9"><span class="vn">9</span> তিনি তাঁকে বললেন, তুমি তিন বছরের একটি গাভী, তিন বছরের একটি ছাগী, তিন বছরের একটি ভেড়া এবং একটি ঘুঘু ও একটি কবুতরের বাচ্চা আমার কাছে আন।</div>
<div class="v" id="v10"><span class="vn">10</span> পরে তিনি সেই সমস্ত তাঁর কাছে এনে দুই দুই খণ্ড করলেন এবং এক একটি খণ্ডের সম্মুখে অন্য অন্য খণ্ডটি রাখলেন, কিন্তু পাখিগুলোকে দ্বিখণ্ড করলেন না।</div>
<div class="v" id="v11"><span class="vn">11</span> পরে হিংস্র পাখিগুলো সেই মৃত পশুদের উপরে পড়লে ইব্রাম তাদেরকে তাড়িয়ে দিলেন।</div>
<div class="v" id="v12"><span class="vn">12</span> <span class="br-p"><br><br></span>পরে সূর্যাস্তের সময়ে ইব্রাম গভীর ঘুমে আচ্ছন্ন হলেন; আর দেখ, ঘুমের মধ্যেই তিনি ত্রাস ও অন্ধকারে আক্রান্ত হলেন।</div>
<div class="v" id="v13"><span class="vn">13</span> তখন তিনি ইব্রামকে বললেন, নিশ্চয় জেনো, তোমার সন্তানেরা পরদেশে প্রবাসী থাকবে এবং বিদেশী লোকদের গোলামীর কাজ করবে; লোকে চার শত বছর পর্যন্ত তাদেরকে দুঃখ দেবে;</div>
<div class="v" id="v14"><span class="vn">14</span> আবার তারা যে জাতির গোলাম হবে, আমিই সেই জাতির উপর গজব নাজেল করবো; তারপর তারা যথেষ্ট সম্পদ নিয়ে বের হবে।</div>
<div class="v" id="v15"><span class="vn">15</span> আর তুমি শান্তিতে তোমার পূর্বপুরুষদের কাছে চলে যাবে ও শুভ বৃদ্ধাবস্থায় কবর পাবে।</div>
<div class="v" id="v16"><span class="vn">16</span> আর তোমার বংশের চতুর্থ পুরুষ এই দেশে ফিরে আসবে; কেননা আমোরীয়দের অপরাধ এখনও সমপূর্ণ হয় নি।</div>
<div class="v" id="v17"><span class="vn">17</span> <span class="br-p"><br><br></span>পরে সূর্য অস্তগত ও অন্ধকার হলে দেখ, ধোঁয়ায় ভরা চুলা ও জ্বলন্ত উল্কা ঐ দু’টি খণ্ডশ্রেণীর মধ্য দিয়ে চলে গেল।</div>
<div class="v" id="v18"><span class="vn">18</span> সেদিন মাবুদ ইব্রামের সঙ্গে নিয়ম স্থির করে বললেন, আমি মিসরের নদী থেকে মহানদী ফোরাত পর্যন্ত এই দেশ তোমার বংশকে দিলাম;</div>
<div class="v" id="v19"><span class="vn">19</span> কেনীয়, কনিষীয়, কদমোনীয়,</div>
<div class="v" id="v20"><span class="vn">20</span> হিট্টিয়, পরিষীয়, রফায়ীয়,</div>
<div class="v" id="v21"><span class="vn">21</span> আমোরীয়, কেনানীয়, গির্গাশীয় ও যিবূষীয় লোকদের দেশ দিলাম।</div>
</div>
<!-- PARSED ABOVE; EDITING MAY BREAK PARSER -->
</body></html>