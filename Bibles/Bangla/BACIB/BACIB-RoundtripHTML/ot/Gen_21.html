<html><head>
<meta http-equiv="Content-Type" content="text/html;charset=utf-8" />
<title>Gen 21 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 21);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_19.html">19</a> <a href="Gen_20.html">20</a> <b>21</b> <a href="Gen_22.html">22</a> <a href="Gen_23.html">23</a> ... <a href="Gen_50.html">50</a> </div><hr>
<h1>Gen 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইস্‌হাকের জন্ম</h2><span class="vn">1</span> <span class="br-p"><br><br></span>পরে মাবুদ তাঁর কালাম অনুসারে সারার তত্ত্বাবধান করলেন; মাবুদ যা বলেছিলেন সারার প্রতি তাই করলেন।</div>
<div class="v" id="v2"><span class="vn">2</span> আর সারা গর্ভবতী হয়ে আল্লাহ্‌র উক্ত নিরূপিত সময়ে ইব্রাহিমের বৃদ্ধকালে তাঁর জন্য পুত্র প্রসব করলেন।</div>
<div class="v" id="v3"><span class="vn">3</span> তখন ইব্রাহিম সারার গর্ভজাত তাঁর পুত্রের নাম ইস্‌হাক (হাস্য) রাখলেন।</div>
<div class="v" id="v4"><span class="vn">4</span> পরে ঐ পুত্র ইস্‌হাকের আট দিন বয়সে ইব্রাহিম আল্লাহ্‌র হুকুম অনুসারে তার খৎনা করলেন।</div>
<div class="v" id="v5"><span class="vn">5</span> ইব্রাহিমের এক শত বছর বয়সে তাঁর পুত্র ইস্‌হাকের জন্ম হয়।</div>
<div class="v" id="v6"><span class="vn">6</span> আর সারা বললেন, আল্লাহ্‌ আমার মুখে হাসি ফুটালেন; যে কেউ এই কথা শুনবে সেও আমার সঙ্গে হাসবে।</div>
<div class="v" id="v7"><span class="vn">7</span> তিনি আরও বললেন, সারা বালকদেরকে স্তন পান করাবে এমন কথা ইব্রাহিমকে কে বলতে পারতো? কেননা আমি তাঁর বৃদ্ধকালে তাঁর জন্য পুত্র প্রসব করলাম।</div>
<div class="v" id="v8"><h2>বিবি হাজেরা ও ইসমাইল দূরীকৃত</h2><span class="vn">8</span> <span class="br-p"><br><br></span>পরে বালকটি বড় হয়ে স্তন্য পান ত্যাগ করলো; আর যেদিন ইস্‌হাক স্তন্য পান ত্যাগ করলো, সেদিন ইব্রাহিম মহাভোজ প্রস্তুত করলেন।</div>
<div class="v" id="v9"><span class="vn">9</span> একদিন মিসরীয়া হাজেরা ইব্রাহিমের জন্য যে পুত্র প্রসব করেছিল, সারা তাকে পরিহাস করতে দেখলেন।</div>
<div class="v" id="v10"><span class="vn">10</span> তাতে তিনি ইব্রাহিমকে বললেন, তুমি ঐ বাঁদীকে ও ওর পুত্রকে দূর করে দেও; কেননা আমার পুত্র ইস্‌হাকের সঙ্গে ঐ বাঁদীর পুত্র ওয়ারিশ হবে না।</div>
<div class="v" id="v11"><span class="vn">11</span> এই কথায় ইব্রাহিম তাঁর পুত্রের বিষয়ে ভীষণ অসন্তুষ্ট হলেন।</div>
<div class="v" id="v12"><span class="vn">12</span> আর আল্লাহ্‌ ইব্রাহিমকে বললেন, ঐ বালকের বিষয়ে ও তোমার ঐ বাঁদীর বিষয়ে অসন্তুষ্ট হয়ো না; সারা তোমাকে যা বলছে, তার সেই কথা শুন; কেননা ইস্‌হাকের বংশই তোমার বংশ বলে আখ্যাত হবে।</div>
<div class="v" id="v13"><span class="vn">13</span> আর ঐ বাঁদীর পুত্র হতেও আমি একটি জাতি উৎপন্ন করবো, কারণ সে তোমার বংশজাত।</div>
<div class="v" id="v14"><span class="vn">14</span> পরে ইব্রাহিম খুব ভোরে উঠে রুটি ও পানিতে পূর্ণ একটি কুপা নিয়ে হাজেরার কাঁধে দিলেন এবং বালকটিকে তার হাতে দিয়ে তাকে বিদায় দিলেন। তাতে সে প্রস্থান করে বের্‌-শেবা মরুপ্রান্তরে ঘুরে বেড়াতে লাগল।</div>
<div class="v" id="v15"><span class="vn">15</span> <span class="br-p"><br><br></span>পরে কুপার পানি শেষ হলে পর সে একটি ঝোপের নিচে বালকটিকে ফেলে রাখল;</div>
<div class="v" id="v16"><span class="vn">16</span> আর সে নিজে তার সম্মুখ থেকে অনেকটা দূরে, অনুমান এক তীর দূরে গিয়ে বসলো, কারণ সে বললো, বালকটির মৃত্যু আমি দেখব না। আর সে তার সম্মুখ থেকে দূরে বসে চিৎকার করে কাঁদতে লাগল।</div>
<div class="v" id="v17"><span class="vn">17</span> তখন আল্লাহ্‌ বালকটির কান্নার আওয়াজ শুনলেন; আর আল্লাহ্‌র ফেরেশতা আকাশ থেকে ডেকে হাজেরাকে বললেন, হাজেরা, তোমার কি হল? ভয় করো না, বালকটি যেখানে আছে, আল্লাহ্‌ সেই স্থান থেকে ওর কান্নার আওয়াজ শুনলেন;</div>
<div class="v" id="v18"><span class="vn">18</span> তুমি উঠে বালকটিকে তুলে নেও; কারণ আমি ওকে একটি মহাজাতি করবো।</div>
<div class="v" id="v19"><span class="vn">19</span> তখন আল্লাহ্‌ তার চোখ খুলে দিলেন, তাতে সে পানিতে পূর্ণ একটি কূপ দেখতে পেল, আর সেখানে গিয়ে কুপাতে পানি পূর্ণ করে বালকটিকে পান করাল।</div>
<div class="v" id="v20"><span class="vn">20</span> <span class="br-p"><br><br></span>পরে আল্লাহ্‌ বালকটির সহবর্তী হলেন, আর সে বড় হয়ে উঠলো এবং মরুপ্রান্তরে থেকে তীরন্দাজ হল।</div>
<div class="v" id="v21"><span class="vn">21</span> সে পারণ মরু-প্রান্তরে বাস করতে লাগল। আর তার মা তার বিয়ের জন্য মিসর দেশ থেকে একটি কন্যা আনলো।</div>
<div class="v" id="v22"><h2>হযরত ইব্রাহিম ও আবিমালেকের চুক্তি</h2><span class="vn">22</span> <span class="br-p"><br><br></span>সেই সময়ে আবিমালেক এবং তাঁর সেনাপতি ফীখোল ইব্রাহিমকে বললেন, আপনি যা কিছু করেন তাতেই আল্লাহ্‌ আপনার সহবর্তী হন।</div>
<div class="v" id="v23"><span class="vn">23</span> অতএব আপনি এখন এই স্থানে আল্লাহ্‌র কসম খেয়ে আমাকে বলুন যে, আমার প্রতি এবং আমার পুত্র ও পৌত্রের প্রতি বেঈমানী করবেন না; আমি আপনার প্রতি যেমন রহম করেছি, আপনিও আমার প্রতি ও আপনার প্রবাসস্থান এই দেশের প্রতি ঠিক তেমনি রহম করবেন।</div>
<div class="v" id="v24"><span class="vn">24</span> তখন ইব্রাহিম বললেন, কসম করবো।</div>
<div class="v" id="v25"><span class="vn">25</span> কিন্তু আবিমালেকের গোলামেরা একটি পানিপূর্ণ কূপ সবলে অধিকার করেছিল, এজন্য ইব্রাহিম আবিমালেককে অনুযোগ করলেন।</div>
<div class="v" id="v26"><span class="vn">26</span> তাতে আবিমালেক বললেন, এই কাজ কে করেছে, তা আমি জানি না; আপনিও আমাকে জানান নি এবং আমিও কেবল আজ এই কথা শুনলাম।</div>
<div class="v" id="v27"><span class="vn">27</span> <span class="br-p"><br><br></span>পরে ইব্রাহিম ভেড়া ও গরু নিয়ে আবিমালেককে দিলেন এবং উভয়ে একটি চুক্তি স্থির করলেন।</div>
<div class="v" id="v28"><span class="vn">28</span> আর ইব্রাহিম পাল থেকে সাতটা ভেড়ীর বাচ্চা পৃথক করে রাখলেন।</div>
<div class="v" id="v29"><span class="vn">29</span> আবিমালেক তাঁকে জিজ্ঞাসা করলেন, আপনি কি অভিপ্রায়ে এই সাতটি ভেড়ীর বাচ্চা পৃথক করে রাখলেন?</div>
<div class="v" id="v30"><span class="vn">30</span> <span class="br-p"><br><br></span>তিনি বললেন, আমি যে এই কূপটি খনন করেছি, তার প্রমাণ হিসেবে আমার কাছ থেকে এই সাতটি ভেড়ীর বাচ্চা আপনাকে গ্রহণ করতে হবে।</div>
<div class="v" id="v31"><span class="vn">31</span> এজন্য তিনি সেই স্থানের নাম বের্‌-শেবা (কসমের কূপ) রাখলেন, কেননা সেই স্থানে তাঁরা উভয়ে শপথ করলেন ও কসম খেলেন।</div>
<div class="v" id="v32"><span class="vn">32</span> এভাবে তাঁরা বের্‌-শেবাতে নিয়ম স্থির করলেন; পরে আবিমালেক ও তাঁর সেনাপতি ফীখোল ফিলিস্তিনীদের দেশে ফিরে গেলেন।</div>
<div class="v" id="v33"><span class="vn">33</span> পরে ইব্রাহিম বের্‌-শেবায় ঝাউ গাছ রোপণ করে সেই স্থানে অনাদি অনন্ত আল্লাহ্‌ মাবুদের এবাদত করলেন।</div>
<div class="v" id="v34"><span class="vn">34</span> আর ইব্রাহিম ফিলিস্তিনীদের দেশে অনেক দিন প্রবাস করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>