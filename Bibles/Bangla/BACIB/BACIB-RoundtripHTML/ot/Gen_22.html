<html><head>
<meta http-equiv="Content-Type" content="text/html;charset=utf-8" />
<title>Gen 22 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 22);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_20.html">20</a> <a href="Gen_21.html">21</a> <b>22</b> <a href="Gen_23.html">23</a> <a href="Gen_24.html">24</a> ... <a href="Gen_50.html">50</a> </div><hr>
<h1>Gen 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইব্রাহিমের মহাপরীক্ষা</h2><span class="vn">1</span> <span class="br-p"><br><br></span>এসব ঘটনার পরে আল্লাহ্‌ ইব্রাহিমকে পরীক্ষা করলেন। তিনি তাঁকে বললেন, হে ইব্রাহিম; জবাবে তিনি বললেন, দেখুন, এই আমি।</div>
<div class="v" id="v2"><span class="vn">2</span> তখন তিনি বললেন, তুমি তোমার পুত্রকে, তোমার একমাত্র পুত্রকে, যাকে তুমি মহব্বত কর, সেই ইস্‌হাককে নিয়ে মোরিয়া দেশে যাও এবং সেখানকার যে এক পর্বতের কথা আমি তোমাকে বলবো, তার উপরে তাকে পোড়ানো-কোরবানী হিসেবে কোরবানী করো।</div>
<div class="v" id="v3"><span class="vn">3</span> পরে ইব্রাহিম খুব ভোরে উঠে গাধা সাজিয়ে দুই জন গোলাম ও তাঁর পুত্র ইস্‌হাককে সঙ্গে নিলেন, পোড়ানো-কোরবানীর জন্য কাঠ কাটলেন, আর উঠে আল্লাহ্‌র নির্দিষ্ট স্থানের দিকে গমন করলেন।</div>
<div class="v" id="v4"><span class="vn">4</span> তৃতীয় দিনে ইব্রাহিম চোখ তুলে দূর থেকে সেই স্থান দেখলেন।</div>
<div class="v" id="v5"><span class="vn">5</span> তখন ইব্রাহিম তাঁর গোলামদেরকে বললেন, তোমরা গাধাগুলো নিয়ে এই স্থানে থাক; আমি ও যুবক, আমরা ঐ স্থানে গিয়ে সেজ্‌দা করি, পরে তোমাদের কাছে ফিরে আসবো।</div>
<div class="v" id="v6"><span class="vn">6</span> তখন ইব্রাহিম পোড়ানো-কোরবানীর কাঠ নিয়ে তাঁর পুত্র ইস্‌হাকের কাঁধে দিলেন এবং নিজের হাতে আগুন ও ছোরা নিলেন; পরে উভয়ে একত্রে চলে গেলেন।</div>
<div class="v" id="v7"><span class="vn">7</span> ইস্‌হাক নিজের পিতা ইব্রাহিমকে বললেন, আব্বা! তিনি বললেন, হে বৎস, দেখ, এই আমি। তখন তিনি বললেন, দেখুন, আগুন ও কাঠ আছে, কিন্তু পোড়ানো-কোরবানীর জন্য ভেড়ার বাচ্চা কোথায়?</div>
<div class="v" id="v8"><span class="vn">8</span> ইব্রাহিম বললেন, বৎস, আল্লাহ্‌ নিজেই পোড়ানো-কোরবানীর জন্য ভেড়ার বাচ্চা যুগিয়ে দেবেন। পরে উভয়ে একসঙ্গে চলে গেলেন।</div>
<div class="v" id="v9"><span class="vn">9</span> <span class="br-p"><br><br></span>আল্লাহ্‌ যে স্থানের কথা বলেছিলেন সেখানে উপস্থিত হলে ইব্রাহিম সেখানে একটি কোরবানগাহ্‌ তৈরি করে কাঠ সাজালেন, পরে তাঁর পুত্র ইস্‌হাককে বেঁধে কোরবানগাহ্‌র কাঠের উপরে রাখলেন।</div>
<div class="v" id="v10"><span class="vn">10</span> পরে ইব্রাহিম হাত বাড়িয়ে তাঁর পুত্রকে জবেহ্‌ করার জন্য ছোরা গ্রহণ করলেন।</div>
<div class="v" id="v11"><span class="vn">11</span> এমন সময়ে আকাশ থেকে মাবুদের ফেরেশতা তাঁকে ডেকে বললেন, ইব্রাহিম, ইব্রাহিম! তিনি বললেন, দেখুন, এই আমি।</div>
<div class="v" id="v12"><span class="vn">12</span> তখন তিনি বললেন, যুবকটির প্রতি তোমার হাত বাড়িয়ো না, ওর প্রতি কিছুই করো না, কেননা এখন আমি বুঝলাম, তুমি আল্লাহ্‌কে ভয় কর, আমাকে নিজের একমাত্র পুত্রকে দিতেও অসম্মত হও নি।</div>
<div class="v" id="v13"><span class="vn">13</span> তখন ইব্রাহিম চোখ তুলে চাইলেন, আর দেখ, তাঁর পিছনের দিকে একটি ভেড়া রয়েছে এবং তার শিং ঝোপে আবদ্ধ; পরে ইব্রাহিম গিয়ে সেই ভেড়াটি নিয়ে তাঁর পুত্রের পরিবর্তে পোড়ানো-কোরবানী হিসেবে কোরবানী করলেন।</div>
<div class="v" id="v14"><span class="vn">14</span> ইব্রাহিম সেই স্থানের নাম রাখলেন ইয়াহ্‌ওয়েহ্‌-যিরি (মাবুদ যোগাবেন)। এজন্য এখনও লোকে বলে, মাবুদের পর্বতে মাবুদই যুগিয়ে দেন।</div>
<div class="v" id="v15"><span class="vn">15</span> <span class="br-p"><br><br></span>পরে মাবুদের ফেরেশতা দ্বিতীয়বার আকাশ থেকে ইব্রাহিমকে ডেকে বললেন, মাবুদ বলছেন,</div>
<div class="v" id="v16"><span class="vn">16</span> তুমি এই কাজ করলে, আমাকে তোমার একমাত্র পুত্রকে দিতে অসম্মত হলে না, এজন্য আমি আমারই নামে কসম খেয়ে বলছি,</div>
<div class="v" id="v17"><span class="vn">17</span> আমি অবশ্যই তোমাকে দোয়া করবো এবং আসমানের তারার মত ও সমুদ্র-তীরের বালুকণার মত তোমার বংশ অতিশয় বৃদ্ধি করবো; তোমার বংশ দুশমনদের নগরগুলো অধিকার করবে;</div>
<div class="v" id="v18"><span class="vn">18</span> আর তোমার বংশের মধ্য দিয়ে দুনিয়ার সমস্ত জাতি দোয়া লাভ করবে; কারণ তুমি আমার হুকুম পালন করেছ।</div>
<div class="v" id="v19"><span class="vn">19</span> পরে ইব্রাহিম তাঁর গোলামদের কাছে ফিরে গেলেন এবং সকলে উঠে একত্রে বের-শেবাতে গিয়ে সেখানে বাস করলেন।</div>
<div class="v" id="v20"><h2>নাহোরের বংশধর</h2><span class="vn">20</span> <span class="br-p"><br><br></span>ঐ ঘটনার পরে ইব্রাহিমের কাছে এই সংবাদ এলো, দেখুন, আপনার ভাই নাহোরের জন্য মিল্কাও পুত্রদেরকে প্রসব করেছেন;</div>
<div class="v" id="v21"><span class="vn">21</span> তাঁর জ্যেষ্ঠ পুত্র ঊষ ও তার ভাই বূষ ও অরামের পিতা কমূয়েল,</div>
<div class="v" id="v22"><span class="vn">22</span> এবং কেষদ, হসো, পিল্‌দশ, যিদলফ ও বথূয়েল। বথূয়েলের কন্যা রেবেকা।</div>
<div class="v" id="v23"><span class="vn">23</span> ইব্রাহিমের ভাই নাহোরের জন্য মিল্কা, এই আট জনকে প্রসব করেন।</div>
<div class="v" id="v24"><span class="vn">24</span> আর রূমা নামে তাঁর উপপত্নী টেবহ, গহম, তহশ এবং মাখা এদের প্রসব করলো।</div>
</div>
<!-- PARSED ABOVE; EDITING MAY BREAK PARSER -->
</body></html>