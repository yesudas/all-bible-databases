<html><head>
<meta http-equiv="Content-Type" content="text/html;charset=utf-8" />
<title>Gen 25 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 25);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_23.html">23</a> <a href="Gen_24.html">24</a> <b>25</b> <a href="Gen_26.html">26</a> <a href="Gen_27.html">27</a> ... <a href="Gen_50.html">50</a> </div><hr>
<h1>Gen 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইব্রাহিমের আরও বংশধর</h2><span class="vn">1</span> <span class="br-p"><br><br></span>ইব্রাহিম কটুরা নাম্নী আর একটি রমণীকে বিয়ে করেন।</div>
<div class="v" id="v2"><span class="vn">2</span> তিনি তাঁর জন্য সিম্রণ, যক্‌ষণ, মদান, মাদিয়ান, যিশ্‌বক ও শূহ নামে এই সকল সন্তান প্রসব করলেন।</div>
<div class="v" id="v3"><span class="vn">3</span> যক্‌ষণ থেকে সাবা ও দদান জন্মে। আশেরিয়া, লটুশীয় ও লিয়ূম্মীয় লোকেরা দদানের সন্তান।</div>
<div class="v" id="v4"><span class="vn">4</span> মাদিয়ানের সন্তান ঐফা, এফর, হনোক, অবীদ ও ইল্‌দায়া; এসব কটূরার সন্তান।</div>
<div class="v" id="v5"><span class="vn">5</span> আর ইব্রাহিম ইস্‌হাককে নিজের সর্বস্ব দিলেন।</div>
<div class="v" id="v6"><span class="vn">6</span> কিন্তু তাঁর উপপত্নীদের সন্তানদেরকে ইব্রাহিম ভিন্ন ভিন্ন দান দিয়ে তাঁর জীবন কালেই তাঁর পুত্র ইস্‌হাকের কাছ থেকে তাদেরকে পূর্ব দিকে, পূর্বদেশে প্রেরণ করলেন।</div>
<div class="v" id="v7"><h2>হযরত ইব্রাহিমের ইন্তেকাল ও দাফন</h2><span class="vn">7</span> <span class="br-p"><br><br></span>ইব্রাহিম মোট একশত পঁচাত্তর বছর জীবিত ছিলেন।</div>
<div class="v" id="v8"><span class="vn">8</span> পরে ইব্রাহিম বৃদ্ধ ও পূর্ণ আয়ু লাভ করে শুভ বৃদ্ধাবস্থায় প্রাণত্যাগ করে আপন লোকদের কাছে গৃহীত হলেন।</div>
<div class="v" id="v9"><span class="vn">9</span> আর তাঁর পুত্র ইস্‌হাক ও ইসমাইল মম্রির সম্মুখে হেতীয় সোহরের পুত্র ইফ্রোণের ক্ষেতের মক্‌পেলা গুহাতে তাঁকে দাফন করলেন।</div>
<div class="v" id="v10"><span class="vn">10</span> ইব্রাহিম হেতের সন্তানদের কাছ থেকে সেই ক্ষেত ক্রয় করেছিলেন। সেই স্থানে ইব্রাহিম ও তাঁর স্ত্রী সারাকে দাফন করা হয়।</div>
<div class="v" id="v11"><span class="vn">11</span> ইব্রাহিমের ইন্তেকালের পর আল্লাহ্‌ তাঁর পুত্র ইস্‌হাককে দোয়া করলেন এবং ইস্‌হাক বের্‌-লহয়্‌-রোয়ীর কাছে বাস করলেন।</div>
<div class="v" id="v12"><h2>হযরত ইসমাইলের বংশ-তালিকা</h2><span class="vn">12</span> <span class="br-p"><br><br></span>এই হল ইব্রাহিমের পুত্র ইসমাইলের বংশ-বৃত্তান্ত: সারার বাঁদী মিসরীয়া হাজেরা ইব্রাহিমের জন্য তাঁকে প্রসব করেছিল।</div>
<div class="v" id="v13"><span class="vn">13</span> নিজ নিজ নাম ও গোষ্ঠী অনুসারে ইসমাইলের সন্তানদের নাম হচ্ছে— ইসমাইলের জ্যেষ্ঠ পুত্র নবায়োৎ, পরে কায়দার, অদ্‌বেল, মিব্‌সম,</div>
<div class="v" id="v14"><span class="vn">14</span> মিশ্‌ম, দুমা, মসা,</div>
<div class="v" id="v15"><span class="vn">15</span> হদদ, তেমা, যিটূর, নাফীশ ও কেদমা।</div>
<div class="v" id="v16"><span class="vn">16</span> এরা সবাই ইসমাইলের সন্তান; আর তাঁদের গ্রাম ও তাঁবুপল্লী অনুসারে তাঁদের এই এই নাম; তাঁরা নিজ নিজ জাতি অনুসারে বারো জন গোষ্ঠীপতি ছিলেন।</div>
<div class="v" id="v17"><span class="vn">17</span> ইসমাইলের জীবনকাল একশত সাঁইত্রিশ বছর ছিল; মৃত্যুর পর তিনি আপন লোকদের কাছে সংগৃহীত হলেন।</div>
<div class="v" id="v18"><span class="vn">18</span> আর তাঁর সন্তানেরা হবীলা থেকে আসিরিয়ার দিকে মিসরের সম্মুখস্থ শূর পর্যন্ত বসতি করলো; তিনি তাঁর সকল ভাইয়ের সম্মুখে বসতিস্থান পেলেন।</div>
<div class="v" id="v19"><h2>ইস্‌ ও হযরত ইয়াকুবের জন্ম</h2><span class="vn">19</span> <span class="br-p"><br><br></span>ইব্রাহিমের পুত্র ইস্‌হাকের বংশ-বৃত্তান্ত হচ্ছে— ইব্রাহিম ইস্‌হাককে জন্ম দিয়েছিলেন।</div>
<div class="v" id="v20"><span class="vn">20</span> চল্লিশ বছর বয়সে ইস্‌হাক অরামীয় বথূয়েলের কন্যা অরামীয় লাবনের বোন রেবেকাকে পদ্দন্‌-অরাম থেকে আনিয়ে বিয়ে করেন।</div>
<div class="v" id="v21"><span class="vn">21</span> ইস্‌হাকের স্ত্রী বন্ধ্যা হওয়াতে তিনি তাঁর জন্য মাবুদের কাছে মুনাজাত করলেন। তাতে মাবুদ তাঁর মুনাজাত শুনলেন, তাঁর স্ত্রী রেবেকা গর্ভবতী হলেন।</div>
<div class="v" id="v22"><span class="vn">22</span> পরে তাঁর গর্ভের মধ্যে শিশুরা জড়াজড়ি শুরু করলে, তিনি বললেন, যদি এই রকম হয় তবে আমি কেন বেঁচে আছি? আর তিনি মাবুদের কাছে জিজ্ঞাসা করতে গেলেন।</div>
<div class="v" id="v23"><span class="vn">23</span> তখন মাবুদ তাঁকে বললেন, <span class="br-p"><br><br></span>তোমার জঠরে দু’টি জাতি আছে, <span class="br-p"><br><br></span>ও তোমার উদর থেকে দু’টি বংশ <span class="br-p"><br><br></span>পৃথক হবে; <span class="br-p"><br><br></span>এক বংশ অন্য বংশের চেয়ে বলবান হবে, <span class="br-p"><br><br></span>ও জ্যেষ্ঠ কনিষ্ঠের গোলাম হবে।</div>
<div class="v" id="v24"><span class="vn">24</span> <span class="br-p"><br><br></span>পরে প্রসবকাল সমপূর্ণ হল, আর দেখ, তাঁর গর্ভে যমজ পুত্র।</div>
<div class="v" id="v25"><span class="vn">25</span> যে প্রথমে ভূমিষ্ঠ হল, সে লাল রংয়ের এবং তার সর্বাঙ্গ লোমশ কাপড়ের মত ছিল। তার নাম ইস্‌ (লোমশ) রাখা হল।</div>
<div class="v" id="v26"><span class="vn">26</span> পরে তার ভাই ভূমিষ্ঠ হল। তার হাত ইসের পায়ের গোড়ালি ধরেছিল, আর তার নাম ইয়াকুব (গোড়ালি-ধরা) হল; ইস্‌হাকের ষাট বছর বয়সে এই যমজ পুত্র হল।</div>
<div class="v" id="v27"><span class="vn">27</span> <span class="br-p"><br><br></span>পরে সেই বালকেরা বড় হলে ইস্‌ নিপুণ শিকারী হলেন ও মরুপ্রান্তরে ঘুরে বেড়াতেন; কিন্তু ইয়াকুব ছিলেন শান্ত, তিনি তাঁবুতে বাস করতেন।</div>
<div class="v" id="v28"><span class="vn">28</span> শিকার করে আনা হরিণের গোশ্‌ত খেতে পছন্দ করতেন বলে ইস্‌হাক ইস্‌কে ভালবাসতেন কিন্তু রেবেকা ইয়াকুবকে ভালবাসতেন।</div>
<div class="v" id="v29"><h2>ইসের জ্যেষ্ঠাধিকার বিক্রি</h2><span class="vn">29</span> <span class="br-p"><br><br></span>একদিন ইয়াকুব ডাল রান্না করেছেন, এমন সময়ে ইস্‌ ক্লান্ত হয়ে মরুপ্রান্তর থেকে এসে ইয়াকুবকে বললেন, আমি ক্লান্ত,</div>
<div class="v" id="v30"><span class="vn">30</span> আরজ করি, ঐ লাল, ঐ লাল দিয়ে আমার উদর পূর্ণ করো। এজন্য তাঁর নাম ইদোম (লাল) খ্যাত হল।</div>
<div class="v" id="v31"><span class="vn">31</span> তখন ইয়াকুব বললেন, আজ তোমার জ্যেষ্ঠাধিকার আমার কাছ বিক্রি করো।</div>
<div class="v" id="v32"><span class="vn">32</span> ইস্‌ বললেন, দেখ, আমি মৃতপ্রায়, জ্যেষ্ঠাধিকারে আমার কি লাভ?</div>
<div class="v" id="v33"><span class="vn">33</span> ইয়াকুব বললেন, তুমি আজ আমার কাছে কসম খাও। তাতে তিনি তাঁর কাছে কসম খেলেন। এভাবে তিনি তাঁর জ্যেষ্ঠাধিকার ইয়াকুবের কাছে বিক্রি করলেন।</div>
<div class="v" id="v34"><span class="vn">34</span> আর ইয়াকুব ইস্‌কে রুটি ও মসুড়ের রান্না করা ডাল দিলেন এবং তিনি ভোজন পান করলেন, পরে উঠে চলে গেলেন। এভাবে ইস্‌ তাঁর জ্যেষ্ঠাধিকার তুচ্ছ করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>