<html><head>
<meta http-equiv="Content-Type" content="text/html;charset=utf-8" />
<title>Gen 26 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 26);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_24.html">24</a> <a href="Gen_25.html">25</a> <b>26</b> <a href="Gen_27.html">27</a> <a href="Gen_28.html">28</a> ... <a href="Gen_50.html">50</a> </div><hr>
<h1>Gen 26</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>গরার শহরে হযরত ইস্‌হাকের বসবাস</h2><span class="vn">1</span> <span class="br-p"><br><br></span>আগে ইব্রাহিমের সময়ে যে দুর্ভিক্ষ হয়, তারপর দেশে আর একটি দুর্ভিক্ষ উপস্থিত হল। তখন ইস্‌হাক গরারে ফিলিস্তিনীদের বাদশাহ্‌ আবিমালেকের কাছে গেলেন।</div>
<div class="v" id="v2"><span class="vn">2</span> আর মাবুদ তাঁকে দর্শন দিয়ে বললেন, তুমি মিসর দেশে নেমে যেও না, আমি তোমাকে যে দেশের কথা বলবো সেখানে থাক।</div>
<div class="v" id="v3"><span class="vn">3</span> এই দেশে বাস কর; আমি তোমার সহবর্তী হয়ে তোমাকে দোয়া করবো, কেননা আমি তোমাকে ও তোমার বংশকে এই সমস্ত দেশ দেব এবং তোমার পিতা ইব্রাহিমের কাছে যে কসম খেয়েছিলাম, তা সফল করবো।</div>
<div class="v" id="v4"><span class="vn">4</span> আমি আসমানের তারাগুলোর মত তোমার বংশ বৃদ্ধি করবো, তোমার বংশকে এসব দেশ দেব ও তোমার বংশের মধ্য দিয়ে দুনিয়ার সমস্ত জাতি দোয়া লাভ করবে।</div>
<div class="v" id="v5"><span class="vn">5</span> কারণ ইব্রাহিম আমার কালাম মেনে আমার দাবী, আমার হুকুম, আমার বিধি ও আমার নিয়মগুলো পালন করেছে।</div>
<div class="v" id="v6"><span class="vn">6</span> <span class="br-p"><br><br></span>পরে ইস্‌হাক গরারে বাস করলেন।</div>
<div class="v" id="v7"><span class="vn">7</span> আর সেই স্থানের লোকেরা তাঁর স্ত্রীর বিষয়ে জিজ্ঞাসা করলে তিনি বললেন, উনি আমার বোন; কারণ, ইনি আমার স্ত্রী, এই কথা বলতে তিনি ভয় পেলেন, ভাবলেন কি জানি এই স্থানের লোকেরা রেবেকার জন্য আমাকে হত্যা করবে; কেননা তিনি দেখতে সুন্দরী ছিলেন।</div>
<div class="v" id="v8"><span class="vn">8</span> কিন্তু সেই স্থানে অনেক দিন বাস করলে পর কোন এক সময়ে ফিলিস্তিনীদের বাদশাহ্‌ আবিমালেক জানালা দিয়ে দেখতে পেলেন যে, ইস্‌হাক তাঁর স্ত্রী রেবেকাকে আদর করছেন।</div>
<div class="v" id="v9"><span class="vn">9</span> তখন আবিমালেক ইস্‌হাককে ডাকিয়ে বললেন, দেখুন, ঐ নারী অবশ্য আপনার স্ত্রী; তবে আপনি বোন বলে তাঁর পরিচয় কেন দিয়েছিলেন? জবাবে ইস্‌হাক বললেন, আমি ভেবেছিলাম, কি জানি তাঁর জন্য আমার মৃত্যু হবে।</div>
<div class="v" id="v10"><span class="vn">10</span> তখন আবিমালেক বললেন, আপনি আমাদের সঙ্গে এ কি ব্যবহার করলেন? যে কোন লোক আপনার স্ত্রীর সঙ্গে অনায়াসে শয়ন করতে পারতো; তা হলে আপনি আমাদেরকে দোষী করতেন।</div>
<div class="v" id="v11"><span class="vn">11</span> পরে আবিমালেক সমস্ত লোককে এই হুকুম দিলেন, যে কেউ এই ব্যক্তিকে কিম্বা এঁর স্ত্রীকে স্পর্শ করবে, তার অবশ্যই প্রাণদণ্ড হবে।</div>
<div class="v" id="v12"><span class="vn">12</span> <span class="br-p"><br><br></span>আর ইস্‌হাক সেই দেশে কৃষিকর্ম করে সেই বছর শত গুণ শস্য পেলেন এবং মাবুদ তাঁকে দোয়া করলেন।</div>
<div class="v" id="v13"><span class="vn">13</span> তিনি খুব ধনী হয়ে উঠলেন এবং উত্তরোত্তর বৃদ্ধি পেয়ে অতিশয় ধনবান হলেন;</div>
<div class="v" id="v14"><span class="vn">14</span> আর তাঁর অনেক গরু-ছাগলের পাল, ভেড়ার পাল এবং অনেক গোলাম বাঁদী হল; আর ফিলিস্তিনীরা তাঁর প্রতি ঈর্ষা করতে লাগল।</div>
<div class="v" id="v15"><span class="vn">15</span> তাঁর পিতা ইব্রাহিমের সময়ে তাঁর গোলামেরা যে সব কূপ খনন করেছিল, ফিলিস্তিনীরা সেই সমস্ত ভরাট করে ধূলিতে পরিপূর্ণ করেছিল।</div>
<div class="v" id="v16"><span class="vn">16</span> পরে আবিমালেক ইস্‌হাককে বললেন, আমাদের কাছ থেকে প্রস্থান করুন, কেননা আপনি আমাদের চেয়ে বেশি বলবান হয়েছেন।</div>
<div class="v" id="v17"><span class="vn">17</span> <span class="br-p"><br><br></span>পরে ইস্‌হাক সেখান থেকে যাত্রা করলেন ও গরারের উপত্যকাতে তাঁবু স্থাপন করে সেই স্থানে বাস করলেন।</div>
<div class="v" id="v18"><span class="vn">18</span> আর ইস্‌হাক তাঁর পিতা ইব্রাহিমের সময়ে খনন করা কূপগুলো আবার খনন করলেন; কারণ ইব্রাহিমের মৃত্যুর পরে ফিলিস্তিনীরা সেসব ভরাট করে ফেলেছিল; আর তাঁর পিতা সেসব কূপের যে যে নাম রেখেছিলেন, তিনিও সেটির সেই নামই রাখলেন।</div>
<div class="v" id="v19"><span class="vn">19</span> সেই উপত্যকায় ইস্‌হাকের গোলামেরা মাটি খুঁড়ে পানির উৎস বিশিষ্ট একটি কূপ পেল।</div>
<div class="v" id="v20"><span class="vn">20</span> তাতে গরারীয় পশুপালকেরা ইস্‌হাকের পশুপালকদের সঙ্গে বিবাদ করে বললো, এই পানি আমাদের; অতএব তিনি সেই কূপের নাম এষক (বিবাদ) রাখলেন, যেহেতু তারা তাঁর সঙ্গে বিবাদ করেছিল।</div>
<div class="v" id="v21"><span class="vn">21</span> পরে তাঁর গোলামেরা আর একটি কূপ খনন করলে তারা সেটির জন্যও বিবাদ করলো; তাতে তিনি সেটির নাম সিট্‌না (বিপক্ষতা) রাখলেন।</div>
<div class="v" id="v22"><span class="vn">22</span> তিনি সেখান থেকে প্রস্থান করে অন্য একটি কূপ খনন করলেন; সেটির জন্য তারা বিবাদ করলো না; তাই তিনি সেটির নাম রহোবোৎ (প্রশস্ত স্থান) রেখে বললেন, এখন মাবুদ আমাদেরকে প্রশস্ত স্থান দিলেন, আমরা দেশে ফলবন্ত হবো।</div>
<div class="v" id="v23"><span class="vn">23</span> <span class="br-p"><br><br></span>পরে তিনি সেখান থেকে বের্‌-শেবাতে উঠে গেলেন।</div>
<div class="v" id="v24"><span class="vn">24</span> সেই রাতে মাবুদ তাঁকে দর্শন দিয়ে বললেন, আমি তোমার পিতা ইব্রাহিমের আল্লাহ্‌, ভয় করো না, কেননা আমি আমার গোলাম ইব্রাহিমের অনুরোধে তোমার সহবর্তী, আমি তোমাকে দোয়া করবো ও তোমার বংশ বৃদ্ধি করবো।</div>
<div class="v" id="v25"><span class="vn">25</span> পরে ইস্‌হাক সেই স্থানে কোরবানগাহ্‌ তৈরি করে মাবুদের এবাদত করলেন, আর সেই স্থানে তিনি তাঁবু স্থাপন করলেন; তাঁর গোলামেরা সেখানে একটি কূপ খনন করলো।</div>
<div class="v" id="v26"><h2>হযরত ইস্‌হাক ও আবিমালেকের চুক্তি</h2><span class="vn">26</span> <span class="br-p"><br><br></span>আবিমালেক তাঁর মন্ত্রি অহূষৎ ও সেনাপতি ফীকোলকে সঙ্গে নিয়ে গরার থেকে ইস্‌হাকের কাছে আসলেন।</div>
<div class="v" id="v27"><span class="vn">27</span> তখন ইস্‌হাক তাঁদেরকে বললেন, আপনারা আমার কাছে কি জন্য এসেছেন? আপনারা তো আমাকে হিংসা করে আপনাদের মধ্য থেকে দূর করে দিয়েছেন।</div>
<div class="v" id="v28"><span class="vn">28</span> তাঁরা বললেন, আমরা স্পষ্টই দেখলাম, মাবুদ আপনার সহবর্তী, এজন্য বললাম, আমাদের মধ্যে, অর্থাৎ আমাদের ও আপনার মধ্যে একটি শপথ হোক, আর আমরা একটি চুক্তি স্থির করি।</div>
<div class="v" id="v29"><span class="vn">29</span> আমরা যেমন আপনাকে স্পর্শ করি নি ও আপনার মঙ্গল ছাড়া কোন অমঙ্গল করি নি, বরং আপনাকে শান্তিতে বিদায় করেছি, তেমনি আপনিও আমাদের কোন ক্ষতি করবেন না; আপনিই এখন মাবুদের দোয়ার পাত্র।</div>
<div class="v" id="v30"><span class="vn">30</span> তখন ইস্‌হাক তাঁদের জন্য ভোজ প্রস্তুত করলে তাঁরা ভোজন পান করলেন।</div>
<div class="v" id="v31"><span class="vn">31</span> পরে তাঁরা খুব ভোরে উঠে পরস্পর কসম করলেন; তখন ইস্‌হাক তাঁদেরকে বিদায় করলে তাঁরা শান্তিতে তাঁর কাছ থেকে প্রস্থান করলেন।</div>
<div class="v" id="v32"><span class="vn">32</span> <span class="br-p"><br><br></span>সেদিন ইস্‌হাকের গোলামেরা এসে তাদের খনন করা কূপের বিষয়ে সংবাদ দিয়ে তাঁকে বললো, পানি পেয়েছি।</div>
<div class="v" id="v33"><span class="vn">33</span> আর তিনি তার নাম শিবিয়া (কসম) রাখলেন, এজন্য এখন পর্যন্ত সেই নগরের নাম বের্‌-শেবা রয়েছে।</div>
<div class="v" id="v34"><h2>ইসের বিজাতীয় স্ত্রী</h2><span class="vn">34</span> <span class="br-p"><br><br></span>আর ইস্‌ চল্লিশ বছর বয়সে হিট্টিয় বেরির ইহুদীৎ নাম্নী কন্যাকে এবং হিট্টিয় এলোনের বাসমৎ নাম্নী কন্যাকে বিয়ে করলেন।</div>
<div class="v" id="v35"><span class="vn">35</span> এরা ইস্‌হাকের ও রেবেকার মনের দুঃখের কারণ হল।</div>
</div>
<!-- PARSED ABOVE; EDITING MAY BREAK PARSER -->
</body></html>