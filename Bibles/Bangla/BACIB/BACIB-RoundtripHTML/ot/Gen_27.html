<html><head>
<meta http-equiv="Content-Type" content="text/html;charset=utf-8" />
<title>Gen 27 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 27);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_25.html">25</a> <a href="Gen_26.html">26</a> <b>27</b> <a href="Gen_28.html">28</a> <a href="Gen_29.html">29</a> ... <a href="Gen_50.html">50</a> </div><hr>
<h1>Gen 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইয়াকুবের ছলনা</h2><span class="vn">1</span> <span class="br-p"><br><br></span>পরে ইস্‌হাক বৃদ্ধ হলে চোখ নিস্তেজ হওয়ায় আর দেখতে পেতেন না; তখন তিনি তাঁর জ্যেষ্ঠ পুত্র ইস্‌কে ডেকে বললেন, বৎস; জবাবে তিনি বললেন, দেখুন, এই তো আমি।</div>
<div class="v" id="v2"><span class="vn">2</span> তখন ইস্‌হাক বললেন, দেখ, আমি বৃদ্ধ হয়েছি; কোন দিন আমার মৃত্যু হয়, জানি না।</div>
<div class="v" id="v3"><span class="vn">3</span> এখন আরজ করি, তোমার অস্ত্র, তূণ ও ধনুক নিয়ে প্রান্তরে যাও, আমার জন্য হরিণ শিকার করে আন।</div>
<div class="v" id="v4"><span class="vn">4</span> আর আমি যেরকম ভালবাসি, সেই রকম সুস্বাদু খাদ্য প্রস্তুত করে আমার কাছে আন, আমি ভোজন করবো, যেন মৃত্যুর আগে আমার প্রাণ তোমাকে দোয়া করে।</div>
<div class="v" id="v5"><span class="vn">5</span> <span class="br-p"><br><br></span>যখন ইস্‌হাক তাঁর পুত্র ইস্‌কে এই কথা বলছিলেন তখন রেবেকা তা শুনছিলেন। অতএব ইস্‌ হরিণ শিকার করে আনবার জন্য প্রান্তরে গমন করলে পর,</div>
<div class="v" id="v6"><span class="vn">6</span> রেবেকা তাঁর পুত্র ইয়াকুবকে বললেন, দেখ, তোমার ভাই ইস্‌কে তোমার পিতা যা বলেছেন, আমি শুনেছি;</div>
<div class="v" id="v7"><span class="vn">7</span> তিনি বলেছেন, তুমি আমার জন্য হরিণ শিকার করে এনে সুস্বাদু খাদ্য প্রস্তুত করো, তাতে আমি ভোজন করে মৃত্যুর আগে মাবুদের সাক্ষাতে তোমাকে দোয়া করবো।</div>
<div class="v" id="v8"><span class="vn">8</span> হে আমার পুত্র, এখন আমি তোমাকে যা হুকুম করি, আমার সেই কথা শোন,</div>
<div class="v" id="v9"><span class="vn">9</span> তুমি পালে গিয়ে সেখান থেকে উত্তম দু’টি ছাগলের বাচ্চা আন, তোমার পিতা যেরকম ভালবাসেন, সেই রকম সুস্বাদু খাদ্য আমি প্রস্তুত করে দিই;</div>
<div class="v" id="v10"><span class="vn">10</span> পরে তুমি তোমার পিতার কাছে তা নিয়ে যাও, তিনি তা ভোজন করুন, যেন তিনি মৃত্যুর আগে তোমাকে দোয়া করেন।</div>
<div class="v" id="v11"><span class="vn">11</span> তখন ইয়াকুব তাঁর মা রেবেকাকে বললেন, দেখ, আমার ভাই ইস্‌ লোমশ, কিন্তু আমি লোমহীন।</div>
<div class="v" id="v12"><span class="vn">12</span> কি জানি, পিতা আমাকে স্পর্শ করবেন, আর আমি তাঁর দৃষ্টিতে প্রবঞ্চক বলে গণ্য হব; তা হলে আমি আমার প্রতি দোয়া ডেকে না এনে বদদোয়া ডেকে আনবো।</div>
<div class="v" id="v13"><span class="vn">13</span> কিন্তু তাঁর মা বললেন, বৎস, সেই বদদোয়া আমাতেই লাগুক, কেবল আমার কথা শোন, একটি ছাগলের বাচ্চা নিয়ে এসো।</div>
<div class="v" id="v14"><span class="vn">14</span> <span class="br-p"><br><br></span>পরে ইয়াকুব গিয়ে ছাগলের বাচ্চা এনে মাকে দিলেন, আর তাঁর পিতা যেরকম ভালবাসতেন, মা সেই রকম সুস্বাদু খাদ্য প্রস্তুত করলেন।</div>
<div class="v" id="v15"><span class="vn">15</span> আর ঘরে তাঁর কাছে জ্যেষ্ঠ পুত্র ইসের যে যে সুন্দর পোশাক ছিল, রেবেকা তা নিয়ে কনিষ্ঠ পুত্র ইয়াকুবকে পরিয়ে দিলেন।</div>
<div class="v" id="v16"><span class="vn">16</span> আর ঐ দু’টি ছাগলের বাচ্চার চামড়া নিয়ে তাঁর হাতে ও গলদেশের লোমহীন স্থানে জড়িয়ে দিলেন।</div>
<div class="v" id="v17"><span class="vn">17</span> আর তিনি যে সুস্বাদু খাদ্য ও রুটি তৈরি করেছিলেন তা তাঁর পুত্র ইয়াকুবের হাতে দিলেন।</div>
<div class="v" id="v18"><span class="vn">18</span> <span class="br-p"><br><br></span>পরে তিনি তাঁর পিতার কাছে গিয়ে বললেন, আব্বা। তিনি জবাবে বললেন, দেখ, এই যে আমি; বৎস, তুমি কে?</div>
<div class="v" id="v19"><span class="vn">19</span> ইয়াকুব তাঁর পিতাকে বললেন, আমি আপনার জ্যেষ্ঠ পুত্র ইস্‌; আপনি আমাকে যা হুকুম করেছিলেন, তা করেছি। আরজ করি, আপনি উঠে বসুন এবং আমার আনীত হরিণের গোশ্‌ত ভোজন করুন, যেন আপনার প্রাণ আমাকে দোয়া করে।</div>
<div class="v" id="v20"><span class="vn">20</span> তখন ইস্‌হাক তাঁর পুত্রকে বললেন, বৎস কেমন করে এত শীঘ্র সেটি পেলে? তিনি বললেন, আপনার আল্লাহ্‌ মাবুদ আমার সম্মুখে শুভফল উপস্থিত করলেন।</div>
<div class="v" id="v21"><span class="vn">21</span> ইস্‌হাক ইয়াকুবকে বললেন, বৎস, কাছে এসো; আমি তোমাকে স্পর্শ করে বুঝি, তুমি সত্যিই আমার পুত্র ইস্‌ কি না।</div>
<div class="v" id="v22"><span class="vn">22</span> তখন ইয়াকুব তাঁর পিতা ইস্‌হাকের কাছে গেলে তিনি তাঁকে স্পর্শ করে বললেন, স্বর তো ইয়াকুবের, কিন্তু হাত ইসের হাত।</div>
<div class="v" id="v23"><span class="vn">23</span> বাস্তবিক তিনি তাঁকে চিনতে পারলেন না, কারণ ভাই ইসের হাতের মত তাঁর হাত লোমযুক্ত ছিল; অতএব তিনি তাঁকে দোয়া করলেন।</div>
<div class="v" id="v24"><span class="vn">24</span> তিনি বললেন, তুমি কি বাস্তবিকই আমার পুত্র ইস্‌? তিনি বললেন, হ্যাঁ।</div>
<div class="v" id="v25"><span class="vn">25</span> তখন ইস্‌হাক বললেন, আমার কাছে আন; আমি পুত্রের আনীত হরিণের গোশ্‌ত ভোজন করি, যেন আমার প্রাণ তোমাকে দোয়া করে। তখন তিনি গোশ্‌ত আনলে ইস্‌হাক ভোজন করলেন এবং আঙ্গুর-রস এনে দিলে তা পান করলেন।</div>
<div class="v" id="v26"><span class="vn">26</span> পরে তাঁর পিতা ইস্‌হাক বললেন, বৎস, আরজ করি, কাছে এসে আমাকে চুম্বন করো।</div>
<div class="v" id="v27"><span class="vn">27</span> তখন তিনি কাছে গিয়ে চুম্বন করলেন, আর ইস্‌হাক তাঁর কাপড়ের গন্ধ নিয়ে তাঁকে দোয়া করে বললেন, <span class="br-p"><br><br></span>দেখ, আমার পুত্রের সুগন্ধ <span class="br-p"><br><br></span>মাবুদের দোয়াযুক্ত ক্ষেত্রের সুগন্ধের মত।</div>
<div class="v" id="v28"><span class="vn">28</span> <span class="br-p"><br><br></span>আল্লাহ্‌ আসমানের শিশির থেকে <span class="br-p"><br><br></span>ও ভূমির সরসতা থেকে তোমাকে দিন; <span class="br-p"><br><br></span>প্রচুর শস্য ও আঙ্গুর-রস তোমাকে দিন।</div>
<div class="v" id="v29"><span class="vn">29</span> <span class="br-p"><br><br></span>লোকবৃন্দ তোমার গোলাম হোক, <span class="br-p"><br><br></span>জাতিরা তোমাকে ভূমিতে উবুড় হয়ে <span class="br-p"><br><br></span>সালাম করুক; <span class="br-p"><br><br></span>তুমি তোমার জ্ঞাতিদের মালিক হও, <span class="br-p"><br><br></span>তোমার ভাইয়েরা তোমাকে ভূমিতে <span class="br-p"><br><br></span>উবুড় হয়ে সালাম করুক। <span class="br-p"><br><br></span>যে কেউ তোমাকে বদদোয়া দেয়, <span class="br-p"><br><br></span>সে বদদোয়াগ্রস্ত হোক; <span class="br-p"><br><br></span>যে কেউ তোমাকে দোয়া করে, <span class="br-p"><br><br></span>সে দোয়াযুক্ত হোক।</div>
<div class="v" id="v30"><h2>হযরত ইস্‌হাকের কাছ ইসের দোয়া ভিক্ষা</h2><span class="vn">30</span> <span class="br-p"><br><br></span>ইস্‌হাক যখন ইয়াকুবের প্রতি দোয়া শেষ করলেন, তখন ইয়াকুব তাঁর পিতা ইস্‌হাকের সম্মুখ থেকে যেতে না যেতেই তাঁর ভাই ইস্‌ শিকার করে ঘরে আসলেন।</div>
<div class="v" id="v31"><span class="vn">31</span> তিনিও সুস্বাদু খাদ্য প্রস্তুত করে পিতার কাছে এনে বললেন, আব্বা, আপনি উঠে পুত্রের আনীত হরিণের গোশ্‌ত ভোজন করুন, যেন আপনার প্রাণ আমাকে দোয়া করে।</div>
<div class="v" id="v32"><span class="vn">32</span> তখন তাঁর পিতা ইস্‌হাক বললেন, তুমি কে? তিনি বললেন, আমি আপনার জ্যেষ্ঠ পুত্র ইস্‌।</div>
<div class="v" id="v33"><span class="vn">33</span> তখন ইস্‌হাক ভীষণ ভয়ে কাঁপতে লাগলেন, বললেন, তবে সে কে, যে আমার কাছে শিকার করে হরিণের গোশ্‌ত এনেছিল? আমি তোমার আসবার আগেই তা ভোজন করে তাকে দোয়া করেছি, আর সেই দোয়ার ফল সে পাবেই।</div>
<div class="v" id="v34"><span class="vn">34</span> পিতার এই কথা শুনামাত্র ইস্‌ অতিশয় ব্যাকুলচিত্তে ভীষণভাবে চিৎকার করতে লাগলেন এবং তাঁর পিতাকে বললেন, আব্বা, আমাকে, আমাকেও দোয়া করুন।</div>
<div class="v" id="v35"><span class="vn">35</span> ইস্‌হাক বললেন, তোমার ভাই ছলনা করে এসে তোমার দোয়া হরণ করেছে।</div>
<div class="v" id="v36"><span class="vn">36</span> ইস্‌ বললেন, তার নাম কি ইয়াকুব (বঞ্চক) নয়? বাস্তবিক সে দু’বার আমাকে প্রবঞ্চনা করেছে; সে আমার জ্যেষ্ঠাধিকার হরণ করেছিল এবং দেখুন, এখন আমার দোয়াও হরণ করেছে। তিনি আবার বললেন, আপনি কি আমার জন্য কোন দোয়াই রাখেন নি?</div>
<div class="v" id="v37"><span class="vn">37</span> তখন ইস্‌হাক জবাবে ইস্‌কে বললেন, দেখ, আমি তাকে তোমার মালিক করেছি এবং তার জ্ঞাতি সকলকে তারই গোলাম করেছি, আর তাকে শস্য ও আঙ্গুর-রস দিয়ে সবল করেছি; বৎস, এখন তোমার জন্য আর কি করতে পারি?</div>
<div class="v" id="v38"><span class="vn">38</span> ইস্‌ আবার তাঁর পিতাকে বললেন, আব্বা, আপনার কি কেবল ঐ একটি দোয়া ছিল? আব্বা, আমাকে, আমাকেও দোয়া করুন। এই বলে ইস্‌ চিৎকার করে কান্না করতে লাগলেন।</div>
<div class="v" id="v39"><span class="vn">39</span> <span class="br-p"><br><br></span>তখন তাঁর পিতা ইস্‌হাক জবাবে বললেন, <span class="br-p"><br><br></span>দেখ, তোমার বসতি ভূমির <span class="br-p"><br><br></span>সরসতাবিহীন হবে, <span class="br-p"><br><br></span>উপরিস্থ আসমানের শিশিরবিহীন হবে।</div>
<div class="v" id="v40"><span class="vn">40</span> <span class="br-p"><br><br></span>তুমি তলোয়ার দ্বারা জীবিকা নির্বাহ করবে <span class="br-p"><br><br></span>এবং তোমার ভাইয়ের গোলাম হবে; <span class="br-p"><br><br></span>কিন্তু যখন তুমি আস্ফালন করবে, <span class="br-p"><br><br></span>তোমার ঘাড় থেকে তার যোঁয়ালি <span class="br-p"><br><br></span>ফেলে দেবে।</div>
<div class="v" id="v41"><h2>হযরত ইয়াকুবের প্রতি বিবি রেবেকার পরামর্শ</h2><span class="vn">41</span> <span class="br-p"><br><br></span>ইয়াকুব তাঁর পিতার কাছ থেকে দোয়া লাভ করেছিলেন বলে ইস্‌ ইয়াকুবকে হিংসা করতে লাগলেন। আর ইস্‌ মনে মনে বললেন, আমার পিতৃশোকের কাল প্রায় উপস্থিত, তারপর আমার ভাই ইয়াকুবকে খুন করবো।</div>
<div class="v" id="v42"><span class="vn">42</span> জ্যেষ্ঠ পুত্র ইসের এই রকম কথাবার্তা রেবেকা শুনতে পেলেন, তাতে তিনি লোক পাঠিয়ে কনিষ্ঠ পুত্র ইয়াকুবকে ডাকিয়ে বললেন, দেখ, তোমার ভাই ইস্‌ তোমাকে খুন করার আশাতেই মনকে সান্ত্বনা দিচ্ছে।</div>
<div class="v" id="v43"><span class="vn">43</span> এখন, হে বৎস, আমার কথা শোন; উঠ, হারণে আমার ভাই লাবনের কাছ পালিয়ে যাও;</div>
<div class="v" id="v44"><span class="vn">44</span> সেখানে কিছু কাল থাক, যে পর্যন্ত তোমার ভাইয়ের ক্রোধ নিবৃত্ত না হয়।</div>
<div class="v" id="v45"><span class="vn">45</span> তোমার প্রতি ভাইয়ের ক্রোধ নিরসন হলে এবং তুমি তার প্রতি যা করেছ, তা সে ভুলে গেলে আমি লোক পাঠিয়ে সেখান থেকে তোমাকে আনাবো; এক দিনে তোমাদের দুই জনকেই কেন হারাব?</div>
<div class="v" id="v46"><h2>হযরত ইয়াকুবের হারণে গমন</h2><span class="vn">46</span> <span class="br-p"><br><br></span>রেবেকা ইস্‌হাককে বললেন, এই হিট্টিয় কন্যাদের বিষয় আমার প্রাণে ঘৃণা হচ্ছে; যদি ইয়াকুবও এদের মত কোন হিট্টিয় কন্যাকে, এই দেশীয় কন্যাদের মধ্যে কোন কন্যাকে বিয়ে করে তবে প্রাণ ধারণে আমার কি লাভ?</div>
</div>
<!-- PARSED ABOVE; EDITING MAY BREAK PARSER -->
</body></html>