<html><head>
<meta http-equiv="Content-Type" content="text/html;charset=utf-8" />
<title>Gen 31 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 31);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_29.html">29</a> <a href="Gen_30.html">30</a> <b>31</b> <a href="Gen_32.html">32</a> <a href="Gen_33.html">33</a> ... <a href="Gen_50.html">50</a> </div><hr>
<h1>Gen 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হারণ থেকে হযরত ইয়াকুবের পালিয়ে যাওয়া</h2><span class="vn">1</span> <span class="br-p"><br><br></span>তিনি লাবনের পুত্রদের এই কথা শুনতে পেলেন, ইয়াকুব আমাদের পিতার সর্বস্ব হরণ করেছে এবং তার এই সমস্ত ঐশ্বর্য হয়েছে আমাদের পিতার ধন থেকে।</div>
<div class="v" id="v2"><span class="vn">2</span> পরে ইয়াকুব লাবনের মুখ দেখে বুঝতে পারলেন যে, তার প্রতি লাবনের মনোভাব আর আগের মত নেই।</div>
<div class="v" id="v3"><span class="vn">3</span> আর মাবুদ ইয়াকুবকে বললেন, তুমি তোমার পৈতৃক দেশে জ্ঞাতিদের কাছে ফিরে যাও, আমি তোমার সহবর্তী হবো।</div>
<div class="v" id="v4"><span class="vn">4</span> অতএব ইয়াকুব লোক পাঠিয়ে মাঠে পশুদের কাছে রাহেলা ও লেয়াকে ডাকিয়ে বললেন,</div>
<div class="v" id="v5"><span class="vn">5</span> আমি তোমাদের পিতার মুখ দেখে বুঝতে পারছি যে, আমার প্রতি তার মনোভাব আগের মত নেই, কিন্তু আমার পিতার আল্লাহ্‌ আমার সহবর্তী রয়েছেন।</div>
<div class="v" id="v6"><span class="vn">6</span> আর তোমরা জান, আমি আমার সর্বশক্তি দিয়ে তোমাদের পিতার গোলামীর কাজ করেছি।</div>
<div class="v" id="v7"><span class="vn">7</span> অথচ তোমাদের পিতা আমার সংগে প্রবঞ্চনা করে দশবার আমার বেতন পরিবর্তন করেছেন; কিন্তু আল্লাহ্‌ তাঁকে আমার কোনো ক্ষতি করতে দেন নি।</div>
<div class="v" id="v8"><span class="vn">8</span> কেননা যখন তিনি বলতেন, বিন্দুচিহ্নিত সমস্ত পশু তোমার বেতনস্বরূপ হবে, তখন সমস্ত পাল বিন্দুচিহ্নিত বাচ্চা প্রসব করতো; আর যখন বলতেন, রেখাঙ্কিত সমস্ত পশু তোমার বেতনস্বরূপ হবে, তখন সমস্ত ভেড়া রেখাঙ্কিত বাচ্চা প্রসব করতো।</div>
<div class="v" id="v9"><span class="vn">9</span> এভাবে আল্লাহ্‌ তোমাদের পিতার পশুধন নিয়ে আমাকে দিয়েছেন।</div>
<div class="v" id="v10"><span class="vn">10</span> <span class="br-p"><br><br></span>পশুদের গর্ভধারণকালে আমি স্বপ্নে চোখ তুলে দেখলাম, পালের মধ্যে স্ত্রী-পশুদের উপরে যত পুরুষ-পশু উঠছে সকলেই রেখাঙ্কিত, বিন্দুচিহ্নিত ও চিত্র-বিচিত্র।</div>
<div class="v" id="v11"><span class="vn">11</span> তখন আল্লাহ্‌র ফেরেশতা স্বপ্নে আমাকে বললেন, হে ইয়াকুব; তখন আমি বললাম, দেখুন, এই আমি।</div>
<div class="v" id="v12"><span class="vn">12</span> তিনি বললেন, তোমার চোখ মেলে দেখ, স্ত্রী-পশুদের উপরে যত পুরুষ-পশু উঠছে, সকলেই রেখাঙ্কিত, বড় বড় ছাপযুক্ত ও চিত্রবিচিত্র; কেননা, লাবন তোমার প্রতি যা যা করে, তা সকলই আমি দেখলাম।</div>
<div class="v" id="v13"><span class="vn">13</span> যে স্থানে তুমি স্তম্ভকে তেল দিয়ে অভিষেক করেছ ও আমার কাছে মানত করেছ সেই বেথেলের আল্লাহ্‌ আমি; এখন উঠ, এই দেশ ত্যাগ করে তোমার জন্মভূমিতে ফিরে যাও।</div>
<div class="v" id="v14"><span class="vn">14</span> তখন রাহেলা ও লেয়া জবাবে তাঁকে বললেন, পিতার বাড়িতে আমাদের কি আর কিছু অংশ ও অধিকার আছে?</div>
<div class="v" id="v15"><span class="vn">15</span> আমরা কি তাঁর কাছে বিদেশিনীরূপে গণ্য নই? তিনি তো আমাদেরকে বিক্রি করেছেন এবং যা পেয়েছেন নিজেই ভোগ করেছেন।</div>
<div class="v" id="v16"><span class="vn">16</span> আল্লাহ্‌ আমাদের পিতার কাছ থেকে যে সমস্ত ধন হরণ করেছেন, সে সবই আমাদের ও আমাদের সন্তানদের। অতএব আল্লাহ্‌ তোমাকে যা কিছু বলেছেন, তুমি তা-ই করো।</div>
<div class="v" id="v17"><span class="vn">17</span> <span class="br-p"><br><br></span>তখন ইয়াকুব উঠে তাঁর সন্তানদের ও স্ত্রীদেরকে উটে চড়িয়ে,</div>
<div class="v" id="v18"><span class="vn">18</span> নিজের উপার্জিত সমস্ত পশুসম্পদ ও ধন, অর্থাৎ পদ্দন-অরামে যে পশু ও যে সম্পত্তি উপার্জন করেছিলেন, তা নিয়ে কেনান দেশে তাঁর পিতা ইস্‌হাকের কাছে যাত্রা করলেন।</div>
<div class="v" id="v19"><span class="vn">19</span> <span class="br-p"><br><br></span>সেই সময় লাবন ভেড়ার লোম কাটবার জন্য গিয়েছিলেন; তখন রাহেলা তাঁর পিতার দেবমূর্তিগুলোকে চুরি করলেন।</div>
<div class="v" id="v20"><span class="vn">20</span> আর ইয়াকুব নিজের পলায়নের কোন সংবাদ না দিয়ে অরামীয় লাবনের সংগে প্রবঞ্চনা করলেন।</div>
<div class="v" id="v21"><span class="vn">21</span> তিনি নিজের সর্বস্ব নিয়ে পালিয়ে গেলেন এবং (ফোরাত) নদী পার হয়ে গিলিয়দ পর্বত সম্মুখে রেখে চলতে লাগলেন।</div>
<div class="v" id="v22"><h2>লাবনের কাছ থেকে হযরত ইয়াকুবের শেষ বিদায়</h2><span class="vn">22</span> <span class="br-p"><br><br></span>পরে তৃতীয় দিনে লাবন ইয়াকুবের</div>
<div class="v" id="v23"><span class="vn">23</span> পলায়নের সংবাদ পেয়ে এবং তাঁর জ্ঞাতিবর্গকে সঙ্গে নিয়ে সাত দিনের পথ তাঁর পিছনে ধাবমান হয়ে গিলিয়দ পর্বতে তাঁর দেখা পেলেন।</div>
<div class="v" id="v24"><span class="vn">24</span> কিন্তু আল্লাহ্‌ রাতে স্বপ্নযোগে অরামীয় লাবনের কাছে উপস্থিত হয়ে তাঁকে বললেন, সাবধান, ইয়াকুবকে ভাল-মন্দ কিছুই বলো না।</div>
<div class="v" id="v25"><span class="vn">25</span> <span class="br-p"><br><br></span>লাবন যখন ইয়াকুবের দেখা পেলেন, তখন ইয়াকুবের তাঁবু পর্বতের উপরে স্থাপিত ছিল; তাতে লাবনও জ্ঞাতিবর্গের সঙ্গে গিলিয়দ পর্বতের উপরে তাঁবু স্থাপন করলেন।</div>
<div class="v" id="v26"><span class="vn">26</span> পরে লাবন ইয়াকুবকে বললেন, তুমি কেন এমন কাজ করলে? আমার সংগে প্রবঞ্চনা করে আমার কন্যাদেরকে কেন যুদ্ধবন্দীদের মত নিয়ে আসলে?</div>
<div class="v" id="v27"><span class="vn">27</span> তুমি আমার সংগে প্রবঞ্চনা করে কেন গোপনে পালালে? কেন আমাকে সংবাদ দিলে না? দিলে আমি তোমাকে আহ্লাদ ও গান এবং তবল ও বীণার বাদ্য সহকারে বিদায় দিতাম।</div>
<div class="v" id="v28"><span class="vn">28</span> তুমি আমাকে আমার পুত্র কন্যাদেরকে চুম্বনও করতে দিলে না; তুমি বোকার মত কাজ করেছ।</div>
<div class="v" id="v29"><span class="vn">29</span> তোমাদের ক্ষতি করতে আমি সক্ষম; কিন্তু গত রাতে তোমাদের পৈতৃক আল্লাহ্‌ আমাকে বললেন, সাবধান, ইয়াকুবকে ভাল-মন্দ কিছুই বলো না।</div>
<div class="v" id="v30"><span class="vn">30</span> এখন পিত্রালয়ে যাবার আকাঙক্ষায় তোমার মন ব্যাকুল হওয়াতে তুমি যাত্রা করলে বটে; কিন্তু আমার দেবমূর্তিগুলোকে কেন চুরি করলে?</div>
<div class="v" id="v31"><span class="vn">31</span> <span class="br-p"><br><br></span>ইয়াকুব লাবনকে জবাব দিলেন, আমি ভয় পেয়েছিলাম; কারণ ভেবেছিলাম, পাছে আপনি আমার কাছ থেকে আপনার কন্যাদেরকে বল প্রয়োগ করে কেড়ে নেন।</div>
<div class="v" id="v32"><span class="vn">32</span> আপনি যার কাছে আপনার দেবমূর্তিগুলো পাবেন, সে বাঁচবে না। আমাদের জ্ঞাতিদের সামনে খোঁজ করে আমার কাছে আপনার যা আছে, তা নিয়ে নিন। বাস্তবিক ইয়াকুব জানতেন না যে, রাহেলা সেগুলো চুরি করেছেন।</div>
<div class="v" id="v33"><span class="vn">33</span> <span class="br-p"><br><br></span>তখন লাবন ইয়াকুবের তাঁবুতে ও লেয়ার তাঁবুতে ও দুই বাঁদীর তাঁবুতে প্রবেশ করলেন, কিন্তু কিছু পেলেন না। পরে তিনি লেয়ার তাঁবু থেকে রাহেলার তাঁবুতে প্রবেশ করলেন।</div>
<div class="v" id="v34"><span class="vn">34</span> কিন্তু রাহেলা সেই দেব-মূর্তিগুলোকে নিয়ে উটের গদীর ভিতরে রেখে তাদের উপরে বসে ছিলেন; সেজন্য লাবন তাঁর তাঁবুর সকল স্থান হাতড়ালেও সেগুলোকে পেলেন না।</div>
<div class="v" id="v35"><span class="vn">35</span> তখন রাহেলা পিতাকে বললেন, মালিক, আপনার সাক্ষাতে আমি উঠতে পারলাম না বলে বিরক্ত হবেন না, কেননা এখন আমার মাসিকের সময়। এভাবে তিনি খোঁজ করলেও সেই দেবমূর্তিগুলোকে পেলেন না।</div>
<div class="v" id="v36"><span class="vn">36</span> <span class="br-p"><br><br></span>তখন ইয়াকুব ক্রুদ্ধ হয়ে লাবনের সঙ্গে বিবাদ করতে লাগলেন। ইয়াকুব লাবনকে বললেন, আমার অধর্ম ও গুনাহ্‌ কি যে, আপনি অগ্নিমূর্তি ধারণ করে আমার পিছনে তাড়া করে এসেছেন?</div>
<div class="v" id="v37"><span class="vn">37</span> আপনি আমার সকল সামগ্রী হাত্‌ড়ে আপনার বাড়ির কোন্‌ জিনিস পেলেন? আমার ও আপনার এই আত্মীয়দের সামনে তা রাখুন, এঁরা উভয় পক্ষের বিচার করুন।</div>
<div class="v" id="v38"><span class="vn">38</span> এই বিশ বছর আমি আপনার কাছে আছি; আপনার ভেড়ীগুলোর কি ছাগীগুলোর গর্ভপাত হয় নি এবং আমি আপনার পালের ভেড়াগুলোকে ভোজন করি নি;</div>
<div class="v" id="v39"><span class="vn">39</span> বন্য পশুদের দ্বারা ছিন্নভিন্ন কোন ভেড়া আপনার কাছে আনতাম না; সেই ক্ষতি নিজেই স্বীকার করতাম; দিনে কিম্বা রাতে যা চুরি হত, আপনি আমার কাছ থেকে তার ক্ষতিপূরণ নিতেন।</div>
<div class="v" id="v40"><span class="vn">40</span> আমার এরকম দশা হত, আমি দিনের গরমে পুড়েছি ও রাতের শীতে কেঁপেছি; ঘুম আমার চোখ থেকে দূরে পালিয়ে যেত।</div>
<div class="v" id="v41"><span class="vn">41</span> এই বিশ বছর আমি আপনার বাড়িতে রয়েছি; আপনার দুই কন্যার জন্য চৌদ্দ বছর ও আপনার পশুপালের জন্য ছয় বছর গোলামের কাজ করেছি; এর মধ্যে আপনি দশ বার আমার বেতন পরিবর্তন করেছেন।</div>
<div class="v" id="v42"><span class="vn">42</span> আমার পৈতৃক আল্লাহ্‌, ইব্রাহিমের আল্লাহ্‌ ও ইস্‌হাকের উপাস্য যদি আমার পক্ষ না হতেন, তবে অবশ্য এখন আপনি আমাকে খালি হাতে বিদায় করতেন। আল্লাহ্‌ আমার দুঃখ ও হাতের পরিশ্রম দেখেছেন, এজন্য গত রাতে আপনাকে ধম্‌কে দিয়েছেন।</div>
<div class="v" id="v43"><h2>লাবন ও হযরত ইয়াকুবের চুক্তি</h2><span class="vn">43</span> <span class="br-p"><br><br></span>তখন লাবন জবাবে ইয়াকুবকে বললেন, এই কন্যারা আমারই কন্যা, এই বালকেরা আমারই বালক এবং এই পশুপাল আমারই পশুপাল; যা যা দেখছ, এই সকলই আমার। এখন আমার এই কন্যাদেরকে ও এদের প্রসূত বালকদেরকে নিয়ে আমি কি করবো?</div>
<div class="v" id="v44"><span class="vn">44</span> এসো, তোমার মধ্যে ও আমার মধ্যে একটি চুক্তি স্থির করি, তা তোমার ও আমার সাক্ষী হয়ে থাকবে।</div>
<div class="v" id="v45"><span class="vn">45</span> তখন ইয়াকুব একটি পাথর নিয়ে স্তম্ভরূপে স্থাপন করলেন।</div>
<div class="v" id="v46"><span class="vn">46</span> আর ইয়াকুব তাঁর জ্ঞাতিবর্গকে বললেন, আপনারাও পাথর সংগ্রহ করুন। তাতে তারা পাথর এনে একটি স্তূপ করলেন এবং সেই স্থানে ঐ স্তূপের কাছে ভোজন করলেন।</div>
<div class="v" id="v47"><span class="vn">47</span> তখন লাবন তার নাম যিগর্‌-সাহদূথা (সাক্ষী-স্তূপ) রাখলেন, কিন্তু ইয়াকুব তার নাম গল্‌-এদ (সাক্ষী-স্তূপ) রাখলেন।</div>
<div class="v" id="v48"><span class="vn">48</span> তখন লাবন বললেন, এই স্তূপ আজ তোমার ও আমার সাক্ষী হয়ে থাকলো।</div>
<div class="v" id="v49"><span class="vn">49</span> এজন্য তার নাম গিলিয়দ এবং মিস্পা (প্রহরী-স্থান) রাখা হল; কেননা তিনি বললেন, আমরা একজন আরেক জনের কাছ থেকে পৃথক হলে মাবুদ আমার ও তোমার প্রহরী হয়ে থাকবেন।</div>
<div class="v" id="v50"><span class="vn">50</span> তুমি যদি আমার কন্যাদের দুঃখ দাও, আর যদি আমার কন্যা ছাড়া অন্য স্ত্রীকে বিয়ে কর, তবে কোন মানুষ আমাদের কাছে থাকবে না বটে, কিন্তু দেখ, আল্লাহ্‌ আমার ও তোমার সাক্ষী হবেন।</div>
<div class="v" id="v51"><span class="vn">51</span> <span class="br-p"><br><br></span>লাবন ইয়াকুবকে আরও বললেন, এই স্তূপ আর এই স্তম্ভ দেখ, আমার ও তোমার মধ্যে আমি তা স্থাপন করলাম।</div>
<div class="v" id="v52"><span class="vn">52</span> ক্ষতি করার জন্য আমিও এই স্তূপ পার হয়ে তোমার কাছে যাব না এবং তুমিও এই স্তূপ ও এই স্তম্ভ পার হয়ে আমার কাছে আসবে না, এর সাক্ষী এই স্তূপ ও এর সাক্ষী এই স্তম্ভ;</div>
<div class="v" id="v53"><span class="vn">53</span> ইব্রাহিমের আল্লাহ্‌, নাহোরের আল্লাহ্‌ ও তাঁদের পিতার আল্লাহ্‌ আমাদের মধ্যে বিচার করবেন। তখন ইয়াকুব তাঁর পিতা ইস্‌হাকের যিনি উপাস্য তাঁর নামে কসম করলেন।</div>
<div class="v" id="v54"><span class="vn">54</span> পরে ইয়াকুব সেই পর্বতে পশু-কোরবানী করে আহার করতে তাঁর আত্মীয়দেরকে দাওয়াত করলেন, তাতে তাঁরা ভোজন করে পর্বতে রাত্রি যাপন করলেন।</div>
<div class="v" id="v55"><span class="vn">55</span> <span class="br-p"><br><br></span>পরে লাবন খুব ভোরে উঠে তাঁর পুত্র কন্যাদেরকে চুম্বন ও দোয়া করে স্বস্থানে ফিরে গেলেন।</div>
</div>
<!-- PARSED ABOVE; EDITING MAY BREAK PARSER -->
</body></html>