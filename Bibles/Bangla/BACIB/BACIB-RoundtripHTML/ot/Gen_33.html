<html><head>
<meta http-equiv="Content-Type" content="text/html;charset=utf-8" />
<title>Gen 33 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 33);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_31.html">31</a> <a href="Gen_32.html">32</a> <b>33</b> <a href="Gen_34.html">34</a> <a href="Gen_35.html">35</a> ... <a href="Gen_50.html">50</a> </div><hr>
<h1>Gen 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইয়াকুব ও ইসের মিলন</h2><span class="vn">1</span> <span class="br-p"><br><br></span>পরে ইয়াকুব চোখ তুলে চেয়ে দেখলেন, ইস্‌ আসছেন, আর তাঁর সঙ্গে চার শত লোক। তখন তিনি বালকদেরকে ভাগ করে লেয়া, রাহেলা ও দুই বাঁদীর হাতে দিলেন;</div>
<div class="v" id="v2"><span class="vn">2</span> সকলের সম্মুখে দুই বাঁদী ও তাদের সন্তানদেরকে, তার পিছনে লেয়া ও তাঁর সন্তানদেরকে, সকলের পিছনে রাহেলা ও ইউসুফকে রাখলেন।</div>
<div class="v" id="v3"><span class="vn">3</span> পরে তিনি নিজে সকলের আগে গিয়ে সাতবার ভূমিতে উবুড় হয়ে সালাম করতে করতে তাঁর ভাইয়ের কাছে উপস্থিত হলেন।</div>
<div class="v" id="v4"><span class="vn">4</span> <span class="br-p"><br><br></span>তখন ইস্‌ তাঁর সঙ্গে দেখা করতে দৌড়ে এসে তাঁর গলা ধরে আলিঙ্গন ও চুম্বন করলেন এবং উভয়েই কাঁদলেন।</div>
<div class="v" id="v5"><span class="vn">5</span> পরে ইস্‌ চোখ তুলে নারীদের ও বালকদেরকে দেখে জিজ্ঞাসা করলেন, এরা তোমার কে? তিনি বললেন, আল্লাহ্‌ অনুগ্রহ করে আপনার গোলামকে এসব সন্তান দিয়েছেন।</div>
<div class="v" id="v6"><span class="vn">6</span> তখন বাঁদীরা ও তাদের সন্তানেরা কাছে এসে ভূমিতে উবুড় হয়ে সালাম করলো;</div>
<div class="v" id="v7"><span class="vn">7</span> তারপর লেয়া ও তাঁর সন্তানেরা কাছে এসে ভূমিতে উবুড় হয়ে সালাম করলেন; শেষে ইউসুফ ও রাহেলা কাছে এসে ভূমিতে উবুড় হয়ে সালাম করলেন।</div>
<div class="v" id="v8"><span class="vn">8</span> পরে ইস্‌ জিজ্ঞাসা করলেন, আমি যে সমস্ত পশুপাল দেখলাম, সেই সমস্ত কিসের জন্য? তিনি বললেন, মালিকের দৃষ্টিতে অনুগ্রহ লাভের জন্য।</div>
<div class="v" id="v9"><span class="vn">9</span> তখন ইস্‌ বললেন, আমার যথেষ্ট আছে, ভাই, তোমার যা তা তোমার থাকুক।</div>
<div class="v" id="v10"><span class="vn">10</span> ইয়াকুব বললেন, তা নয়, আরজ করি, আমি যদি আপনার দৃষ্টিতে অনুগ্রহ লাভ করে থাকি, তবে আমার হাত থেকে উপহার গ্রহণ করুন; কেননা আমি আল্লাহ্‌র মুখ দর্শনের মত আপনার মুখ দর্শন করলাম, আপনিও আমার প্রতি সন্তুষ্ট হলেন।</div>
<div class="v" id="v11"><span class="vn">11</span> আরজ করি, আপনার কাছে যে উপহার আনা হয়েছে তা গ্রহণ করুন; কেননা আল্লাহ্‌ আমার প্রতি অনুগ্রহ করেছেন এবং আমার সবই আছে। এভাবে সাধ্যসাধনা করলে ইস্‌ তা গ্রহণ করলেন।</div>
<div class="v" id="v12"><span class="vn">12</span> <span class="br-p"><br><br></span>পরে ইস্‌ বললেন, এসো, আমরা যাই; আমি তোমার আগে আগে যাব।</div>
<div class="v" id="v13"><span class="vn">13</span> তিনি তাঁকে বললেন, আমার মালিক জানেন, এই বালকেরা কোমল এবং যে সমস্ত দুগ্ধবতী ভেড়ী ও গাভী আমার সঙ্গে আছে; একদিন মাত্র বেগে চালালে সকল পালই মরে যাবে।</div>
<div class="v" id="v14"><span class="vn">14</span> নিবেদন করি, হে আমার মালিক, আপনি আপনার গোলামের আগে গমন করুন; আর আমি যতক্ষণ সেয়ীরে আমার মালিকের কাছে উপস্থিত না হই, ততক্ষণ আমার অগ্রবর্তী পশুদের এবং এই বালকদের চলবার শক্তি অনুসারে ধীরে ধীরে চালাই।</div>
<div class="v" id="v15"><span class="vn">15</span> <span class="br-p"><br><br></span>ইস্‌ বললেন, তবে আমার সঙ্গী কতগুলো লোক তোমার কাছে রেখে যাই। তিনি বললেন, তাতেই বা প্রয়োজন কি? আমার মালিকের দৃষ্টিতে আমি অনুগ্রহ পেলেই হল।</div>
<div class="v" id="v16"><span class="vn">16</span> <span class="br-p"><br><br></span>আর ইস্‌ সেদিন সেয়ীরের পথে ফিরে গেলেন।</div>
<div class="v" id="v17"><span class="vn">17</span> কিন্তু ইয়াকুব সুক্কোতে গমন করে নিজের জন্য বাড়ি ও পশুদের জন্য কয়েকটি কুটির তৈরি করলেন, এজন্য সেই স্থান সুক্কোৎ (কুটিরগুলো) নামে আখ্যাত আছে।</div>
<div class="v" id="v18"><h2>হযরত ইয়াকুবের শিখিমে বাস</h2><span class="vn">18</span> <span class="br-p"><br><br></span>পরে ইয়াকুব পদ্দন্‌-অরাম থেকে এসে সহিসালামতে কেনান দেশের শিখিম নগরে উপস্থিত হলেন এবং নগরের বাইরে তাঁবু স্থাপন করলেন।</div>
<div class="v" id="v19"><span class="vn">19</span> পরে শিখিমের পিতা হমোরের সন্তানদেরকে রূপার এক শত কসীতা (মুদ্রা) দিয়ে তিনি তাঁর তাঁবু স্থাপনের জন্য ভূমিখণ্ড ক্রয় করলেন।</div>
<div class="v" id="v20"><span class="vn">20</span> তিনি সেই স্থানে একটি কোরবানগাহ্‌ তৈরি করে তার নাম এল্‌-ইলাহী-ইসরাইল (আল্লাহ্‌, ইসরাইলের আল্লাহ্‌) রাখলেন।</div>
</div>
<!-- PARSED ABOVE; EDITING MAY BREAK PARSER -->
</body></html>