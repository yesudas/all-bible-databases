<html><head>
<meta http-equiv="Content-Type" content="text/html;charset=utf-8" />
<title>Gen 34 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 34);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_32.html">32</a> <a href="Gen_33.html">33</a> <b>34</b> <a href="Gen_35.html">35</a> <a href="Gen_36.html">36</a> ... <a href="Gen_50.html">50</a> </div><hr>
<h1>Gen 34</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইয়াকুবের মেয়ে দীণার ইজ্জত হরণ</h2><span class="vn">1</span> <span class="br-p"><br><br></span>আর লেয়ার কন্যা দীণা, যাকে তিনি ইয়াকুবের জন্য প্রসব করেছিলেন, সেই দেশের কন্যাদের সঙ্গে দেখা করতে বাইরে গেল।</div>
<div class="v" id="v2"><span class="vn">2</span> আর হিব্বীয় হমোর নামক দেশাধিপতির পুত্র শিখিম তাকে দেখতে পেল এবং তাকে অপহরণ করে, তার সঙ্গে শয়ন করে তার ইজ্জত নষ্ট করলো।</div>
<div class="v" id="v3"><span class="vn">3</span> আর ইয়াকুবের কন্যা দীণার প্রতি শিখিম অনুরক্ত হওয়াতে তাকে মহব্বত করলো ও মিষ্ট কথা বললো।</div>
<div class="v" id="v4"><span class="vn">4</span> পরে শিখিম তাঁর পিতা হমোরকে বললো, তুমি আমার সঙ্গে বিয়ে দেবার জন্য এই কন্যাকে গ্রহণ কর।</div>
<div class="v" id="v5"><span class="vn">5</span> <span class="br-p"><br><br></span>আর ইয়াকুব শুনলেন, সে তাঁর কন্যা দীণার ইজ্জত নষ্ট করেছে; ঐ সময়ে তাঁর পুত্ররা মাঠে পশুপালের সঙ্গে ছিল; আর ইয়াকুব তাদের আগমন পর্যন্ত এই ব্যাপারে নীরব থাকলেন।</div>
<div class="v" id="v6"><span class="vn">6</span> পরে শিখিমের পিতা হমোর ইয়াকুবের সঙ্গে কথাবার্তা বলার জন্য আসল।</div>
<div class="v" id="v7"><span class="vn">7</span> ইয়াকুবের পুত্ররাও ঐ সংবাদ পেয়ে মাঠ থেকে এসেছিল; তারা ক্ষুব্ধ ও ভীষণ ক্রুদ্ধ হয়েছিল, কেননা ইয়াকুবের কন্যার সঙ্গে শয়ন করে শিখিম ইসরাইলের প্রতি অত্যন্ত অন্যায় করেছিল।</div>
<div class="v" id="v8"><span class="vn">8</span> <span class="br-p"><br><br></span>তখন হমোর তাদের বললো, তোমাদের সেই কন্যার প্রতি আমার পুত্র শিখিমের প্রাণ আসক্ত হয়েছে; নিবেদন করি আমার পুত্রের সঙ্গে তার বিয়ে দাও।</div>
<div class="v" id="v9"><span class="vn">9</span> তোমরা আমাদের সঙ্গে আত্মীয়তা কর; তোমাদের কন্যাদের আমাদেরকে দান কর এবং আমাদের কন্যাদেরকে তোমরা গ্রহণ কর।</div>
<div class="v" id="v10"><span class="vn">10</span> আর আমাদের সঙ্গে বাস করো; এই দেশ তোমাদের সম্মুখেই রইলো, তোমরা এখানে বসতি ও বাণিজ্য কর, এখানে অধিকার গ্রহণ কর।</div>
<div class="v" id="v11"><span class="vn">11</span> আর শিখিম দীণার পিতাকে ও ভাইদেরকে বললো, আমার প্রতি তোমাদের অনুগ্রহ দৃষ্টি হোক; তা হলে যা বলবে, তা-ই দেব।</div>
<div class="v" id="v12"><span class="vn">12</span> যৌতুক ও দান যত বেশি চাইবে, তোমাদের কথা অনুসারে তা-ই দেব; কোন মতে আমার সঙ্গে ঐ কন্যার বিয়ে দাও।</div>
<div class="v" id="v13"><span class="vn">13</span> <span class="br-p"><br><br></span>কিন্তু সে তাদের বোন দীণার ইজ্জত নষ্ট করেছিল বলে ইয়াকুবের পুত্ররা ছলপূর্বক আলাপ করে শিখিমকে ও তার পিতা হামোরকে উত্তর দিল;</div>
<div class="v" id="v14"><span class="vn">14</span> তারা তাদেরকে বললো, খৎনা করানো হয় নি এমন লোককে যে আমাদের বোন দিই, এমন কাজ আমরা করতে পারি না; করলে আমাদের দুর্নাম হবে।</div>
<div class="v" id="v15"><span class="vn">15</span> কেবল এই কাজ করলে আমরা তোমাদের কথায় সম্মত হবো; আমাদের মত তোমরা প্রত্যেক পুরুষের যদি খৎনা করাও,</div>
<div class="v" id="v16"><span class="vn">16</span> তবে আমরা আমাদের কন্যাদের তোমাদের দেব এবং তোমাদের কন্যাদের আমরা গ্রহণ করবো ও তোমাদের সঙ্গে বাস করে এক জাতি হবো।</div>
<div class="v" id="v17"><span class="vn">17</span> কিন্তু যদি খৎনার বিষয়ে আমাদের কথা না শোন, তবে আমরা আমাদের ঐ কন্যাকে নিয়ে চলে যাব।</div>
<div class="v" id="v18"><span class="vn">18</span> <span class="br-p"><br><br></span>তখন তাদের এই কথায় হমোর ও তার পুত্র শিখিম সন্তুষ্ট হল।</div>
<div class="v" id="v19"><span class="vn">19</span> আর সেই যুবক অবিলম্বে সেই কাজ করলো, কেননা সে ইয়াকুবের কন্যার প্রতি আসক্ত হয়েছিল; আর সে ছিল তাঁর পিতৃকূলে সবচেয়ে সম্ভ্রান্ত।</div>
<div class="v" id="v20"><span class="vn">20</span> পরে হমোর ও তার পুত্র শিখিম তার নগরের দ্বারে এসে নগর-নিবাসীদের সঙ্গে কথাবার্তা চালিয়ে বললো,</div>
<div class="v" id="v21"><span class="vn">21</span> সেই লোকদের সঙ্গে আমাদের কোন বিরোধ নেই; অতএব তারা এই দেশে বাস ও বাণিজ্য করুক; কেননা দেখ, তাদের সম্মুখে দেশটি সুপ্রশস্ত; এসো, আমরা তাদের কন্যাদেরকে গ্রহণ করি ও আমাদের কন্যাদের তাদেরকে দিই।</div>
<div class="v" id="v22"><span class="vn">22</span> কিন্তু তাদের একটি পণ আছে, আমাদের মধ্যে প্রত্যেক পুরুষ যদি তাদের মত খৎনা করানো হয় তবে তারা আমাদের সঙ্গে বাস করে এক জাতি হতে সম্মত আছে।</div>
<div class="v" id="v23"><span class="vn">23</span> আর তাদের ধন, সম্পত্তি ও সমস্ত পশু কি আমাদের হবে না? আমরা তাদের কথায় সম্মত হলেই তারা আমাদের সঙ্গে বাস করবে।</div>
<div class="v" id="v24"><span class="vn">24</span> তখন হমোর ও তার পুত্র শিখিমের কথায় তার নগরের দ্বার দিয়ে যে সমস্ত লোক বাইরে যেত তারা সম্মত হল, আর তার নগর-দ্বার দিয়ে যে সকল পুরুষ বাইরে যেত তাদের খৎনা করানো হল।</div>
<div class="v" id="v25"><h2>দীণার ভাইদের প্রতিশোধ গ্রহণ</h2><span class="vn">25</span> <span class="br-p"><br><br></span>পরে তৃতীয় দিনে যখন তারা ব্যথায় কষ্ট পাচ্ছিল তখন দীণার সহোদর শিমিয়োন ও লেবি, ইয়াকুবের এই দুই পুত্র নিজ নিজ তলোয়ার নিয়ে নির্ভয়ে নগর আক্রমণ করে সমস্ত পুরুষকে হত্যা করলো।</div>
<div class="v" id="v26"><span class="vn">26</span> তারা হমোর ও তার পুত্র শিখিমকে তলোয়ারের আঘাতে হত্যা করে শিখিমের বাড়ি থেকে দীণাকে নিয়ে চলে এলো।</div>
<div class="v" id="v27"><span class="vn">27</span> ওরা তাদের বোনের ইজ্জত নষ্ট করেছিল, এজন্য ইয়াকুবের পুত্ররা নিহত লোকদের কাছে গিয়ে নগর লুট করলো।</div>
<div class="v" id="v28"><span class="vn">28</span> তারা ওদের ভেড়া, গরু ও গাধাগুলো এবং নগরস্থ ও ক্ষেতের যাবতীয় দ্রব্য হরণ করলো;</div>
<div class="v" id="v29"><span class="vn">29</span> আর ওদের শিশু ও স্ত্রীদেরকে বন্দী করে ওদের সমস্ত ধন ও বাড়ির সর্বস্ব লুট করলো।</div>
<div class="v" id="v30"><span class="vn">30</span> তখন ইয়াকুব শিমিয়োন ও লেবিকে বললেন, তোমরা এই দেশ-নিবাসী কেনানীয় ও পরিষীয়দের কাছে আমাকে ভীষণ ঘৃণার পাত্র করে অস্থির করে তুললে; আমার লোক অল্প, তারা আমার বিরুদ্ধে একত্র হয়ে আমাকে আঘাত করবে; আর আমি সপরিবারে ধ্বংস হবো।</div>
<div class="v" id="v31"><span class="vn">31</span> তারা জবাবে বললো, আমাদের বোনের সঙ্গে কি পতিতার মত ব্যবহার করা তার উচিত হয়েছিল?</div>
</div>
<!-- PARSED ABOVE; EDITING MAY BREAK PARSER -->
</body></html>