<html><head>
<meta http-equiv="Content-Type" content="text/html;charset=utf-8" />
<title>Gen 39 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 39);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_37.html">37</a> <a href="Gen_38.html">38</a> <b>39</b> <a href="Gen_40.html">40</a> <a href="Gen_41.html">41</a> ... <a href="Gen_50.html">50</a> </div><hr>
<h1>Gen 39</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইউসুফের গোলামী ও কারাবাস</h2><span class="vn">1</span> <span class="br-p"><br><br></span>ইউসুফ মিসর দেশে আনীত হলে পর, যে ইসমাইলীয়েরা তাঁকে সেখানে নিয়ে গিয়েছিল, তাদের কাছ থেকে ফেরাউনের কর্মচারী পোটীফর তাঁকে ক্রয় করলেন; ইনি ছিলেন রক্ষী সৈন্যদলের সেনাপতি, এক জন মিসরীয় লোক।</div>
<div class="v" id="v2"><span class="vn">2</span> মাবুদ ইউসুফের সহবর্তী ছিলেন এবং তিনি সফল-কাম হলেন ও তাঁর মিসরীয় মালিকের বাড়িতে রইলেন।</div>
<div class="v" id="v3"><span class="vn">3</span> আর মাবুদ তাঁর সহবর্তী আছেন এবং তিনি যা কিছু করেন মাবুদ তাঁর হাতে তা সফল করছেন, এটা তাঁর মালিক দেখলেন।</div>
<div class="v" id="v4"><span class="vn">4</span> অতএব ইউসুফ তাঁর দৃষ্টিতে অনুগ্রহ লাভ করলেন ও তাঁর পরিচারক হলেন এবং তিনি ইউসুফকে নিজের বাড়ির প্রধান করে তাঁর হাতে তাঁর সমস্ত বিষয়-সম্পত্তির দিলেন।</div>
<div class="v" id="v5"><span class="vn">5</span> যখন থেকে তিনি ইউসুফের হাতে নিজের বাড়ির ও সমস্ত বিষয়-সম্পত্তির ভার দিলেন, তখন থেকে মাবুদ ইউসুফের অনুরোধে সেই মিসরীয় ব্যক্তির বাড়ির প্রতি দোয়া করলেন; বাড়িতে ও ক্ষেতে অবস্থিত তাঁর সমস্ত সম্পদের প্রতি মাবুদের দোয়া বর্ষিত হল।</div>
<div class="v" id="v6"><span class="vn">6</span> অতএব তিনি ইউসুফের হাতে তাঁর সমস্ত বিষয়-সম্পত্তির ভার দিলেন; তিনি নিজের খাদ্যদ্রব্য ছাড়া আর কোন কিছুরই খোঁজ-খবর নিতেন না। ইউসুফ রূপবান ও সুন্দর ছিলেন।</div>
<div class="v" id="v7"><span class="vn">7</span> <span class="br-p"><br><br></span>এসব ঘটনার পর ইউসুফের প্রতি তাঁর মালিকের স্ত্রীর নজর পড়লো; আর তাঁকে বললো, আমার সঙ্গে শয়ন করো।</div>
<div class="v" id="v8"><span class="vn">8</span> কিন্তু তিনি অস্বীকার করে তাঁর মালিকের স্ত্রীকে বললেন, দেখুন, এই বাড়িতে আমার হাতে কি কি আছে আমার মালিক তা জানেন না। তিনি আমারই হাতে সর্বস্ব রেখেছেন;</div>
<div class="v" id="v9"><span class="vn">9</span> এই বাড়িতে আমার চেয়ে বড় কেউই নেই। তিনি সমস্ত কিছুর মধ্যে কেবল আপনাকেই আমার অধীনা করেন নি, কারণ আপনি তাঁর স্ত্রী। অতএব আমি কিভাবে এই মহাদুষ্কর্ম করতে ও আল্লাহ্‌র বিরুদ্ধে গুনাহ্‌ করতে পারি?</div>
<div class="v" id="v10"><span class="vn">10</span> সে প্রতিদিন ইউসুফকে সেই কথা বললেও তিনি তার সঙ্গে শয়ন করতে কিম্বা সঙ্গে থাকতে তার কথায় সম্মত হতেন না।</div>
<div class="v" id="v11"><span class="vn">11</span> পরে এক দিন ইউসুফ কাজ করার জন্য বাড়ির মধ্যে গেলেন; বাড়ির লোকদের মধ্যে অন্য কেউ সেখানে ছিল না,</div>
<div class="v" id="v12"><span class="vn">12</span> তখন সে ইউসুফের কাপড় ধরে বললো, আমার সঙ্গে শয়ন কর; কিন্তু ইউসুফ তার হাতে তাঁর কাপড়টি ফেলে বাইরে পালিয়ে গেলেন।</div>
<div class="v" id="v13"><span class="vn">13</span> তখন ইউসুফ তার হাতে কাপড়টি ফেলে বাইরে পালিয়ে গেলেন দেখে, সে তার ঘরের লোকদেরকে ডেকে বললো,</div>
<div class="v" id="v14"><span class="vn">14</span> দেখ, তিনি আমাদের সঙ্গে রঙ্গ করতে এক জন ইবরানী পুরুষকে এনেছেন; সে আমার সঙ্গে শয়ন করার জন্য আমার কাছে এসেছিল, তাতে আমি চিৎকার করে উঠলাম;</div>
<div class="v" id="v15"><span class="vn">15</span> আমার চিৎকার শুনে সে আমার কাছে তার কাপড়টা ফেলে বাইরে পালিয়ে গেল।</div>
<div class="v" id="v16"><span class="vn">16</span> আর যে পর্যন্ত তাঁর মালিক ঘরে না এলেন, সেই পর্যন্ত সেই স্ত্রীলোক তাঁর কাপড় নিজের কাছে রেখে দিল।</div>
<div class="v" id="v17"><span class="vn">17</span> পরে সেই কথানুসারে তাঁকে বললো, তুমি যে ইবরানী গোলামকে আমাদের কাছে এনেছ, সে আমার সঙ্গে রঙ্গ করতে আমার কাছে এসেছিল;</div>
<div class="v" id="v18"><span class="vn">18</span> পরে আমি চিৎকার করে উঠলে সে আমার কাছে তার কাপড়টা ফেলে বাইরে পালিয়ে গেল।</div>
<div class="v" id="v19"><span class="vn">19</span> <span class="br-p"><br><br></span>তাঁর মালিক যখন তাঁর স্ত্রীর এই কথা শুনলেন যে, ‘তোমার গোলাম আমার প্রতি এরকম ব্যবহার করেছে,’ তখন তিনি রেগে আগুন হয়ে গেলেন।</div>
<div class="v" id="v20"><span class="vn">20</span> এই কারণে ইউ-সুফের মালিক তাঁকে নিয়ে কারাগারে রাখ-লেন; সেই স্থানে বাদশাহ্‌র বন্দীরা থাকতো; তাতে তিনি সেই কারাগারে থাকলেন।</div>
<div class="v" id="v21"><span class="vn">21</span> কিন্তু মাবুদ ইউসুফের সহবর্তী ছিলেন এবং তাঁর প্রতি মহব্বতে অটল রইলেন ও তাঁকে কারারক্ষকের দৃষ্টিতে অনুগ্রহের পাত্র করলেন।</div>
<div class="v" id="v22"><span class="vn">22</span> তাতে কারারক্ষক কারাগারের সমস্ত বন্দীর ভার ইউসুফের হাতে দিলেন, আর সেখানকার লোকদের সমস্ত কাজ ইউসুফের হুকুম অনুসারে চলতে লাগল।</div>
<div class="v" id="v23"><span class="vn">23</span> কারারক্ষক তাঁর হস্তগত কোন বিষয়ে লক্ষ্য করতেন না, কেননা মাবুদ তাঁর সহবর্তী ছিলেন এবং তিনি যা কিছু করতেন মাবুদ তা সফল করতেন।</div>
</div>
<!-- PARSED ABOVE; EDITING MAY BREAK PARSER -->
</body></html>