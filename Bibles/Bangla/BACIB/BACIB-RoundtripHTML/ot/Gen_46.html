<html><head>
<meta http-equiv="Content-Type" content="text/html;charset=utf-8" />
<title>Gen 46 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 46);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_44.html">44</a> <a href="Gen_45.html">45</a> <b>46</b> <a href="Gen_47.html">47</a> <a href="Gen_48.html">48</a> ... <a href="Gen_50.html">50</a> </div><hr>
<h1>Gen 46</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইয়াকুবের সবংশে মিসর যাত্রা</h2><span class="vn">1</span> <span class="br-p"><br><br></span>পরে ইসরাইল তাঁর সর্বস্ব নিয়ে যাত্রা করে বের্‌-শেবাতে এলেন এবং তাঁর পিতা ইস্‌হাকের আল্লাহ্‌র উদ্দেশে কোরবানী করলেন।</div>
<div class="v" id="v2"><span class="vn">2</span> পরে আল্লাহ্‌ রাত্রে ইসরাইলকে দর্শন দিয়ে বললেন, হে ইয়াকুব, হে ইয়াকুব! তিনি জবাব দিলেন, দেখ, এই আমি।</div>
<div class="v" id="v3"><span class="vn">3</span> তখন তিনি বললেন, আমি আল্লাহ্‌, তোমার পিতার আল্লাহ্‌; তুমি মিসরে যেতে ভয় করো না, কেননা আমি সেই স্থানে তোমাকে বড় জাতি করবো।</div>
<div class="v" id="v4"><span class="vn">4</span> আমিই তোমার সঙ্গে মিসরে যাব এবং আমিই সেই স্থান থেকে তোমাকে ফিরিয়ে আনবো, আর তোমার মৃত্যুর পরে ইউসুফ তোমার চোখের পাতা বন্ধ করে দেবে।</div>
<div class="v" id="v5"><span class="vn">5</span> <span class="br-p"><br><br></span>পরে ইয়াকুব বের্‌-শেবা থেকে যাত্রা করলেন। ইসরাইলের পুত্ররা তাঁদের পিতা ইয়াকুবকে এবং নিজ নিজ সন্তান-সন্ততি ও স্ত্রীদেরকে সেসব ঘোড়ার গাড়িতে করে নিয়ে গেলেন, যা ফেরাউন তাঁদের বহন করার জন্য পাঠিয়েছিলেন।</div>
<div class="v" id="v6"><span class="vn">6</span> পরে তাঁরা, ইয়াকুব ও তাঁর সমস্ত বংশ, তাদের সমস্ত পশু ও কেনান দেশে উপার্জিত সমস্ত ধন-সম্পদ নিয়ে মিসর দেশে পৌঁছালেন।</div>
<div class="v" id="v7"><span class="vn">7</span> এভাবে ইয়াকুব তাঁর পুত্র-পৌত্র, পুত্রী-পৌত্রী প্রভৃতি সমস্ত বংশকে সঙ্গে করে মিসরে নিয়ে গেলেন।</div>
<div class="v" id="v8"><span class="vn">8</span> <span class="br-p"><br><br></span>বনি-ইসরাইল, ইয়াকুব ও তাঁর সন্তানেরা, যাঁরা মিসরে গেলেন তাঁদের নাম। ইয়াকুবের জ্যেষ্ঠ পুত্র রূবেণ।</div>
<div class="v" id="v9"><span class="vn">9</span> রূবেণের পুত্র হনোক, পল্‌লু, হিষ্রোণ ও কর্মি।</div>
<div class="v" id="v10"><span class="vn">10</span> শিমিয়োনের পুত্র যিমূয়েল, যামীন, ওহদ, যাখীন, সোহর ও তার কেনানীয়া স্ত্রীজাত পুত্র শৌল।</div>
<div class="v" id="v11"><span class="vn">11</span> লেবির পুত্র গের্শোন, কহাৎ ও মরারি।</div>
<div class="v" id="v12"><span class="vn">12</span> এহুদার পুত্র এর, ওনন, শেলা, পেরস ও সেরহ। কিন্তু এর ও ওনন কেনান দেশে মারা গিয়েছিল; আর পেরসের পুত্র হিষ্রোণ ও হামূল।</div>
<div class="v" id="v13"><span class="vn">13</span> ইষাখরের পুত্র তোলয়, পূয়, যোব ও শিম্রোণ।</div>
<div class="v" id="v14"><span class="vn">14</span> আর সবূলূনের পুত্র সেরদ, এলোন ও যহলেল।</div>
<div class="v" id="v15"><span class="vn">15</span> এরা লেয়ার সন্তান; তিনি পদ্দন্‌-অরামে ইয়াকুবের জন্য এদেরকে ও তাঁর কন্যা দীণাকে প্রসব করেন। ইয়াকুবের এই পুত্র কন্যারা সর্বমোট তেত্রিশ জন।</div>
<div class="v" id="v16"><span class="vn">16</span> <span class="br-p"><br><br></span>আর গাদের পুত্র সিফিয়োন, হগি, শূনী, ইষ্‌বোন, এরি, অরোদী ও অরেলী।</div>
<div class="v" id="v17"><span class="vn">17</span> আশেরের পুত্র যিম্না, যিশ্‌বা, যিশ্‌বি, বরিয় ও তাদের বোন সেরহ। বরিয়ের পুত্র হেবর ও মল্কীয়েল।</div>
<div class="v" id="v18"><span class="vn">18</span> এরা সেই সিল্পপার সন্তান, যাকে লাবন তাঁর কন্যা লেয়াকে দিয়েছিলেন; সে ইয়াকুবের জন্য এদেরকে প্রসব করেছিল। এরা ষোল জন।</div>
<div class="v" id="v19"><span class="vn">19</span> <span class="br-p"><br><br></span>আর ইয়াকুবের স্ত্রী রাহেলার পুত্র ইউসুফ ও বিন্‌ইয়ামীন।</div>
<div class="v" id="v20"><span class="vn">20</span> ইউসুফের পুত্র মানশা ও আফরাহীম মিসর দেশে জন্মেছিল; ওন নগরের পোটীফেরঃ ইমামের কন্যা আসনৎ তাঁর জন্য তাদেরকে প্রসব করেছিলেন।</div>
<div class="v" id="v21"><span class="vn">21</span> বিন্‌ইয়ামীনের পুত্র বেলা, বেখর, অস্‌বেল, গেরা, নামন, এহী, রোশ, মুপ্‌পীম, হুপ্‌পীম ও অর্দ।</div>
<div class="v" id="v22"><span class="vn">22</span> এই চৌদ্দ জন ইয়াকুব থেকে জাত রাহেলার সন্তান।</div>
<div class="v" id="v23"><span class="vn">23</span> আর দানের পুত্র হূশীম।</div>
<div class="v" id="v24"><span class="vn">24</span> নপ্তালির পুত্র যহসিয়েল, গূনি, যেৎসর ও শিল্লেম।</div>
<div class="v" id="v25"><span class="vn">25</span> এরা সেই বিল্‌হার সন্তান, যাকে লাবন নিজের কন্যা রাহেলাকে দিয়েছিলেন। সে ইয়াকুবের জন্য এদেরকে প্রসব করেছিল; এরা সর্বমোট সাত জন।</div>
<div class="v" id="v26"><span class="vn">26</span> <span class="br-p"><br><br></span>ইয়াকুবের বংশধর, যারা তাঁর সঙ্গে মিসরে উপস্থিত হল, ইয়াকুবের পুত্রবধূরা ছাড়া তারা সর্বমোট ছেষট্টি জন।</div>
<div class="v" id="v27"><span class="vn">27</span> মিসরে ইউসুফের যে পুত্রেরা জন্মেছিল, তারা দুই জন। ইয়াকুবের পরিজন, যারা মিসরে গেল, তারা সর্বমোট সত্তর জন।</div>
<div class="v" id="v28"><h2>মিসর দেশে হযরত ইয়াকুব ও তাঁর পরিবার</h2><span class="vn">28</span> <span class="br-p"><br><br></span>পরে আগে ভাগেই গোশনের পথ দেখাবার জন্য ইয়াকুব তাঁর আগে এহুদাকে ইউসুফের কাছে পাঠালেন; আর তাঁরা গোশন প্রদেশে পৌঁছালেন।</div>
<div class="v" id="v29"><span class="vn">29</span> তখন ইউসুফ নিজের ঘোড়ার গাড়ি সাজিয়ে গোশনে তাঁর পিতা ইসরাইলের সঙ্গে সাক্ষাৎ করতে গেলেন; আর তাঁকে দেখা দিয়ে তাঁর গলা ধরে অনেকক্ষণ কাঁদলেন।</div>
<div class="v" id="v30"><span class="vn">30</span> তখন ইসরাইল ইউসুফকে বললেন, এখন আমি স্বচ্ছন্দে মৃত্যুবরণ করবো, কেননা তোমার মুখ দেখতে পেলাম, তুমি এখনও জীবিত আছ।</div>
<div class="v" id="v31"><span class="vn">31</span> পরে ইউসুফ তাঁর ভাইদের ও পিতার পরিজনকে বললেন, আমি গিয়ে ফেরাউনকে সংবাদ দেব, তাঁকে বলবো, আমার ভাইয়েরা ও পিতার সমস্ত পরিজন কেনান দেশ থেকে আমার কাছে এসেছেন;</div>
<div class="v" id="v32"><span class="vn">32</span> তাঁরা ভেড়ার রাখাল, তাঁরা পশুপালন করে থাকেন; আর তাঁদের গোমেষাদি পাল এবং সর্বস্ব এনেছেন।</div>
<div class="v" id="v33"><span class="vn">33</span> তাতে ফেরাউন তোমাদেরকে ডেকে যখন জিজ্ঞাসা করবেন, তোমাদের পেশা কি?</div>
<div class="v" id="v34"><span class="vn">34</span> তখন তোমরা বলবে, আপনার এই গোলামেরা পূর্বপুরুষানুক্রমে বাল্যকাল থেকে আজ পর্যন্ত পশুপালন করে আসছি; তাতে তোমরা গোশন প্রদেশে বাস করতে পাবে; কেননা পশুপালক মাত্রেই মিসরীয়দের ঘৃণাস্পদ।</div>
</div>
<!-- PARSED ABOVE; EDITING MAY BREAK PARSER -->
</body></html>