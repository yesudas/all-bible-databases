<html><head>
<meta http-equiv="Content-Type" content="text/html;charset=utf-8" />
<title>Gen 47 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 47);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_45.html">45</a> <a href="Gen_46.html">46</a> <b>47</b> <a href="Gen_48.html">48</a> <a href="Gen_49.html">49</a> <a href="Gen_50.html">50</a> </div><hr>
<h1>Gen 47</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>পরে ইউসুফ গিয়ে ফেরাউনকে সংবাদ দিলেন, বললেন, আমার পিতা ও ভাইয়েরা নিজ নিজ গোমেষাদির পাল এবং সর্বস্ব কেনান দেশ থেকে নিয়ে এসেছেন; আর দেখুন, তাঁরা গোশন প্রদেশে আছেন।</div>
<div class="v" id="v2"><span class="vn">2</span> আর তিনি তাঁর ভাইদের মধ্যে পাঁচ জনকে নিয়ে ফেরাউনের সম্মুখে উপস্থিত করলেন।</div>
<div class="v" id="v3"><span class="vn">3</span> তাতে ফেরাউন ইউসুফের ভাইদেরকে জিজ্ঞাসা করলেন, তোমাদের পেশা কি? তাঁরা ফেরাউনকে বললেন, আপনার এই গোলামেরা পুরুষানুক্রমে পশুপালক।</div>
<div class="v" id="v4"><span class="vn">4</span> তারা ফেরাউনকে আরও বললেন, আমরা এই দেশে প্রবাস করতে এসেছি, কারণ আপনার এই গোলামদের পশুপালের চরে খাবার ঘাস নেই, কারণ কেনান দেশে ভীষণ দুর্ভিক্ষ হয়েছে। অতএব আরজ করি, আপনার এই গোলামদেরকে গোশন প্রদেশে বাস করতে দিন।</div>
<div class="v" id="v5"><span class="vn">5</span> ফেরাউন ইউসুফকে বললেন, তোমার পিতা ও ভাইয়েরা তোমার কাছে এসেছে;</div>
<div class="v" id="v6"><span class="vn">6</span> মিসর দেশ তোমার সম্মুখে রয়েছে; দেশের উত্তম স্থানে তোমার পিতা ও ভাইদেরকে বাস করাও; তারা গোশন প্রদেশে বাস করুক; আর যদি তাদের মধ্যে যোগ্য লোক পাও, তবে আমার পশুপালের দেখাশুনা করার ভার তাদের উপর দাও।</div>
<div class="v" id="v7"><span class="vn">7</span> <span class="br-p"><br><br></span>পরে ইউসুফ তাঁর পিতা ইয়াকুবকে আনিয়ে ফেরাউনের সম্মুখে উপস্থিত করলেন, আর ইয়াকুব ফেরাউনকে দোয়া করলেন।</div>
<div class="v" id="v8"><span class="vn">8</span> তখন ফেরাউন ইয়াকুবকে জিজ্ঞাসা করলেন, আপনার বয়স কত?</div>
<div class="v" id="v9"><span class="vn">9</span> ইয়াকুব ফেরাউনকে বললেন, আমার প্রবাসকালের এক শত ত্রিশ বছর হয়েছে; আমার আয়ুর এই অল্প দিনগুলো কষ্টেই কেটেছে এবং আমার পূর্বপুরুষদের প্রবাসকালের আয়ুর মত হয় নি।</div>
<div class="v" id="v10"><span class="vn">10</span> পরে ইয়াকুব ফেরাউনকে দোয়া করে তাঁর সম্মুখ থেকে বিদায় নিলেন।</div>
<div class="v" id="v11"><span class="vn">11</span> তখন ইউসুফ ফেরাউনের হুকুম অনুসারে মিসর দেশের উত্তম অঞ্চলে অথাৎ রামিষেষ প্রদেশে অধিকার দিয়ে তাঁর পিতা ও ভাইদেরকে বসিয়ে দিলেন।</div>
<div class="v" id="v12"><span class="vn">12</span> আর ইউসুফ তাঁর পিতা ও ভাইদেরকে এবং পিতার সমস্ত পরিজনকে তাঁদের পরিবার অনুসারে খাদ্যদ্রব্য দিয়ে প্রতিপালন করলেন।</div>
<div class="v" id="v13"><h2>দুর্ভিক্ষের সময় বিশেষ ব্যবস্থা স্থাপন</h2><span class="vn">13</span> <span class="br-p"><br><br></span>সেই সময় সমগ্র দেশে কোন খাদ্যদ্রব্য ছিল না, কারণ ভীষণ দুর্ভিক্ষ হয়েছিল, তাতে দুর্ভিক্ষের দরুন মিসর ও কেনান দেশের লোকেরা হতাশ হয়ে পড়লো।</div>
<div class="v" id="v14"><span class="vn">14</span> আর মিসর ও কেনান দেশে যত টাকা ছিল, লোকে তা দিয়ে শস্য ক্রয় করাতে ইউসুফ সেই সমস্ত টাকা সংগ্রহ করে ফেরাউনের ভাণ্ডারে আনলেন।</div>
<div class="v" id="v15"><span class="vn">15</span> মিসর ও কেনান দেশে লোকদের টাকা শেষ হয়ে গেলে মিসরীয়েরা সকলে ইউসুফের কাছে এসে বললো, আমাদেরকে খাদ্যদ্রব্য দিন, আমাদের টাকা শেষ হয়ে গেছে বলে আমরা কি আপনার সম্মুখে মারা যাবো?</div>
<div class="v" id="v16"><span class="vn">16</span> ইউসুফ বললেন, তোমাদের পশু দাও; যদি টাকা শেষ হয়ে থাকে, তবে তোমাদের পশুর পরিবর্তে তোমাদেরকে খাদ্য দেব।</div>
<div class="v" id="v17"><span class="vn">17</span> তখন তারা যার যার পশু ইউসুফের কাছে আনলে ইউসুফ ঘোড়া, ভেড়ার পাল, গরুর পাল ও গাধার পরিবর্তে তাদেরকে খাদ্যদ্রব্য দিতে লাগলেন; এভাবে ইউসুফ তাদের সমস্ত পশু নিয়ে সেই বছর খাদ্যদ্রব্য দিয়ে তাদের প্রতিপালন করলেন।</div>
<div class="v" id="v18"><span class="vn">18</span> <span class="br-p"><br><br></span>আর সেই বছর গত হলে দ্বিতীয় বছরে তারা তাঁর কাছে এসে বললো, আমরা মালিকের কাছে কিছু গোপন করবো না; আমাদের সমস্ত টাকা শেষ হয়ে গেছে এবং পশুধনও মালিকেরই হয়েছে; এখন মালিককে দেবার জন্য আর কিছুই অবশিষ্ট নেই, কেবল আমাদের শরীর ও ভূমি রয়েছে।</div>
<div class="v" id="v19"><span class="vn">19</span> আমরা নিজ নিজ ভূমি থাকতে আপনার চোখের সম্মুখে কেন মারা যাব? আপনি খাদ্যদ্রব্য দিয়ে আমাদেরকে ও আমাদের ভূমি ক্রয় করে নিন; আমরা নিজ নিজ ভূমির সঙ্গে ফেরাউনের গোলাম হব; আর আমাদেরকে বীজ দিন, তা হলে আমরা বাঁচবো, মারা পড়বো না, ভূমিও নষ্ট হবে না।</div>
<div class="v" id="v20"><span class="vn">20</span> <span class="br-p"><br><br></span>তখন ইউসুফ মিসরের সমস্ত ভূমি ফেরাউনের জন্য ক্রয় করলেন, কেননা দুর্ভিক্ষের কষ্ট তাদের অসহ্য হওয়াতে মিসরীয়েরা প্রত্যেকে নিজ নিজ জমি বিক্রি করলো। অতএব ভূমি ফেরাউনের হল।</div>
<div class="v" id="v21"><span class="vn">21</span> আর তিনি মিসরের এক সীমা থেকে অন্য সীমা পর্যন্ত লোকদেরকে নগরে নগরে প্রবাস করালেন।</div>
<div class="v" id="v22"><span class="vn">22</span> তিনি কেবল পুরোহিতদের ভূমি ক্রয় করলেন না, কারণ ফেরাউন পুরোহিতদেরকে বৃত্তি দিতেন এবং তারা ফেরাউনের দেওয়া বৃত্তি ভোগ করতো; এজন্য নিজ নিজ ভূমি বিক্রি করলো না।</div>
<div class="v" id="v23"><span class="vn">23</span> <span class="br-p"><br><br></span>পরে ইউসুফ লোকদেরকে বললেন, দেখ, আমি আজ তোমাদেরকে ও তোমাদের ভূমি ফেরাউনের জন্য ক্রয় করলাম। দেখ, এই বীজ নিয়ে ভূমিতে বপন কর;</div>
<div class="v" id="v24"><span class="vn">24</span> তাতে যা যা উৎপন্ন হবে, তার পঞ্চমাংশ ফেরাউনকে দিও, অন্য চার অংশ ক্ষেতের বীজের জন্য এবং নিজেদের ও পরিজনদের ও শিশুদের খাদ্যের জন্য তোমাদেরই থাকবে।</div>
<div class="v" id="v25"><span class="vn">25</span> তাতে তারা বললো, আপনি আমাদের প্রাণ রক্ষা করলেন; আমাদের প্রতি আপনার অনুগ্রহ দৃষ্টি হোক, আমরা ফেরাউনের গোলাম হবো।</div>
<div class="v" id="v26"><span class="vn">26</span> মিসরের ভূমির সম্বন্ধে ইউসুফ এই ব্যবস্থা স্থাপন করেন, আর এই ব্যবস্থা আজ পর্যন্ত চলছে যে, পঞ্চমাংশ ফেরাউন পাবেন; কেবল পুরোহিতদের ভূমি ফেরাউনের হয় নি।</div>
<div class="v" id="v27"><span class="vn">27</span> <span class="br-p"><br><br></span>আর ইসরাইল মিসর দেশে, গোশন অঞ্চলে, বাস করলো, তারা সেখানে অধিকার পেয়ে ফলবন্ত ও বহুবংশ হয়ে উঠলো।</div>
<div class="v" id="v28"><h2>হযরত ইয়াকুবের জীবনের শেষের দিনগুলো</h2><span class="vn">28</span> <span class="br-p"><br><br></span>মিসর দেশে ইয়াকুব সতেরো বছর জীবিত রইলেন; ইয়াকুবের আয়ুর পরিমাণ এক শত সাতচল্লিশ বছর হল।</div>
<div class="v" id="v29"><span class="vn">29</span> পরে ইসরাইলের মৃত্যুর সময় সন্নিকট হল; তখন তিনি তাঁর পুত্র ইউসুফকে ডাকিয়ে বললেন, আমি যদি তোমার অনুগ্রহ লাভ করে থাকি, তবে আরজ করি, তুমি আমার ঊরুর নিচে হাত দাও এবং আমার প্রতি সদয় ও সত্য ব্যবহার কর; মিসরে আমাকে কবর দিও না।</div>
<div class="v" id="v30"><span class="vn">30</span> আমি যখন আমার পূর্বপুরুষদের কাছে শয়ন করবো, তখন তুমি আমাকে মিসর থেকে নিয়ে গিয়ে তাঁদের কবরস্থানে কবর দিও। ইউসুফ বললেন, আপনি যা বললেন, তা-ই করবো।</div>
<div class="v" id="v31"><span class="vn">31</span> আর ইয়াকুব তাঁকে কসম করতে বললে, তিনি তাঁর কাছে কসম করলেন। তখন ইসরাইল বিছানার শিয়রের দিকে সেজ্‌দা পড়লেন।</div>
</div>
<!-- PARSED ABOVE; EDITING MAY BREAK PARSER -->
</body></html>