<html><head>
<meta http-equiv="Content-Type" content="text/html;charset=utf-8" />
<title>Gen 50 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 50);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_48.html">48</a> <a href="Gen_49.html">49</a> <b>50</b> </div><hr>
<h1>Gen 50</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তখন ইউসুফ তাঁর পিতার মুখে মুখ দিয়ে কাঁদতে লাগলেন ও তাঁকে চুম্বন করলেন।</div>
<div class="v" id="v2"><span class="vn">2</span> আর ইউসুফ তাঁর পিতার মৃতদেহে ক্ষয় নিবারক দ্রব্য দিতে নিজের গোলাম চিকিৎসকদেরকে হুকুম করলেন, তাতে চিকিৎসকেরা ইসরাইলের মৃতদেহে ক্ষয় নিবারক দ্রব্য দিল।</div>
<div class="v" id="v3"><span class="vn">3</span> তারা চল্লিশ দিন ধরে সেই কাজ করলো, কেননা সেই ক্ষয়-নিবারক দ্রব্য দিতে চল্লিশ দিন লাগে; আর মিসরীয়েরা তাঁর জন্য সত্তর দিন ধরে শোক করলো।</div>
<div class="v" id="v4"><span class="vn">4</span> <span class="br-p"><br><br></span>সেই শোকের দিন অতীত হলে ইউসুফ ফেরাউনের পরিজনকে বললেন, যদি আমি আপনাদের অনুগ্রহ লাভ করে থাকি, তবে ফেরাউনকে এই কথা বলুন,</div>
<div class="v" id="v5"><span class="vn">5</span> আমার পিতা আমাকে কসম করিয়ে বলেছেন, দেখ, আমি মারা যাচ্ছি, কেনান দেশে আমার জন্য যে কবর খনন করেছি, তুমি আমাকে সেই কবরে রেখো। অতএব আরজ করি, আমাকে যেতে দিন; আমি পিতাকে কবর দিয়ে আবার আসবো।</div>
<div class="v" id="v6"><span class="vn">6</span> ফেরাউন বললেন, যাও, তোমার পিতা তোমাকে যে কসম করিয়েছেন, তুমি সেই অনুসারে তাঁকে কবর দাও।</div>
<div class="v" id="v7"><span class="vn">7</span> <span class="br-p"><br><br></span>পরে ইউসুফ তাঁর পিতার কবর দিতে যাত্রা করলেন; আর ফেরাউনের গোলামেরা সকলে— তাঁর বাড়ির বয়ঃজ্যেষ্ঠ ও মিসর দেশের বয়ঃজ্যেষ্ঠরা সকলে— এবং ইউসুফের সকল পরিবার,</div>
<div class="v" id="v8"><span class="vn">8</span> তাঁর ভাইয়েরা ও তাঁর পিতৃকুল তাঁর সঙ্গে গমন করলেন; তাঁরা গোশন প্রদেশে কেবল তাঁদের বালক-বালিকাদের, ভেড়ার পাল ও গরুরপাল রেখে গেলেন।</div>
<div class="v" id="v9"><span class="vn">9</span> তাঁর সঙ্গে ঘোড়ার গাড়ি ও ঘোড়সওয়ারা গমন করলো এবং মহা সমাবেশ হল।</div>
<div class="v" id="v10"><span class="vn">10</span> পরে তাঁরা জর্ডানের পারস্থ আটদের খামারে উপস্থিত হয়ে সেখানে মহাবিলাপ করে কান্নাকাটি করলেন; ইউসুফ সেই স্থানে পিতার উদ্দেশে সাত দিন শোক করলেন।</div>
<div class="v" id="v11"><span class="vn">11</span> আটদের খামারে তাঁদের সেরকম শোক দেখে সেই দেশ-নিবাসী কেনানীয়েরা বললো, মিসরীয়দের এই অতি দারুণ শোক; এজন্য জর্ডানপারস্থ সেই স্থান আবেল্‌-মিস্রয়ীম (মিসরীয়দের শোক) নামে আখ্যাত হল।</div>
<div class="v" id="v12"><span class="vn">12</span> ইয়াকুব তাঁর পুত্রদেরকে যেরকম হুকুম দিয়েছিলেন, তাঁরা সেই অনুসারে তাঁকে দাফন করলো।</div>
<div class="v" id="v13"><span class="vn">13</span> ফলত তাঁর পুত্ররা তাঁকে কেনান দেশে নিয়ে গেলেন এবং মম্রির সম্মুখস্থ মক্‌পেলা ক্ষেতের মধ্যবর্তী গুহাতে তাঁকে দাফন করলেন, যা ইব্রাহিম ক্ষেতসহ কবরস্থানের অধিকারের জন্য, হিট্টিয় ইফ্রোণের কাছ থেকে ক্রয় করেছিলেন।</div>
<div class="v" id="v14"><span class="vn">14</span> পিতাকে দাফন করা হলে পর ইউসুফ, তাঁর ভাইয়েরা এবং যত লোক তাঁর পিতাকে দাফন করতে তাঁর সঙ্গে গিয়েছিলেন, তাঁরা সকলে মিসরে ফিরে এলেন।</div>
<div class="v" id="v15"><h2>হযরত ইউসুফ তাঁর ভাইদের মাফ করে দেন</h2><span class="vn">15</span> <span class="br-p"><br><br></span>পিতার মৃত্যুর পর ইউসুফের ভাইয়েরা বললেন, হয় তো ইউসুফ আমাদেরকে ঘৃণা করবে, আর আমরা তার যে সমস্ত অপকার করেছি তার সমপূর্ণ প্রতিফল আমাদেরকে দেবে।</div>
<div class="v" id="v16"><span class="vn">16</span> তাঁরা ইউসুফের কাছে এই কথা বলে পাঠালেন, তোমার পিতা মৃত্যুর আগে এই হুকুম দিয়েছিলেন,</div>
<div class="v" id="v17"><span class="vn">17</span> তোমরা ইউসুফকে এই কথা বলো, তোমার ভাইয়েরা তোমার অপকার করেছে, কিন্তু আরজ করি, তুমি তাদের সেই অধর্ম ও গুনাহ্‌ মাফ করো। অতএব এখন আমরা আরজ করি, তোমার পিতার আল্লাহ্‌র এই গোলামদের অধর্ম মাফ করো। তাঁদের এই কথায় ইউসুফ কাঁদতে লাগলেন।</div>
<div class="v" id="v18"><span class="vn">18</span> পরে তাঁর ভাইয়েরা গিয়ে তাঁর সম্মুখে মাটিতে উবুড় হয়ে বললেন, দেখ, আমরা তোমার গোলাম।</div>
<div class="v" id="v19"><span class="vn">19</span> তখন ইউসুফ তাঁদেরকে বললেন, ভয় করো না, আমি কি আল্লাহ্‌র প্রতিনিধি?</div>
<div class="v" id="v20"><span class="vn">20</span> তোমরা আমার বিরুদ্ধে অনিষ্ট কল্পনা করেছিলে বটে, কিন্তু আল্লাহ্‌ তা মঙ্গলের কল্পনা করলেন; আজ যেরকম দেখছো, এভাবে অনেক লোকের প্রাণ রক্ষা করাই তাঁর অভিপ্রায় ছিল।</div>
<div class="v" id="v21"><span class="vn">21</span> তোমরা এখন ভয় পেয়ো না, আমিই তোমাদের ও তোমাদের সন্তান-সন্ততিদের প্রতিপালন করবো। এভাবে তিনি তাঁদেরকে সান্ত্বনা দিলেন ও আশ্বস্ত করলেন।</div>
<div class="v" id="v22"><h2>হযরত ইউসুফের ইন্তেকাল</h2><span class="vn">22</span> <span class="br-p"><br><br></span>পরে ইউসুফ ও তাঁর পিতৃকুল মিসরে বাস করতে থাকলেন; ইউসুফ এক শত দশ বছর জীবিত রইলেন।</div>
<div class="v" id="v23"><span class="vn">23</span> ইউসুফ আফরাহীমের পৌত্র পর্যন্ত দেখলেন; মানশার মাখীর নামক পুত্রের শিশু সন্তানেরাও ইউসুফের কোলে ভূমিষ্ঠ হল।</div>
<div class="v" id="v24"><span class="vn">24</span> <span class="br-p"><br><br></span>পরে ইউসুফ তাঁর ভাইদেরকে বললেন, আমার মৃত্যু সন্নিকট, কিন্তু আল্লাহ্‌ অবশ্য তোমাদের তত্ত্বাবধান করবেন এবং ইব্রাহিম, ইস্‌হাক ও ইয়াকুবের কাছে যে দেশ দিতে কসম খেয়েছেন, তোমাদেরকে এই দেশ থেকে সেই দেশে নিয়ে যাবেন।</div>
<div class="v" id="v25"><span class="vn">25</span> আর ইউসুফ বনি-ইসরাইলকে এই কসম করালেন, বললেন, আল্লাহ্‌ অবশ্য তোমাদের তত্ত্বাবধান করবেন, আর তোমরা এই স্থান থেকে আমার অস্থি নিয়ে যাবে।</div>
<div class="v" id="v26"><span class="vn">26</span> ইউসুফ একশত দশ বছর বয়সে ইন্তেকাল করলেন; আর লোকেরা তাঁর মৃতদহে ক্ষয়-নিবারক দ্রব্য দিয়ে তা মিসর দেশে একটি কফিন বাক্সের মধ্যে রাখল।</div>
</div>
<!-- PARSED ABOVE; EDITING MAY BREAK PARSER -->
</body></html>