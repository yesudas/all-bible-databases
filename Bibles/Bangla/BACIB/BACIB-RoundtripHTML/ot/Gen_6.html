<html><head>
<meta http-equiv="Content-Type" content="text/html;charset=utf-8" />
<title>Gen 6 &ndash; পয়দায়েশ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>পয়দায়েশ</b> &ndash; <a href="Gen_1.html">1</a> ... <a href="Gen_4.html">4</a> <a href="Gen_5.html">5</a> <b>6</b> <a href="Gen_7.html">7</a> <a href="Gen_8.html">8</a> ... <a href="Gen_50.html">50</a> </div><hr>
<h1>Gen 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মানব জাতির নাফরমানী</h2><span class="vn">1</span> <span class="br-p"><br><br></span>এভাবে যখন দুনিয়াতে মানুষের সংখ্যা বৃদ্ধি পেতে লাগল ও অনেক কন্যা জন্মগ্রহণ করলো,</div>
<div class="v" id="v2"><span class="vn">2</span> তখন আল্লাহ্‌র পুত্রেরা মানুষের কন্যাদের সুন্দরী দেখে যার যাকে ইচ্ছা তাকে বিয়ে করতে লাগল।</div>
<div class="v" id="v3"><span class="vn">3</span> তাতে মাবুদ বললেন, আমার রূহ্‌ মানুষের মধ্যে চিরকাল ধরে অবস্থান করবেন না, কেননা তারা মরণশীল; পক্ষান্তরে তাদের সময় এক শত বিশ বছর হবে।</div>
<div class="v" id="v4"><span class="vn">4</span> সেই সময় দুনিয়াতে মহাবীরেরা ছিল এবং তার পরেও আল্লাহ্‌র পুত্রেরা মানুষের কন্যাদের সংগে মিলিত হলে তাদের গর্ভে সন্তান জন্মগ্রহণ করলো। তারাই ছিল সেকালের প্রসিদ্ধ বীর।</div>
<div class="v" id="v5"><span class="vn">5</span> <span class="br-p"><br><br></span>আর মাবুদ দেখলেন, দুনিয়াতে মানব-জাতির নাফরমানী অত্যধিক এবং তাদের অন্তঃকরণের সমস্ত কল্পনা সবসময় কেবল মন্দ।</div>
<div class="v" id="v6"><span class="vn">6</span> তাই মাবুদ দুনিয়াতে মানবজাতি সৃষ্টি করার দরুন অনুশোচনা করলেন ও মনে কষ্ট পেলেন।</div>
<div class="v" id="v7"><span class="vn">7</span> তখন মাবুদ বললেন, আমি যে মানুষকে সৃষ্টি করেছি তাকে দুনিয়া থেকে মুছে ফেলবো; মানুষের সঙ্গে পশু, সরীসৃপ জীব ও আসমানের পাখিদেরকেও মুছে ফেলবো; কেননা তাদের সৃষ্টি করার দরুন আমার অনুশোচনা হচ্ছে।</div>
<div class="v" id="v8"><span class="vn">8</span> কিন্তু নূহ্‌ মাবুদের দৃষ্টিতে অনুগ্রহ লাভ করলেন।</div>
<div class="v" id="v9"><h2>হযরত নূহের প্রতি আল্লাহ্‌র অনুগ্রহ</h2><span class="vn">9</span> <span class="br-p"><br><br></span>নূহের বংশ-বৃত্তান্ত এই। নূহ্‌ তাঁর সময়কার লোকদের মধ্যে ধার্মিক ও খাঁটি লোক ছিলেন এবং তিনি আল্লাহ্‌র সঙ্গে গমনাগমন করতেন।</div>
<div class="v" id="v10"><span class="vn">10</span> নূহ্‌ সাম, হাম ও ইয়াফস নামে তিন পুত্রের জন্ম দেন।</div>
<div class="v" id="v11"><span class="vn">11</span> <span class="br-p"><br><br></span>সেই সময় দুনিয়া আল্লাহ্‌র দৃষ্টিতে নষ্ট হয়ে গিয়েছিলো এবং দুনিয়া জোর-জুলুমে পরিপূর্ণ হয়েছিলো।</div>
<div class="v" id="v12"><span class="vn">12</span> আর আল্লাহ্‌ দুনিয়ার দিকে দৃষ্টিপাত করলেন, আর দেখ, সে ভ্রষ্ট হয়েছে, কেননা দুনিয়ার সমস্ত প্রাণী তাদের আচার-আচরণে কলুষিত হয়েছিল।</div>
<div class="v" id="v13"><span class="vn">13</span> <span class="br-p"><br><br></span>তখন আল্লাহ্‌ নূহ্‌কে বললেন, আমি সমস্ত প্রাণী ধ্বংস করে ফেলতে মনস্থির করেছি, কেননা তাদের দ্বারা দুনিয়া জোর-জুলুমে পরিপূর্ণ হয়েছে; আর দেখ, আমি দুনিয়ার সঙ্গে তাদেরকে বিনষ্ট করবো।</div>
<div class="v" id="v14"><span class="vn">14</span> তুমি গোফর কাঠ দিয়ে একটি জাহাজ তৈরি কর; সেই জাহাজের মধ্যে কুঠরী তৈরি করবে ও তার ভিতরে ও বাইরে আলকাতরা দিয়ে লেপন করবে।</div>
<div class="v" id="v15"><span class="vn">15</span> এইভাবে তা তৈরি করবে। জাহাজ লম্বায় তিন শত হাত, চওড়ায় পঞ্চাশ হাত ও উচ্চতায় ত্রিশ হাত হবে।</div>
<div class="v" id="v16"><span class="vn">16</span> তার ছাদের এক হাত নিচে জানালা প্রস্তুত করে রাখবে ও জাহাজের পাশে দরজা রাখবে; তার প্রথম, দ্বিতীয় ও তৃতীয় তলা তৈরি করবে।</div>
<div class="v" id="v17"><span class="vn">17</span> আর দেখ, আসমানের নিচে প্রাণবায়ুবিশিষ্ট যত জীবজন্তু আছে, তাদের সকলকে বিনষ্ট করার জন্য আমি দুনিয়ার উপরে বন্যা নিয়ে আসবো, আর দুনিয়ার সকলে প্রাণত্যাগ করবে।</div>
<div class="v" id="v18"><span class="vn">18</span> কিন্তু তোমার সঙ্গে আমি আমার নিয়ম স্থির করবো; তুমি তোমার পুত্ররা, স্ত্রী ও পুত্রবধূদেরকে সঙ্গে নিয়ে সেই জাহাজে প্রবেশ করবে।</div>
<div class="v" id="v19"><span class="vn">19</span> সমস্ত জীবজন্তুর স্ত্রী-পুরুষ জোড়া জোড়া নিয়ে তাদের প্রাণ রক্ষা করার জন্য তোমার সঙ্গে সেই জাহাজে প্রবেশ করাবে;</div>
<div class="v" id="v20"><span class="vn">20</span> সব জাতের পাখি ও সব জাতের পশু ও সব জাতের ভূচর সরীসৃপ জোড়া জোড়া প্রাণ রক্ষা করার জন্য তোমার কাছে আসবে।</div>
<div class="v" id="v21"><span class="vn">21</span> আর তোমার ও তাদের আহারের জন্য তুমি সব রকমের খাবার জিনিস এনে তোমার কাছে মজুদ করবে।</div>
<div class="v" id="v22"><span class="vn">22</span> তাতে নূহ্‌ সেরকম করলেন, আল্লাহ্‌র হুকুম অনুসারেই সমস্ত কাজ করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>