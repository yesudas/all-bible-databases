<html><head>
<meta http-equiv="Content-Type" content="text/html;charset=utf-8" />
<title>Hag 2 &ndash; হগয় নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hag', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>হগয় নবীর কিতাব</b> &ndash; <a href="Hag_1.html">1</a> <b>2</b> </div><hr>
<h1>Hag 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বায়তুল-মোকাদ্দসের ভবিষ্যতের মহিমা</h2><span class="vn">1</span> <span class="br-p"><br><br></span>সপ্তম মাসের একবিংশ দিনে মাবুদের এই কালাম নবী হগয়ের মধ্য দিয়ে নাজেল হল,</div>
<div class="v" id="v2"><span class="vn">2</span> তুমি এখন শল্টীয়েলের পুত্র সরুব্বাবিল নামক এহুদার শাসনকর্তাকে, যিহোষাদকের পুত্র মহা-ইমাম ইউসাকে ও লোকদের অবশিষ্টাংশকে এই কথা বল,</div>
<div class="v" id="v3"><span class="vn">3</span> তোমাদের মধ্যে অবশিষ্ট এমন কে আছে যে, পূর্বপ্রতাপের অবস্থায় এই গৃহ দেখেছিল? আর এখন তোমরা এটা কি অবস্থায় দেখতে পাচ্ছ? এটা কি তোমাদের দৃষ্টিতে অবস্তুর মত নয়?</div>
<div class="v" id="v4"><span class="vn">4</span> কিন্তু এখন, হে সরুব্বাবিল, তুমি বলবান হও, এই কথা মাবুদ বলেন, আর হে যিহোষাদকের পুত্র মহা-ইমাম ইউসা, তুমি বলবান হও; এবং দেশের সমস্ত লোক, তোমরা বলবান হও, এই কথা মাবুদ বলেন; আর কাজ কর, কেননা আমি তোমাদের সঙ্গে সঙ্গে আছি, এই কথা বাহিনীগণের মাবুদ বলেন।</div>
<div class="v" id="v5"><span class="vn">5</span> তোমরা যখন মিসর থেকে বের হয়ে এসেছিলে, তখন আমি তোমাদের সঙ্গে কালাম দ্বারা নিয়ম স্থির করেছিলাম; এবং আমার রূহ্‌ তোমাদের মধ্যে অধিষ্ঠান করেন; তোমরা ভয় করো না।</div>
<div class="v" id="v6"><span class="vn">6</span> কেননা বাহিনীগণের মাবুদ এই কথা বলেন, আর একবার, অল্পকালের মধ্যে, আমি আসমান ও জমিনকে এবং সমুদ্র ও শুকনো ভূমিকে কাঁপিয়ে তুলব।</div>
<div class="v" id="v7"><span class="vn">7</span> আর আমি সর্বজাতিকে কাঁপিয়ে তুলব; এবং সর্বজাতির মনোরঞ্জন বস্তু সকল আসবে; আর আমি এই গৃহ প্রতাপে পরিপূর্ণ করবো, এই কথা বাহিনীগণের মাবুদ বলেন।</div>
<div class="v" id="v8"><span class="vn">8</span> রূপা আমারই, সোনাও আমারই, এই কথা বাহিনীগণের মাবুদ বলেন।</div>
<div class="v" id="v9"><span class="vn">9</span> এই গৃহের আগের প্রতাপের চেয়ে এর পরের প্রতাপ অনেক বেশি হবে, এই কথা বাহিনীগণের মাবুদ বলেন; আর এই স্থানে আমি শান্তি নিয়ে আসব, এই কথা বাহিনীগণের মাবুদ বলেন।</div>
<div class="v" id="v10"><h2>ভর্ৎসনা ও প্রতিজ্ঞা</h2><span class="vn">10</span> <span class="br-p"><br><br></span>দারিয়াবসের দ্বিতীয় বছরের নবম মাসের চতুর্বিংশ দিনে মাবুদের এই কালাম নবী হগয়ের মধ্য দিয়ে নাজেল হল;</div>
<div class="v" id="v11"><span class="vn">11</span> বাহিনীগণের মাবুদ এই কথা বলেন, তুমি একবার ইমামদেরকে শরীয়তের বিষয় জিজ্ঞাসা কর,</div>
<div class="v" id="v12"><span class="vn">12</span> বল, কেউ যদি তার পোশাকের ভাঁজে পবিত্র মাংস বহন করে, আর সেই অঞ্চলে রুটি বা সিদ্ধ সব্‌জি বা আঙ্গুর-রস বা তেল বা অন্য কোন খাদ্যদ্রব্য স্পর্শ করা হয়, তবে সেই দ্রব্য কি পবিত্র হবে? ইমামেরা জবাবে বললেন, না।</div>
<div class="v" id="v13"><span class="vn">13</span> তখন হগয় বলিলেন, লাশের স্পর্শে নাপাক হওয়া কোন লোক যদি এর মধ্যে কোন দ্রব্য স্পর্শ করে, তবে তা কি নাপাক হবে? ইমামেরা জবাবে বললেন, তা নাপাক হবে।</div>
<div class="v" id="v14"><span class="vn">14</span> তখন হগয় জবাবে বললেন, মাবুদ বলেন, আমার সম্মুখে এই বংশ তদ্রূপ ও এই জাতিও তদ্রূপ; তাদের হাতের সমস্ত কাজও তদ্রূপ; এবং ঐ স্থানে তারা যা কোরবানী করে তা নাপাক।</div>
<div class="v" id="v15"><span class="vn">15</span> <span class="br-p"><br><br></span>এখন, ফরিয়াদ করি, আজকের আগে যত দিন মাবুদের এবাদতখানায় প্রস্তরের উপরে প্রস্তর স্থাপিত ছিল না, সেই সকল দিন নিয়ে আলোচনা কর।</div>
<div class="v" id="v16"><span class="vn">16</span> সেই সকল দিনে তোমাদের মধ্যে কেউ বিশ কাঠা শস্যরাশির কাছে আসলে কেবল দশ কাঠা পেত এবং আঙ্গুরের কুণ্ড থেকে পঞ্চাশ পাত্র পরিমাণ আঙ্গুর-রস নিতে আসলে কেবল বিশ পাত্র পেত।</div>
<div class="v" id="v17"><span class="vn">17</span> আমি শস্যের শোষ, ম্লানি ও শিলাবৃষ্টি দ্বারা তোমাদের হাতের সমস্ত কাজে তোমাদেরকে আঘাত করতাম, তবুও তোমরা আমার প্রতি ফিরতে না, এই কথা মাবুদ বলেন।</div>
<div class="v" id="v18"><span class="vn">18</span> ফরিয়াদ করি, আজকের দিন থেকে এবং এর পরেও আলোচনা কর, নবম মাসের চব্বিশ দিনের দিন থেকে, মাবুদের এবাদতখানার ভিত্তিমূল স্থাপনের দিন থেকে, আলোচনা কর।</div>
<div class="v" id="v19"><span class="vn">19</span> গোলায় কি কিছু বীজ অবশিষ্ট আছে? আর আঙ্গুর, ডুমুর, ডালিম এবং জলপাই-গাছও ফলে নি। কিন্তু আজ থেকে আমি আশীর্বাদ করবো।</div>
<div class="v" id="v20"><h2>সরুব্বাবিলের কাছে আল্লাহ্‌র প্রতিজ্ঞা</h2><span class="vn">20</span> <span class="br-p"><br><br></span>পরে মাসের চব্বিশ দিনের দিন মাবুদের এই কালাম দ্বিতীয় বার হগয়ের নিকটে নাজেল হল;</div>
<div class="v" id="v21"><span class="vn">21</span> তুমি এহুদার শাসনকর্তা সরুব্বাবিলকে এই কথা বল, আমি আসমান ও জমিনকে কাঁপিয়ে তুলব;</div>
<div class="v" id="v22"><span class="vn">22</span> আর বাদশাহ্‌দের সিংহাসন উল্টে ফেলবো, জাতিদের সকল রাজ্যের পরাক্রম নষ্ট করবো, রথ ও রথারোহীদেরকে উল্টে ফেলব এবং ঘোড়া ও ঘোড়সওয়ারেরা আপন আপন ভাইয়ের তলোয়ারের আঘাতে মারা পড়বে।</div>
<div class="v" id="v23"><span class="vn">23</span> বাহিনীগণের মাবুদ বলেন, সেই দিন হে শল্টীয়েলের পুত্র, আমার গোলাম, সরুব্বাবিল, আমি তোমাকে গ্রহণ করবো, এই কথা মাবুদ বলেন; আমি তোমাকে সীলমোর করার অঙ্গুরীয়স্বরূপ রাখব; কেননা আমি তোমাকে মনোনীত করেছি, এই কথা বাহিনীগণের মাবুদ বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>