<html><head>
<meta http-equiv="Content-Type" content="text/html;charset=utf-8" />
<title>Hos 1 &ndash; হোসিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>হোসিয়া নবীর কিতাব</b> &ndash; <b>1</b> <a href="Hos_2.html">2</a> <a href="Hos_3.html">3</a> ... <a href="Hos_14.html">14</a> </div><hr>
<h1>Hos 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>এহুদার বাদশাহ্‌ উষিয়, যোথম, আহস ও হিষ্কিয়ের সময়ে এবং যোয়াশের পুত্র ইসরাইলের বাদশাহ্‌ ইয়ারাবিমের সময়ে মাবুদের এই কালাম বেরির পুত্র হোসিয়ার কাছে নাজেল হল।</div>
<div class="v" id="v2"><h2>হোসিয়ার বিয়ে ও পরিবার</h2><span class="vn">2</span> <span class="br-p"><br><br></span>মাবুদ যখন প্রথমে হোসিয়ার সঙ্গে কথা বলেন, তখন মাবুদ হোসিয়াকে বললেন, তুমি যাও, জেনাকারী স্ত্রী ও জেনার সন্তানদের গ্রহণ কর, কেননা এই দেশ মাবুদের কাছ থেকে সরে যাওয়ায় ভয়ানক জেনা করছে।</div>
<div class="v" id="v3"><span class="vn">3</span> তাতে তিনি গিয়ে দিব্‌লায়িমের কন্যা গোমরকে গ্রহণ করলেন, আর সেই স্ত্রী গর্ভবতী হয়ে তাঁর জন্য পুত্র প্রসব করলো।</div>
<div class="v" id="v4"><span class="vn">4</span> <span class="br-p"><br><br></span>তখন মাবুদ তাঁকে বললেন, তুমি ওর নাম যিষ্রিয়েল রাখ, কেননা অল্পদিন পরে আমি যেহূর কুলকে যিষ্রিয়েলের রক্তপাতের ফল ভোগ করাব এবং ইসরাইল-কুলের রাজ্য শেষ করবো।</div>
<div class="v" id="v5"><span class="vn">5</span> আর সেদিন আমি যিষ্রিয়েল-উপত্যকাতে ইসরাইলের ধনুক ভেঙ্গে ফেলব।</div>
<div class="v" id="v6"><span class="vn">6</span> <span class="br-p"><br><br></span>পরে সেই স্ত্রী পুনর্বার গর্ভধারণ করে কন্যা প্রসব করলো; তাতে মাবুদ হোসিয়াকে বললেন, তুমি তার নাম লো-রুহামা [অনুকম্পিতা নয়] রাখ, কেননা আমি ইসরাইল-কুলের প্রতি আর অনুকম্পা করবো না, কোনক্রমে তাদের গুনাহ্‌ মাফ করবো না।</div>
<div class="v" id="v7"><span class="vn">7</span> কিন্তু এহুদা-কুলের প্রতি অনুকম্পা করবো এবং তাদেরকে তাদের আল্লাহ্‌ মাবুদ উদ্ধার করবেন; ধনুক বা তলোয়ার বা যুদ্ধ বা ঘোড়া বা ঘোড়সওয়ার দ্বারা উদ্ধার করবো না।</div>
<div class="v" id="v8"><span class="vn">8</span> <span class="br-p"><br><br></span>পরে সে লো-রুহামাকে স্তন্যপান ত্যাগ করিয়ে গর্ভবতী হল এবং একটি পুত্র প্রসব করলো।</div>
<div class="v" id="v9"><span class="vn">9</span> তখন মাবুদ বললেন, তুমি তার নাম লো-অম্মি [আমার লোক নয়] রাখ; কেননা তোমরা আমার লোক নও এবং আমিও তোমাদের পক্ষ হব না।</div>
<div class="v" id="v10"><h2>ইসরাইলের পুনঃস্থাপন</h2><span class="vn">10</span> <span class="br-p"><br><br></span>কিন্তু বনি-ইসরাইলদের সংখ্যা সমুদ্রের সেই বালুকণার মত হবে, যা পরিমাণ ও গণনা করা যায় না। আর এই কথা যে স্থানে তাদেরকে বলা হয়েছিল, ‘তোমরা আমার লোক নও,’ সেই স্থানে তাদেরকে বলা যাবে, ‘জীবন্ত আল্লাহ্‌র সন্তান।’</div>
<div class="v" id="v11"><span class="vn">11</span> আর এহুদার ও ইসরাইলের লোকেরা একসঙ্গে সংগৃহীত হবে এবং নিজেদের উপর এক জন শাসনকর্তা নিযুক্ত করবে এবং সেই দেশ থেকে যাত্রা করবে; কেননা যিষ্রিয়েলের দিন মহৎ হবে।</div>
</div>
<!-- PARSED ABOVE; EDITING MAY BREAK PARSER -->
</body></html>