<html><head>
<meta http-equiv="Content-Type" content="text/html;charset=utf-8" />
<title>Hos 10 &ndash; হোসিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 10);">
<div id="navbar"><a href="../index.html">কিতাবুল মোকাদ্দস</a> &ndash; <b>হোসিয়া নবীর কিতাব</b> &ndash; <a href="Hos_1.html">1</a> ... <a href="Hos_8.html">8</a> <a href="Hos_9.html">9</a> <b>10</b> <a href="Hos_11.html">11</a> <a href="Hos_12.html">12</a> ... <a href="Hos_14.html">14</a> </div><hr>
<h1>Hos 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের গুনাহের দণ্ডভোগ</h2><span class="vn">1</span> <span class="br-p"><br><br></span>ইসরাইল ফলভারে সমৃদ্ধ একটি আঙ্গুরলতার মত, তার ফল ধরে; সে তার ফলের আধিক্য অনুসারে অনেক কোরবানগাহ্‌ তৈরি করেছে, নিজ দেশের উৎকর্ষ অনুসারে বহু উৎকৃষ্ট স্তম্ভ নির্মাণ করেছে।</div>
<div class="v" id="v2"><span class="vn">2</span> তাদের অন্তঃকরণ বিভক্ত; এখন তারা দোষী প্রতিপন্ন হবে। তিনিই তাদের কোরবানগাহ্‌ সব ধ্বংস করবেন, তাদের সমস্ত স্তম্ভই নষ্ট করবেন।</div>
<div class="v" id="v3"><span class="vn">3</span> অবশ্য এখন তারা বলবে, আমাদের বাদশাহ্‌ নেই, কারণ আমরা মাবুদকে ভয় করি না, তবে বাদশাহ্‌ আমাদের জন্য কি করতে পারে?</div>
<div class="v" id="v4"><span class="vn">4</span> তারা মিথ্যা কথা বলে, নিয়ম করার সময় মিথ্যা শপথ করে; তাই মকদ্দমা ভূমির আলিস্থ বিষবৃক্ষের মত অঙ্কুরিত হয়।</div>
<div class="v" id="v5"><span class="vn">5</span> সামেরিয়া-নিবাসীরা বৈৎ-আবনের বাছুরের মূর্তির জন্য ভয় পাবে; কারণ তার লোকেরা তার জন্য শোকার্ত হবে এবং তার যে ইমামেরা তার জন্য আনন্দ করতো, তারাও তার জন্য, তার গৌরবের জন্য শোকার্ত হবে, কারণ গৌরব তাকে ছেড়ে নির্বাসিত হবে।</div>
<div class="v" id="v6"><span class="vn">6</span> সেও বিবাদ-রাজ্যের উপঢৌকন দ্রব্য বলে আশেরিয়া দেশ নীত হবে; আফরাহীম লজ্জা পাবে, ইসরাইল আপন মন্ত্রণায় লজ্জিত হবে।</div>
<div class="v" id="v7"><span class="vn">7</span> সামেরিয়ার বাদশাহ্‌ উচ্ছিন্ন হল, সে পানির উপরের ফেনার মত হল।</div>
<div class="v" id="v8"><span class="vn">8</span> ইসরাইলের গুনাহ্‌স্বরূপ আবনের উচ্চ-স্থলীগুলোও বিনষ্ট হবে, তাদের কোরবানগাহ্‌গুলোর উপরে কাঁটা ও শেয়ালকাঁটা জন্মাবে; এবং তারা পর্বত-মালাকে বলবে, আমাদেরকে ঢেকে রাখ ও উপপর্বতগুলোকে বলবে, আমাদের উপরে পড়।</div>
<div class="v" id="v9"><span class="vn">9</span> <span class="br-p"><br><br></span>হে ইসরাইল, গিবিয়ার সময় থেকে তুমি গুনাহ্‌ করে আসছ; তোমার লোকেরা সেই স্থানে দাঁড়িয়ে রয়েছে; অন্যায়ী বংশের প্রতিকুলে কৃত যুদ্ধ কি গিবিয়াতে তাদেরকে ধরবে না?</div>
<div class="v" id="v10"><span class="vn">10</span> আমি যখন ইচ্ছা, তাদের শাস্তি দেব; আর তারা যখন তাদের দু’টি অপরাধরূপ জোয়ালিতে আবদ্ধ রয়েছে, তখন তাদের বিপক্ষে জাতিদের সংগৃহীত হবে।</div>
<div class="v" id="v11"><span class="vn">11</span> আর আফরাহীম এমন শিক্ষিতা গাভীস্বরূপ, যে শস্য মাড়াই করতে ভালবাসে, কিন্তু আমি তার সুন্দর ঘাড়ে হস্তক্ষেপ করেছি, আমি আফরাহীমের উপরে এক জন আরোহীকে বসাব; এহুদা হাল টানবে, ইয়াকুব তার ঢেলা ভাঙ্গবে।</div>
<div class="v" id="v12"><span class="vn">12</span> তোমরা নিজেদের জন্য ধার্মিকতার বীজ বপন কর, অটল মহব্বত অনুযায়ী শস্য কাট, নিজেদের জন্য পতিত ভূমি চাষ কর; কেননা মাবুদের খোঁজ করার সময় আছে, যে পর্যন্ত তিনি এসে তোমাদের উপর ধার্মিকতা না বর্ষান।</div>
<div class="v" id="v13"><span class="vn">13</span> তোমরা দুষ্টতারূপ চাষ করেছ, অধর্মরূপ শস্য কেটেছ, মিথ্যার ফল ভোজন করেছ; কারণ তুমি নিজের পথে, নিজের বীরদের উপর নির্ভর করেছ।</div>
<div class="v" id="v14"><span class="vn">14</span> এজন্য তোমার লোকবৃন্দের বিরুদ্ধে কোলাহল উঠবে; তোমার দৃঢ় দুর্গগুলোর সর্বনাশ হবে; যেমন যুদ্ধের দিনে শল্‌মন বৈৎ-অর্বেলের সর্বনাশ করেছিল; মা ও বালকদেরকে আছাড় মেরে খণ্ড খণ্ড করা হয়েছিল।</div>
<div class="v" id="v15"><span class="vn">15</span> তোমাদের মহাদুষ্টতার দরুন বেথেল তোমাদের প্রতি তা ঘটাবে; অরুণোদয় কালে ইসরাইলের বাদশাহ্‌ উচ্ছিন্ন হবে।</div>
</div>
<!-- PARSED ABOVE; EDITING MAY BREAK PARSER -->
</body></html>