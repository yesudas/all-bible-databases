<html><head>
<meta http-equiv="Content-Type" content="text/html;charset=utf-8" />
<title>Hos 11 &ndash; হোসিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 11);">
<div id="navbar"><a href="../index.html">কিতাবুল মোকাদ্দস</a> &ndash; <b>হোসিয়া নবীর কিতাব</b> &ndash; <a href="Hos_1.html">1</a> ... <a href="Hos_9.html">9</a> <a href="Hos_10.html">10</a> <b>11</b> <a href="Hos_12.html">12</a> <a href="Hos_13.html">13</a> <a href="Hos_14.html">14</a> </div><hr>
<h1>Hos 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের গুনাহ্‌ সত্ত্বেও তার প্রতি আল্লাহ্‌র স্নেহ</h2><span class="vn">1</span> <span class="br-p"><br><br></span>ইসরাইলের বাল্যকালে আমি তাকে ভালবাসতাম এবং মিসর থেকে আমার পুত্রকে ডেকে আনলাম।</div>
<div class="v" id="v2"><span class="vn">2</span> তারা লোকদেরকে ডাকলে লোকেরা দৃষ্টিপথ থেকে দূরে গেল, বাল দেবতাদের উদ্দেশে কোরবানী দিল এবং মূর্তিগুলোর উদ্দেশে ধূপ জ্বালাল।</div>
<div class="v" id="v3"><span class="vn">3</span> আমিই তো আফরাহীমকে হাঁটতে শিখিয়েছিলাম, আমি তাদেরকে কোলে নিতাম; কিন্তু আমি যে তাদেরকে সুস্থ করলাম, তা তারা বুঝল না।</div>
<div class="v" id="v4"><span class="vn">4</span> আমি মানুষের দয়ার বন্ধনী দ্বারা তাদেরকে আকর্ষণ করতাম, প্রেমের দড়ি দিয়েই করতাম, আর আমি তাদের পক্ষে সেই লোকদের মত ছিলাম, যারা ঘাড় থেকে জোয়াল উঠিয়ে নেয় এবং আমি তাদেরকে খাবার দিতাম।</div>
<div class="v" id="v5"><span class="vn">5</span> <span class="br-p"><br><br></span>সে মিসর দেশে ফিরে যাবে না, কিন্তু আশেরিয়াই তার বাদশাহ্‌ হবে, কেননা তারা ফিরে আসতে অসম্মত হল।</div>
<div class="v" id="v6"><span class="vn">6</span> আর তাদের নগরগুলোর উপরে তলোয়ার পড়বে, তাদের অর্গলগুলোকে সংহার করবে, লোকদেরকে গ্রাস করবে, এর কারণ তাদের নিজের মন্ত্রণাগুলো।</div>
<div class="v" id="v7"><span class="vn">7</span> আমার লোকেরা আমার কাছ থেকে ফিরে গিয়ে বিপথগমনের দিকে ঝুঁকে; যিনি ঊর্ধ্বস্থ, তাঁর কাছে আহূত হলেও কেউই তাঁর মহিমা স্বীকার করে না।</div>
<div class="v" id="v8"><span class="vn">8</span> <span class="br-p"><br><br></span>হে আফরাহীম, আমি কিভাবে তোমাকে ত্যাগ করবো? হে ইসরাইল, কিভাবে তোমাকে পরের হাতে তুলে দেব? কিভাবে তোমাকে অদ্‌মার মত করবো? কিভাবে তোমাকে সবোয়িমের মত রাখবো? আমার অন্তঃকরণ ব্যাকুল হচ্ছে, আমার করুণা-সমষ্টি একসঙ্গে প্রজ্বলিত হচ্ছে।</div>
<div class="v" id="v9"><span class="vn">9</span> আমি আমার প্রচণ্ড ক্রোধ সফল করবো না, আফরাহীমের সর্বনাশ করতে ফিরব না, কেননা আমি আল্লাহ্‌, মানুষ নই; আমি তোমার মধ্যবর্তী পবিত্রতম, কোপে উপস্থিত হব না।</div>
<div class="v" id="v10"><span class="vn">10</span> তারা মাবুদের পিছনে চলবে; তিনি সিংহের মত গর্জন করবেন; হ্যাঁ, তিনি আহ্বান করবেন, আর পশ্চিম দিক থেকে সন্তানেরা কাঁপতে কাঁপতে আসবে।</div>
<div class="v" id="v11"><span class="vn">11</span> তারা মিসর থেকে চটকপাখির মত, আশেরিয়া দেশ থেকে কবুতরের মত কাঁপতে কাঁপতে আসবে; আর আমি তাদের বাড়িতে তাদেরকে বাস করাব, মাবুদ এই কথা বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>