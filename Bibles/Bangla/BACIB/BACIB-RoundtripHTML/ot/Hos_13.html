<html><head>
<meta http-equiv="Content-Type" content="text/html;charset=utf-8" />
<title>Hos 13 &ndash; হোসিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 13);">
<div id="navbar"><a href="../index.html">কিতাবুল মোকাদ্দস</a> &ndash; <b>হোসিয়া নবীর কিতাব</b> &ndash; <a href="Hos_1.html">1</a> ... <a href="Hos_11.html">11</a> <a href="Hos_12.html">12</a> <b>13</b> <a href="Hos_14.html">14</a> </div><hr>
<h1>Hos 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের গুনাহ্‌ ও শেষ বিচার</h2><span class="vn">1</span> <span class="br-p"><br><br></span>আফরাহীম কথা বললে লোকের ত্রাস জন্মাত, ইসরাইল দেশে সে উন্নত হয়েছিল, কিন্তু বালের বিষয়ে দোষী হওয়াতে সে মারা গেল।</div>
<div class="v" id="v2"><span class="vn">2</span> আর এখন তারা উত্তরোত্তর আরও গুনাহ্‌ করছে, তারা নিজেদের জন্য নিজেদের রূপা দ্বারা ছাঁচে ঢালা মূর্তি ও নিজেদের বুদ্ধি অনুযায়ী মূর্তি তৈরি করেছে; সে সমস্তই শিল্পকারদের কর্মমাত্র; তাদেরই বিষয়ে ওরা বলে, যেসব লোক কোরবানী করে, তারা বাছুরগুলোকে চুম্বন করুক!</div>
<div class="v" id="v3"><span class="vn">3</span> এজন্য তারা সকাল বেলার মেঘের মত, খুব ভোরে অন্তর্হিত শিশিরের মত, ঘূর্ণিবাতাস দ্বারা খামার থেকে বাতাসে উড়ে যাওয়া ভুষির মত ও জানালা থেকে বের হওয়া ধোঁয়ার মত হবে।</div>
<div class="v" id="v4"><span class="vn">4</span> তবুও আমিই মিসর দেশ থেকে তোমার আল্লাহ্‌ মাবুদ; আমাকে ছাড়া আর কোন আল্লাহ্‌কে তুমি জানবে না এবং আমি ছাড়া তোমার আর কোন উদ্ধারকর্তা নেই।</div>
<div class="v" id="v5"><span class="vn">5</span> আমিই মরুভূমিতে, ভীষণ শুকনা দেশে, তোমাকে দেখাশুনা করেছিলাম।</div>
<div class="v" id="v6"><span class="vn">6</span> চরাণির স্থান পেয়ে তারা তৃপ্ত হল, তৃপ্ত হয়ে অহংকারী হল, এজন্য তারা আমাকে ভুলে গেছে।</div>
<div class="v" id="v7"><span class="vn">7</span> এজন্য আমি তাদের পক্ষে সিংহের মত হলাম, চিতাবাঘের মত আমি পথের পাশে অপেক্ষায় থাকব।</div>
<div class="v" id="v8"><span class="vn">8</span> আমি বাচ্চা চুরি হয়ে যাওয়া ভল্লুকীর মত তাদের সম্মুখীন হব, তাদের বক্ষ বিদীর্ণ করবো, সেই স্থানে সিংহীর মত তাদেরকে গ্রাস করবো; বনপশু তাদেরকে খণ্ড খণ্ড করবে।</div>
<div class="v" id="v9"><span class="vn">9</span> <span class="br-p"><br><br></span>হে ইসরাইল, এটাই তোমার সর্বনাশ যে, তুমি আমার বিপক্ষ, নিজের সহায়ের বিপক্ষ।</div>
<div class="v" id="v10"><span class="vn">10</span> বল দেখি, তোমার বাদশাহ্‌ কোথায়, যে তোমার সকল নগরে তোমাকে রক্ষা করবে? তোমার কাজীরাই বা কোথায়? তুমি তো বলতে, আমাকে বাদশাহ্‌ ও শাসনকর্তাদের দাও।</div>
<div class="v" id="v11"><span class="vn">11</span> আমি ক্রুদ্ধ হয়ে তোমাকে বাদশাহ্‌ দিয়েছি, আর ভীষণ রাগান্বিত হয়ে তাকে হরণ করেছি।</div>
<div class="v" id="v12"><span class="vn">12</span> আফরাহীমের অপরাধ বোচ্‌কাতে বন্ধ, তার গুনাহ্‌ সঞ্চিত আছে।</div>
<div class="v" id="v13"><span class="vn">13</span> প্রসবকারিণী স্ত্রীর মত যন্ত্রণা তাকে ধরবে; সে অবোধ সন্তান, উপযুক্ত সময়ে প্রসব-দ্বারে উপস্থিত হয় না।</div>
<div class="v" id="v14"><span class="vn">14</span> <span class="br-p"><br><br></span>পাতালের হাত থেকে আমি তাদের উদ্ধার করবো, মৃত্যু থেকে আমি তাদের মুক্ত করবো। হে মৃত্যু, তোমার মহামারী সকল কোথায়? হে পাতাল, তোমার সংহার কোথায়? অনুশোচনা আমার দৃষ্টি থেকে গুপ্ত থাকবে।</div>
<div class="v" id="v15"><span class="vn">15</span> যদিও আফরাহীম ভাইদের মধ্যে ফলবান হয়, তবুও একটি পূর্বীয় বায়ু আসবে, মাবুদের শ্বাস মরুভূমি থেকে উঠে আসবে; তাতে তার ফোয়ারা শুকনো হবে ও তার উৎস শুকিয়ে যাবে। ঐ ব্যক্তি তার সমস্ত মনোরম পাত্রের ভাণ্ডার লুট করবে।</div>
<div class="v" id="v16"><span class="vn">16</span> সামেরিয়া দণ্ড পাবে, কারণ সে তার আল্লাহ্‌র বিরুদ্ধাচারিণী হয়েছে, তারা তলোয়ারের আঘাতে মারা পড়বে, তাদের শিশুদেরকে আছড়ে খণ্ড খণ্ড করা যাবে, তাদের গর্ভবতী স্ত্রীলোকদের উদর বিদীর্ণ করা যাবে।</div>
</div>
<!-- PARSED ABOVE; EDITING MAY BREAK PARSER -->
</body></html>