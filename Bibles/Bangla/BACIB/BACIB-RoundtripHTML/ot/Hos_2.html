<html><head>
<meta http-equiv="Content-Type" content="text/html;charset=utf-8" />
<title>Hos 2 &ndash; হোসিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>হোসিয়া নবীর কিতাব</b> &ndash; <a href="Hos_1.html">1</a> <b>2</b> <a href="Hos_3.html">3</a> <a href="Hos_4.html">4</a> ... <a href="Hos_14.html">14</a> </div><hr>
<h1>Hos 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>গুনাহ্‌, শাস্তি ও মুক্তি</h2><span class="vn">1</span> <span class="br-p"><br><br></span>তোমরা নিজেদের ভাইদেরকে অম্মি [আমার লোক] ও নিজেদের বোনদেরকে রুহামা [অনুকম্পিতা] বল।</div>
<div class="v" id="v2"><span class="vn">2</span> <span class="br-p"><br><br></span>তোমরা ঝগড়া কর, তোমাদের মায়ের সঙ্গে ঝগড়া কর, কেননা সে আমার স্ত্রী নয় এবং আমিও তার স্বামী নই; সে তার দৃষ্টি থেকে তার পতিতাবৃত্তি এবং তার স্তন-যুগলের মধ্য থেকে তার জেনা দূর করুক।</div>
<div class="v" id="v3"><span class="vn">3</span> নতুবা আমি তাকে বিবস্ত্রা করবো, সে জন্মদিনে যেমন ছিল, তেমনি করে তাকে রাখবো এবং তাকে মরুভূমির সমান ও মরুভূমির মত করবো, তৃষ্ণা দ্বারা হত্যা করবো।</div>
<div class="v" id="v4"><span class="vn">4</span> আর তার সন্তানদেরকে অনুকম্পা করবো না, কারণ তারা জেনার সন্তান।</div>
<div class="v" id="v5"><span class="vn">5</span> বাস্তবিক তাদের মা জেনা করেছে, তাদের গর্ভধারিণী লজ্জাকর কাজ করেছে; কেননা সে বলতো, আমি আমার প্রেমিকদের পিছনে পিছনে গমন করবো, তারাই আমাকে খাদ্য ও পানি, ভেড়ার লোম ও মসীনা, তেল ও পানীয় দ্রব্য দেয়।</div>
<div class="v" id="v6"><span class="vn">6</span> এজন্য দেখ, আমি কাঁটা দ্বারা তার পথ রোধ করবো ও তার চারদিকে প্রাচীর গাঁথব, তাতে সে তার পথের সন্ধান পাবে না।</div>
<div class="v" id="v7"><span class="vn">7</span> সে আপন প্রেমিকদের পিছনে পিছনে দৌড়ে যাবে, কিন্তু তাদের নাগাল পাবে না; সে তাদের খোঁজ করবে, কিন্তু সন্ধান পাবে না। তখন সে বলবে, আমি ফিরে আমার প্রথম স্বামীর কাছে যাব; কেননা এখনকার চেয়ে তখন আমার পক্ষে মঙ্গল ছিল।</div>
<div class="v" id="v8"><span class="vn">8</span> সে তো বুঝত না যে, আমিই তাকে সেই শস্য, আঙ্গুর-রস ও তেল দিতাম এবং তার রূপা ও সোনার বৃদ্ধি করতাম— যা তারা বালদেবের জন্য ব্যবহার করেছে।</div>
<div class="v" id="v9"><span class="vn">9</span> <span class="br-p"><br><br></span>অতএব আমি শস্যের সময়ে আমার শস্য ও আঙ্গুর-রসের ঋতুতে আমার আঙ্গুর-রস ফিরিয়ে নেব এবং যা তার লজ্জা নিবারণ করতো, আমার সেই ভেড়ার লোম ও মসীনা তুলে নেব।</div>
<div class="v" id="v10"><span class="vn">10</span> এখন আমি তার প্রেমিকদের সাক্ষাতে তার ভ্রষ্টতা প্রকাশ করবো; কেউ তাকে আমার হাত থেকে উদ্ধার করবে না।</div>
<div class="v" id="v11"><span class="vn">11</span> আর আমি তার সমস্ত আমোদ, তার উৎসব, অমাবস্যা, বিশ্রামবার ও ঈদগুলো বন্ধ করে দেব।</div>
<div class="v" id="v12"><span class="vn">12</span> আর আমি তার আঙ্গুরলতা ও সমস্ত ডুমুর গাছ বিনষ্ট করবো, যার বিষয়ে সে বলেছে, ‘এই সব আমার পুরস্কার, আমার প্রেমিকেরা তা আমাকে দিয়েছে’; কিন্তু আমি এসব অরণ্যে পরিণত করবো, আর মাঠের পশুগুলো সেসব খেয়ে ফেলবে।</div>
<div class="v" id="v13"><span class="vn">13</span> আর আমি বাল-দেবতাদের সময়ের প্রতিফল তাকে ভোগ করাব, যাদের উদ্দেশে সে ধূপ জ্বালাত ও আংটি ও গহনা-গাঁটি নিজেকে সাজিয়ে প্রেমিকদের পিছনে গমন করতো এবং আমাকে ভুলে থাকতো, মাবুদ এই কথা বলেন।</div>
<div class="v" id="v14"><span class="vn">14</span> <span class="br-p"><br><br></span>অতএব দেখ, আমি তাকে প্ররোচিত করে মরুভূমিতে আনবো, আর চিত্ততোষক কথা বলবো।</div>
<div class="v" id="v15"><span class="vn">15</span> আর আমি সেই স্থান থেকে তার আঙ্গুরক্ষেত এবং আশাদ্বার বলে আখোর উপত্যকা তাকে দেব; এবং সে সেখানে সাড়া দেবে, যেমন যৌবনকালে, যেমন মিসর থেকে বের হয়ে আসার দিনে করেছিল।</div>
<div class="v" id="v16"><span class="vn">16</span> <span class="br-p"><br><br></span>আর মাবুদ বলেন, সেই দিনে সে আমাকে ‘ঈশী’ [আমার স্বামী] বলে সম্বোধন করবে; কিন্তু ‘বালী’ [আমার নাথ] বলে আর সম্বোধন করবে না।</div>
<div class="v" id="v17"><span class="vn">17</span> কারণ আমি তার মুখ থেকে বালদেবদের নাম দূর করবো, তাদের নাম নিয়ে তাদের আর স্মরণ করা হবে না।</div>
<div class="v" id="v18"><span class="vn">18</span> আর সেদিন আমি লোকদের জন্য মাঠের পশু, আসমানের পাখি ও ভূমির সরীসৃপগুলোর সঙ্গে নিয়ম করবো; এবং ধনুক, তলোয়ার ও যুদ্ধের সাজ-পোশাক ভেঙ্গে দেশের মধ্য থেকে দূর করে দেব ও তাদেরকে নিশ্চিন্তে শয়ন করাব।</div>
<div class="v" id="v19"><span class="vn">19</span> আর আমি চিরকালের জন্য তোমাকে বাগ্‌দান করবো; হ্যাঁ, ধার্মিকতা, ন্যায়বিচার, অটল মহব্বত ও বহুবিধ করুণায় তোমাকে বাগ্‌দান করবো।</div>
<div class="v" id="v20"><span class="vn">20</span> আমি বিশ্বস্ততায় তোমাকে বাগ্‌দান করবো, তাতে তুমি মাবুদকে জানবে।</div>
<div class="v" id="v21"><span class="vn">21</span> <span class="br-p"><br><br></span>আবার মাবুদ বলেন, সেই দিনে আমি উত্তর দেব; আমি আকাশকে উত্তর দেব, আসমান ভূতলকে উত্তর দেবে;</div>
<div class="v" id="v22"><span class="vn">22</span> ভূতল শস্য, আঙ্গুর-রস ও তেলকে উত্তর দেবে এবং এসব যিষ্রিয়েলকে উত্তর দেবে।</div>
<div class="v" id="v23"><span class="vn">23</span> আমি নিজের জন্য তাকে দেশে রোপণ করবো, যে ‘অনুকম্পিতা নয়,’ তাকে অনুকম্পা করবো এবং যে ‘আমার লোক নয়,’ তাকে বলবো, তুমি আমার লোক এবং সে বলবে, তুমি আমার আল্লাহ্‌।</div>
</div>
<!-- PARSED ABOVE; EDITING MAY BREAK PARSER -->
</body></html>