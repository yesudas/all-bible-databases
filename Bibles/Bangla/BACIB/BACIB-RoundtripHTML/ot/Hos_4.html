<html><head>
<meta http-equiv="Content-Type" content="text/html;charset=utf-8" />
<title>Hos 4 &ndash; হোসিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>হোসিয়া নবীর কিতাব</b> &ndash; <a href="Hos_1.html">1</a> <a href="Hos_2.html">2</a> <a href="Hos_3.html">3</a> <b>4</b> <a href="Hos_5.html">5</a> <a href="Hos_6.html">6</a> ... <a href="Hos_14.html">14</a> </div><hr>
<h1>Hos 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের বিরুদ্ধে অভিযোগ</h2><span class="vn">1</span> <span class="br-p"><br><br></span>হে বনি-ইসরাইল, তোমরা মাবুদের কালাম শোন, কেননা দেশ-নিবাসীদের সঙ্গে মাবুদের ঝগড়া আছে, কারণ দেশে বিশ্বস্ততা নেই, রহম নেই, আল্লাহ্‌র জ্ঞানও নেই।</div>
<div class="v" id="v2"><span class="vn">2</span> শপথ, মিথ্যা কথা, খুন, চুরি ও জেনা চলছে, লোকেরা জুলুম করে এবং রক্তপাতের উপরে রক্তপাত হয়।</div>
<div class="v" id="v3"><span class="vn">3</span> এজন্য দেশ শোকাকুল হবে এবং মাঠের পশু ও আসমানের পাখিসহ দেশনিবাসীরা সকলে ম্লান হবে, আর সমুদ্রের সমস্ত মাছও মরে যাবে।</div>
<div class="v" id="v4"><span class="vn">4</span> তবুও কেউ ঝগড়া না করুক ও কেউ অনুযোগ না করুক; কারণ তোমার জাতি ইমামের সঙ্গে বিবাদকারী লোকদের মত।</div>
<div class="v" id="v5"><span class="vn">5</span> আর তুমি দিনে হোঁচট খাবে ও নবী রাতের বেলায় তোমার সঙ্গে হোঁচট খাবে এবং আমি তোমার মাকে বিনাশ করবো।</div>
<div class="v" id="v6"><span class="vn">6</span> জ্ঞানের অভাবের দরুন আমার লোকেরা বিনষ্ট হচ্ছে; তুমি তো জ্ঞান অগ্রাহ্য করেছ, এজন্য আমিও তোমাকে নিতান্ত অগ্রাহ্য করলাম, তুমি আর আমার ইমাম থাকবে না; তুমি তোমার আল্লাহ্‌র শরীয়ত ভুলে গেছ, আমিও তোমার সন্তানদেরকে ভুলে যাব।</div>
<div class="v" id="v7"><span class="vn">7</span> <span class="br-p"><br><br></span>তারা যত বেশি বৃদ্ধি পেত, আমার বিরুদ্ধে তত বেশি গুনাহ্‌ করতো; আমি তাদের সম্মান অপমানে পরিণত করবো।</div>
<div class="v" id="v8"><span class="vn">8</span> এরা আমার লোকদের গুনাহ্‌র দ্বারা জীবিকা অর্জন করে, আর এরা তাদের অপরাধের প্রতি নিজেদের অন্তর নিবদ্ধ করে।</div>
<div class="v" id="v9"><span class="vn">9</span> ঘটবে এই, যেমন লোক তেমনি ইমাম; আমি তাদের প্রত্যেকের কর্মপথ অনুযায়ী দণ্ড দেব ও প্রত্যেকের কাজের প্রতিফল দেব।</div>
<div class="v" id="v10"><span class="vn">10</span> তারা ভোজন করবে, অথচ তৃপ্ত হবে না; জেনা করবে, অথচ বহুবংশ হবে না; কেননা তারা মাবুদকে ত্যাগ করেছে।</div>
<div class="v" id="v11"><h2>ইসরাইলের জেনা</h2><span class="vn">11</span> <span class="br-p"><br><br></span>জেনা, মদ ও নতুন আঙ্গুর-রস, এসব বুদ্ধি হরণ করে।</div>
<div class="v" id="v12"><span class="vn">12</span> আমার লোকেরা নিজেদের কাঠের টুকরার সাথে পরামর্শ করে ও তাদের লাঠি তাদেরকে দৈববাণী দেয়; কারণ জেনার রূহ্‌ তাদেরকে ভ্রান্ত করেছে, আর তারা নিজেদের আল্লাহ্‌র অধীনতা ছেড়ে জেনা করছে।</div>
<div class="v" id="v13"><span class="vn">13</span> তারা পর্বতশৃঙ্গের উপরে কোরবানী করে এবং উপপর্বতের উপরে অলোন, লিব্‌নী ও এলা গাছের তলে ধূপ জ্বালায়, কেননা তার ছায়া উত্তম। এজন্য তোমাদের কন্যারা পতিতা হয় ও তোমাদের পুত্রবধূরা জেনা করে।</div>
<div class="v" id="v14"><span class="vn">14</span> তোমাদের কন্যারা পতিতা হলে এবং পুত্রবধূরা জেনা করলে আমি তাদের দণ্ড দেব না, কেননা লোকেরা নিজেরাও পতিতাদের সঙ্গে গুপ্ত স্থানে যায় ও গণিকাদের সঙ্গে কোরবানী করে; এই নির্বোধ জাতি নিপাতিত হবে।</div>
<div class="v" id="v15"><span class="vn">15</span> <span class="br-p"><br><br></span>হে ইসরাইল, তুমি যদিও জেনাকারী হও, তবুও এহুদা দণ্ডনীয় না হোক; হ্যাঁ, তোমরা গিল্‌গলে পদার্পণ করো না, বৈৎ-আবনে উপস্থিত হয়ো না এবং ‘জীবন্ত মাবুদের কসম’ বলে শপথ করো না।</div>
<div class="v" id="v16"><span class="vn">16</span> কারণ স্বেচ্ছাচারিণী গাভীর মত ইসরাইল স্বেচ্ছাচারী হয়েছে; এখন প্রশস্ত ময়দানে যেমন ভেড়ার বাচ্চাকে, তেমনি মাবুদ তাদেরকে চরাবেন।</div>
<div class="v" id="v17"><span class="vn">17</span> আফরাহীম মূর্তিগুলোর প্রতি আসক্ত; তাকে থাকতে দাও।</div>
<div class="v" id="v18"><span class="vn">18</span> তাদের মদ্যপান শেষ হলে তারা অবিরত পতিতার কাছ গমন করে; তার নেতৃবর্গ অপমান অতিশয় ভালবাসে।</div>
<div class="v" id="v19"><span class="vn">19</span> বায়ু তার পক্ষদ্বয়ে সেই জাতিকে তুলেছে, তাতে তারা নিজেদের কোরবানীর বিষয়ে লজ্জিত হবে।</div>
</div>
<!-- PARSED ABOVE; EDITING MAY BREAK PARSER -->
</body></html>