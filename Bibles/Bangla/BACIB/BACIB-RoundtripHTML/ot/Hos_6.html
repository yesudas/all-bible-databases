<html><head>
<meta http-equiv="Content-Type" content="text/html;charset=utf-8" />
<title>Hos 6 &ndash; হোসিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>হোসিয়া নবীর কিতাব</b> &ndash; <a href="Hos_1.html">1</a> ... <a href="Hos_4.html">4</a> <a href="Hos_5.html">5</a> <b>6</b> <a href="Hos_7.html">7</a> <a href="Hos_8.html">8</a> ... <a href="Hos_14.html">14</a> </div><hr>
<h1>Hos 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মন পরিবর্তনের জন্য ইসরাইলের আহ্বান</h2><span class="vn">1</span> <span class="br-p"><br><br></span>চল, আমরা মাবুদের কাছে ফিরে যাই, কারণ তিনিই বিদীর্ণ করেছেন, তিনি আমাদেরকে সুস্থও করবেন; তিনি আঘাত করেছেন, তিনি আমাদের ক্ষত বেঁধেও দিবেন।</div>
<div class="v" id="v2"><span class="vn">2</span> দুই দিন পরে তিনি আমাদেরকে সঞ্জীবিত করবেন, তৃতীয় দিনে উঠাবেন, তাতে আমরা তাঁর সাক্ষাতে বেঁচে থাকব।</div>
<div class="v" id="v3"><span class="vn">3</span> এসো, আমরা মাবুদকে জানি, তাঁকে জানবার জন্য তাঁর পেছনে চলি; অরুণোদয়ের মত তাঁর উদয় নিশ্চিত; আর তিনি আমাদের কাছে বৃষ্টির মত আসবেন, ভূমি-সেচনকারী শেষ বর্ষার মত আসবেন।</div>
<div class="v" id="v4"><h2>কোরবানী নয় কিন্তু অটল মহব্বতই চাই</h2><span class="vn">4</span> <span class="br-p"><br><br></span>হে আফরাহীম, তোমার জন্য আমি কি করবো? হে এহুদা, তোমার জন্য কি করবো? তোমাদের সাধুতা তো সকাল বেলার মেঘের মত, শিশিরের মত, যা প্রত্যুষে উড়ে যায়।</div>
<div class="v" id="v5"><span class="vn">5</span> এজন্য আমি নবীদের দ্বারা লোকদেরকে টুকরা টুকরা করেছি, আমার মুখের কালাম দ্বারা হত্যা করেছি; এবং আমার বিচার বিদ্যুতের মত বের হয়।</div>
<div class="v" id="v6"><span class="vn">6</span> কারণ আমি অটল মহব্বতই চাই, কোরবানী নয়; এবং পোড়ানো-কোরবানীর চেয়ে আল্লাহ্‌বিষয়ক জ্ঞান চাই।</div>
<div class="v" id="v7"><span class="vn">7</span> কিন্তু এরা আদমে আমার নিয়ম লঙ্ঘন করেছে; ঐ স্থানে আমার বিরুদ্ধে বেঈমানী করেছে।</div>
<div class="v" id="v8"><span class="vn">8</span> গিলিয়দ দুর্বৃত্তদের নগর, তা রক্তে রঞ্জিত।</div>
<div class="v" id="v9"><span class="vn">9</span> যেমন দস্যুদল মানুষের অপেক্ষায় ঘাঁটি বসিয়ে থাকে, তেমনি ইমাম সমাজ শিখিমে যাবার পথে হত্যা করে, হ্যাঁ, তারা কুকর্ম করেছে।</div>
<div class="v" id="v10"><span class="vn">10</span> আমি ইসরাইলকুলে রোমাঞ্চকর ব্যাপার দেখেছি; ঐ স্থানে আফরাহীমের পতিতাবৃত্তি প্রচলিত, ইসরাইল নাপাক হয়েছে।</div>
<div class="v" id="v11"><span class="vn">11</span> আর হে এহুদা, আমি যখন আমার লোকদের বন্দীদশা ফিরাই, তখন তোমার জন্যও ফসল নিরূপিত।</div>
</div>
<!-- PARSED ABOVE; EDITING MAY BREAK PARSER -->
</body></html>