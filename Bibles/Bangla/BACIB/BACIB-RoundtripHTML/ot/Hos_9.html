<html><head>
<meta http-equiv="Content-Type" content="text/html;charset=utf-8" />
<title>Hos 9 &ndash; হোসিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>হোসিয়া নবীর কিতাব</b> &ndash; <a href="Hos_1.html">1</a> ... <a href="Hos_7.html">7</a> <a href="Hos_8.html">8</a> <b>9</b> <a href="Hos_10.html">10</a> <a href="Hos_11.html">11</a> ... <a href="Hos_14.html">14</a> </div><hr>
<h1>Hos 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>হে ইসরাইল, জাতিদের মত তুমি আনন্দ উল্লাসে ব্যস্ত থেকো না, কেননা তুমি তোমার আল্লাহ্‌কে ত্যাগ করে জেনা করছো, শস্যের প্রত্যেক খামারে পতিতার বেতন ভালবেসেছ।</div>
<div class="v" id="v2"><span class="vn">2</span> খামার কিংবা আঙ্গুরপেষণস্থান তাদের খাদ্য দেবে না; তারা নতুন আঙ্গুর-রস থেকে বঞ্চিত হবে।</div>
<div class="v" id="v3"><span class="vn">3</span> তারা মাবুদের দেশে বাস করবে না; কিন্তু আফরাহীম মিসরে ফিরে যাবে, আর তারা আশেরিয়া দেশে নাপাক দ্রব্য ভোজন করবে।</div>
<div class="v" id="v4"><span class="vn">4</span> তারা মাবুদের উদ্দেশে আঙ্গুর-রস নিবেদন করবে না এবং তাদের কোরবানীগুলো তাঁর তুষ্টিজনক হবে না; তাদের পক্ষে সেসব শোককারীদের খাদ্যের সমান হবে; যারা তা ভোজন করবে, তারা সকলে নাপাক হবে; বস্তুত তাদের খাদ্য তাদেরই ক্ষুধা মিটাবার জন্য হবে, তা মাবুদের গৃহে পৌঁছাবে না।</div>
<div class="v" id="v5"><span class="vn">5</span> ঈদের দিনে ও মাবুদের উৎসব-দিনে তোমরা কি করবে?</div>
<div class="v" id="v6"><span class="vn">6</span> কারণ দেখ, তারা ধ্বংসস্থান থেকে পালিয়ে গেল, তবুও মিসর তাদেরকে একত্র করবে, মোফ তাদেরকে দাফন করবে, তাদের রূপার মনোহর দ্রব্যগুলো বিছুটিগাছের অধিকার হবে, তাদের সকল তাঁবুতে কাঁটাগাছ জন্মাবে।</div>
<div class="v" id="v7"><span class="vn">7</span> প্রতিফল দানের সময় উপস্থিত, দণ্ডের সময় উপস্থিত; এই কথা ইসরাইল জানুক যে, তারা ভাবে ‘নবী অজ্ঞান, রূহ্‌বিশিষ্ট লোক উন্মাদ’; এর কারণ হল তোমার অনেক অপরাধ ও অনেক বিদ্বেষ।</div>
<div class="v" id="v8"><span class="vn">8</span> আফরাহীম আমার আল্লাহ্‌র সঙ্গে প্রহরী ছিল; নবীদের সকল পথে রয়েছে ব্যাধের ফাঁদ, তার আল্লাহ্‌র গৃহে রয়েছে বিদ্বেষ।</div>
<div class="v" id="v9"><span class="vn">9</span> তারা গিবিয়ার সময়ের মত অত্যন্ত ভ্রষ্ট হয়েছে; তিনি তাদের অপরাধ স্মরণ করবেন, তাদের সকল গুনাহ্‌র প্রতিফল দেবেন।</div>
<div class="v" id="v10"><span class="vn">10</span> আমি মরুভূমিতে আঙ্গুর ফলের মত ইসরাইলকে পেয়েছিলাম; আমি ডুমুর গাছের আগাম পাকা ফলের মত তোমাদের পূর্বপুরুষদের দেখেছিলাম; কিন্তু তারা বাল-পিয়োরের কাছে গিয়ে সেই লজ্জাস্পদের উদ্দেশে নিজেদের পৃথক করলো এবং নিজেরা সেই ভালবাসার বস্তুর মত জঘন্য হয়ে পড়লো।</div>
<div class="v" id="v11"><span class="vn">11</span> আফরাহীমের গৌরব পাখির মত উড়ে যাবে; না প্রসব, না গর্ভ, না গর্ভধারণ হবে;</div>
<div class="v" id="v12"><span class="vn">12</span> যদিও তারা সন্তান-সন্ততি পালন করে, তবুও আমি তাদেরকে এমন নিঃসন্তান করবো যে, এক জন মানুষও থাকবে না; আবার ধিক্‌ তাদের, যখন আমি তাদের পরিত্যাগ করি।</div>
<div class="v" id="v13"><span class="vn">13</span> টায়ারকে আমি যেমন দেখেছি, আফরাহীমও সেই রকম সুন্দর স্থানে রোপিত; কিন্তু আফরাহীম তার সন্তানদেরকে বাইরে ঘাতকের কাছে নিয়ে যাবে।</div>
<div class="v" id="v14"><span class="vn">14</span> হে মাবুদ, তাদেরকে দাও; তুমি কি দেবে? তাদেরকে সন্তান নষ্ট হয়ে যাওয়া জঠর ও শুকনো স্তন দাও।</div>
<div class="v" id="v15"><span class="vn">15</span> গিল্‌গলে তাদের সমস্ত দুষ্টামি দেখা যায়, বস্তুত সেখানে তাদের প্রতি আমার ঘৃণা জন্মেছিল; আমি তাদের কর্মকাণ্ডের নাফরমানীর জন্য আমার গৃহ থেকে তাদেরকে তাড়িয়ে দেব, আর ভালবাসব না, তাদের কর্মকর্তারা সকলে বিদ্রোহী।</div>
<div class="v" id="v16"><span class="vn">16</span> আফরাহীম আহত, তাদের মূল শুকিয়ে গেছে, তারা আর ফলবে না; যদিও তারা সন্তানের জন্ম দেয়, তবুও আমি তাদের প্রিয় গর্ভফল মেরে ফেলবো।</div>
<div class="v" id="v17"><span class="vn">17</span> আমার আল্লাহ্‌ তাদেরকে অগ্রাহ্য করবেন, কেননা তারা তাঁর কালাম মানে নি; আর তারা জাতিদের মধ্যে ইতস্তত ভ্রমণ করবে।</div>
</div>
<!-- PARSED ABOVE; EDITING MAY BREAK PARSER -->
</body></html>