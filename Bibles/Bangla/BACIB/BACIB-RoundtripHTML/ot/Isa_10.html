<html><head>
<meta http-equiv="Content-Type" content="text/html;charset=utf-8" />
<title>Isa 10 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 10);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_8.html">8</a> <a href="Isa_9.html">9</a> <b>10</b> <a href="Isa_11.html">11</a> <a href="Isa_12.html">12</a> ... <a href="Isa_66.html">66</a> </div><hr>
<h1>Isa 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>ধিক্‌ সেই লোকদেরকে, যারা অধর্মের ব্যবস্থা স্থাপন করে, যারা উপদ্রবের বিধি জারি করে;</div>
<div class="v" id="v2"><span class="vn">2</span> যেন দরিদ্রদেরকে ন্যায়বিচার থেকে ফিরিয়ে দেয় ও আমার দুঃখী লোকদের অধিকার হরণ করে, যেন বিধবারা তাদের লুটদ্রব্য হয়, আর তারা এতিমদেরকে তাদের লুণ্ঠিত দ্রব্য করতে পারে।</div>
<div class="v" id="v3"><span class="vn">3</span> প্রতিফল দেবার দিনে ও দূর থেকে যখন বিনাশ আসবে, তখন তোমরা কি করবে? সাহায্যের জন্য কার কাছে পালাবে? আর তোমাদের প্রতাপ কোথায় রাখবে?</div>
<div class="v" id="v4"><span class="vn">4</span> তারা বন্দীদের নিচে অধোমুখ হয়ে পড়বে, নিহতদের মধ্যে পড়ে থাকবে, এই মাত্র। <span class="br-p"><br><br></span>এত কিছুর পরেও তাঁর ক্রোধ নিবৃত্ত হয় নি, <span class="br-p"><br><br></span>কিন্তু তাঁর হাত এখনও তাঁর হাত উঠানোই রয়েছে।</div>
<div class="v" id="v5"><h2>আসেরিয়দের ভাবী পতন</h2><span class="vn">5</span> <span class="br-p"><br><br></span>ধিক্‌ আসেরিয়াকে! সে আমার ক্রোধের দণ্ড! সে সেই লাঠি, যার হাতে আমার কোপ।</div>
<div class="v" id="v6"><span class="vn">6</span> আমি তাকে এক আল্লাহ্‌বিহীন জাতির বিরুদ্ধে পাঠাব, আমার গজব-পাত্র লোকদের বিরুদ্ধে হুকুম দেব, যেন সে লুট করে ও লুণ্ঠিত দ্রব্য নিয়ে যায় ও তাদেরকে পথের কাদার মত পায়ে মাড়ায়।</div>
<div class="v" id="v7"><span class="vn">7</span> কিন্তু তার সঙ্কল্প সেই রকম নয়, তার হৃদয় তা ভাবে না; বরং সর্বনাশ করা এবং অনেক জাতিকে উচ্ছিন্ন করা তার মনস্কামনা।</div>
<div class="v" id="v8"><span class="vn">8</span> কারণ সে বলে, ‘আমার শাসনকর্তারা কি সকলে বাদশাহ্‌ নন?</div>
<div class="v" id="v9"><span class="vn">9</span> কল্‌নো কি কর্কমীশের মত নয়? হমাৎ কি অর্পদের মত নয়? সামেরিয়া কি দামেস্কের মত নয়?</div>
<div class="v" id="v10"><span class="vn">10</span> সেসব মূর্তির রাজ্য আমার হস্তগত হয়েছে, সেগুলোর খোদাই-করা মূর্তি জেরুশালেম ও সামেরিয়ার মূর্তিগুলো অপেক্ষা উত্তম;</div>
<div class="v" id="v11"><span class="vn">11</span> আমি সামেরিয়া ও তার মূর্তিগুলোর প্রতি যেমন করেছি, জেরুশালেম ও তার মূর্তিগুলোর প্রতিও কি তেমন করবো না?’</div>
<div class="v" id="v12"><span class="vn">12</span> <span class="br-p"><br><br></span>অতএব এরকম ঘটবে; সিয়োন পর্বতে ও জেরুশালেমে প্রভু তাঁর সমস্ত কাজ সমাপ্ত করার পর আমি আসেরিয়ার বাদশাহ্‌র উদ্ধত গর্বের ও গর্বিত দর্পের প্রতিফল দেব।</div>
<div class="v" id="v13"><span class="vn">13</span> কেননা সে বলেছে, ‘আমার হাতের বল ও আমার বিজ্ঞতা দ্বারা আমি কাজ সিদ্ধ করেছি, কেননা আমি বুদ্ধিমান; আমি জাতিদের সীমাগুলো দূর করেছি ও তাদের সঞ্চিত ধন লুট করেছি; এবং যারা সিংহাসনে বসে আছে আমি বীরের মতই তাদেরকে নিচে নামিয়েছি।</div>
<div class="v" id="v14"><span class="vn">14</span> আর পাখির বাসার মত জাতিদের ধন আমার হস্তগত হয়েছে; লোকে যেমন পরিত্যক্ত ডিম কুড়ায়, তেমনি আমি সমস্ত দুনিয়াকে সংগ্রহ করেছি; পাখা নাড়তে, বা ঠোঁট খুলতে, বা চিঁ চিঁ আওয়াজ করতে কেউ ছিল না।’</div>
<div class="v" id="v15"><span class="vn">15</span> কুড়াল কি কুঠুরের বিরুদ্ধে অহংকার করবে? করাত কি করাত ব্যবহারকারী থেকে নিজেকে শ্রেষ্ঠ বলে মনে করবে? যারা দণ্ড দেয়, দণ্ড যেন তাদেরকে চালনা করছে; যে কাঠ নয়, লাঠি যেন তাকে চালাচ্ছে।</div>
<div class="v" id="v16"><span class="vn">16</span> অতএব প্রভু, বাহিনীগণের মাবুদ, তার স্থূলকায় লোকদের মধ্যে কৃশতা প্রেরণ করবেন ও তার প্রতাপের নিচে জলন্ত শিখার মত আগুন জ্বলবে।</div>
<div class="v" id="v17"><span class="vn">17</span> বাস্তবিক ইসরাইলের জ্যোতি আগুনের মত হবেন ও যিনি তার পবিত্রতম, তিনি আগুনের শিখার মত হবেন; তা এক দিনে ওর কাঁটাঝোপ ও কাঁটা আগুনে পুড়িয়ে দিয়ে ছাই করে দিবে।</div>
<div class="v" id="v18"><span class="vn">18</span> আর তিনি তার বনের ও বাগানের গৌরবকে, প্রাণ ও শরীরকে, সংহার করবেন; তাতে সে রোগীর মত ক্ষয় হয়ে যাবে।</div>
<div class="v" id="v19"><span class="vn">19</span> আর তার বনের অবশিষ্ট গাছ এমন অল্প হবে যে, বালক তা গণনা করে লিখতে পারবে।</div>
<div class="v" id="v20"><h2>ইসরাইলের অবশিষ্টাংশের মন পরিবর্তন</h2><span class="vn">20</span> <span class="br-p"><br><br></span>সেই দিনে ইসরাইলের অবশিষ্টাংশ ও ইয়াকুব-কুলের রক্ষা পাওয়া লোকেরা নিজেদের প্রহারকারীর উপরে আর নির্ভর করবে না; কিন্তু ইসরাইলের পবিত্রতম মাবুদের উপরে সত্যিকারভাবে নির্ভর করবে।</div>
<div class="v" id="v21"><span class="vn">21</span> অবশিষ্টাংশরা ফিরে আসবে, ইয়াকুবের অবশিষ্টাংশরা বিক্রমশালী আল্লাহ্‌র কাছে ফিরে আসবে।</div>
<div class="v" id="v22"><span class="vn">22</span> বস্তুতঃ, হে ইসরাইল, তোমার লোকেরা সমুদ্রের বালির মত হলেও তাদের অবশিষ্টাংশরাই ফিরে আসবে; ধ্বংস নির্ধারিত, তা ধার্মিকতার বন্যাস্বরূপ হবে।</div>
<div class="v" id="v23"><span class="vn">23</span> কেননা প্রভু, বাহিনীগণের মাবুদ, সমস্ত দুনিয়ার মধ্যে উচ্ছেদ, নির্ধারিত উচ্ছেদ, সাধন করবেন।</div>
<div class="v" id="v24"><span class="vn">24</span> <span class="br-p"><br><br></span>অতএব প্রভু, বাহিনীগণের মাবুদ এই কথা বলেন, হে আমার সিয়োন-নিবাসী লোকেরা, আসেরিয়াকে ভয় পেয়ো না; যদিও সে তোমাকে দণ্ডাঘাত করে ও তোমার বিরুদ্ধে লাঠি তোলে, যেমন মিসর করেছিল।</div>
<div class="v" id="v25"><span class="vn">25</span> কারণ আর অতি অল্পকাল অতীত হলে ক্রোধ সিদ্ধ হবে, আমার কোপ ওর সংহারে সিদ্ধ হবে।</div>
<div class="v" id="v26"><span class="vn">26</span> <span class="br-p"><br><br></span>আর বাহিনীগণের মাবুদ তার বিরুদ্ধে চাবুক উত্তোলন করবেন, যেমন ওরেব শৈলে মাদিয়ানের হত্যাকাণ্ডে করেছিলেন; এবং তাঁর লাঠি সাগরের উপরে থাকবে, আর তিনি তা উত্তোলন করবেন, যেমন মিসরে করেছিলেন।</div>
<div class="v" id="v27"><span class="vn">27</span> সেদিন তোমার কাঁধ থেকে ওর ভার ও তোমার ঘাড় থেকে ওর জোয়াল সরে যাবে এবং চর্বির বৃদ্ধির দরুন জোয়াল ভেঙ্গে যাবে।</div>
<div class="v" id="v28"><span class="vn">28</span> <span class="br-p"><br><br></span>সে অয়াতে এসেছে, মিগ্রোণ পিছনে ফেলেছে; মিক্‌মসে নিজের দ্রব্যসামগ্রী রেখেছে;</div>
<div class="v" id="v29"><span class="vn">29</span> তারা গিরিপথ ছেড়ে এসেছে, গেবাতে রাত যাপন করেছে; রামা কাঁপছে, তালুতের গিবিয়া পালিয়ে যাচ্ছে।</div>
<div class="v" id="v30"><span class="vn">30</span> অয়ি গল্লীম-কন্যে! তুমি তোমার স্বরে উচ্চশব্দ কর। লয়িশা, কান দাও। হায়! দুঃখিনী অনাথোৎ!</div>
<div class="v" id="v31"><span class="vn">31</span> মদ্‌মেনার লোক পলাতক; গেবীম-নিবাসীরা সকলই নিরাপত্তার জন্য পালিয়ে গেল।</div>
<div class="v" id="v32"><span class="vn">32</span> সে আজ নোবে বিলম্ব করছে, সে সিয়োন-কন্যার পর্বতের, জেরুশালেম-পাহাড়ের, প্রতিকূলে হাত নাড়ছে।</div>
<div class="v" id="v33"><span class="vn">33</span> <span class="br-p"><br><br></span>দেখ, প্রভু, বাহিনীগণের মাবুদ, ভয়ঙ্করভাবে ডালগুলো ভেঙ্গে ফেলবেন; তাতে অতি উঁচু মাথাবিশিষ্ট সমস্ত গাছ ছিন্ন হবে ও অতি উন্নত গাছগুলো ভূমিসাৎ হবে।</div>
<div class="v" id="v34"><span class="vn">34</span> তিনি লোহা দ্বারা বনের ঝাড়গুলো কেটে ফেলবেন এবং লেবানন মহাপরাক্রমীর দ্বারা নিপাতিত হবে।</div>
</div>
<!-- PARSED ABOVE; EDITING MAY BREAK PARSER -->
</body></html>