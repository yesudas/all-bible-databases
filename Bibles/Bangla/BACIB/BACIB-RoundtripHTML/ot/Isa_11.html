<html><head>
<meta http-equiv="Content-Type" content="text/html;charset=utf-8" />
<title>Isa 11 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 11);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_9.html">9</a> <a href="Isa_10.html">10</a> <b>11</b> <a href="Isa_12.html">12</a> <a href="Isa_13.html">13</a> ... <a href="Isa_66.html">66</a> </div><hr>
<h1>Isa 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শান্তির বাদশাহ্‌ ও তাঁর রাজত্ব</h2><span class="vn">1</span> <span class="br-p"><br><br></span>আর ইয়াসিরের গুঁড়ি থেকে একটি তরুশাখা বের হবেন ও তার মূল থেকে উৎপন্ন এক শাখা ফল প্রদান করবেন।</div>
<div class="v" id="v2"><span class="vn">2</span> আর মাবুদের রূহ্‌— জ্ঞান ও বিবেচনার রূহ্‌, মন্ত্রণা ও পরাক্রমের রূহ্‌, জ্ঞান ও মাবুদ-ভয়ের রূহ্‌— তাঁতে অবস্থিতি করবেন; আর তিনি মাবুদ-ভয়ে আমোদিত হবেন।</div>
<div class="v" id="v3"><span class="vn">3</span> <span class="br-p"><br><br></span>তিনি চোখের দৃষ্টি অনুসারে বিচার করবেন না, কানে যা শুনবেন সেই অনুসারে নিষ্পত্তি করবেন না;</div>
<div class="v" id="v4"><span class="vn">4</span> কিন্তু ধর্মশীলতায় দীনহীনদের বিচার করবেন, সরলতায় দুনিয়ার নম্রদের জন্য নিষ্পত্তি করবেন; তিনি তাঁর মুখস্থিত দণ্ড দ্বারা দুনিয়াকে আঘাত করবেন, নিজ ওষ্ঠাধরের নিশ্বাস দ্বারা অবাধ্যকে হত্যা করবেন।</div>
<div class="v" id="v5"><span class="vn">5</span> আর ধর্মশীলতা তাঁর কোমরবন্ধনী ও বিশ্বস্ততা তাঁর কোমরে জড়াবার পটি হবে।</div>
<div class="v" id="v6"><span class="vn">6</span> আর নেকড়ে বাঘ ভেড়ার বাচ্চার সঙ্গে একত্র বাস করবে; চিতাবাঘ ছাগলের বাচ্চার সঙ্গে শয়ন করবে; বাছুর, যুবসিংহ ও হৃষ্টপুষ্ট পশু একত্র থাকবে; এবং ক্ষুদ্র বালক তাদেরকে চালাবে।</div>
<div class="v" id="v7"><span class="vn">7</span> গাভী ও ভল্লুকী চরবে, তাদের বাচ্চাগুলো একত্র শয়ন করবে এবং সিংহ বলদের মত বিচালি খাবে।</div>
<div class="v" id="v8"><span class="vn">8</span> আর স্তন্যপায়ী শিশু কেউটে সাপের গর্তের উপরে খেলা করবে, যে শিশু স্তন্যপান ত্যাগ করেছে সে কালসাপের গর্তের উপরে হাত রাখবে।</div>
<div class="v" id="v9"><span class="vn">9</span> সেসব আমার পবিত্র পর্বতের কোন স্থানে হিংসা কিংবা বিনাশ করবে না; কারণ সমুদ্র যেমন পানিতে আচ্ছন্ন, তেমনি দুনিয়া মাবুদ-বিষয়ক জ্ঞানে পরিপূর্ণ হবে।</div>
<div class="v" id="v10"><h2>ইসরাইল ও এহুদার অবশিষ্টাংশের প্রত্যাবর্তন</h2><span class="vn">10</span> <span class="br-p"><br><br></span>আর সেদিন এই সমস্ত ঘটবে, ইয়াসিরের মূল, যিনি লোকবৃন্দের পতাকারূপে দাঁড়ান, তাঁর কাছে জাতিরা খোঁজ করবে; আর তাঁর বিশ্রামস্থান মহিমান্বিত হবে।</div>
<div class="v" id="v11"><span class="vn">11</span> আর সেদিন যখন আসবে তখন প্রভু তাঁর নিজস্ব লোকদের অবশিষ্টাংশকে মুক্ত করে আনবার জন্য দ্বিতীয়বার হস্তক্ষেপ করবেন, অর্থাৎ আসেরিয়া, মিসর, পথ্রোষ, ইথিওপিয়া, ইলাম, শিনিয়র, হমাৎ ও সমুদ্রের উপকূলগুলো থেকে অবশিষ্ট লোকদেরকে আনবেন।</div>
<div class="v" id="v12"><span class="vn">12</span> <span class="br-p"><br><br></span>আর তিনি জাতিদের জন্য নিশান তুলবেন, ইসরাইলের বিতাড়িত লোকদের একত্র করবেন ও দুনিয়ার চার কোণ থেকে এহুদার ছিন্নভিন্ন লোকদেরকে সংগ্রহ করবেন।</div>
<div class="v" id="v13"><span class="vn">13</span> আর আফরাহীমের ঈর্ষা দূর হবে ও যারা এহুদাকে কষ্ট দেয়, তারা উচ্ছিন্ন হবে; আফরাহীম এহুদার উপর ঈর্ষা করবে না ও এহুদা আফরাহীমকে কষ্ট দেবে না।</div>
<div class="v" id="v14"><span class="vn">14</span> আর তারা পশ্চিম দিকে ফিলিস্তিনীদের কাঁধে ছোঁ মারবে, উভয়ে একত্র হয়ে পূর্বদেশের লোকদের দ্রব্য লুট করবে; তারা ইদোম ও মোয়াবের উপরে হস্তক্ষেপ করবে এবং অম্মোনীয়রা তাদের বাধ্য হবে।</div>
<div class="v" id="v15"><span class="vn">15</span> আর মাবুদ মিসরীয় সমুদ্রের খাড়ী নিঃশেষে বিনষ্ট করবেন, ফোরাত নদীর উপরে নিজের উত্তপ্ত বায়ু সহকারে হাত দোলাবেন, তাকে প্রহার করে সাতটি প্রণালী করবেন যাতে লোকেরা জুতা পায়ে দিয়ে পার হতে পারে।</div>
<div class="v" id="v16"><span class="vn">16</span> আর মিসর দেশ থেকে ইসরাইলের বের হয়ে আসার সময়ে যেমন তার জন্য পথ হয়েছিল, তেমনি তাঁর লোকদের অবশিষ্টাংশের, আসেরিয়া থেকে অবশিষ্ট লোকদের জন্য একটি রাজপথ হবে।</div>
</div>
<!-- PARSED ABOVE; EDITING MAY BREAK PARSER -->
</body></html>