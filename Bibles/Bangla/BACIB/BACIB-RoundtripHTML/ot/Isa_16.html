<html><head>
<meta http-equiv="Content-Type" content="text/html;charset=utf-8" />
<title>Isa 16 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 16);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_14.html">14</a> <a href="Isa_15.html">15</a> <b>16</b> <a href="Isa_17.html">17</a> <a href="Isa_18.html">18</a> ... <a href="Isa_66.html">66</a> </div><hr>
<h1>Isa 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তোমরা সেলা থেকে মরুভূমি দিয়ে সিয়োন-কন্যার পর্বতে শাসনকর্তার কাছে ভেড়ার বাচ্চাগুলো পাঠিয়ে দাও।</div>
<div class="v" id="v2"><span class="vn">2</span> যেমন ভ্রমণকারী পাখিগুলো, যেমন বিক্ষিপ্ত বাসা, মোয়াব-কন্যাদের অর্ণোনের ঘাটগুলোতে তেমনি হবে।</div>
<div class="v" id="v3"><span class="vn">3</span> <span class="br-p"><br><br></span>মন্ত্রণা দাও, বিচার কর, মধ্যাহ্নকালে নিজের ছায়াকে রাতের অন্ধকারের মত কর, বহিষ্কৃত লোকদের লুকিয়ে রাখ, পলাতককে প্রকাশ করো না।</div>
<div class="v" id="v4"><span class="vn">4</span> মোয়াব, আমার বহিষ্কৃত লোকদেরকে তোমার সঙ্গে বাস করতে দাও, বিনাশকের সম্মুখে থেকে তাদের আশ্রয় হও। কারণ উৎপীড়ক শেষ হল, অপহার সমাপ্ত হল; যারা লোকদের পদতলে দলিত করতো, তারা দেশ থেকে উচ্ছিন্ন হল।</div>
<div class="v" id="v5"><span class="vn">5</span> <span class="br-p"><br><br></span>আর অটল মহব্বতে একটি সিংহাসন স্থাপিত হবে, এক জন বিশ্বস্ততার প্রভাবে দাউদের তাঁবুতে সেই আসনে বসবেন; তিনি বিচারকর্তা, বিচারে যত্নবান ও দ্রুত ধার্মিকতা সাধন করবেন।</div>
<div class="v" id="v6"><span class="vn">6</span> <span class="br-p"><br><br></span>আমরা মোয়াবের অহঙ্কারের কথা শুনেছি, সে অত্যন্ত অহঙ্কারী; তার অভিমান, অহঙ্কার ও ক্রোধের কথা শুনেছি; তার অহংকার কিছু নয়।</div>
<div class="v" id="v7"><span class="vn">7</span> কাজেই মোয়াবের জন্য মোয়াবীয়েরা হাহাকার করবে, তার সমস্ত লোক হাহাকার করবে; তোমরা কীর্‌-হরেসেতের আঙ্গুর-পিঠার জন্য কাতরোক্তি করবে, নিতান্ত ক্ষুণ্ন হবে।</div>
<div class="v" id="v8"><span class="vn">8</span> কারণ হিষ্‌বোনের ক্ষেতগুলো ও সিব্‌মার আঙ্গুর-লতা ম্লান হল; জাতিদের শাসনকর্তাদের দ্বারা তার সমস্ত চারা পদাহত হল; সেগুলো যাসের পর্যন্ত পৌঁছাত ও মরুভূমিতে যেত, তার ডালগুলো চারদিকে বিস্তৃত হয়েছিল, সেসব সমুদ্র পার হয়েছিল।</div>
<div class="v" id="v9"><span class="vn">9</span> এজন্য সিব্‌মার আঙ্গুরলতার জন্য যাসেরের কাঁদবার সময়ে আমি কাঁদব; হে হিশ্‌বোন, হে ইলিয়ালী, আমি চোখের পানিতে তোমাকে সিক্ত করবো; কেননা তোমার গ্রীষ্মের ফল ও তোমার শস্যের কাটার আনন্দধ্বনি থামিয়ে দেওয়া হয়েছে।</div>
<div class="v" id="v10"><span class="vn">10</span> আর ফলবান ক্ষেত থেকে আনন্দ ও উল্লাস দূরীকৃত হল; আঙ্গুর-ক্ষেতের লোকেরা আর আনন্দগান বা আনন্দে চিৎকার করে না; কেউ পা দিয়ে চেপে চেপে কুণ্ডে আর আঙ্গুর-রস বের করে না, আমি আঙ্গুরপেষণের গান নিবৃত্ত করিয়েছি।</div>
<div class="v" id="v11"><span class="vn">11</span> <span class="br-p"><br><br></span>এই কারণ আমার হৃদয় মোয়াবের জন্য, আমার হৃদয় কীর্‌-হেরসের জন্য বীণার মত বাজছে।</div>
<div class="v" id="v12"><span class="vn">12</span> যদিও মোয়াব দেখা দেয়, উচ্চস্থলীতে নিজেকে ক্লান্ত করে ও মুনাজাত করার জন্য নিজের পবিত্র স্থানে প্রবেশ করে, তবুও সে কৃতকার্য হবে না।</div>
<div class="v" id="v13"><span class="vn">13</span> <span class="br-p"><br><br></span>মাবুদ মোয়াবের বিষয়ে আগে এই কথা বলেছিলেন।</div>
<div class="v" id="v14"><span class="vn">14</span> কিন্তু এখন মাবুদ এই কথা বলেছেন, বেতনজীবীর বছরের মত তিন বছরের মধ্যে নিজের বিরাট লোকারণ্যসুদ্ধ মোয়াবের গৌরব তুচ্ছ করা হবে এবং অবশিষ্টাংশ অতি অল্প ও ক্ষীণবল হবে।</div>
</div>
<!-- PARSED ABOVE; EDITING MAY BREAK PARSER -->
</body></html>