<html><head>
<meta http-equiv="Content-Type" content="text/html;charset=utf-8" />
<title>Isa 17 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 17);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_15.html">15</a> <a href="Isa_16.html">16</a> <b>17</b> <a href="Isa_18.html">18</a> <a href="Isa_19.html">19</a> ... <a href="Isa_66.html">66</a> </div><hr>
<h1>Isa 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দামেস্ক বিষয়ক ভবিষ্যদ্বাণী</h2><span class="vn">1</span> <span class="br-p"><br><br></span>দেখ, দামেস্ক আর নগর রইলো না, তা থেকে উচ্ছিন্ন হল, তা ধ্বংসস্থান হবে।</div>
<div class="v" id="v2"><span class="vn">2</span> অরোয়েরের সমস্ত নগর পরিত্যক্ত হল, সেগুলো পশুপালদের অধিকার হবে; তারা সেই স্থানে শয়ন করবে, কেউ তাদেরকে ভয় দেখাবে না।</div>
<div class="v" id="v3"><span class="vn">3</span> আর আফরাহীমের দুর্গ ও দামেস্কের রাজ্য এবং অরামের অবশিষ্টাংশ অদৃশ্য হয়ে যাবে; সেসব বনি-ইসরাইলদের গৌরবের মত হবে, এই কথা বাহিনীগণের মাবুদ বলেন।</div>
<div class="v" id="v4"><span class="vn">4</span> <span class="br-p"><br><br></span>আর সেদিন তা ঘটবে, ইয়াকুবের গৌরব ক্ষীণ হবে ও তার চর্বি গলে যাবে।</div>
<div class="v" id="v5"><span class="vn">5</span> আর যেমন কেউ ক্ষেতের শস্য সংগ্রহ করে, হাত বাড়িয়ে শীষ কাটে, তেমনি হবে; যেমন কেউ রফায়ীম উপত্যকাতে পড়ে থাকা শীষ কুড়ায়, তেমনি হবে।</div>
<div class="v" id="v6"><span class="vn">6</span> তবুও তাতে যৎকিঞ্চিত অবশিষ্ট থাকবে; জলপাই গাছের ফল ঝেড়ে নেবার পরেও যেমন তার সবচেয়ে উঁচু ডালে গোটা দুই তিন ফল, কিংবা ফলবান গাছের ডালে গোটা চার পাঁচ ফল থাকে [তেমনি হবে]; এই কথা ইসরাইলের আল্লাহ্‌ মাবুদ বলেন।</div>
<div class="v" id="v7"><span class="vn">7</span> <span class="br-p"><br><br></span>সেদিন মানুষ নিজের নির্মাতার প্রতি দৃষ্টি রাখবে ও তার চোখ ইসরাইলের পবিত্রতমের প্রতি চেয়ে থাকবে।</div>
<div class="v" id="v8"><span class="vn">8</span> সে নিজের হাতের তৈরি কোরবানগাহ্‌গুলোর প্রতি দৃষ্টি রাখবে না ও তার চোখ নিজের আঙ্গুতের তৈরি বস্তু, আশেরা-মূর্তি বা সূর্য-মূর্তিগুলো দেখবে না।</div>
<div class="v" id="v9"><span class="vn">9</span> <span class="br-p"><br><br></span>সেদিন তার দৃঢ় সমস্ত নগর বনের কিংবা পর্বত-শিখরের সেই পরিত্যক্ত স্থানের মত হবে, যা বনি-ইসরাইলদের সম্মুখে পরিত্যক্ত হয়েছিল; আর দেশ ধ্বংসস্থান হবে।</div>
<div class="v" id="v10"><span class="vn">10</span> কারণ তুমি নিজের উদ্ধারের আল্লাহ্‌কে ভুলে গিয়েছ ও তোমার আশ্রয়-শৈলকে স্মরণ কর নি; এজন্য সুন্দর সুন্দর চারা রোপণ করছো ও বিদেশী কলমের সঙ্গে লাগাচ্ছে।</div>
<div class="v" id="v11"><span class="vn">11</span> তুমি রোপণের দিনে তাতে বেড়া দাও ও খুব ভোরে তোমার চারা পুষ্পিত কর, কিন্তু দুর্ভাগ্যের ও দুরারোগ্য ব্যথার দিনে তার ফল উড়ে যাবে।</div>
<div class="v" id="v12"><span class="vn">12</span> <span class="br-p"><br><br></span>হায় হায়, অনেক জাতির কোলাহল! তারা সমুদ্র-কল্লোলের মত কল্লোল-ধ্বনি করছে; লোকবৃন্দের গর্জন! তারা প্রবল বন্যার মত গর্জন করছে।</div>
<div class="v" id="v13"><span class="vn">13</span> লোকবৃন্দ প্রবল বন্যার মত গর্জন করবে, কিন্তু তিনি তাদেরকে ধম্‌ক দেবেন, তাতে তারা দূরে পালিয়ে যাবে এবং বায়ুর সম্মুখে পর্বতস্থ তুষের মত, কিংবা ঝড়ের সম্মুখে ঘূর্ণায়মান ধূলির মত বিতাড়িত হবে।</div>
<div class="v" id="v14"><span class="vn">14</span> সন্ধ্যাবেলা, দেখ, ত্রাস; প্রভাতের আগেই তারা নেই। এই আমাদের সর্বস্ব-হরণকারীদের অধিকার, এই আমাদের লুণ্ঠনকারীদের পরিণতি।</div>
</div>
<!-- PARSED ABOVE; EDITING MAY BREAK PARSER -->
</body></html>