<html><head>
<meta http-equiv="Content-Type" content="text/html;charset=utf-8" />
<title>Isa 19 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 19);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_17.html">17</a> <a href="Isa_18.html">18</a> <b>19</b> <a href="Isa_20.html">20</a> <a href="Isa_21.html">21</a> ... <a href="Isa_66.html">66</a> </div><hr>
<h1>Isa 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মিসর বিষয়ক ভবিষ্যদ্বাণী</h2><span class="vn">1</span> <span class="br-p"><br><br></span>দেখ, মাবুদ দ্রুতগামী মেঘে আরোহণ করে মিসরে গমন করছেন; মিসরের মূর্তিগুলো তাঁর সাক্ষাতে কাঁপবে ও মিসরের অন্তর ভয়ে গলে যাবে।</div>
<div class="v" id="v2"><span class="vn">2</span> আর আমি এক মিসরীয়কে অন্য মিসরীয়ের বিরুদ্ধে উত্তেজিত করবো; তারা প্রত্যেকে আপন আপন ভাইয়ের ও প্রত্যেকে নিজ নিজ বন্ধুর সঙ্গে, নগর নগরের সঙ্গে ও রাজ্য রাজ্যের সঙ্গে যুদ্ধ করবে।</div>
<div class="v" id="v3"><span class="vn">3</span> আর মিসরের রূহ্‌ তার অন্তরে শূন্য হয়ে যাবে এবং আমি তার পরিকল্পনা নিষ্ফল করবো; আর তারা মূর্তি, মৃতদের রূহ্‌, ভূতুড়িয়া ও গুনিনদের কাছে খোঁজ করবে।</div>
<div class="v" id="v4"><span class="vn">4</span> আর আমি মিসরীয়দেরকে কঠিন মালিকের হাতে তুলে দেব, এক জন উগ্র বাদশাহ্‌ তাদের উপরে রাজত্ব করবে, এই কথা প্রভু, বাহিনীগণের মাবুদ বলেন।</div>
<div class="v" id="v5"><span class="vn">5</span> আর সমুদ্র নির্জল হবে ও নদীতে চর পড়ে তা শুকিয়ে যাবে।</div>
<div class="v" id="v6"><span class="vn">6</span> তার সমস্ত স্রোত দুর্গন্ধ হবে, মিসরের খালগুলো ছোট হয়ে চর পড়বে; নল-খাগ্‌ড়া ম্লান হবে।</div>
<div class="v" id="v7"><span class="vn">7</span> নীল নদীর নিকটস্থ, নীল নদীর তীরস্থ মাঠগুলো ও নীল নদীর কাছে উপ্ত বীজগুলো শুকিয়ে যাবে, উড়ে যাবে, কিছুই থাকবে না।</div>
<div class="v" id="v8"><span class="vn">8</span> জেলেরা হাহাকার করবে; যেসব লোক নীল নদীতে বড়শী ফেলে, তারা মাতম করবে এবং যারা পানির মুখে জাল পাতে, তারা হতাশ হবে।</div>
<div class="v" id="v9"><span class="vn">9</span> আর যারা মসীনার কাপড় প্রস্তুত করে ও যারা পাতলা কাপড় বোনে, তারা লজ্জিত হবে।</div>
<div class="v" id="v10"><span class="vn">10</span> আর তার সমস্ত স্তম্ভ ভেঙ্গে যাবে; যারা বেতনের জন্য কাজ করে, তারা সকলে প্রাণে দুঃখ পাবে।</div>
<div class="v" id="v11"><span class="vn">11</span> সোয়নের প্রধানবর্গ নিতান্ত অজ্ঞান; ফেরাউনের বিজ্ঞ মন্ত্রীরা নির্বোধ মন্ত্রণা দিল; তোমরা কেমন করে ফেরাউনকে বলতে পার, আমি জ্ঞানীদের পুত্র, প্রাচীন বাদশাহ্‌দের সন্তান?</div>
<div class="v" id="v12"><span class="vn">12</span> তোমার সেই জ্ঞানবানেরা কোথায়? তারা একবার তোমাকে সংবাদ দিক; বাহিনীগণের মাবুদ মিসরের বিরুদ্ধে যে পরিকল্পনা করেছেন, তা তারা জানুক।</div>
<div class="v" id="v13"><span class="vn">13</span> সোয়নের প্রধানবর্গ নির্বোধ হল; নোফের প্রধানবর্গ ভ্রান্ত হল; যারা মিসরীয় বংশদের কোণের পাথর, তারা মিসরকে বিপথে চালিয়েছে।</div>
<div class="v" id="v14"><span class="vn">14</span> মাবুদ মিসরের অন্তরে কুটিলতার রূহ্‌ মিশিয়েছেন; মাতাল ব্যক্তি যেমন নিজের বমির উপরে টলতে থাকে, তেমনি ওরা মিসরকে তার সমস্ত কাজে দ্বিধাগ্রস্ত করেছে।</div>
<div class="v" id="v15"><span class="vn">15</span> মিসরের জন্য মাথার বা লেজের, খেজুরের ডাল বা নল-খাগ্‌ড়ার করণীয় কোন কাজ হবে না।</div>
<div class="v" id="v16"><span class="vn">16</span> <span class="br-p"><br><br></span>সেদিন মিসর স্ত্রীলোকের মত হবে; বাহিনীগণের মাবুদ তার উপরে হাত দোলাবেন, সেই দোলনে সে ভীষণ ভয়ে কাঁপবে।</div>
<div class="v" id="v17"><span class="vn">17</span> বাহিনীগণের মাবুদ তাদের বিরুদ্ধে যে মন্ত্রণা করেছেন, সেজন্য এহুদা দেশ মিসরের ত্রাসজনক হবে, কারো কাছে তার নামমাত্র করলে সে ভীষণ ভয়ে কাঁপবে।</div>
<div class="v" id="v18"><h2>মিসর, আসেরিয়া ও ইসরাইলের দোয়া প্রাপ্তি</h2><span class="vn">18</span> <span class="br-p"><br><br></span>সেদিন মিসর দেশের মধ্যে পাঁচটি নগর কেনানীয় ভাষাবাদী হবে এবং বাহিনীগণের মাবুদের উদ্দেশে শপথ করবে। একটি নগর উৎপাটন-নগর নামে আখ্যাত হবে।</div>
<div class="v" id="v19"><span class="vn">19</span> <span class="br-p"><br><br></span>সেদিন মিসর দেশের মধ্যস্থানে মাবুদের উদ্দেশে একটি কোরবানগাহ্‌ হবে এবং তার সীমার কাছে মাবুদের উদ্দেশে একটি স্তম্ভ স্থাপিত হবে।</div>
<div class="v" id="v20"><span class="vn">20</span> তা মিসর দেশে বাহিনীগণের মাবুদের উদ্দেশে চিহ্ন ও সাক্ষীস্বরূপ হবে; কেননা তারা জুলুমবাজদের ভয়ে মাবুদের কাছে কান্নাকাটি করবে এবং তিনি এক জন মুক্তিদাতা ও রক্ষককে পাঠিয়ে তাদের উদ্ধার করবেন।</div>
<div class="v" id="v21"><span class="vn">21</span> আর মাবুদ মিসরকে নিজের পরিচয় দেবেন। সেদিন মিসরীয়েরা মাবুদকে জানবে; আর তারা কোরবানী ও নৈবেদ্য দ্বারা এবাদত করবে ও মাবুদের কাছে মানত করে পালন করবে।</div>
<div class="v" id="v22"><span class="vn">22</span> আর মাবুদ মিসরকে প্রহার করবেন, প্রহার করে সুস্থ করবেন; আর তারা মাবুদের কাছে ফিরে আসবে, তাতে তিনি তাদের ফরিয়াদ গ্রাহ্য করে তাদেরকে সুস্থ করবেন।</div>
<div class="v" id="v23"><span class="vn">23</span> <span class="br-p"><br><br></span>সেদিন মিসর থেকে আসেরিয়া দেশ যাবার একটি রাজপথ হবে; তাতে আসেরিয়া মিসরে ও মিসরীয় আসেরিয়া দেশ যাতায়াত করবে এবং মিসরীয়েরা আসেরিয়দের সঙ্গে এবাদত করবে।</div>
<div class="v" id="v24"><span class="vn">24</span> সেদিন ইসরাইল মিসর ও আসেরিয়া দেশের সঙ্গে তৃতীয় হবে, দুনিয়ার মধ্যে দোয়ার পাত্র হবে;</div>
<div class="v" id="v25"><span class="vn">25</span> ফলত বাহিনীগণের মাবুদ তাদেরকে দোয়া করবেন, বলবেন, আমার লোক মিসর, আমার হাতের কাজ আসেরিয়া ও আমার অধিকার ইসরাইল দোয়াযুক্ত হোক।</div>
</div>
<!-- PARSED ABOVE; EDITING MAY BREAK PARSER -->
</body></html>