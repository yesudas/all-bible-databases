<html><head>
<meta http-equiv="Content-Type" content="text/html;charset=utf-8" />
<title>Isa 23 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 23);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_21.html">21</a> <a href="Isa_22.html">22</a> <b>23</b> <a href="Isa_24.html">24</a> <a href="Isa_25.html">25</a> ... <a href="Isa_66.html">66</a> </div><hr>
<h1>Isa 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>টায়ার বিষয়ক ভবিষ্যদ্বাণী</h2><span class="vn">1</span> <span class="br-p"><br><br></span>হে তর্শীশের সমস্ত জাহাজ, হাহাকার কর, কেননা সর্বনাশ হল, বাড়ি কিংবা প্রবেশের পথমাত্র নেই; এই সংবাদ সাইপ্রাস দেশ থেকে ওদের জানানো হল।</div>
<div class="v" id="v2"><span class="vn">2</span> হে উপকূল-নিবাসীরা, নীরব হও; তোমাদের দেশ সমুদ্র-পারগামী সীদোনীয় বণিকগণে পূর্ণ ছিল;</div>
<div class="v" id="v3"><span class="vn">3</span> এবং মহাজলরাশিতে শীহোর নদীর বীজ, নীল নদীর শস্য তার লাভ হত এবং তা জাতিদের হাটস্বরূপ ছিল।</div>
<div class="v" id="v4"><span class="vn">4</span> <span class="br-p"><br><br></span>হে সিডন, লজ্জিত হও, কেননা সাগর, সমুদ্রের দৃঢ় দুর্গ, এই কথা বলছে, প্রসবযন্ত্রণা ভোগ করি নি, প্রসব করি নি, যুবকদের প্রতিপালন বা কুমারীদের ভরণপোষণ করি নি।</div>
<div class="v" id="v5"><span class="vn">5</span> ঐ জনশ্রুতি মিসরে পৌঁছামাত্র লোকে টায়ারের সংবাদে ব্যথিত হবে।</div>
<div class="v" id="v6"><span class="vn">6</span> তোমরা পার হয়ে তর্শীশে গমন কর; হে উপকূল-নিবাসীরা, হাহাকার কর।</div>
<div class="v" id="v7"><span class="vn">7</span> এ কি তোমাদের সেই আনন্দনগরী? এই নগর না প্রাচীনকালেও প্রাচীনা ছিল এবং এর চরণ না দূরদেশে প্রবাস করার জন্য একে নিয়ে যেত?</div>
<div class="v" id="v8"><span class="vn">8</span> মুকুট বিতরণকারিণী টায়ার, যার বণিকেরা নেতা, মহাজনেরা দুনিয়ার গৌরবান্বিত, এর বিরুদ্ধে এই মন্ত্রণা কে করেছে?</div>
<div class="v" id="v9"><span class="vn">9</span> বাহিনীগণের মাবুদই এই মন্ত্রণা করেছেন; তিনি গর্বের সমস্ত গৌরব নাপাক করার ও দুনিয়ার সম্মানিত সকলকে অবমাননার পাত্র করার জন্যই এটা করেছেন।</div>
<div class="v" id="v10"><span class="vn">10</span> <span class="br-p"><br><br></span>হে তর্শীশ-কন্যা, তুমি নীল নদের মত তোমার দেশ প্লাবিত কর, তোমার কোমরবন্ধনী আর নেই।</div>
<div class="v" id="v11"><span class="vn">11</span> তিনি সমুদ্রের উপরে হাত বাড়িয়ে দিয়েছেন, তিনি সমস্ত রাজ্য কাঁপিয়ে তুলেছেন; মাবুদ কেনানের দৃঢ় সমস্ত দুর্গ উচ্ছিন্ন করতে তার বিষয়ে হুকুম করেছেন।</div>
<div class="v" id="v12"><span class="vn">12</span> আর তিনি বললেন, বলাৎকৃতা কুমারী, সীদোন-কন্যা, তুমি আর উল্লাস করবে না; উঠ, পার হয়ে সাইপ্রাসে যাও; সে স্থানেও তোমার বিশ্রাম হবে না।</div>
<div class="v" id="v13"><span class="vn">13</span> ঐ দেখ, কলদ্‌ীয়দের দেশ; সেই জাতি আর নেই; আসেরিয়া বন্যজন্তুদের জন্য তা নির্ধারণ করেছে; তারা উচ্চগৃহ করে তার সমস্ত অট্টালিকা ভূমিসাৎ করেছে, নগর ধ্বংস স্থান করেছে।</div>
<div class="v" id="v14"><span class="vn">14</span> হে তর্শীশের সমস্ত জাহাজ, হাহাকার কর, কেননা তোমাদের দৃঢ় দুর্গের সর্বনাশ হল।</div>
<div class="v" id="v15"><span class="vn">15</span> <span class="br-p"><br><br></span>সেই দিনে এরকম ঘটবে, এক বাদশাহ্‌র জীবনকাল অনুসারে টায়ারকে সত্তর বছর পর্যন্ত ভুলে থাকা হবে; সত্তর বছর শেষে টায়ারের দশা পতিতা বিষয়ক এই গানের মত হবে;</div>
<div class="v" id="v16"><span class="vn">16</span> ‘হে ভুলে থাকা পতিতা, বীণা নিয়ে নগরে ভ্রমণ কর; মধুর তালে বাজাও, বিস্তর গান কর, যাতে তোমাকে আবার স্মরণ করা যায়।’</div>
<div class="v" id="v17"><span class="vn">17</span> <span class="br-p"><br><br></span>সত্তর বছরের শেষে মাবুদ টায়ারের খোঁজ-খবর নেবেন; পরে সে পুনর্বার নিজের লাভজনক ব্যবসায়ে প্রবৃত্ত হবে এবং ভূতলে দুনিয়ার সমস্ত রাজ্যের সঙ্গে পতিতাবৃত্তি করবে।</div>
<div class="v" id="v18"><span class="vn">18</span> কিন্তু তার লাভ ও আয় মাবুদের উদ্দেশে পবিত্র হবে; তা কোষে রাখা কিংবা সঞ্চয় করা যাবে না; কেননা যারা মাবুদের সম্মুখে বাস করে, তাদের তৃপ্তিজনক খাবার ও সুন্দর পরিচ্ছদের জন্য তার লাভ দেওয়া হবে।</div>
</div>
<!-- PARSED ABOVE; EDITING MAY BREAK PARSER -->
</body></html>