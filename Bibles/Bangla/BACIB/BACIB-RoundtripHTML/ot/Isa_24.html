<html><head>
<meta http-equiv="Content-Type" content="text/html;charset=utf-8" />
<title>Isa 24 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 24);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_22.html">22</a> <a href="Isa_23.html">23</a> <b>24</b> <a href="Isa_25.html">25</a> <a href="Isa_26.html">26</a> ... <a href="Isa_66.html">66</a> </div><hr>
<h1>Isa 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দুনিয়ার ধ্বংস</h2><span class="vn">1</span> <span class="br-p"><br><br></span>দেখ, মাবুদ দুনিয়াকে শূন্য করছেন, উৎসন্ন করছেন, উল্টিয়ে ফেলছেন ও তার নিবাসীদের ছড়িয়ে দিয়েছেন।</div>
<div class="v" id="v2"><span class="vn">2</span> এভাবে লোক ও ইমাম, গোলাম ও মালিক, বাঁদী ও কর্ত্রী, ক্রেতা ও বিক্রেতা, ঋণগ্রহীতা ও ঋণদাতা, ঋণী ও মহাজন, সকলে সমান হবে।</div>
<div class="v" id="v3"><span class="vn">3</span> দুনিয়া একেবারে নিঃশেষিত হবে ও একেবারে লুণ্ঠিত হবে, কেননা মাবুদ এই কথা বলেছেন।</div>
<div class="v" id="v4"><span class="vn">4</span> <span class="br-p"><br><br></span>দুনিয়া শোকান্বিত ও নিস্তেজ হল, দুনিয়া ম্লান ও নিস্তেজ হল, দুনিয়ার সম্মানিত লোকেরা ম্লান হল।</div>
<div class="v" id="v5"><span class="vn">5</span> আর দুনিয়া তার নিবাসীদের পদতলে নাপাক হল, কারণ তারা ব্যবস্থাগুলো লঙ্ঘন করেছে, বিধি লঙ্ঘন করেছে, চিরস্থায়ী নিয়ম ভঙ্গ করেছে।</div>
<div class="v" id="v6"><span class="vn">6</span> সেজন্য বদদোয়া দুনিয়াকে গ্রাস করলো ও সেখানকার বাসিন্দারা দোষী সাব্যস্ত হল; সেজন্য দুনিয়া-নিবাসীদের আগুনে পুড়িয়ে দেওয়া হল, অল্প লোকই অবশিষ্ট আছে।</div>
<div class="v" id="v7"><span class="vn">7</span> নতুন আঙ্গুর-রস শুকিয়ে গেছে, আঙ্গুরলতা ম্লান হয়েছে, প্রফুল্লচিত্ত সকলে দীর্ঘনিশ্বাস ত্যাগ করছে।</div>
<div class="v" id="v8"><span class="vn">8</span> তম্বুরার আমোদ নিবৃত্ত হল, উল্লাসকারীদের কোলাহল শেষ হল, বীণার আমোদ নিবৃত্ত হল।</div>
<div class="v" id="v9"><span class="vn">9</span> লোকে আর গান সহকারে আঙ্গুর-রস পান করে না; সুরাপায়ীদের মুখে সুরা তিক্ত লাগে।</div>
<div class="v" id="v10"><span class="vn">10</span> উৎসন্নতার নগর ভগ্ন হয়ে পড়লো, সমস্ত গৃহ বন্ধ হল, ভিতরে যাওয়া যায় না।</div>
<div class="v" id="v11"><span class="vn">11</span> আঙ্গুর-রসের বিষয়ে রাস্তায় রাস্তায় চিৎকার হয়, সমস্ত আমোদ অন্ধকার হল, দেশের বিলাস নির্বাসিত হল।</div>
<div class="v" id="v12"><span class="vn">12</span> নগরে ধ্বংস অবশিষ্ট রইলো, তোরণদ্বার খণ্ড খণ্ড হয়ে ভেঙ্গে পড়ছে।</div>
<div class="v" id="v13"><span class="vn">13</span> বস্তুত দুনিয়াতে জাতিদের মধ্যে এরকম ঘটনা হবে; জলপাই গাছ ঝাড়া হলে পর, আঙ্গুর ফল সংগ্রহ করার পর যেমন অল্পই ফল গাছে থাকে, দুনিয়ার অবস্থা তেমনি হবে।</div>
<div class="v" id="v14"><span class="vn">14</span> <span class="br-p"><br><br></span>এরা উচ্চরব করবে, আনন্দগান করবে, মাবুদের মহিমার কারণে এরা সমুদ্র থেকে উচ্চধ্বনি শোনাবে।</div>
<div class="v" id="v15"><span class="vn">15</span> অতএব তোমরা পূর্বদেশে মাবুদের গৌরব কর, সমুদ্রের উপকূলগুলোতে ইসরাইলের আল্লাহ্‌ মাবুদের নামের গৌরব কর।</div>
<div class="v" id="v16"><span class="vn">16</span> আমরা দুনিয়ার প্রান্ত থেকে কাওয়ালী শুনেছি, ‘ধার্মিক ব্যক্তির গৌরব হোক’। কিন্তু আমি বললাম, আমি ক্ষীণ হচ্ছি, আমি ক্ষীণ হচ্ছি, আমাকে ধিক্‌। বেঈমানরা বেঈমানী করেছে, হ্যাঁ, বেঈমানরা অতিশয় বেঈমানী করেছে।</div>
<div class="v" id="v17"><span class="vn">17</span> <span class="br-p"><br><br></span>হে পৃথিবী-নিবাসী, ত্রাস, খাত ও ফাঁদ তোমার উপরে এসেছে।</div>
<div class="v" id="v18"><span class="vn">18</span> যে কেউ ত্রাসের জনশ্রুতিতে পালিয়ে বাঁচবে, সে খাতে পড়বে, যে খাত থেকে উঠে আসবে, সে ফাঁদে ধরা পড়বে; কারণ আসমানের সমস্ত জানালা মুক্ত হল ও দুনিয়ার সমস্ত মূল কাঁপতে লাগল।</div>
<div class="v" id="v19"><span class="vn">19</span> দুনিয়া বিদীর্ণ হল, বিদীর্ণ হল; দুনিয়া ফেটে গেল, ফেটে গেল; দুনিয়া বিচলিত হল, বিচলিত হল।</div>
<div class="v" id="v20"><span class="vn">20</span> দুনিয়া মাতালের মত টলটলায়মান হবে, কুঁড়ে ঘরের মত দুলবে; তার অধমের্র ভারে ভারগ্রস্ত হয়ে পড়ে যাবে, আর উঠতে পারবে না।</div>
<div class="v" id="v21"><span class="vn">21</span> <span class="br-p"><br><br></span>সেদিন মাবুদ আসমানে আসমানের বাহিনীগণকে ও দুনিয়াতে দুনিয়ার বাদশাহ্‌দেরকে প্রতিফল দেবেন।</div>
<div class="v" id="v22"><span class="vn">22</span> তাতে তাদের জেলখানার গর্তে একসঙ্গে রাখা বন্দীদের মত একত্রে রাখা হবে ও কারাগারে বন্দী করে রাখা হবে, পরে অনেক দিন গত হলে তাদের খোঁজ-খবর নেওয়া যাবে।</div>
<div class="v" id="v23"><span class="vn">23</span> আর চন্দ্র মলিন ও সূর্য লজ্জিত হবে, কেননা বাহিনীগণের মাবুদ সিয়োন পর্বতে ও জেরুশালেমে রাজত্ব করবেন; এবং তাঁর প্রধানবর্গের সম্মুখে প্রতাপ থাকবে।</div>
</div>
<!-- PARSED ABOVE; EDITING MAY BREAK PARSER -->
</body></html>