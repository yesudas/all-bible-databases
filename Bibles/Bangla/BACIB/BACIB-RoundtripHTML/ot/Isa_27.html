<html><head>
<meta http-equiv="Content-Type" content="text/html;charset=utf-8" />
<title>Isa 27 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 27);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_25.html">25</a> <a href="Isa_26.html">26</a> <b>27</b> <a href="Isa_28.html">28</a> <a href="Isa_29.html">29</a> ... <a href="Isa_66.html">66</a> </div><hr>
<h1>Isa 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের উদ্ধার লাভ</h2><span class="vn">1</span> <span class="br-p"><br><br></span>সেদিন মাবুদ তাঁর ভয়ংকর, মহান ও শক্তিশালী তলোয়ার দ্বারা পলায়মান নাগ লিবিয়াথনকে, হ্যাঁ, এঁকে-বেঁকে পালিয়ে যাওয়া সাপ লিবিয়াথনকে প্রতিফল দেবেন এবং সমুদ্রস্থ প্রকাণ্ড জলচর নষ্ট করবেন।</div>
<div class="v" id="v2"><span class="vn">2</span> সেই দিন— একটি আঙ্গুর-ক্ষেতের বিষয়ে তোমরা গান করো।</div>
<div class="v" id="v3"><span class="vn">3</span> <span class="br-p"><br><br></span>আমি মাবুদ তার রক্ষক, <span class="br-p"><br><br></span>আমি প্রতিক্ষণে তাতে পানি সেচন করবো; <span class="br-p"><br><br></span>কিছুতে যেন তার ক্ষতি না করে, <span class="br-p"><br><br></span>সেজন্য দিনরাত তা রক্ষা করবো।</div>
<div class="v" id="v4"><span class="vn">4</span> <span class="br-p"><br><br></span>আমার ক্রোধ নেই; আঃ! কাঁটা ও কাঁটাঝোপ যদি যুদ্ধে আমার বিপক্ষ হত! আমি সেসব আক্রমণ করে একেবারে পুড়িয়ে দিতাম।</div>
<div class="v" id="v5"><span class="vn">5</span> সে বরং আমার পরাক্রমের আশ্রয় নিক, আমার সঙ্গে মিলিত হোক, আমার সঙ্গে মিলিতই হোক।</div>
<div class="v" id="v6"><span class="vn">6</span> ভাবী কালে ইয়াকুব মূল বাঁধবে, ইসরাইল মুকুলিত ও উৎফুল্ল হবে এবং তারা ভূতলকে ফলে পরিপূর্ণ করবে।</div>
<div class="v" id="v7"><span class="vn">7</span> <span class="br-p"><br><br></span>তিনি ইসরাইলের প্রহারককে যেমন প্রহার করেছেন, তেমনি কি তাকেও প্রহার করলেন? কিংবা তারা কি নিহত হয়েছে, যেমন তাদের নিহতকারীরা নিহত হয়েছে?</div>
<div class="v" id="v8"><span class="vn">8</span> তুমি দূর করে দিয়ে ও বন্দী দশায় পাঠিয়ে তার সঙ্গে ঝগড়া করলে; তিনি পূর্বীয় বায়ুর দিনে নিজের প্রবল বায়ু দ্বারা তাকে ঝেড়ে দূর করলেন।</div>
<div class="v" id="v9"><span class="vn">9</span> এজন্য এর মধ্য দিয়ে ইয়াকুবের অপরাধ মোচন হবে এবং এটা তার গুনাহ্‌ দূর করার সমস্ত ফল; সে চূণের ভগ্নচূর্ণ পাথরগুলোর মত কোরবানগাহ্‌র সমস্ত পাথর চূর্ণ করবে, আশেরা-মূর্তি ও সূর্য-মূর্তিগুলো আর উঠবে না।</div>
<div class="v" id="v10"><span class="vn">10</span> কারণ সুদৃঢ় নগর নির্জন, মরুভূমির মত বাসভূমি মানব শূন্য ও পরিত্যক্ত হয়েছে; সেই স্থানে বাছুর চরবে ও শয়ন করবে এবং গাছের পাতা খাবে।</div>
<div class="v" id="v11"><span class="vn">11</span> সেখানকার ডালপালা শুকিয়ে গেলে ভাঙ্গা যাবে, স্ত্রীলোকেরা এসে তাতে আগুন দেবে। কারণ সেই জাতি নির্বোধ, সেজন্য তার নির্মাতা তার প্রতি করুণা করবেন না, তার গঠনকর্তা তার প্রতি কৃপা করবেন না।</div>
<div class="v" id="v12"><span class="vn">12</span> <span class="br-p"><br><br></span>সেদিন মাবুদ ফোরাত নদীর প্রণালী থেকে মিসরের স্রোত পর্যন্ত ফল পাড়বেন; এভাবে, হে বনি-ইসরাইল, তোমাদের একে একে কুড়ানো যাবে।</div>
<div class="v" id="v13"><span class="vn">13</span> আর সেদিন একটি বড় তূরী বাজবে; তাতে যারা আসেরিয়া দেশে নষ্ট হচ্ছিল ও যারা মিসর দেশে তাড়িত রয়েছে, তারা আসবে; এবং জেরুশালেমে পবিত্র পর্বতে মাবুদের কাছে সেজ্‌দা করবে।</div>
</div>
<!-- PARSED ABOVE; EDITING MAY BREAK PARSER -->
</body></html>