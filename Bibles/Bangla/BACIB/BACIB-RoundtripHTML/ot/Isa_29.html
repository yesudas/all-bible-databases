<html><head>
<meta http-equiv="Content-Type" content="text/html;charset=utf-8" />
<title>Isa 29 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 29);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_27.html">27</a> <a href="Isa_28.html">28</a> <b>29</b> <a href="Isa_30.html">30</a> <a href="Isa_31.html">31</a> ... <a href="Isa_66.html">66</a> </div><hr>
<h1>Isa 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দুশমন কর্তৃক জেরুশালেম ঘেরাও</h2><span class="vn">1</span> <span class="br-p"><br><br></span>অহো, অরীয়েল, অরীয়েল, দাউদের শিবির-নগর। তোমরা এক বছরের সঙ্গে অন্য বছর যোগ কর, উৎসবচক্র ঘুরে আসুক।</div>
<div class="v" id="v2"><span class="vn">2</span> কিন্তু আমি অরীয়েলের প্রতি দুঃখ ঘটাবো, তাতে শোক ও মাতম হবে; আর সে আমার পক্ষে অরীয়েলের মত হবে।</div>
<div class="v" id="v3"><span class="vn">3</span> আমি তোমার চারদিকে শিবির স্থাপন করবো ও উচ্চগৃহ দ্বারা তোমাকে বেষ্টন করবো এবং তোমার বিরুদ্ধে অবরোধ-জাঙ্গাল নির্মাণ করবো;</div>
<div class="v" id="v4"><span class="vn">4</span> তাতে তুমি অবনত হবে, মাটি থেকে কথা বলবে ও ধুলা থেকে মুদুস্বরে তোমার কথা বলবে; ভূতুড়ে ব্যাপারের মত তোমার স্বর মাটি থেকে বের হবে ও ধূলা থেকে তোমার কথার ফুস্‌ফুস্‌ আওয়াজ উঠবে।</div>
<div class="v" id="v5"><span class="vn">5</span> কিন্তু তোমার দুশমনদের লোক সংখ্যা সূক্ষ্ম ধুলার মত হবে এবং দুর্দান্তদের লোকারণ্য উড়ন্ত ভুষির মত হবে; হঠাৎ এক মুহূর্তের মধ্যেই তা ঘটবে।</div>
<div class="v" id="v6"><span class="vn">6</span> বাহিনীগণের মাবুদ মেঘ-গর্জন, ভূমিকম্প, মহাশব্দ, ঘূর্ণিবাতাস, ঝঞ্ঝা ও সর্বগ্রাসক আগুনের শিখা সহকারে তার তত্ত্ব নেবেন।</div>
<div class="v" id="v7"><span class="vn">7</span> তাতে সর্বজাতির যে লোকারণ্য অরীয়েলের বিরুদ্ধে যুদ্ধ করে, যেসব লোক তার ও তাদের দুর্গের বিরুদ্ধে যুদ্ধ করে ও তাকে সঙ্কটাপন্ন করে, তারা স্বপ্নের মত ও রাত্রিকালীন দর্শনের মত হবে;</div>
<div class="v" id="v8"><span class="vn">8</span> এরকম হবে, যেমন ক্ষুধার্ত ব্যক্তি স্বপ্ন দেখে, যেন সে ভোজন করছে; কিন্তু সে ঘুম থেকে জেগে উঠে, আর তার ক্ষুধা থেকে যায়; অথবা যেমন পিপাসিত ব্যক্তি স্বপ্ন দেখে, যেন সে পান করছে; কিন্তু সে জেগে উঠে, আর দেখ, সে দুর্বল, তার প্রাণে পিপাসা রয়েছে; সিয়োন পর্বতের বিরুদ্ধে যুদ্ধকারী সর্বজাতির লোকারণ্য তেমনি হবে।</div>
<div class="v" id="v9"><span class="vn">9</span> <span class="br-p"><br><br></span>তোমরা চমৎকৃত হও ও আশ্চর্য জ্ঞান কর, চোখ বন্ধ কর ও অন্ধ হও; ওরা মাতাল, কিন্তু আঙ্গুর-রসে নয়; ওরা টল-টলায়মান, কিন্তু সুরাপানে নয়।</div>
<div class="v" id="v10"><span class="vn">10</span> কারণ মাবুদ, তোমাদের উপরে গভীর ঘুমের রূহ্‌ ঢেলে দিয়েছেন ও তোমাদের নবীরূপ চোখ বন্ধ করে দিয়েছেন এবং তোমাদের দর্শকরূপ মাথা ঢেকে রেখেছেন।</div>
<div class="v" id="v11"><span class="vn">11</span> <span class="br-p"><br><br></span>সমস্ত দর্শন তোমাদের পক্ষে সীলমোহর করা গুটানো-কিতাবের মত হয়েছে; যে লেখা পড়া জানে, তাকে কেউ যদি সেই কিতাব দিয়ে বলে, মেহেরবানী করে এটি পাঠ কর, তবে সে জবাবে বলবে, আমি পারি না, কারণ তা সীলমোহর করা।</div>
<div class="v" id="v12"><span class="vn">12</span> আবার যে লেখা পড়া জানে না, তাকে যদি সে তা দিয়ে বলে, মেহেরবানী করে এটি পাঠ কর, তবে সে জবাবে বলবে আমি পড়তে জানি না।</div>
<div class="v" id="v13"><span class="vn">13</span> <span class="br-p"><br><br></span>প্রভু আরও বললেন, এই লোকেরা আমার কাছে আসে এবং নিজ নিজ মুখে ও ওষ্ঠাধরে আমার সম্মান করে, কিন্তু নিজ নিজ অন্তঃকরণ আমার কাছ থেকে দূরে রেখেছে এবং আমার কাছ থেকে তাদের যে ভয়, তাও মানুষের হুকুম, মুখস্থ করা মাত্র।</div>
<div class="v" id="v14"><span class="vn">14</span> অতএব দেখ, আমি এই জাতির সঙ্গে পুনর্বার আশ্চর্য ব্যবহার, এমন কি, আশ্চর্য ও চমৎকার ব্যবহার করবো; এবং তাদের জ্ঞানবানদের জ্ঞান বিনষ্ট ও বিবেচক লোকদের বিবেচনা অন্তর্হিত হবে।</div>
<div class="v" id="v15"><span class="vn">15</span> <span class="br-p"><br><br></span>ধিক্‌ তাদেরকে, যারা গভীর মন্ত্রণা করে ও মাবুদের কাছ থেকে তা গুপ্ত রাখতে চেষ্টা করে, অন্ধকারে কাজ করে ও বলে, আমাদের কে দেখতে পায়? আমাদের কে চিনতে পারে?</div>
<div class="v" id="v16"><span class="vn">16</span> তোমাদের কেমন বিপরীত বুদ্ধি! কুমার কি মাটির সমান বলে গণ্য? নির্মিত বস্তু কি নির্মাতার বিষয়ে বলবে, ঐ ব্যক্তি আমাকে নির্মাণ করে নি? গঠিত বস্তু কি তার গঠনকারীর বিষয়ে বলবে, ওর বুদ্ধি নেই?</div>
<div class="v" id="v17"><h2>ভবিষ্যতের জন্য আশা</h2><span class="vn">17</span> <span class="br-p"><br><br></span>অতি অল্পকাল গত হলে লেবানন কি বাগানে পরিণত হবে না? আর বাগান কি অরণ্য বলে গণ্য হবে না?</div>
<div class="v" id="v18"><span class="vn">18</span> সেদিন বধিররা কিতাবের কালাম শুনবে এবং ঘন অন্ধকার ও অন্ধকারের মধ্য থেকে অন্ধদের চোখ দেখতে পাবে।</div>
<div class="v" id="v19"><span class="vn">19</span> নম্র লোকেরাও মাবুদে উত্তরোত্তর আনন্দিত হবে এবং মানুষের মধ্যবর্তী দরিদ্ররা ইসরাইলের পবিত্রতায় উল্লাস করবে।</div>
<div class="v" id="v20"><span class="vn">20</span> কেননা দুর্দান্ত লোক আর নেই, নিন্দুকরাও শেষ হয়ে গেল, যেসব লোক অধর্মে উৎসুক, তারা উচ্ছিন্ন হল।</div>
<div class="v" id="v21"><span class="vn">21</span> তারা তো বাক্‌কৌশলে মানুষকে দোষী করে, নগর-দ্বারে দোষবক্তার জন্য ফাঁদ পাতে, অকারণে ধার্মিকের প্রতি অন্যায় করে।</div>
<div class="v" id="v22"><span class="vn">22</span> <span class="br-p"><br><br></span>অতএব ইব্রাহিমের মুক্তিদাতা মাবুদ ইয়াকুব কুলের বিষয়ে এই কথা বলেন, ইয়াকুব এখন লজ্জিত হবে না, তার মুখ এখন মলিন থাকবে না।</div>
<div class="v" id="v23"><span class="vn">23</span> কেননা তার সন্তানেরা যখন তার মধ্যে আমার হস্তকৃত কাজ দেখবে, তখন আমার নাম পবিত্র বলে মানবে, ইয়াকুবের পবিত্রতমকে পবিত্র বলে মানবে, ইসরাইলের আল্লাহ্‌কে সম্ভ্রম করবে।</div>
<div class="v" id="v24"><span class="vn">24</span> আর ভ্রান্ত-রূহ্‌গ্রস্ত লোকেরা বিবেচনার কথা বুঝবে, বচসাকারীরা পাণ্ডিত্য শিখিবে।</div>
</div>
<!-- PARSED ABOVE; EDITING MAY BREAK PARSER -->
</body></html>