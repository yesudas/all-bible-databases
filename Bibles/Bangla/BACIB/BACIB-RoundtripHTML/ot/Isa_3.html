<html><head>
<meta http-equiv="Content-Type" content="text/html;charset=utf-8" />
<title>Isa 3 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> <a href="Isa_2.html">2</a> <b>3</b> <a href="Isa_4.html">4</a> <a href="Isa_5.html">5</a> ... <a href="Isa_66.html">66</a> </div><hr>
<h1>Isa 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদা ও জেরুশালেমের বিচার</h2><span class="vn">1</span> <span class="br-p"><br><br></span>বস্তুত দেখ, প্রভু, বাহিনীগণের মাবুদ জেরুশালেম ও এহুদা থেকে সাহায্য ও সাহায্যকারী, খাদ্য ও পানির সমস্ত সাহায্য দূর করবেন।</div>
<div class="v" id="v2"><span class="vn">2</span> বীর ও যোদ্ধা, বিচারকর্তা, নবী, মন্ত্রজ্ঞ ও বৃদ্ধ,</div>
<div class="v" id="v3"><span class="vn">3</span> পঞ্চাশপতি, সম্ভ্রান্ত লোক, মন্ত্রী, নিপুণ শিল্পী ও বশীকরণে জ্ঞানী, সকলেই দূর করে দেওয়া হবে।</div>
<div class="v" id="v4"><span class="vn">4</span> আর আমি বালকদেরকে তাদের অধিপতি করবো, শিশুরা তাদের উপরে কর্তৃত্ব করবে।</div>
<div class="v" id="v5"><span class="vn">5</span> লোকেরা নির্যাতিত হবে, প্রত্যেকে অন্যের দ্বারা হবে, প্রত্যেক জন প্রতিবেশীর দ্বারা হবে; বালক বৃদ্ধের বিরুদ্ধে ও নিচ লোক সম্মানিত লোকদের বিরুদ্ধে অসম্মানের কাজ করবে।</div>
<div class="v" id="v6"><span class="vn">6</span> মানুষ নিজের পিতৃকুলজাত ভাইকে ধরে বলবে, তোমার চাদর আছে, তুমি আমাদের শাসনকর্তা হও, এই বিনাশের অবস্থা তোমার শাসনের অধীন হোক;</div>
<div class="v" id="v7"><span class="vn">7</span> সেদিন সে উচ্চৈঃস্বরে বলবে, আমি চিকিৎসক হব না, কারণ আমার বাড়িতে খাদ্য কিংবা কাপড় কিছুই নেই; আমাকে লোকদের শাসনকর্তা করো না।</div>
<div class="v" id="v8"><span class="vn">8</span> <span class="br-p"><br><br></span>বস্তুত জেরুশালেম বিনষ্ট হল ও এহুদা পড়ে গেল, কেননা তাদের জিহ্বা ও কাজ মাবুদের বিরুদ্ধে, তাঁর গৌরবময় উপস্থিতি তারা অগ্রাহ্য করে।</div>
<div class="v" id="v9"><span class="vn">9</span> তাদের মুখের চেহারা তাদের বিপক্ষে সাক্ষ্য দিচ্ছে; সাদুমের মত তারা নিজেদের গুনাহ্‌ প্রচার করে, গোপন করে না। ধিক্‌ তাদের প্রাণকে! কেননা তারা নিজেদেরই ক্ষতি করেছে।</div>
<div class="v" id="v10"><span class="vn">10</span> <span class="br-p"><br><br></span>তোমরা ধার্মিকের বিষয় বল, তার মঙ্গল হবে; কেননা তারা নিজ নিজ কাজের ফলভোগ করবে।</div>
<div class="v" id="v11"><span class="vn">11</span> ধিক্‌ দুষ্টকে! অমঙ্গল ঘটবে; কেননা তার কৃতকর্মের ফল তাকে দেওয়া হবে।</div>
<div class="v" id="v12"><span class="vn">12</span> আমার লোকেরা! বালকেরা তাদের প্রতি জুলুম করে ও স্ত্রীলোকেরা তাদের উপরে কর্তৃত্ব করে। হে আমার লোক, তোমার পথপ্রদর্শকেরাই তোমাকে ঘুরিয়ে নিয়ে বেড়ায়, ও তোমার চলাচলের পথ নষ্ট করে।</div>
<div class="v" id="v13"><span class="vn">13</span> <span class="br-p"><br><br></span>মাবুদ ঝগড়া করতে উঠেছেন, তিনি জাতিদের বিচার করতে দাঁড়িয়েছেন।</div>
<div class="v" id="v14"><span class="vn">14</span> মাবুদ তাঁর লোকদের প্রাচীনবর্গকে ও শাসনকর্তাদেরকে বিচারে আনবেন; বলবেন, তোমরাই আঙ্গুরক্ষেত গ্রাস করেছ, দুঃখী লোক থেকে অপহৃত বস্তু তোমাদের বাড়িতে আছে।</div>
<div class="v" id="v15"><span class="vn">15</span> তোমরা কি জন্য আমার লোকদেরকে নিপীড়ন করছো ও দুঃখীদের মুখ চুর্ণবিচুর্ণ করছো? বাহিনীগণের আল্লাহ্‌ মালিক, এই কথা বলছেন।</div>
<div class="v" id="v16"><span class="vn">16</span> <span class="br-p"><br><br></span>মাবুদ আরও বললেন, সিয়োনের কন্যারা গর্বিতা, তারা গলা বাড়িয়ে কটাক্ষ করে বেড়ায়, ছোট ছোট পদক্ষেপে চলে ও পায়ে রুণু রুণু আওয়াজ তোলে।</div>
<div class="v" id="v17"><span class="vn">17</span> অতএব প্রভু সিয়োনের কন্যাদের মাথা কেশহীন করবেন ও মাবুদ তাদের মাথায় টাক পড়াবেন।</div>
<div class="v" id="v18"><span class="vn">18</span> <span class="br-p"><br><br></span>সেদিন প্রভু তাদের নূপুর, জালিবস্ত্র, চন্দ্রহার,</div>
<div class="v" id="v19"><span class="vn">19</span> ঝুম্‌কা, চুড়ি, ঘোমটা,</div>
<div class="v" id="v20"><span class="vn">20</span> ললাটভূষণ, পায়ের মল, কোমরের রেশমী ফিতা, আতরের শিশি, বাজু,</div>
<div class="v" id="v21"><span class="vn">21</span> আংটি ও নাকের নোলক,</div>
<div class="v" id="v22"><span class="vn">22</span> চিত্রিত কোর্তা, ঘাগরা, শাল, টাকার থলি,</div>
<div class="v" id="v23"><span class="vn">23</span> আয়না, মসীনার কাপড়, পাগড়ী ও ওড়না কেড়ে নেবেন।</div>
<div class="v" id="v24"><span class="vn">24</span> আর সুগন্ধির পরিবর্তে দুর্গন্ধ, ফিতার পরিবর্তে দড়ি, সুন্দর কেশবিন্যাসের পরিবর্তে কেশহীন মাথা, চাদরের পরিবর্তে চটের কাপড় ও সৌন্দর্যের পরিবর্তে দাগ হবে।</div>
<div class="v" id="v25"><span class="vn">25</span> তোমরা পুরুষেরা তলোয়ার দ্বারা ও তোমার শক্তিশালী লোকেরা যুদ্ধে মারা পড়বে।</div>
<div class="v" id="v26"><span class="vn">26</span> তার তোরণদ্বারগুলো কান্নাকাটি করবে ও মাতম করবে; আর সে উৎসন্না হয়ে ভূমিতে বসবে।</div>
</div>
<!-- PARSED ABOVE; EDITING MAY BREAK PARSER -->
</body></html>