<html><head>
<meta http-equiv="Content-Type" content="text/html;charset=utf-8" />
<title>Isa 32 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 32);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_30.html">30</a> <a href="Isa_31.html">31</a> <b>32</b> <a href="Isa_33.html">33</a> <a href="Isa_34.html">34</a> ... <a href="Isa_66.html">66</a> </div><hr>
<h1>Isa 32</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ধর্মময় বাদশাহ্‌র মহত্ত্ব</h2><span class="vn">1</span> <span class="br-p"><br><br></span>দেখ, এক জন বাদশাহ্‌ ধার্মিকতায় রাজত্ব করবেন ও শাসনকর্তারা ন্যায়বিচার করবেন।</div>
<div class="v" id="v2"><span class="vn">2</span> প্রত্যেক জন মানুষ যেন হবে ঝড়ো বাতাসের বিরুদ্ধে আচ্ছাদন, ঝড়ের বিরুদ্ধে আশ্রয়ের স্থান, শুকনো স্থানে পানির স্রোত ও ক্লান্তিজনক ভূমিতে কোন প্রকাণ্ড শৈলের ছায়ার মত।</div>
<div class="v" id="v3"><span class="vn">3</span> তখন যারা দেখতে পায় তাদের চোখ বন্ধ থাকবে না, আর যারা শুনতে পায় তাদের কান শুনতে থাকবে।</div>
<div class="v" id="v4"><span class="vn">4</span> আর চঞ্চল লোকদের অন্তর জ্ঞান পাবে এবং তোৎলাদের জিহ্বা সহজে স্পষ্ট কথা বলবে।</div>
<div class="v" id="v5"><span class="vn">5</span> মূঢ়কে আর মহান বলা যাবে না এবং খল আর উদার বলে আখ্যাত হবে না।</div>
<div class="v" id="v6"><span class="vn">6</span> কেননা মূঢ় মূঢ়তার কথা বলবে ও তার মন নাফরমানীর কল্পনা করবে; সে আল্লাহ্‌বিহীনতার কাজ করবে ও মাবুদের বিরুদ্ধে ভ্রান্তির কথা বলবে, ক্ষুধার্ত লোকের উদর শূন্য রাখবে, তৃষ্ণার্ত লোকের পানি বন্ধ করে দেবে।</div>
<div class="v" id="v7"><span class="vn">7</span> আর নাফরমানের সকল কাজই মন্দ; সে মিথ্যা কথা দ্বারা নম্রদেরকে নষ্ট করার জন্য, এমন কি যখন দরিদ্র ব্যক্তি মত কথা বলে তখনও কুসঙ্কল্প করে।</div>
<div class="v" id="v8"><span class="vn">8</span> কিন্তু মহাত্মা মহান কাজের সঙ্কল্প করে এবং সে মহৎ-পথে স্থির থাকে।</div>
<div class="v" id="v9"><h2>জেরুজালেমের স্ত্রীলোকদের প্রতি সতর্কবাণী</h2><span class="vn">9</span> <span class="br-p"><br><br></span>হে নিশ্চিন্ত মহিলারা, উঠ, আমার কথা শুন; হে নিশ্চিন্তমনা যুবতীরা, আমার কথায় কান দাও।</div>
<div class="v" id="v10"><span class="vn">10</span> হে নিশ্চিন্তমনা যুবতীরা, এক বছর পরে কিছু দিন গত হলে পর তোমরা তোমরা ভয়ে কাঁপবে, কেননা আঙ্গুর ফলের সংহার হবে, ফল পাড়বার সময় আসবে না।</div>
<div class="v" id="v11"><span class="vn">11</span> হে নিশ্চিন্ত মহিলারা, তোমরা ভয়ে কাঁপতে থাক; হে নিশ্চিন্তমনা মেয়েরা, তোমরা ভয়ে কাঁপতে থাক; কাপড়-চোপড় খুলে কোমরে চট বাঁধ।</div>
<div class="v" id="v12"><span class="vn">12</span> সকলে বুক চাপড়িয়ে মনোরম ক্ষেতের ও ফলবতী আঙ্গুরলতার জন্য মাতম করবে।</div>
<div class="v" id="v13"><span class="vn">13</span> আমার লোকদের ভূমিতে কাঁটা ও শেয়ালকাঁটা উৎপন্ন হবে; উল্লাসপ্রিয় নগরের সমস্ত আনন্দ-গৃহেও তা জন্মাবে;</div>
<div class="v" id="v14"><span class="vn">14</span> কারণ রাজপুরী পরিত্যক্ত হবে, লোকারণ্যের নগর নির্জন হয়ে পড়বে, পাহাড় ও উঁচু পাহারা-ঘর চিরকালীন গুহা হবে, বন্য গাধার আনন্দের স্থান ও পশুপালের চরাণি-স্থান হবে;</div>
<div class="v" id="v15"><span class="vn">15</span> যে পর্যন্ত উপর থেকে আমাদের উপরে রূহ্‌ সেচিত না হন, মরুভূমি ফল গাছের বাগানে পরিণত না হয় ও ফলবান ক্ষেত অরণ্য বলে গণ্য না হয়।</div>
<div class="v" id="v16"><span class="vn">16</span> তখন সেই মরুভূমিতে ন্যায়বিচার বাস করবে, সেই ফলশালী ক্ষেতে ধার্মিকতা বসতি করবে।</div>
<div class="v" id="v17"><span class="vn">17</span> আর শান্তিই ধার্মিকতার কাজ হবে এবং চিরকালের জন্য সুস্থিরতা ও চিরন্তন নিরাপত্তা ধার্মিকতার ফল হবে।</div>
<div class="v" id="v18"><span class="vn">18</span> আর আমার লোকেরা শান্তির আশ্রমে, চিরন্তন নিরাপত্তার আবাসে ও নিশ্চিন্ত বিশ্রাম-স্থানে বাস করবে।</div>
<div class="v" id="v19"><span class="vn">19</span> <span class="br-p"><br><br></span>কিন্তু অরণ্য ভূমিসাৎ হবার সময়ে শিলাবৃষ্টি হবে, আর নগর সমপূর্ণভাবে নিপাতিত হবে।</div>
<div class="v" id="v20"><span class="vn">20</span> সুখী তোমরা, যারা সমস্ত পানির স্রোতের ধারে বীজ বপন কর, যারা গরু ও গাধাকে চরতে দাও।</div>
</div>
<!-- PARSED ABOVE; EDITING MAY BREAK PARSER -->
</body></html>