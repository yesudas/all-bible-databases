<html><head>
<meta http-equiv="Content-Type" content="text/html;charset=utf-8" />
<title>Isa 33 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 33);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_31.html">31</a> <a href="Isa_32.html">32</a> <b>33</b> <a href="Isa_34.html">34</a> <a href="Isa_35.html">35</a> ... <a href="Isa_66.html">66</a> </div><hr>
<h1>Isa 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আল্লাহ্‌-ভক্তদের মুক্তি ও মঙ্গল</h2><span class="vn">1</span> <span class="br-p"><br><br></span>ধিক্‌ তোমাকে! তুমি যে ধ্বংসিত না হয়েও ধ্বংস করছো, প্রতারিত না হয়েও প্রতারণা করছো, ধ্বংস-কার্য সমাপ্ত করার পর তুমি ধ্বংসিত হবে, প্রতারণা করে শেষ করার পর লোকে তোমাকে প্রতারণা করবে।</div>
<div class="v" id="v2"><span class="vn">2</span> হে মাবুদ, আমাদের প্রতি কৃপা কর, আমরা তোমার অপেক্ষায় রয়েছি; তুমি প্রতি প্রভাতে তোমার অপেক্ষাকারীদের শক্তিস্বরূপ হও ও সঙ্কটকালে আমাদের উদ্ধারস্বরূপ হও।</div>
<div class="v" id="v3"><span class="vn">3</span> কোলাহলের শব্দে জাতিরা পালিয়ে গেল, তুমি উঠে দাঁড়ালে লোকবৃন্দ ছিন্নভিন্ন হল।</div>
<div class="v" id="v4"><span class="vn">4</span> পতঙ্গ যেমন সংগ্রহ করে, তেমনি লোকে তোমাদের লুট সংগ্রহ করবে; ফড়িংরা যেমন লাফায়, তেমনি লোকে তার উপরে লাফাবে।</div>
<div class="v" id="v5"><span class="vn">5</span> <span class="br-p"><br><br></span>মাবুদ উন্নত; তিনি ঊর্ধ্বলোকে বাস করেন, তিনি সিয়োনকে ন্যায়বিচারে ও ধার্মিকতায় পূর্ণ করেছেন।</div>
<div class="v" id="v6"><span class="vn">6</span> আর তোমার সময়ে স্থিতিশীলতা আসবে, উদ্ধারের, জ্ঞানের ও বুদ্ধির প্রাচুর্য ঘটবে; মাবুদের ভয় সিয়োনের ধনকোষ।</div>
<div class="v" id="v7"><span class="vn">7</span> <span class="br-p"><br><br></span>দেখ, ওদের সাহসী লোকেরা রাস্তায় রাস্তায় কাঁদছে, যারা সন্ধির খোঁজ করছে সেই দূতেরা ভীষণ কান্নাকাটি করছে।</div>
<div class="v" id="v8"><span class="vn">8</span> সমস্ত রাজপথ নরশূন্য হয়েছে, কোন পথিকও নেই; সে নিয়ম ভঙ্গ করেছে, সমস্ত নগর তুচ্ছ করেছে, মানুষকে ঘাসের মত মনে করেছে।</div>
<div class="v" id="v9"><span class="vn">9</span> দেশ শোকান্বিত ও মলিন হয়েছে, লেবানন লজ্জা পেয়েছে ও ম্লান হয়েছে, শারোণ মরুভূমির সমান এবং বাশন ও কর্মিলের সব গাছের পাতা ঝরে পড়েছে।</div>
<div class="v" id="v10"><span class="vn">10</span> <span class="br-p"><br><br></span>মাবুদ বলেন, আমি এখন উঠবো, এখন উন্নত হব, এখন গৌরবান্বিত হব।</div>
<div class="v" id="v11"><span class="vn">11</span> তোমরা চিটারূপ গর্ভ ধারণ করবে, নাড়া প্রসব করবে; তোমাদের নিশ্বাস আগুনের মত, তা তোমাদেরকে গ্রাস করবে।</div>
<div class="v" id="v12"><span class="vn">12</span> আর জাতিরা চুল্লিতে পুড়িয়ে ফেলা চুনার মত হবে, আগুনে পোড়ানো কাঁটাঝোপের মত হবে।</div>
<div class="v" id="v13"><span class="vn">13</span> <span class="br-p"><br><br></span>হে দূরবর্তী লোকেরা, আমি যা করেছি, তা শোন; নিকটস্থ লোকেরা, আমার পরাক্রমের কথা স্বীকার কর।</div>
<div class="v" id="v14"><span class="vn">14</span> সিয়োনে গুনাহ্‌গাররা কাঁপছে, আল্লাহ্‌বিহীন লোকদের কাঁপুনি ধরেছে। আমাদের মধ্যে কে সর্বগ্রাসী আগুনে থাকতে পারে? আমাদের মধ্যে কে চিরকালস্থায়ী আগুনের শিখাগুলোর কাছে থাকতে পারে?</div>
<div class="v" id="v15"><span class="vn">15</span> যে ব্যক্তি ধার্মিকতার পথে চলে ও সরল ভাবের কথা বলে, যে জুলুম করে লাভ করা ঘৃণা করে, যে ঘুষ নেওয়া থেকে হাত সরিয়ে রাখে, যে খুন করার পরামর্শ শুনলে কান বন্ধ করে ও দুষ্কর্ম দেখা থেকে চোখ বন্ধ করে রাখে;</div>
<div class="v" id="v16"><span class="vn">16</span> সেই ব্যক্তি উঁচু স্থানে বাস করবে, শৈলগুলোর দুর্গ তার আশ্রয়স্থান হবে; তাকে খাবার দেওয়া যাবে, সে নিশ্চয়ই পানি পাবে।</div>
<div class="v" id="v17"><h2>প্রতাপপূর্ণ বাদশাহ্‌র দেশ</h2><span class="vn">17</span> <span class="br-p"><br><br></span>তোমার নয়নযুগল বাদশাহ্‌কে, তাঁর নিজের সৌন্দর্যে দেখতে পাবে, তা সীমাহীন একটি দেশ দেখতে পাবে।</div>
<div class="v" id="v18"><span class="vn">18</span> তোমার অন্তর ঐ ত্রাসের বিষয় নিয়ে ভাববে— কোথায় সেই গণনাকর্তা, কোথায় সেই মুদ্রা-ওজনকারী? কোথায় সেই উচ্চগৃহ গণনাকারী?</div>
<div class="v" id="v19"><span class="vn">19</span> তুমি আর সেই নিষ্ঠুর জাতিকে দেখতে পাবে না, সেই জাতিকে, যার দুর্বোধ্য ভাষা তুমি জান না, যার অস্পষ্ট কথা তুমি বুঝতে পার না।</div>
<div class="v" id="v20"><span class="vn">20</span> <span class="br-p"><br><br></span>আমাদের সমস্ত ঈদ পালনের নগর সিয়োনের প্রতি দৃষ্টি কর, তোমার নয়নযুগল শান্তিযুক্ত বসতিস্বরূপ জেরুশালেমকে দেখবে; তা অটল তাঁবুস্বরূপ, তার গোঁজ কখনও উৎপাটিত হবে না এবং তার কোন দড়ি ছিঁড়বে না।</div>
<div class="v" id="v21"><span class="vn">21</span> বস্তুত সেখানে মাবুদ সপ্রতাপে আমাদের সহবর্তী হবেন, তা বড় বড় নদনদী ও বিস্তীর্ণ স্রোতোমালার স্থান; সেই স্থানে দাঁড়যুক্ত নৌকা গমনাগমন করবে না ও শক্তিশালী জাহাজ তা পার হয়ে আসবে না।</div>
<div class="v" id="v22"><span class="vn">22</span> কেননা মাবুদ আমাদের বিচারকর্তা, মাবুদ আমাদের ব্যবস্থাপক, মাবুদ আমাদের বাদশাহ্‌, তিনিই আমাদের নাজাত করবেন।</div>
<div class="v" id="v23"><span class="vn">23</span> <span class="br-p"><br><br></span>তোমার দড়িগুলো ঢিলা হয়ে পড়েছে, লোকে নিজেদের মাস্তুলের গোড়া শক্ত কিংবা পাল খাটিয়ে দিতে পারে না; তখন বিস্তর লুটের সামগ্রী ভাগ করা হবে; খোঁড়ারাও লুটের মাল নিয়ে যাবে।</div>
<div class="v" id="v24"><span class="vn">24</span> আর নগরবাসী কেউ বলবে না, আমি অসুস্থ; সেই স্থানের অধিবাসী লোকদের গুনাহ্‌ মাফ করা হবে।</div>
</div>
<!-- PARSED ABOVE; EDITING MAY BREAK PARSER -->
</body></html>