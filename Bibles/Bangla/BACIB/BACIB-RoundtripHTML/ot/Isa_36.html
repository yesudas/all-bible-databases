<html><head>
<meta http-equiv="Content-Type" content="text/html;charset=utf-8" />
<title>Isa 36 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 36);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_34.html">34</a> <a href="Isa_35.html">35</a> <b>36</b> <a href="Isa_37.html">37</a> <a href="Isa_38.html">38</a> ... <a href="Isa_66.html">66</a> </div><hr>
<h1>Isa 36</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ সন্‌হেরীব জেরুশালেমকে ভয় দেখান</h2><span class="vn">1</span> <span class="br-p"><br><br></span>হিষ্কিয় বাদশাহ্‌র চতুর্দশ বছরে আসেরিয়ার বাদশাহ্‌ সন্‌হেরীব এহুদার প্রাচীর-বেষ্টিত সমস্ত নগরের বিরুদ্ধে এসে সেসব হস্তগত করতে লাগলেন।</div>
<div class="v" id="v2"><span class="vn">2</span> পরে আসেরিয়ার বাদশাহ্‌ লাখীশ থেকে রব্‌শাকিকে বড় সৈন্যদলের সঙ্গে জেরুশালেমে বাদশাহ্‌ হিষ্কিয়ের কাছে প্রেরণ করলেন; তাতে তিনি এসে উচ্চতর পুষ্করিণীর প্রণালীর কাছে ধোপাদের-ভূমির রাজপথে অবস্থিতি করলেন।</div>
<div class="v" id="v3"><span class="vn">3</span> পরে হিল্কিয়ের পুত্র ইলিয়াকীম নামে রাজপ্রাসাদের নেতা শিব্‌ন লেখক ও আসফের পুত্র যোয়াহ নামক ইতিহাস-রচয়িতা বের হয়ে তাঁর কাছে গেলেন।</div>
<div class="v" id="v4"><span class="vn">4</span> রব্‌শাকি তাঁদের বললেন, “তোমরা হিষ্কিয়কে এই কথা বল, বাদশাহ্‌দের বাদশাহ্‌ আসেরিয়ার বাদশাহ্‌ এই কথা বলেন, তুমি যে সাহস করছো, সে কেমন সাহস?</div>
<div class="v" id="v5"><span class="vn">5</span> আমি বলি, তোমার যুদ্ধের বুদ্ধি ও পরাক্রম কথার কথা মাত্র; বল দেখি, তুমি কার উপরে নির্ভর করে আমার বিরুদ্ধে গেলে?</div>
<div class="v" id="v6"><span class="vn">6</span> দেখ, তুমি ঐ থেৎলা নলরূপ লাঠি, অর্থাৎ মিসরের উপরে নির্ভর করছো; কিন্তু যে কেউ তার উপরে নির্ভর করে, সে তার হাতে ফুটে তা বিদ্ধ করে; যত লোক মিসরের বাদশাহ্‌ ফেরাউনের উপরে নির্ভর করে, তাদের পক্ষে সেও সেই রকম।</div>
<div class="v" id="v7"><span class="vn">7</span> আর যদি আমাকে বল, আমরা আমাদের আল্লাহ্‌ মাবুদের উপর নির্ভর করি, তবে তিনি কি সেই আল্লাহ্‌ নন, যাঁর উচ্চস্থলী ও সমস্ত কোরবানগাহ্‌ হিষ্কিয় দূর করেছে এবং এহুদা ও জেরুশালেমের লোকদের বলেছে, ‘তোমরা এই কোরবানগাহ্‌র কাছে সেজ্‌দা করবে’?</div>
<div class="v" id="v8"><span class="vn">8</span> <span class="br-p"><br><br></span>তুমি একবার আমার প্রভু আসেরিয়ার বাদশাহ্‌র কাছে পণ কর; আমি তোমাকে দুই হাজার ঘোড়া দেব, যদি তুমি ঘোড়সওয়ার দিতে পার।</div>
<div class="v" id="v9"><span class="vn">9</span> তবে কেমন করে আমার প্রভুর ক্ষুদ্রতম গোলামদের মধ্যে এক জন সেনাপতিকে হটিয়ে দেবে এবং সমস্ত রথ ও ঘোড়সওয়ারদের জন্য মিসরের উপরে ভরসা করবে?</div>
<div class="v" id="v10"><span class="vn">10</span> বল দেখি, আমি কি মাবুদের সম্মতি ছাড়া এই দেশ ধ্বংস করতে এসেছি? মাবুদই আমাকে বলেছেন, তুমি ঐ দেশে গিয়ে সেটি ধ্বংস কর।”</div>
<div class="v" id="v11"><span class="vn">11</span> <span class="br-p"><br><br></span>তখন ইলিয়াকীম, শিবন্‌ ও যোয়াহ রব্‌শাকিকে বললেন, আরজ করি, আপনার গোলামদের কাছে অরামীয় ভাষায় বলুন, কেননা আমরা তা বুঝতে পারি; প্রাচীরের উপরিস্থ লোকদের শুনিয়ে আমাদের কাছে ইহুদী ভাষায় কথা বলবেন না।</div>
<div class="v" id="v12"><span class="vn">12</span> <span class="br-p"><br><br></span>কিন্তু রব্‌শাকি বললেন, আমার প্রভু কি তোমার প্রভুরই কাছে এবং তোমারই কাছে এই কথা বলতে আমাকে পাঠিয়েছেন? ঐ যে লোকেরা তোমাদের সঙ্গে নিজ নিজ বিষ্ঠা খেতে ও নিজ নিজ মূত্র পান করতে প্রাচীরের উপরে বসে আছে, ওদেরই কাছে কি তিনি পাঠান নি?</div>
<div class="v" id="v13"><span class="vn">13</span> <span class="br-p"><br><br></span>পরে রব্‌শাকি দাঁড়িয়ে উচ্চৈঃস্বরে ইহুদী ভাষায় বলতে লাগলেন, “তোমরা বাদশাহ্‌দের বাদশাহ্‌ আসেরিয়ার বাদশাহ্‌র কথা শোন।</div>
<div class="v" id="v14"><span class="vn">14</span> বাদশাহ্‌ এই কথা বলছেন, হিষ্কিয় তোমাদের ভ্রান্তি না জন্মাক; কেননা তোমাদেরকে রক্ষা করতে তার সাধ্য নেই।</div>
<div class="v" id="v15"><span class="vn">15</span> আর হিষ্কিয় এই কথা বলে মাবুদের উপর তোমাদের বিশ্বাস না জন্মাক যে, মাবুদ আমাদেরকে নিশ্চয়ই উদ্ধার করবেন, এই নগর কখনও আসেরিয়ার বাদশাহ্‌র হস্তগত হবে না।</div>
<div class="v" id="v16"><span class="vn">16</span> <span class="br-p"><br><br></span>তোমরা হিষ্কিয়ের কথা শুনো না; কেননা আসেরিয়ার বাদশাহ্‌র এই কথা বলেন, তোমরা আমার সঙ্গে সন্ধি কর, বের হয়ে আমার কাছে এসো; তাহলে তোমরা প্রত্যেকে জন নিজ নিজ আঙ্গুর ফল ও ডুমুর ফল ভোজন করতে এবং নিজ নিজ কূপের পানি পান করতে পারবে;</div>
<div class="v" id="v17"><span class="vn">17</span> পরে আমি এসে তোমাদের নিজের দেশের মত একটি দেশে, শস্য ও আঙ্গুর-রসের দেশে, রুটি ও আঙ্গুর-ক্ষেতের দেশে তোমাদের নিয়ে যাব।</div>
<div class="v" id="v18"><span class="vn">18</span> <span class="br-p"><br><br></span>মাবুদ আমাদের উদ্ধার করবেন, এই কথা বলে যেন হিষ্কিয় তোমাদেরকে না ভুলায়। জাতিদের দেবতারা কি কেউ আসেরিয়ার বাদশাহ্‌র হাত থেকে নিজ নিজ দেশ রক্ষা করেছে?</div>
<div class="v" id="v19"><span class="vn">19</span> হমাত ও অর্পদের দেবতারা কোথায়? সফর্বয়িমের দেবতারা কোথায়? ওরা কি আমার হাত থেকে সামেরিয়াকে রক্ষা করেছে?</div>
<div class="v" id="v20"><span class="vn">20</span> ভিন্ন ভিন্ন দেশের সমস্ত দেবতার মধ্যে কোন্‌ দেবতারা আমার হাত থেকে নিজেদের দেশ উদ্ধার করেছে? তবে মাবুদ আমার হাত থেকে জেরুশালেমকে উদ্ধার করবেন, এই কি সম্ভব?”</div>
<div class="v" id="v21"><span class="vn">21</span> <span class="br-p"><br><br></span>কিন্তু লোকেরা নীরব হয়ে থাকলো, তার একটি কথারও জবাব দিল না, কারণ বাদশাহ্‌র এই হুকুম ছিল, যে, তাকে কোন জবাব দিও না।</div>
<div class="v" id="v22"><span class="vn">22</span> পরে হিল্কিয়ের পুত্র রাজপ্রাসাদের নেতা ইলিয়াকীম, শিব্‌ল লেখক ও আসফের পুত্র ইতিহাস-রচয়িতা যোয়াহ নিজ নিজ কাপড় ছিঁড়ে হিষ্কিয়ের কাছে এসে রব্‌শাকির কথা জানালেন।</div>
</div>
<!-- PARSED ABOVE; EDITING MAY BREAK PARSER -->
</body></html>