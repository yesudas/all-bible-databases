<html><head>
<meta http-equiv="Content-Type" content="text/html;charset=utf-8" />
<title>Isa 39 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 39);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_37.html">37</a> <a href="Isa_38.html">38</a> <b>39</b> <a href="Isa_40.html">40</a> <a href="Isa_41.html">41</a> ... <a href="Isa_66.html">66</a> </div><hr>
<h1>Isa 39</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ব্যাবিলনের রাজদূতদের আগমন</h2><span class="vn">1</span> <span class="br-p"><br><br></span>ঐ সময়ে বলদনের পুত্র ব্যাবিলনের বাদশাহ্‌ মারডক-বলদন হিষ্কিয়ের কাছে পত্র ও উপঢৌকন-দ্রব্য পাঠালেন, কারণ তিনি শুনেছিলেন যে, হিষ্কিয় অসুস্থ হয়েছিলেন ও সুস্থতা লাভ করেছেন।</div>
<div class="v" id="v2"><span class="vn">2</span> তাতে হিষ্কিয় দূতদের আগমনে আনন্দিত হলেন এবং নিজের কোষাগার, রূপা, সোনা, সুগন্ধি দ্রব্য ও বহুমূল্য তেল এবং সমুদয় অস্ত্রাগার ও ধনাগারগুলোর সমস্ত বস্তু তাদের দেখালেন। এমন কোন সামগ্রী তাঁর বাড়িতে বা তাঁর সমস্ত রাজ্যে ছিল না যা হিষ্কিয় তাদেরকে দেখান নি।</div>
<div class="v" id="v3"><span class="vn">3</span> <span class="br-p"><br><br></span>পরে নবী ইশাইয়া হিষ্কিয় বাদশাহ্‌র কাছে এসে তাঁকে জিজ্ঞাসা করলেন, ঐ লোকেরা কি বললো? আর ওরা কোথা থেকে আপনার কাছে এসেছিল? হিষ্কিয় বললেন, ওরা সুদূর ব্যাবিলন দেশ থেকে আমার কাছে এসেছে।</div>
<div class="v" id="v4"><span class="vn">4</span> <span class="br-p"><br><br></span>তিনি জিজ্ঞাসা করলেন, ওরা আপনার বাড়িতে কি কি দেখেছে? হিষ্কিয় বললেন, আমার বাড়িতে যা যা আছে, সবই দেখেছে; আমার ধনাগারগুলোর মধ্যে এমন কোন দ্রব্য নেই যা তাদের দেখাই নি।</div>
<div class="v" id="v5"><span class="vn">5</span> <span class="br-p"><br><br></span>ইশাইয়া হিষ্কিয়কে বললেন, বাহিনীগণের মাবুদের কালাম শুনুন।</div>
<div class="v" id="v6"><span class="vn">6</span> দেখ, এমন সময় আসছে, যখন তোমার বাড়িতে যা কিছু আছে এবং তোমার পূর্বপুরুষদের সঞ্চিত যা যা আজ পর্যন্ত রয়েছে, সবই ব্যাবিলনে নিয়ে যাওয়া হবে; কিছুই অবশিষ্ট থাকবে না, মাবুদ এই কথা বলেন।</div>
<div class="v" id="v7"><span class="vn">7</span> আর যারা তোমা থেকে উৎপন্ন হবে, তোমার সেই সন্তানদের মধ্যে কয়েকজনকে নিয়ে যাওয়া হবে; এবং তারা ব্যাবিলনের বাদশাহ্‌র প্রাসাদে নপুংসক হবে।</div>
<div class="v" id="v8"><span class="vn">8</span> <span class="br-p"><br><br></span>তখন হিষ্কিয় ইশাইয়াকে বললেন, আপনি মাবুদের যে কালাম বললেন, তা উত্তম। তিনি আরও বললেন, কারণ আমার সময়ে শান্তি ও সত্য থাকবে। <span class="br-p"><br><br></span></div>
</div>
<!-- PARSED ABOVE; EDITING MAY BREAK PARSER -->
</body></html>