<html><head>
<meta http-equiv="Content-Type" content="text/html;charset=utf-8" />
<title>Isa 40 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 40);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_38.html">38</a> <a href="Isa_39.html">39</a> <b>40</b> <a href="Isa_41.html">41</a> <a href="Isa_42.html">42</a> ... <a href="Isa_66.html">66</a> </div><hr>
<h1>Isa 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দ্বিতীয় খণ্ড আল্লাহ্‌র লোকদের প্রতি সান্ত্বনার কালাম</h2><span class="vn">1</span> <span class="br-p"><br><br></span>তোমরা সান্ত্বনা দাও, আমার লোকদেরকে সান্ত্বনা দাও, তোমাদের আল্লাহ্‌ এই কথা বলেন।</div>
<div class="v" id="v2"><span class="vn">2</span> জেরুশালেমকে উৎসাহজনক কথা বল; আর তার কাছে এই কথা তবলিগ কর যে, তার সৈন্যবৃত্তি সমাপ্ত হয়েছে, তার অপরাধের মাফ হয়েছে; তার যত গুনাহ্‌, তার দ্বিগুণ ফল সে মাবুদের হাত থেকে পেয়েছে।</div>
<div class="v" id="v3"><span class="vn">3</span> <span class="br-p"><br><br></span>একজনের কণ্ঠস্বর, সে ঘোষণা করছে, <span class="br-p"><br><br></span>‘তোমরা মরুভূমিতে মাবুদের পথ প্রস্তুত কর, <span class="br-p"><br><br></span>মরুভূমিতে আমাদের আল্লাহ্‌র জন্য রাজপথ সরল কর।</div>
<div class="v" id="v4"><span class="vn">4</span> <span class="br-p"><br><br></span>প্রত্যেক উপত্যকা উঁচু করা হবে, <span class="br-p"><br><br></span>প্রত্যেক পর্বত ও উপপর্বত নিচু করা যাবে; <span class="br-p"><br><br></span>অসমান স্থান সোজা হবে, উঁচু ও নিচু ভূমি সমতল হবে;</div>
<div class="v" id="v5"><span class="vn">5</span> <span class="br-p"><br><br></span>আর মাবুদের মহিমা প্রকাশ পাবে, <span class="br-p"><br><br></span>আর সমস্ত মানুষ একসঙ্গে তা দেখবে, <span class="br-p"><br><br></span>কারণ মাবুদ এই কথা বলেছেন।’</div>
<div class="v" id="v6"><span class="vn">6</span> <span class="br-p"><br><br></span>এক জনের কণ্ঠস্বর শোনা গেল, <span class="br-p"><br><br></span>সে বলছে, ‘ঘোষণা কর,’ <span class="br-p"><br><br></span>এক জন বললো, ‘কি ঘোষণা করবো?’ <span class="br-p"><br><br></span>‘মানুষমাত্র ঘাসের মত, তার সমস্ত গৌরব ক্ষেতের ফুলের মত।</div>
<div class="v" id="v7"><span class="vn">7</span> <span class="br-p"><br><br></span>ঘাস শুকিয়ে যায়, ফুল ম্লান হয়ে পড়ে, <span class="br-p"><br><br></span>কারণ তার উপরে মাবুদের নিশ্বাস বয়ে যায়; <span class="br-p"><br><br></span>সত্যিই লোকেরা ঘাসের মত।</div>
<div class="v" id="v8"><span class="vn">8</span> <span class="br-p"><br><br></span>ঘাস শুকিয়ে যায়, ফুল ম্লান হয়ে পড়ে, <span class="br-p"><br><br></span>কিন্তু আমাদের আল্লাহ্‌র কালাম চিরকাল থাকবে।’</div>
<div class="v" id="v9"><span class="vn">9</span> <span class="br-p"><br><br></span>হে সিয়োনের কাছে সুসংবাদ তবলিগকারিণী! <span class="br-p"><br><br></span>উঁচু পর্বতে আরোহণ কর; <span class="br-p"><br><br></span>হে জেরুশালেমের কাছে সুসংবাদ তবলিগকারিণী! <span class="br-p"><br><br></span>সবলে উচ্চৈঃস্বর কর, উচ্চৈঃস্বর কর, ভয় করো না; <span class="br-p"><br><br></span>এহুদার নগরগুলোকে বল, দেখ, তোমাদের আল্লাহ্‌!</div>
<div class="v" id="v10"><span class="vn">10</span> <span class="br-p"><br><br></span>দেখ, সার্বভৌম মাবুদ সপরাক্রমে আসছেন, <span class="br-p"><br><br></span>তাঁর বাহু তাঁর জন্য কর্তৃত্ব করে; <span class="br-p"><br><br></span>দেখ, তাঁর সঙ্গে তাঁর দাতব্য বেতন আছে, <span class="br-p"><br><br></span>তাঁর সম্মুখে তাঁর দাতব্য পুরস্কার আছে।</div>
<div class="v" id="v11"><span class="vn">11</span> <span class="br-p"><br><br></span>তিনি ভেড়ার রাখালের মত তাঁর পাল চরাবেন, <span class="br-p"><br><br></span>তিনি বাচ্চাগুলোকে বাহুতে সংগ্রহ করবেন <span class="br-p"><br><br></span>এবং কোলে করে বহন করবেন; <span class="br-p"><br><br></span>দুগ্ধবতী সকলকে তিনি ধীরে ধীরে চালাবেন।</div>
<div class="v" id="v12"><h2>সর্বশক্তিমান আল্লাহ্‌ তাঁর ভক্তদের আশ্রয়</h2><span class="vn">12</span> <span class="br-p"><br><br></span>কে তার হাতের তালুতে জলরাশি মেপেছে, বিঘত দিয়ে আসমান পরিমাণ করেছে, দুনিয়ার ধুলা ঝুড়িতে ভরেছে, দাঁড়িপাল্লায় পর্বতমালাকে ও নিক্তিতে উপপর্বতগুলোকে ওজন করেছে?</div>
<div class="v" id="v13"><span class="vn">13</span> কে মাবুদের রূহের পরিমাণ করেছে? কিংবা তাঁর মন্ত্রী হয়ে তাঁকে শিক্ষা দিয়েছে?</div>
<div class="v" id="v14"><span class="vn">14</span> তিনি কার কাছে মন্ত্রণা গ্রহণ করেছেন? কে তাঁকে বুদ্ধি দিয়েছে ও বিচারপথ দেখিয়েছে, তাঁকে জ্ঞান শিক্ষা দিয়েছে ও বিবেচনার পথ জানিয়েছে?</div>
<div class="v" id="v15"><span class="vn">15</span> দেখ, জাতিরা কলসের একটি জলবিন্দুর মত, আর দাঁড়িপাল্লায় লেগে থাকা ধূলিকণার মত গণ্য; দেখ, তিনি দ্বীপগুলোকে মিহি ধুলার মতই তোলেন।</div>
<div class="v" id="v16"><span class="vn">16</span> আর লেবাননে জ্বাল দেবার জন্যে যথেষ্ট জ্বালানী ও পোড়ানো-কোরবানীর জন্য যথেষ্ট জন্তু নেই।</div>
<div class="v" id="v17"><span class="vn">17</span> তাঁর সম্মুখে সমস্ত জাতি অবস্তুর মত, তিনি তাদেরকে অসার ও শূন্য জ্ঞান করেন।</div>
<div class="v" id="v18"><span class="vn">18</span> <span class="br-p"><br><br></span>তবে তোমরা কার সঙ্গে আল্লাহ্‌র তুলনা করবে? তাঁর সঙ্গে তুলনীয় কি রকম মূর্তি উপস্থিত করবে?</div>
<div class="v" id="v19"><span class="vn">19</span> শিল্পকর মূর্তি ছাঁচে ঢালে, স্বর্ণকার তা সোনার পাতে মোড়ে ও তার জন্য রূপার শিকল প্রস্তুত করে।</div>
<div class="v" id="v20"><span class="vn">20</span> যে ব্যক্তি এরকম উপহার দিতে পারে না, সে এমন কোন কাঠ মনোনীত করে যা সহজে পচে যায় না; নিজের জন্য এক জন বিজ্ঞ শিল্পকর খোঁজে, যেন সে এমন একটি মূর্তি প্রস্তুত করে, যা টলবে না।</div>
<div class="v" id="v21"><span class="vn">21</span> তোমরা কি জান নি? তোমরা কি শোন নি? আদি থেকে কি তোমাদেরকে সংবাদ দেওয়া হয় নি? দুনিয়ার পত্তন থেকে তোমরা কি বোঝ নি?</div>
<div class="v" id="v22"><span class="vn">22</span> তিনিই দুনিয়ার সীমাচক্রের উপরে উপবিষ্ট; সেখানকার বাসিন্দারা ফড়িংস্বরূপ; তিনি চন্দ্রাতপের মত আসমান বিছিয়ে দেন, আবাস তাঁবুর মত তা টাঙ্গিয়ে দেন।</div>
<div class="v" id="v23"><span class="vn">23</span> তিনি ভূপতিদের নাম মুছে ফেলেন, দুনিয়ার বিচারকর্তাদের অসার বস্তুর মত করেন।</div>
<div class="v" id="v24"><span class="vn">24</span> তারা রোপিত হয় নি, তারা উপ্ত হয় নি, ভূমিতে তাদের কাণ্ড বদ্ধমূল হয় নি, অমনি তিনি তাদের উপরে ফুৎকার দেন, তারা শুকিয়ে যায়, ঘূর্ণিবাতাস তাদেরকে শুকনো খড়ের মত উড়িয়ে দেয়।</div>
<div class="v" id="v25"><span class="vn">25</span> অতএব তোমরা কার সঙ্গে আমার উপমা দেবে যে আমি তার মত হব? এই কথা পবিত্রতম বলেন।</div>
<div class="v" id="v26"><span class="vn">26</span> উপরের দিকে চোখ তুলে দেখ, ঐ সমস্ত সৃষ্টি কে করেছে? তিনি বাহিনীর মত সংখ্যা অনুসারে তাদের বের করে আনেন, সকলের নাম ধরে তাদের আহ্বান করেন; তাঁর মহাক্ষমতা ও মহাশক্তির জন্য তাদের একটাও অনুপস্থিত থাকে না।</div>
<div class="v" id="v27"><span class="vn">27</span> <span class="br-p"><br><br></span>হে ইয়াকুব, তুমি কেন বলছো, হে ইসরাইল, কেন তুমি বলছো, আমার পথ মাবুদের কাছ থেকে লুকানো, আমার বিচার আমার আল্লাহ্‌ থেকে সরে গেছে?</div>
<div class="v" id="v28"><span class="vn">28</span> তুমি কি জান নি? তুমি কি শোন নি? অনাদি অনন্ত আল্লাহ্‌, মাবুদ, দুনিয়ার প্রান্তগুলোর সৃষ্টিকর্তা ক্লান্ত হন না, শ্রান্ত হন না; তাঁর বুদ্ধির অনুসন্ধান করা যায় না।</div>
<div class="v" id="v29"><span class="vn">29</span> তিনি ক্লান্ত ব্যক্তিকে শক্তি দেন ও শক্তিহীন লোকের বল বৃদ্ধি করেন।</div>
<div class="v" id="v30"><span class="vn">30</span> তরুণেরা ক্লান্ত ও শ্রান্ত হয়, যুবকেরা শ্রান্ত ও ক্লান্ত হয়;</div>
<div class="v" id="v31"><span class="vn">31</span> কিন্তু যারা মাবুদের অপেক্ষা করে, তারা উত্তরোত্তর নতুন শক্তি পাবে; তারা ঈগল পাখির মত ডানা মেলে উঁচুতে উঠবে; তারা দৌড়ালে শ্রান্ত হবে না; তারা হাঁটলেও ক্লান্ত হবে না।</div>
</div>
<!-- PARSED ABOVE; EDITING MAY BREAK PARSER -->
</body></html>