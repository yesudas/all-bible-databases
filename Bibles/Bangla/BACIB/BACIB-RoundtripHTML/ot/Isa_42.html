<html><head>
<meta http-equiv="Content-Type" content="text/html;charset=utf-8" />
<title>Isa 42 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 42);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_40.html">40</a> <a href="Isa_41.html">41</a> <b>42</b> <a href="Isa_43.html">43</a> <a href="Isa_44.html">44</a> ... <a href="Isa_66.html">66</a> </div><hr>
<h1>Isa 42</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মাবুদের গোলাম ও তাঁর সাধিত নাজাত</h2><span class="vn">1</span> <span class="br-p"><br><br></span>ঐ দেখ, আমার গোলাম, আমি তাঁকে ধারণ করি; তিনি আমার মনোনীত, আমার প্রাণ তাঁতে প্রীত; আমি তাঁর উপরে নিজের রূহ্‌ স্থাপন করলাম; তিনি জাতিদের কাছে ন্যায়বিচার উপস্থিত করবেন।</div>
<div class="v" id="v2"><span class="vn">2</span> তিনি চিৎকার করবেন না, উচ্চশব্দ করবেন না, পথে তাঁর স্বর শোনাবেন না।</div>
<div class="v" id="v3"><span class="vn">3</span> তিনি থেৎলা নল ভাঙ্গবেন না; ধোঁয়াযুক্ত সল্‌তে নিভিয়ে ফেলবেন না; সত্যে তিনি ন্যায়বিচার প্রচলিত করবেন।</div>
<div class="v" id="v4"><span class="vn">4</span> তিনি নিস্তেজ হবেন না, নিরুৎসাহ হবেন না, যে পর্যন্ত না দুনিয়াতে ন্যায়বিচার স্থাপন করেন; আর উপকূলগুলো তাঁর ব্যবস্থার অপেক্ষায় থাকবে।</div>
<div class="v" id="v5"><span class="vn">5</span> <span class="br-p"><br><br></span>মাবুদ আল্লাহ্‌, যিনি আসমান সৃষ্টি করেছেন ও তা বিছিয়ে দিয়েছেন, যিনি ভূতল ও সেখানে উৎপন্ন সমস্তই বিছিয়েছেন, যিনি এই দুনিয়ার নিবাসী সকলকে নিশ্বাস দেন ও সেখানে যে সমস্ত প্রাণী চলাচল করে তাদের রূহ্‌ দেন, তিনি এই কথা বলেন, আমি মাবুদ ধর্মশীলতায় তোমাকে আহ্বান করেছি,</div>
<div class="v" id="v6"><span class="vn">6</span> আর আমি তোমার হাত ধরবো, তোমাকে রক্ষা করবো; এবং তোমাকে লোকদের নিয়মস্বরূপ ও জাতিদের দীপ্তিস্বরূপ করে নিযুক্ত করবো;</div>
<div class="v" id="v7"><span class="vn">7</span> তুমি অন্ধদের চোখ খুলে দেবে, তুমি কারাগার থেকে বন্দীদের ও কারাকূপ থেকে অন্ধকারবাসীদেরকে বের করে আনবে।</div>
<div class="v" id="v8"><span class="vn">8</span> <span class="br-p"><br><br></span>আমি মাবুদ, এ-ই আমার নাম; আমি আমার গৌরব অন্যকে, কিংবা আমার প্রশংসা খোদাই-করা মূর্তিগুলোকে দেব না।</div>
<div class="v" id="v9"><span class="vn">9</span> দেখ, আগের বিষয়গুলো সিদ্ধ হল; আর আমি নতুন নতুন ঘটনা জানাই, ঘটবার আগে তোমাদের তা জানাই।</div>
<div class="v" id="v10"><h2>মাবুদের মহিমা-গজল</h2><span class="vn">10</span> <span class="br-p"><br><br></span>হে সমুদ্রগামীরা ও সাগরস্থ সকলে, <span class="br-p"><br><br></span>হে উপকূলগুলো ও সেখানকার অধিবাসীরা, <span class="br-p"><br><br></span>তোমরা মাবুদের উদ্দেশে নতুন গজল গাও, <span class="br-p"><br><br></span>দুনিয়ার প্রান্ত থেকে তাঁর প্রশংসা গান কর।</div>
<div class="v" id="v11"><span class="vn">11</span> <span class="br-p"><br><br></span>মরুভূমি ও সেখানকার সমস্ত নগর উচ্চৈঃস্বর করুক, <span class="br-p"><br><br></span>কায়দারের বসতি গ্রামগুলো তা করুক, <span class="br-p"><br><br></span>শেলা-নিবাসীরা আনন্দ-রব করুক, <span class="br-p"><br><br></span>পর্বতমালার চূড়া থেকে আনন্দ চিৎকার করুক;</div>
<div class="v" id="v12"><span class="vn">12</span> <span class="br-p"><br><br></span>তারা মাবুদের গৌরব স্বীকার করুক, <span class="br-p"><br><br></span>উপকূলগুলোর মধ্যে তাঁর প্রশংসা প্রচার করুক।</div>
<div class="v" id="v13"><span class="vn">13</span> <span class="br-p"><br><br></span>মাবুদ বীরের মত যাত্রা করবেন, <span class="br-p"><br><br></span>যোদ্ধার মত তাঁর উদ্যোগকে উত্তেজিত করবেন; <span class="br-p"><br><br></span>তিনি জয়ধ্বনি করবেন, হ্যাঁ, মহানাদ করবেন; <span class="br-p"><br><br></span>তিনি দুশমনদের বিরুদ্ধে পরাক্রম দেখাবেন;</div>
<div class="v" id="v14"><span class="vn">14</span> <span class="br-p"><br><br></span>আমি অনেক দিন চুপ করে আছি, নীরব আছি, ক্ষান্ত রয়েছি; এখন প্রসবকারিণী স্ত্রীর মত চিৎকার করে উঠবো; আমি এককালে নিঃশ্বাস টেনে ফুৎকার করবো।</div>
<div class="v" id="v15"><span class="vn">15</span> আমি পর্বত ও উপপর্বতগুলোকে ধ্বংস করবো, তার উপরকার সমস্ত ঘাস শুকিয়ে ফেলব এবং নদনদীকে উপকূল করবো ও সমস্ত জলাশয় শুকিয়ে ফেলব।</div>
<div class="v" id="v16"><span class="vn">16</span> আমি অন্ধদেরকে তাদের অজানা পথ দিয়ে নিয়ে যাব; যেসব পথ তারা জানে না, সেসব পথ দিয়ে তাদেরকে চালাব; আমি তাদের আগে অন্ধকারকে আলো ও অসমান ভূমিকে সরল করবো; এ সব আমি করবো, তাদেরকে পরিত্যাগ করবো না।</div>
<div class="v" id="v17"><span class="vn">17</span> যারা খোদাই-করা মূর্তিগুলোর উপর নির্ভর করে, যারা ছাঁচে ঢালা মূর্তিগুলোকে বলে, তোমরা আমাদের দেবতা, তাদেরকে ফিরিয়ে দেওয়া হবে, তারা ভীষণ লজ্জিত হবে।</div>
<div class="v" id="v18"><span class="vn">18</span> <span class="br-p"><br><br></span>হে বধির লোকেরা, শোন; হে অন্ধ লোকেরা, দেখবার জন্য চোখ মেল।</div>
<div class="v" id="v19"><span class="vn">19</span> আমার গোলাম ছাড়া আর অন্ধ কে? আমার প্রেরিত দূতের মত বধির কে? আমার বন্ধুর মত অন্ধ কে? মাবুদের গোলামের মত অন্ধ কে?</div>
<div class="v" id="v20"><span class="vn">20</span> তুমি অনেক বিষয় দেখছ, কিন্তু মন দিচ্ছ না; তার কান খোলা রয়েছে, কিন্তু সে শুনে না।</div>
<div class="v" id="v21"><span class="vn">21</span> মাবুদ তাঁর ধর্মশীলতার অনুরোধে তাঁর ব্যবস্থাকে মহৎ ও মহিমান্বিত করতে প্রীত হলেন।</div>
<div class="v" id="v22"><h2>ইসরাইলের অবাধ্যতা</h2><span class="vn">22</span> <span class="br-p"><br><br></span>তবুও এই লোকেরা অপহৃত ও লুণ্ঠিত; তারা সকলে গর্তে ফেলা হয়েছে ও কারাগারে লুকিয়ে রাখা হয়েছে; তারা অপহৃত হয়েছে, উদ্ধারকর্তা কেউ নেই; লুণ্ঠিত হয়েছে, কেউ বলে না, ফিরিয়ে দাও।</div>
<div class="v" id="v23"><span class="vn">23</span> তোমাদের মধ্যে কে এতে সর্তকতার সঙ্গে মনযোগ দেবে? কে শুনে ভাবীকালের জন্য মনযোগ দেবে?</div>
<div class="v" id="v24"><span class="vn">24</span> কে ইয়াকুবকে লুণ্ঠিত হতে দিয়েছে, ইসরাইলকে অপহারকদের হাতে দিয়েছে? তিনি কি মাবুদ নন, যাঁর বিরুদ্ধে আমরা গুনাহ্‌ করেছি, যাঁর পথে লোকেরা গমন করতে অসম্মত ছিল, তাঁর শরীয়ত মানত না?</div>
<div class="v" id="v25"><span class="vn">25</span> সেজন্য তিনি তার উপরে তাঁর ক্রোধের তাপ ও যুদ্ধের প্রচণ্ডতা ঢেলে দিলেন; তাতে তার চারদিকে আগুন জ্বলে উঠলো, কিন্তু সে জানলো না; আগুন তার গায়ে লাগল, তবুও সে মনোযোগী হল না।</div>
</div>
<!-- PARSED ABOVE; EDITING MAY BREAK PARSER -->
</body></html>