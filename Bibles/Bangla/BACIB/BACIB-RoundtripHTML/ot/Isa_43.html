<html><head>
<meta http-equiv="Content-Type" content="text/html;charset=utf-8" />
<title>Isa 43 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 43);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_41.html">41</a> <a href="Isa_42.html">42</a> <b>43</b> <a href="Isa_44.html">44</a> <a href="Isa_45.html">45</a> ... <a href="Isa_66.html">66</a> </div><hr>
<h1>Isa 43</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের একমাত্র উদ্ধারকর্তা</h2><span class="vn">1</span> <span class="br-p"><br><br></span>কিন্তু এখন, হে ইয়াকুব, তোমার সৃষ্টিকর্তা, হে ইসরাইল, তোমার নির্মাণকর্তা মাবুদ এই কথা বলেন, ভয় করো না, কেননা আমি তোমাকে মুক্ত করেছি, আমি তোমার নাম ধরে তোমাকে ডেকেছি, তুমি আমার।</div>
<div class="v" id="v2"><span class="vn">2</span> তুমি যখন পানির মধ্য দিয়ে গমন করবে, আমি তোমার সঙ্গে সঙ্গে থাকব; যখন নদ-নদীর মধ্য দিয়ে গমন করবে, সেসব তোমাকে ডুবিয়ে দেবে না; যখন আগুনের মধ্য দিয়ে চলবে, তুমি পুড়বে না, তার শিখা তোমার উপরে জ্বলবে না।</div>
<div class="v" id="v3"><span class="vn">3</span> কেননা আমি মাবুদ তোমার আল্লাহ্‌, ইসরাইলের পবিত্রতম, তোমার নাজাতদাতা; আমি তোমার মুক্তির মূল্য হিসেবে মিসর, তোমার পরিবর্তে ইথিওপিয়া ও সবা দেশ দিয়েছি।</div>
<div class="v" id="v4"><span class="vn">4</span> তুমি আমার দৃষ্টিতে বহুমূল্য ও সম্ভ্রান্ত, আমি তোমাকে মহব্বত করেছি, সেজন্য আমি তোমার পরিবর্তে মানুষদেরকে ও তোমার প্রাণের পরিবর্তে জাতিদেরকে দেব।</div>
<div class="v" id="v5"><span class="vn">5</span> ভয় করো না, কেননা আমি তোমার সঙ্গে সঙ্গে আছি; আমি পূর্ব দিক থেকে তোমার বংশকে আনবো ও পশ্চিম দিক থেকে তোমাকে সংগ্রহ করবো;</div>
<div class="v" id="v6"><span class="vn">6</span> আমি উত্তর দিক্‌কে বলবো, ছেড়ে দাও; দক্ষিণ দিক্‌কেও বলবো, আট্‌কে রেখো না; আমার পুত্রদেরকে দূর থেকে ও আমার কন্যাদেরকে দুনিয়ার প্রান্ত থেকে এনে দাও;</div>
<div class="v" id="v7"><span class="vn">7</span> যে কেউ আমার নামে আখ্যাত, যাকে আমি আমার গৌরবের জন্য সৃষ্টি করেছি সেই ব্যক্তিকে এনে দাও, আমি তাকে নির্মাণ করেছি, আমি তাকে গঠন করেছি।</div>
<div class="v" id="v8"><span class="vn">8</span> <span class="br-p"><br><br></span>বের কর সেই অন্ধ জাতিকে, যার চোখ আছে; সেই বধিরদেরকে, যাদের কান আছে।</div>
<div class="v" id="v9"><span class="vn">9</span> সমস্ত জাতি একত্র হোক, লোকবৃন্দ সমবেত হোক; তাদের মধ্যে কে এর সংবাদ দিতে পারে ও আগের বিষয় আমাদেরকে শোনাতে পারে? তারা নিজেদের সাক্ষীদের উপস্থিত করুক, তাতে তারা সঠিক বলে প্রমাণিত হবে; অথবা তারা শুনুক ও বলুক যে, এই কথা সত্যি।</div>
<div class="v" id="v10"><span class="vn">10</span> মাবুদ বলেন, তোমরাই আমার সাক্ষী এবং আমার মনোনীত গোলাম; যেন তোমরা জানতে ও আমাতে বিশ্বাস করতে পার এবং বুঝতে পার যে, আমিই তিনি; আমার আগে কোন আল্লাহ্‌ নির্মিত হয় নি এবং আমার পরেও হবে না।</div>
<div class="v" id="v11"><span class="vn">11</span> আমি, আমিই মাবুদ; আমি ছাড়া আর কোন নাজাতদাতা নেই।</div>
<div class="v" id="v12"><span class="vn">12</span> আমিই সংবাদ দিয়েছি, নাজাত করেছি, ঘোষণা করেছি, কোন বিজাতীয় দেবতা তোমাদের মধ্যে ছিল না; অতএব তোমরাই আমার সাক্ষী, এই কথা মাবুদ বলেন, আর আমিই আল্লাহ্‌।</div>
<div class="v" id="v13"><span class="vn">13</span> এই দিন থেকে আমিই তিনি এবং আমার হাত থেকে উদ্ধারকারী কেউ নেই; আমি কাজ করবো, কে তা অন্যথা করবে?</div>
<div class="v" id="v14"><span class="vn">14</span> <span class="br-p"><br><br></span>মাবুদ, তোমাদের মুক্তিদাতা, ইসরাইলের পবিত্রতম, এই কথা বলেন, আমি তোমাদেরই জন্য ব্যাবিলনে লোক পাঠিয়েছি, তাদের সকলকে পালিয়ে যাওয়া লোকদের মত করে নিয়ে আসব, কল্‌দীয়দেরকে তাদের আনন্দগানের জাহাজে করে আনবো।</div>
<div class="v" id="v15"><span class="vn">15</span> আমিই মাবুদ, তোমাদের পবিত্রতম, ইসরাইলের সৃষ্টিকর্তা, তোমাদের বাদশাহ্‌।</div>
<div class="v" id="v16"><span class="vn">16</span> <span class="br-p"><br><br></span>যিনি সমুদ্রে ও প্রচণ্ড জলরাশিতে পথ করে দেন,</div>
<div class="v" id="v17"><span class="vn">17</span> যিনি রথ, ঘোড়া, সৈন্য ও বীরদেরকে বাইরে নিয়ে আসেন, — তারা এক সঙ্গে পড়ে যায়, আর উঠতে পারবে না, তারা পাটের মত মিট্‌মিট্‌ করতে করতে নিভে যায়—</div>
<div class="v" id="v18"><span class="vn">18</span> সেই মাবুদ এই কথা বলেন, তোমরা আগের সমস্ত কাজ মনে করো না, পুরানো সমস্ত কাজকর্মের কথা আলোচনা করো না।</div>
<div class="v" id="v19"><span class="vn">19</span> দেখ, আমি একটি নতুন কাজ করবো তা এখনই অঙ্কুরিত হবে; তোমরা কি তা জানবে না? এমন কি, আমি মরুভূমির মধ্যে পথ ও মরুভূমিতে নদনদী করে দেব।</div>
<div class="v" id="v20"><span class="vn">20</span> বন্য জন্তুরা, শিয়াল ও উট পাখিরা আমার গৌরব করবে; কেননা আমি মরুভূমির মধ্যে পানি ও মরুভূমিতে নদনদী যোগাই, আমার লোকবৃন্দ, আমার মনোনীত লোকদের পান করাবার জন্যই যোগাই;</div>
<div class="v" id="v21"><span class="vn">21</span> সেই যে লোকবৃন্দকে আমি নিজের জন্য সৃষ্টি করেছি, তারা আমার প্রশংসা তবলিগ করবে।</div>
<div class="v" id="v22"><span class="vn">22</span> <span class="br-p"><br><br></span>কিন্তু হে ইয়াকুব, আমাকে তুমি ডাক নি; হে ইসরাইল, তুমি আমার বিষয়ে ক্লান্ত হয়েছ।</div>
<div class="v" id="v23"><span class="vn">23</span> তুমি আমার কাছে তোমার পোড়ানো-কোরবানীর ছাগল-ভেড়া আন নি, তোমার কোরবানী দ্বারা আমার সম্মান কর নি। আমি কোরবানীর বিষয়ে তোমাকে ভারগ্রস্ত করি নি, ধূপের বিষয়ে তোমাকে ক্লান্ত করি নি।</div>
<div class="v" id="v24"><span class="vn">24</span> তুমি আমার জন্য টাকা দিয়ে বচ ক্রয় কর নি, তোমার কোরবানীর মেদে আমাকে তৃপ্ত কর নি; কিন্তু তোমার গুনাহ্‌ দ্বারা আমাকে গোলামীর কাজ করিয়েছ, তোমার অপরাধগুলো দ্বারা আমাকে ক্লান্ত করেছ।</div>
<div class="v" id="v25"><span class="vn">25</span> <span class="br-p"><br><br></span>আমি, আমিই আমার নিজের অনুরোধে তোমার সমস্ত অধর্ম মার্জনা করি, তোমার সমস্ত গুনাহ্‌ মনে রাখবো না।</div>
<div class="v" id="v26"><span class="vn">26</span> আমাকে স্মরণ করিয়ে দাও; এসো, আমরা পরস্পর বিচার করি; তুমি যেন নির্দোষ বলে প্রমাণিত হও, সেজন্য নিজের কথা বল।</div>
<div class="v" id="v27"><span class="vn">27</span> তোমার আদিপিতা গুনাহ্‌ করলো, তোমার মুখপাত্ররা আমার বিরুদ্ধে অধর্ম করেছে।</div>
<div class="v" id="v28"><span class="vn">28</span> এজন্য আমি পবিত্র স্থানের ইমামদেরকে নাপাক করলাম এবং ইয়াকুবকে অভিশাপে ও ইসরাইলকে বিদ্রূপের হাতে তুলে দিলাম।</div>
</div>
<!-- PARSED ABOVE; EDITING MAY BREAK PARSER -->
</body></html>