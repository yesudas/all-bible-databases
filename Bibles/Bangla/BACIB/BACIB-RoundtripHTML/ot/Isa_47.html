<html><head>
<meta http-equiv="Content-Type" content="text/html;charset=utf-8" />
<title>Isa 47 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 47);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_45.html">45</a> <a href="Isa_46.html">46</a> <b>47</b> <a href="Isa_48.html">48</a> <a href="Isa_49.html">49</a> ... <a href="Isa_66.html">66</a> </div><hr>
<h1>Isa 47</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ব্যাবিলনের পতন</h2><span class="vn">1</span> <span class="br-p"><br><br></span>হে কুমারী ব্যাবিলন-কন্যে, তুমি নেমে ধূলিতে বস; <span class="br-p"><br><br></span>হে কল্‌দীয়দের কন্যে, ভূমিতে বস, সিংহাসন নেই; <span class="br-p"><br><br></span>কেননা লোকে তোমাকে আর কোমলা ও সুখভোগিনী বলে ডাকবে না।</div>
<div class="v" id="v2"><span class="vn">2</span> <span class="br-p"><br><br></span>যাঁতা নিয়ে শস্য পেষণ কর, <span class="br-p"><br><br></span>তোমার ঘোমটা খোল, পায়ের কাপড় তোল, <span class="br-p"><br><br></span>জঙ্ঘা অনাবৃত কর, পায়ে হেঁটে নদনদী পার হও।</div>
<div class="v" id="v3"><span class="vn">3</span> <span class="br-p"><br><br></span>তোমার নগ্নতা প্রকাশিত হবে, <span class="br-p"><br><br></span>হ্যাঁ, তোমার লজ্জার বিষয় দৃশ্য হবে; <span class="br-p"><br><br></span>‘আমি প্রতিশোধ দেব, কারো অনুরোধ মানব না।’</div>
<div class="v" id="v4"><span class="vn">4</span> <span class="br-p"><br><br></span>আমাদের মুক্তিদাতা, তাঁর নাম বাহিনীগণের মাবুদ, <span class="br-p"><br><br></span>তিনি ইসরাইলের পবিত্রতম।</div>
<div class="v" id="v5"><span class="vn">5</span> <span class="br-p"><br><br></span>হে কল্‌দীয়দের কন্যে, নীরবে বস, অন্ধকারে আশ্রয় নেও; <span class="br-p"><br><br></span>কেননা তুমি আর রাজ্যগুলোর রাণী বলে আখ্যাতা হবে না।</div>
<div class="v" id="v6"><span class="vn">6</span> <span class="br-p"><br><br></span>আমি আমার লোকবৃন্দের উপরে ক্রুদ্ধ হয়েছিলাম, <span class="br-p"><br><br></span>আমার অধিকার নাপাক করেছিলাম, <span class="br-p"><br><br></span>তোমার হাতে তাদের তুলে দিয়েছিলাম; <span class="br-p"><br><br></span>তুমি তাদের প্রতি রহম কর নি, <span class="br-p"><br><br></span>তোমার জোয়াল অতি ভারী করে বৃদ্ধ লোকের উপরে দিয়েছ।</div>
<div class="v" id="v7"><span class="vn">7</span> <span class="br-p"><br><br></span>আর তুমি বললে, আমি চিরকাল রাণী থাকব; <span class="br-p"><br><br></span>তাই তুমি এসব বিষয়ে মনোযোগ দাও নি, <span class="br-p"><br><br></span>শেষকালের ফলও বিবেচনা কর নি।</div>
<div class="v" id="v8"><span class="vn">8</span> <span class="br-p"><br><br></span>অতএব এখন, হে বিলাসিনী! তুমি এই কথা শোন, <span class="br-p"><br><br></span>তুমি নির্ভয়ে বসে আছ, মনে মনে বলছো, <span class="br-p"><br><br></span>আমিই আছি, আমা ভিন্ন আর কেউ নেই, <span class="br-p"><br><br></span>আমি বিধবা হয়ে বসবো না, সন্তান হারাবার ব্যথা পাব না।</div>
<div class="v" id="v9"><span class="vn">9</span> <span class="br-p"><br><br></span>কিন্তু সন্তান হারানো ও বিধবা হওয়া, <span class="br-p"><br><br></span>এই উভয়ই অকস্মাৎ একই দিনে তোমার প্রতি ঘটবে; <span class="br-p"><br><br></span>তোমার অনেক মায়াবীত্বর ও নানা রকম ইন্দ্রজালের প্রাচুর্য থাকলেও <span class="br-p"><br><br></span>উভয়ই পূর্ণ পরিমাণে তোমার উপরে আসবে।</div>
<div class="v" id="v10"><span class="vn">10</span> <span class="br-p"><br><br></span>তুমি তোমার দুষ্টতায় নির্ভর করেছ, <span class="br-p"><br><br></span>তুমি বলেছ, কেউ আমাকে দেখতে পায় না; <span class="br-p"><br><br></span>তোমার বিদ্যা ও তোমার জ্ঞান তোমাকে বিপথগামিনী করেছে; <span class="br-p"><br><br></span>তুমি মনে মনে বলেছ, আমিই আছি, আমা ভিন্ন আর কেউ নেই।</div>
<div class="v" id="v11"><span class="vn">11</span> <span class="br-p"><br><br></span>এজন্য দুর্দশা তোমার উপরে আসবে, <span class="br-p"><br><br></span>তুমি তা মন্ত্রবলে দূর করতে পারবে না; <span class="br-p"><br><br></span>তোমার উপরে বিপদ এসে পড়বে, <span class="br-p"><br><br></span>তুমি তার প্রতিবিধান করতে পারবে না; <span class="br-p"><br><br></span>তোমার উপরে হঠাৎ বিনাশ উপস্থিত হবে, <span class="br-p"><br><br></span>অথচ তুমি তার কিছু জান না।</div>
<div class="v" id="v12"><span class="vn">12</span> <span class="br-p"><br><br></span>যে বিবিধ ইন্দ্রজাল ও অনেক মায়াবীত্বের দরুন <span class="br-p"><br><br></span>তুমি বাল্যকাল থেকে পরিশ্রম করে আসছ, <span class="br-p"><br><br></span>এখন সেসব নিয়ে দাঁড়াও; <span class="br-p"><br><br></span>দেখি, যদি উপকার পাও, <span class="br-p"><br><br></span>দেখি, যদি ভয় দেখাতে পার।</div>
<div class="v" id="v13"><span class="vn">13</span> <span class="br-p"><br><br></span>তুমি নিজের অনেক মন্ত্রণায় ক্লান্ত হয়েছ; <span class="br-p"><br><br></span>তবে জ্যোতিষীরা, নক্ষত্রদর্শীরা, <span class="br-p"><br><br></span>যে দৈবজ্ঞেরা প্রতি মাসে ভবিষ্যদ্বাণী করে তারা উঠে বলুক, <span class="br-p"><br><br></span>তোমার প্রতি যা যা ঘটবে, তা থেকে তোমাকে নিস্তার করুক;</div>
<div class="v" id="v14"><span class="vn">14</span> <span class="br-p"><br><br></span>দেখ, তারা খড়ের মত হল; <span class="br-p"><br><br></span>আগুন তাদের পুড়িয়ে ফেললো; <span class="br-p"><br><br></span>তারা আগুনের শিখার বল থেকে নিজ নিজ প্রাণ উদ্ধার করতে পারবে না; <span class="br-p"><br><br></span>তা উষ্ণ হবার অঙ্গার বা সম্মুখে বসবার আগুন নয়।</div>
<div class="v" id="v15"><span class="vn">15</span> <span class="br-p"><br><br></span>তুমি যেসব বিষয়ে পরিশ্রম করেছ, <span class="br-p"><br><br></span>সেসব তোমার পক্ষে এরকম হল; <span class="br-p"><br><br></span>যারা তোমার সঙ্গে যৌবন কাল থেকে বাণিজ্য করেছে, <span class="br-p"><br><br></span>তারা প্রত্যেকে নিজ নিজ পথে ভ্রান্ত হল, <span class="br-p"><br><br></span>তোমার নিস্তারকারী কেউ নেই।</div>
</div>
<!-- PARSED ABOVE; EDITING MAY BREAK PARSER -->
</body></html>