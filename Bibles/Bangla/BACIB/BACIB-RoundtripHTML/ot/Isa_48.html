<html><head>
<meta http-equiv="Content-Type" content="text/html;charset=utf-8" />
<title>Isa 48 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 48);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_46.html">46</a> <a href="Isa_47.html">47</a> <b>48</b> <a href="Isa_49.html">49</a> <a href="Isa_50.html">50</a> ... <a href="Isa_66.html">66</a> </div><hr>
<h1>Isa 48</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের প্রতি চেতনাবাক্য</h2><span class="vn">1</span> <span class="br-p"><br><br></span>হে ইয়াকুবের কুল, এই কথা শোন; <span class="br-p"><br><br></span>তোমরা তো ইসরাইল নামে আখ্যাত, <span class="br-p"><br><br></span>এহুদা-জলাশয় থেকে নিঃসৃত; <span class="br-p"><br><br></span>তোমরা মাবুদের নাম নিয়ে শপথ করে থাক, <span class="br-p"><br><br></span>ইসরাইলের আল্লাহ্‌কে স্বীকার করে থাক, <span class="br-p"><br><br></span>কিন্তু সত্যে নয় ও ধার্মিকতায় নয়।</div>
<div class="v" id="v2"><span class="vn">2</span> <span class="br-p"><br><br></span>কারণ তারা পবিত্র নগরের লোক বলে পরিচয় দেয়, <span class="br-p"><br><br></span>ইসরাইলের আল্লাহ্‌র উপরে নির্ভর করে; <span class="br-p"><br><br></span>তাঁর নাম বাহিনীগণের মাবুদ।</div>
<div class="v" id="v3"><span class="vn">3</span> <span class="br-p"><br><br></span>আগের বিষয়গুলো আমি সেকাল থেকে জানি; <span class="br-p"><br><br></span>সেগুলো আমার মুখ থেকে বের হয়েছিল, <span class="br-p"><br><br></span>আমি তা জানাতাম; <span class="br-p"><br><br></span>আমি অকস্মাৎ সাধন করলাম, সেগুলো উপস্থিত হল।</div>
<div class="v" id="v4"><span class="vn">4</span> <span class="br-p"><br><br></span>কারণ আমি জানতাম যে, তুমি অবাধ্য, <span class="br-p"><br><br></span>তোমার ঘাড় লোহার শলাকার মত, <span class="br-p"><br><br></span>তোমার কপাল ব্রোঞ্জের;</div>
<div class="v" id="v5"><span class="vn">5</span> <span class="br-p"><br><br></span>এজন্য আমি আগে থেকে তোমাকে তার সংবাদ দিয়েছি, <span class="br-p"><br><br></span>উপস্থিত হবার আগে তা তোমাকে শুনিয়েছি; <span class="br-p"><br><br></span>পাছে তুমি বল, আমার মূর্তি এই করেছে, <span class="br-p"><br><br></span>আমার খোদাই-করা মূর্তি ও আমার ছাঁচে ঢালা মূর্তি এই হুকুম দিয়েছে।</div>
<div class="v" id="v6"><span class="vn">6</span> <span class="br-p"><br><br></span>তুমি শুনেছ, এ সব দেখ; <span class="br-p"><br><br></span>তোমরা কি তা জানাবে না? <span class="br-p"><br><br></span>এখন থেকে আমি তোমাকে নতুন নতুন কথা শোনাই, <span class="br-p"><br><br></span>সেসব নিগূঢ়, তুমি জানতে পার নি।</div>
<div class="v" id="v7"><span class="vn">7</span> <span class="br-p"><br><br></span>সেসব এখনই সৃষ্ট হল, আগে থেকে ছিল না; <span class="br-p"><br><br></span>আজকের আগে তুমি সেসব শোন নি; <span class="br-p"><br><br></span>পাছে তুমি বল যে, আমি সেসব জানতাম।</div>
<div class="v" id="v8"><span class="vn">8</span> <span class="br-p"><br><br></span>তুমি তো শোন নি, জানও নি, <span class="br-p"><br><br></span>আগে থেকে তোমার কান খোলাও হয় নি; <span class="br-p"><br><br></span>কেননা আমি জেনেছিলাম, তুমি নিতান্ত বিশ্বাসঘাতক, <span class="br-p"><br><br></span>গর্ভ থেকে অধর্মাচারী বলে আখ্যাত।</div>
<div class="v" id="v9"><span class="vn">9</span> <span class="br-p"><br><br></span>আমি আমার নামের অনুরোধে ক্রোধ সম্বরণ করবো, <span class="br-p"><br><br></span>নিজের প্রশংসার্থে তোমার প্রতি সংযত হব, <span class="br-p"><br><br></span>তোমাকে উচ্ছেদ করবো না।</div>
<div class="v" id="v10"><span class="vn">10</span> <span class="br-p"><br><br></span>দেখ, আমি তোমাকে আগুনে খাঁটি করেছি, <span class="br-p"><br><br></span>কিন্তু রূপা বলে নয়; <span class="br-p"><br><br></span>দুঃখরূপ অগ্নিকুণ্ডের মধ্যে তোমাকে পরীক্ষাসিদ্ধ করেছি।</div>
<div class="v" id="v11"><span class="vn">11</span> <span class="br-p"><br><br></span>আমি নিজের, কেবল নিজেরই অনুরোধে কাজ করবো, <span class="br-p"><br><br></span>কারণ আমার নাম কেন নাপাক হবে? <span class="br-p"><br><br></span>আমি তো আমার গৌরব অন্যকে দেব না।</div>
<div class="v" id="v12"><span class="vn">12</span> <span class="br-p"><br><br></span>হে ইয়াকুব, হে আমার আহূত ইসরাইল, <span class="br-p"><br><br></span>আমার কথায় কান দাও; <span class="br-p"><br><br></span>আমিই তিনি, আমি আদি, <span class="br-p"><br><br></span>আবার আমিই অন্ত!</div>
<div class="v" id="v13"><span class="vn">13</span> <span class="br-p"><br><br></span>আমারই হাত দুনিয়ার ভিত্তিমূল স্থাপন করেছে, <span class="br-p"><br><br></span>আমার ডান হাত আসমান বিস্তার করেছে; <span class="br-p"><br><br></span>আমি তাদেরকে ডাকলে সে সমস্ত একসঙ্গে দাঁড়ায়।</div>
<div class="v" id="v14"><span class="vn">14</span> <span class="br-p"><br><br></span>তোমরা সকলে একত্র হয়ে শোন, <span class="br-p"><br><br></span>ওদের মধ্যে কে এই সব বিষয়ে আগেই সংবাদ দিয়েছে? <span class="br-p"><br><br></span>মাবুদ ঐ যে ব্যক্তিকে মহব্বত করেন, <span class="br-p"><br><br></span>সে ব্যাবিলনের সম্বন্ধে তাঁর মনোরথ সিদ্ধ করবে, <span class="br-p"><br><br></span>তার বাহু কল্‌দীয়দের উপরে স্থাপিত হবে।</div>
<div class="v" id="v15"><span class="vn">15</span> <span class="br-p"><br><br></span>আমি, আমিই কথা বললাম, <span class="br-p"><br><br></span>হ্যাঁ, আমি তাকে আহ্বান করেছি, <span class="br-p"><br><br></span>আমি তাকে আনলাম, <span class="br-p"><br><br></span>আর সে তার পথে কৃতার্থ হবে।</div>
<div class="v" id="v16"><span class="vn">16</span> <span class="br-p"><br><br></span>তোমরা আমার কাছে এসো, <span class="br-p"><br><br></span>এই কথা শোন, আমি আদি থেকে গোপনে বলি নি; <span class="br-p"><br><br></span>যে সময় থেকে সেই ঘটনা হচ্ছে, <span class="br-p"><br><br></span>সেই সময় থেকে আমি সেই স্থানে বর্তমান। <span class="br-p"><br><br></span>আর এখন সার্বভৌম মাবুদ আমাকে ও তাঁর রূহ্‌কে প্রেরণ করেছেন।</div>
<div class="v" id="v17"><span class="vn">17</span> <span class="br-p"><br><br></span>মাবুদ, তোমার মুক্তিদাতা, ইসরাইলের পবিত্রতম, এই কথা বলেন, <span class="br-p"><br><br></span>আমি মাবুদ তোমার আল্লাহ্‌, <span class="br-p"><br><br></span>আমি তোমার উপকারজনক শিক্ষা দান করি, <span class="br-p"><br><br></span>তোমার গন্তব্য পথে তোমাকে গমন করাই।</div>
<div class="v" id="v18"><span class="vn">18</span> <span class="br-p"><br><br></span>আহা! তুমি কেন আমার হুকুমে মনযোগ দাও নি? <span class="br-p"><br><br></span>করলে তোমার শান্তি নদীর মত, <span class="br-p"><br><br></span>তোমার ধার্মিকতা সমুদ্র-তরঙ্গের মত হত;</div>
<div class="v" id="v19"><span class="vn">19</span> <span class="br-p"><br><br></span>আর তোমার বংশ বালুকণার মত হত, <span class="br-p"><br><br></span>তোমার সন্তান তার কণাগুলোর মত হত, <span class="br-p"><br><br></span>তার নাম উচ্ছিন্ন হত না ও আমার সম্মুখ থেকে মুছে যেত না।</div>
<div class="v" id="v20"><span class="vn">20</span> <span class="br-p"><br><br></span>তোমরা ব্যাবিলন থেকে বের হও; <span class="br-p"><br><br></span>কল্‌দীয়দের মধ্য থেকে পালিয়ে যাও, <span class="br-p"><br><br></span>আনন্দগানের রবসহকারে এই প্রচার কর, <span class="br-p"><br><br></span>এই সংবাদ দাও, দুনিয়ার সীমা পর্যন্ত এই বিষয় উল্লেখ কর; <span class="br-p"><br><br></span>তোমরা বল, মাবুদ তাঁর গোলাম ইয়াকুবকে মুক্ত করেছেন।</div>
<div class="v" id="v21"><span class="vn">21</span> <span class="br-p"><br><br></span>তিনি যখন শুকনো স্থান দিয়ে তাদেরকে নিয়ে গেলেন, <span class="br-p"><br><br></span>তারা তৃষ্ণার্ত হল না, <span class="br-p"><br><br></span>তিনি তাদের জন্য শৈল থেকে স্রোত বহালেন; <span class="br-p"><br><br></span>তিনি শৈল ভেদ করলেন, পানি প্রবাহিত হল।</div>
<div class="v" id="v22"><span class="vn">22</span> <span class="br-p"><br><br></span>মাবুদ বলেন, দুষ্ট লোকদের কোনই শান্তি নেই।</div>
</div>
<!-- PARSED ABOVE; EDITING MAY BREAK PARSER -->
</body></html>