<html><head>
<meta http-equiv="Content-Type" content="text/html;charset=utf-8" />
<title>Isa 54 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 54);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_52.html">52</a> <a href="Isa_53.html">53</a> <b>54</b> <a href="Isa_55.html">55</a> <a href="Isa_56.html">56</a> ... <a href="Isa_66.html">66</a> </div><hr>
<h1>Isa 54</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লোকদের প্রতি মাবুদের অনন্ত মহব্বত</h2><span class="vn">1</span> <span class="br-p"><br><br></span>মাবুদ এই কথা বলেন, “হে বন্ধ্যা স্ত্রীলোক, যে কখনও সন্তান জন্ম দেয় নি, তুমি আনন্দগান কর, যার কখনও প্রসব-বেদনা উঠে নি, তুমি উচ্চৈঃস্বরে আনন্দগান ও আনন্দ-চিৎকার কর; কেননা সধবার সন্তানের চেয়ে অনাথার সন্তান বেশি, মাবুদ এই কথা বলেন।</div>
<div class="v" id="v2"><span class="vn">2</span> তুমি তোমার তাঁবুর স্থান বিস্তৃত কর, তোমার শিবিরের পর্দা বিস্তারিত হোক, ভয় করো না; তোমার দড়িগুলো লম্বা কর, তোমার সমস্ত গোঁজ দৃঢ় কর।</div>
<div class="v" id="v3"><span class="vn">3</span> কেননা তুমি ডানে ও বামে বিস্তৃত হবে, তোমার বংশ জাতিদের দেশ দখল করবে এবং ধ্বংসপ্রাপ্ত নগরগুলোতে লোক বসাবে।</div>
<div class="v" id="v4"><span class="vn">4</span> <span class="br-p"><br><br></span>ভয় করো না, কেননা তুমি লজ্জা পাবে না; <span class="br-p"><br><br></span>বিষণ্ন হয়ো না, কেননা তুমি অপ্রতিভ হবে না; <span class="br-p"><br><br></span>কারণ তুমি তোমার যৌবনের অপমান ভুলে যাবে, <span class="br-p"><br><br></span>আর তোমার বৈধব্যের দুর্নাম স্মরণে থাকবে না।</div>
<div class="v" id="v5"><span class="vn">5</span> <span class="br-p"><br><br></span>কেননা তোমার নির্মাতা তোমার স্বামী, <span class="br-p"><br><br></span>তাঁর নাম বাহিনীগণের মাবুদ; <span class="br-p"><br><br></span>আর ইসরাইলের পবিত্রতম তোমার মুক্তিদাতা, <span class="br-p"><br><br></span>তিনি সমস্ত দুনিয়ার আল্লাহ্‌ বলে আখ্যাত হবেন।</div>
<div class="v" id="v6"><span class="vn">6</span> <span class="br-p"><br><br></span>কারণ পরিত্যক্তা ও রূহে দুঃখিতা স্ত্রীর মত, কিংবা দূরীকৃতা যৌবনকালের স্ত্রীর মত হয়েছ, কিন্তু মাবুদ তোমাকে আবার ডেকেছেন; এই কথা তোমার আল্লাহ্‌ বলেন।</div>
<div class="v" id="v7"><span class="vn">7</span> <span class="br-p"><br><br></span>আমি ক্ষণকালের জন্য তোমাকে ত্যাগ করেছি, কিন্তু মহা করুণায় তোমাকে আশ্রয় দেব।</div>
<div class="v" id="v8"><span class="vn">8</span> আমি ক্রুদ্ধ হয়ে এক নিমেষমাত্র তোমার কাছ থেকে আমার মুখ লুকিয়েছিলাম, কিন্তু অনন্তকালস্থায়ী দয়াতে তোমার প্রতি করুণা করবো, এই কথা তোমার মুক্তিদাতা মাবুদ বলেন।</div>
<div class="v" id="v9"><span class="vn">9</span> <span class="br-p"><br><br></span>বস্তুত আমার কাছে এসব নূহের দিনগুলোর মত; কারণ আমি যেমন শপথ করেছি যে, নূহের জলরাশি আর ভূতল প্লাবিত করবে না, তেমনি এই শপথ করলাম যে, তোমার প্রতি আর ক্রুদ্ধ হব না, তোমাকে আর ভর্ৎসনাও করবো না।</div>
<div class="v" id="v10"><span class="vn">10</span> বস্তুত পর্বতমালা সরে যাবে, উপ-পর্বতগুলো টলবে; কিন্তু আমার অটল মহব্বত তোমার কাছ থেকে সরে যাবে না এবং আমার শান্তি-নিয়ম টলবে না; যিনি তোমার প্রতি অনুকম্পা করেন, সেই মাবুদ এই কথা বলেন।</div>
<div class="v" id="v11"><span class="vn">11</span> <span class="br-p"><br><br></span>হে দুঃখিনী, হে ঝড়ে আলোড়িতা, সান্ত্বনা-বঞ্চিতা, দেখ, আমি উজ্জ্বল পাথর দিয়ে তোমাকে তৈরি করবো, নীলকান্তমণি দ্বারা তোমার ভিত্তিমূল স্থাপন করবো;</div>
<div class="v" id="v12"><span class="vn">12</span> আর পদ্মরাগমণি দ্বারা তোমার আলিসা ও সূর্যকান্তমণি দ্বারা তোমার তোরণদ্বারগুলো ও মনোহর পাথর দ্বারা তোমার সমস্ত পরিসীমা নির্মাণ করবো।</div>
<div class="v" id="v13"><span class="vn">13</span> আর তোমার সন্তানেরা সকলে মাবুদের কাছ থেকে শিক্ষা পাবে, আর তোমার সন্তানদের পরম শান্তি হবে।</div>
<div class="v" id="v14"><span class="vn">14</span> তুমি ধার্মিকতায় স্থিরীকৃত হবে; তুমি জুলুম থেকে দূরে থাকবে, বস্তুত তুমি ভয় পাবে না; এবং ত্রাস থেকে দূরে থাকবে, বাস্তবিক তা তোমার কাছে আসবে না।</div>
<div class="v" id="v15"><span class="vn">15</span> দেখ, কেউ যদি তোমাকে আক্রমণ করে, তা আমা থেকে হবে না; যে তোমাকে আক্রমণ করবে, সে তোমার কারণেই মারা পড়বে।</div>
<div class="v" id="v16"><span class="vn">16</span> <span class="br-p"><br><br></span>দেখ, যে কর্মকার জ্বলন্ত অঙ্গারে বাতাস দেয়, আর তার কাজের জন্য অস্ত্র গঠন করে, আমিই তাকে সৃষ্টি করেছি, বিনাশ করার জন্য নাশকের সৃষ্টিও আমিই করেছি।</div>
<div class="v" id="v17"><span class="vn">17</span> যে কোন অস্ত্র তোমার বিরুদ্ধে গঠিত হয়, তা সার্থক হবে না; যে কোন জিহ্বা বিচারে তোমার প্রতিবাদিনী হয়, তাকে তুমি দোষী করবে। মাবুদের গোলামদের এই অধিকার এবং আমার কাছ থেকে তাদের এই ধার্মিকতা লাভ হয়, মাবুদ এই কথা বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>