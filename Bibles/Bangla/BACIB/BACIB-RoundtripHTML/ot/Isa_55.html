<html><head>
<meta http-equiv="Content-Type" content="text/html;charset=utf-8" />
<title>Isa 55 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 55);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_53.html">53</a> <a href="Isa_54.html">54</a> <b>55</b> <a href="Isa_56.html">56</a> <a href="Isa_57.html">57</a> ... <a href="Isa_66.html">66</a> </div><hr>
<h1>Isa 55</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নাজাত গ্রহণ করার দাওয়াত</h2><span class="vn">1</span> <span class="br-p"><br><br></span>হে পিপাসিত সমস্ত লোক, <span class="br-p"><br><br></span>তোমরা পানির কাছে এসো; <span class="br-p"><br><br></span>যার টাকা নেই, আসুক; <span class="br-p"><br><br></span>তোমরা এসো, খাদ্য ক্রয় কর, ভোজন কর; <span class="br-p"><br><br></span>হ্যাঁ, এসো, বিনা টাকায় খাদ্য, <span class="br-p"><br><br></span>বিনা মূল্যে আঙ্গুর-রস ও দুধ ক্রয় কর।</div>
<div class="v" id="v2"><span class="vn">2</span> <span class="br-p"><br><br></span>কেন অখাদ্যের জন্য টাকা খরচ করছো, <span class="br-p"><br><br></span>যাতে তৃপ্তি নেই, তার জন্য স্ব স্ব শ্রমফল দিচ্ছ? <span class="br-p"><br><br></span>শোন, আমার কথা শোন, উত্তম খাবার ভোজন কর, <span class="br-p"><br><br></span>পুষ্টিকর দ্রব্যে তোমাদের প্রাণ আপ্যায়িত হোক।</div>
<div class="v" id="v3"><span class="vn">3</span> <span class="br-p"><br><br></span>কান দাও, আমার কাছে এসো; <span class="br-p"><br><br></span>শোন, তোমাদের প্রাণ সঞ্জীবিত হবে; <span class="br-p"><br><br></span>আর আমি তোমাদের সঙ্গে একটি নিত্যস্থায়ী নিয়ম করবো, <span class="br-p"><br><br></span>দাউদের প্রতি কৃত অটল রহম স্থির করবো।</div>
<div class="v" id="v4"><span class="vn">4</span> <span class="br-p"><br><br></span>দেখ, আমি তাকে জাতিদের সাক্ষী হিসেবে, জাতিদের নায়ক ও হুকুমদাতা হিসেবে নিযুক্ত করলাম।</div>
<div class="v" id="v5"><span class="vn">5</span> দেখ, তুমি যে জাতিকে জান না, তাকে আহ্বান করবে; যে জাতি তোমাকে জানত না, সে তোমার কাছে দৌড়ে আসবে; এটা তোমার আল্লাহ্‌ মাবুদের জন্য, ইসরাইলের পবিত্রতমের হেতু ঘটবে, কেননা তিনি তোমাকে মহিমান্বিত করেছেন।</div>
<div class="v" id="v6"><span class="vn">6</span> <span class="br-p"><br><br></span>মাবুদের খোঁজ কর, যখন তাঁকে পাওয়া যায়, <span class="br-p"><br><br></span>তাঁকে ডাক, যখন তিনি কাছে থাকেন;</div>
<div class="v" id="v7"><span class="vn">7</span> <span class="br-p"><br><br></span>দুষ্ট তার পথ, অধার্মিক তার সঙ্কল্প ত্যাগ করুক; <span class="br-p"><br><br></span>এবং সে মাবুদের প্রতি ফিরে আসুক, <span class="br-p"><br><br></span>তাতে তিনি তার প্রতি করুণা করবেন; <span class="br-p"><br><br></span>আমাদের আল্লাহ্‌র প্রতি ফিরে আসুক, <span class="br-p"><br><br></span>কেননা তিনি প্রচুররূপে মাফ করবেন।</div>
<div class="v" id="v8"><span class="vn">8</span> <span class="br-p"><br><br></span>কারণ মাবুদ বলেন, আমার সমস্ত সঙ্কল্প ও তোমাদের সমস্ত সঙ্কল্প এক নয় এবং তোমাদের সমস্ত পথ ও আমার সমস্ত পথ এক নয়।</div>
<div class="v" id="v9"><span class="vn">9</span> কারণ ভূতল থেকে আসমান যত উঁচু, তোমাদের পথ থেকে আমার পথ ও তোমাদের সঙ্কল্প থেকে আমার সঙ্কল্প ততটাই উঁচু।</div>
<div class="v" id="v10"><span class="vn">10</span> বাস্তবিক যেমন বৃষ্টি বা হিম আসমান থেকে নেমে আসে, আর সেখানে ফিরে যায় না, কিন্তু ভূমিকে পানি দান করে ফলবতী ও অঙ্কুরিত করে এবং বপনকারীকে বীজ ও ভক্ষককে খাবার দেয়, আমার মুখনির্গত কালাম তেমনি হবে;</div>
<div class="v" id="v11"><span class="vn">11</span> তা নিষ্ফল হয়ে আমার কাছে ফিরে আসবে না, কিন্তু আমি যা ইচ্ছা করি, তা সম্পন্ন করবে এবং যে জন্য তা প্রেরণ করি, সেই বিষয়ে সিদ্ধ হবে।</div>
<div class="v" id="v12"><span class="vn">12</span> <span class="br-p"><br><br></span>কারণ তোমরা আনন্দ সহকারে বাইরে যাবে <span class="br-p"><br><br></span>এবং শান্তিতে তোমাদেরকে নিয়ে যাওয়া হবে। <span class="br-p"><br><br></span>পর্বত ও উপপর্বতগুলো তোমাদের সমক্ষে উচ্চৈঃস্বরে আনন্দগান করবে <span class="br-p"><br><br></span>এবং ক্ষেতের সমস্ত গাছ হাততালি দেবে।</div>
<div class="v" id="v13"><span class="vn">13</span> <span class="br-p"><br><br></span>কাঁটাগাছের পরিবর্তে দেবদারু, <span class="br-p"><br><br></span>কাঁটাঝোপের পরিবর্তে গুলমেঁদি উৎপন্ন হবে; <span class="br-p"><br><br></span>আর তা মাবুদের কীর্তিস্বরূপ হবে, <span class="br-p"><br><br></span>লোপহীন নিত্যস্থায়ী চিহ্ন হবে।</div>
</div>
<!-- PARSED ABOVE; EDITING MAY BREAK PARSER -->
</body></html>