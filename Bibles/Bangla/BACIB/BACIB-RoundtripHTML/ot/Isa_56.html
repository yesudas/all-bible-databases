<html><head>
<meta http-equiv="Content-Type" content="text/html;charset=utf-8" />
<title>Isa 56 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 56);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_54.html">54</a> <a href="Isa_55.html">55</a> <b>56</b> <a href="Isa_57.html">57</a> <a href="Isa_58.html">58</a> ... <a href="Isa_66.html">66</a> </div><hr>
<h1>Isa 56</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মাবুদের প্রতি আসক্তদের জন্য উদ্ধার</h2><span class="vn">1</span> <span class="br-p"><br><br></span>মাবুদ এই কথা বলেন, তোমরা ন্যায়বিচার রক্ষা কর, ধার্মিকতার অনুষ্ঠান কর, কেননা আমার উদ্ধার আগতপ্রায় এবং আমার ধার্মিকতার প্রকাশ সন্নিকট।</div>
<div class="v" id="v2"><span class="vn">2</span> ধন্য সেই ব্যক্তি, যে এরকম আচরণ করে এবং সেই মানব সন্তান, যে তা দৃঢ় করে রাখে, যে বিশ্রামবার পালন করে, নাপাক করে না এবং সমস্ত দুষ্কর্ম থেকে নিজের হাত রক্ষা করে।</div>
<div class="v" id="v3"><span class="vn">3</span> <span class="br-p"><br><br></span>আর মাবুদের প্রতি আসক্ত বিজাতি-সন্তান এই কথা না বলুক যে, মাবুদ তাঁর লোকবৃন্দ থেকে আমাকে নিশ্চয়ই বিভক্ত করবেন এবং নপুংসক না বলুক, দেখ, আমি একটি শুকনো গাছ।</div>
<div class="v" id="v4"><span class="vn">4</span> কেননা মাবুদ এই কথা বলেন যে, যে নপুংসক আমার বিশ্রামবার পালন করে, আমার সন্তোষজনক বিষয় মনোনীত করে ও আমার নিয়ম দৃঢ় করে রাখে,</div>
<div class="v" id="v5"><span class="vn">5</span> তাদেরকে আমি আমার গৃহের মধ্যে ও আমার প্রাচীরের ভিতরে পুত্রকন্যার চেয়ে উত্তম স্থান ও নাম দেব; আমি তাদেরকে লোপহীন অনন্তকালস্থায়ী নাম দেব।</div>
<div class="v" id="v6"><span class="vn">6</span> আর যে বিজাতি-সন্তানেরা মাবুদের পরিচর্যা করার জন্য, তাঁর নামের প্রতি মহব্বত দেখাবার জন্য ও তাঁর গোলাম হবার জন্য মাবুদের প্রতি আসক্ত হয়, অর্থাৎ যে কেউ বিশ্রামবার পালন করে, নাপাক করে না ও আমার নিয়ম দৃঢ় করে রাখে,</div>
<div class="v" id="v7"><span class="vn">7</span> তাদেরকে আমি আমার পবিত্র পর্বতে আনবো এবং আমার মুনাজাত-গৃহে আনন্দিত করবো; তাদের পোড়ানো-কোরবানী ও অন্য সমস্ত কোরবানী আমার কোরবানগাহ্‌র উপরে কবুল করা হবে, যেহেতু আমার গৃহ সর্বজাতির মুনাজাত-গৃহ বলে আখ্যাত হবে।</div>
<div class="v" id="v8"><span class="vn">8</span> <span class="br-p"><br><br></span>সার্বভৌম মাবুদ, যিনি ইসরাইলের দূরীকৃত লোকদেরকে সংগ্রহ করেন, তিনি বলেন, আমি আরও বেশি সংগ্রহ করে তার সংগৃহীত লোকদের সঙ্গে যোগ করবো।</div>
<div class="v" id="v9"><h2>ইসরাইলের প্রহরীদের দোষের কথা</h2><span class="vn">9</span> <span class="br-p"><br><br></span>হে মাঠের সমস্ত পশু, হে সমস্ত বন্যপশু, গ্রাস করতে এসো।</div>
<div class="v" id="v10"><span class="vn">10</span> তার প্রহরীরা অন্ধ, সকলেই অজ্ঞান; তারা সকলে বোবা কুকুর, ঘেউ ঘেউ করতে পারে না; তারা শুয়ে শুয়ে স্বপ্ন দেখে ও ঘুমাতে ভালবাসে।</div>
<div class="v" id="v11"><span class="vn">11</span> সেই কুকুরেরা পেটুক, তাদের কখনও তৃপ্তি বোধ হয় না; আর এরা বিবেচনা-বিহীন পালক; সকলে নির্বিশেষে নিজ নিজ পথের দিকে ফিরেছে, নিজ নিজ লাভের চেষ্টা করছে।</div>
<div class="v" id="v12"><span class="vn">12</span> প্রত্যেক জন বলে, চল, আমি আঙ্গুর-রস আনি, আমরা সুরাপানে মাতাল হব এবং যেমন আজকের দিন, তেমনি আগামীকালও হবে; তা আরও ভাল দিন হবে।</div>
</div>
<!-- PARSED ABOVE; EDITING MAY BREAK PARSER -->
</body></html>