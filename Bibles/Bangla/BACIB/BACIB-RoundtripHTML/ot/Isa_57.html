<html><head>
<meta http-equiv="Content-Type" content="text/html;charset=utf-8" />
<title>Isa 57 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 57);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_55.html">55</a> <a href="Isa_56.html">56</a> <b>57</b> <a href="Isa_58.html">58</a> <a href="Isa_59.html">59</a> ... <a href="Isa_66.html">66</a> </div><hr>
<h1>Isa 57</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের নিষ্ফল মূর্তিপূজা</h2><span class="vn">1</span> <span class="br-p"><br><br></span>ধার্মিক বিনষ্ট হচ্ছে, কিন্তু কেউ সেই বিষয়ে মনোযোগ করে না; আল্লাহ্‌ভক্ত ব্যক্তিরা ধ্বংস হয়ে যাচ্ছে, কিন্তু কেউ বিবেচনা করে না। তবুও বিপদের সম্মুখ থেকে ধার্মিককে নিয়ে যাওয়া হচ্ছে।</div>
<div class="v" id="v2"><span class="vn">2</span> সে শান্তিতে প্রবেশ করে; সরল পথগামীরা প্রত্যেকে নিজ নিজ বিছানার উপরে বিশ্রাম করে।</div>
<div class="v" id="v3"><span class="vn">3</span> <span class="br-p"><br><br></span>কিন্তু, হে জাদুকারিণীর পুত্ররা, জেনাকারী ও পতিতার বংশ, তোমরা এগিয়ে এখানে এসো।</div>
<div class="v" id="v4"><span class="vn">4</span> তোমরা কাকে উপহাস কর? কাকে দেখে মুখ বাঁকা কর ও জিহ্বা বের কর? তোমরা কি অধর্মের সন্তান ও মিথ্যাবাদীর বংশ নও?</div>
<div class="v" id="v5"><span class="vn">5</span> তোমরা এলা গাছগুলোর মধ্যে সমস্ত সবুজ গাছের তলে কামনায় জ্বলে ওঠো, তোমরা নানা উপত্যকায় ও শৈল-ফাটলের তলে নিজ নিজ বালকদেরকে জবেহ্‌ করে থাক।</div>
<div class="v" id="v6"><span class="vn">6</span> <span class="br-p"><br><br></span>উপত্যকার মসৃণ পাথরগুলোর মধ্যে তোমার অংশ, সেগুলোই তোমার অধিকার; তাদেরই উদ্দেশে তুমি পানীয় দ্রব্য ঢেলেছ, নৈবেদ্য উৎসর্গ করেছ। এই সমস্ত দেখে আমি কি ক্ষান্ত হব?</div>
<div class="v" id="v7"><span class="vn">7</span> তুমি উঁচু ও তুঙ্গ পর্বতের উপরে তোমার বিছানা পেতেছ; সেই স্থানেও তুমি কোরবানী করতে উঠেছিলে;</div>
<div class="v" id="v8"><span class="vn">8</span> আর তোমার প্রতীক দরজা ও চৌকাঠের পিছনে রেখেছ; কেননা তুমি আমাকে ছেড়ে আর এক জনকে পেয়ে কাপড় খুলে পালঙ্কে উঠেছ, নিজের বিছানা বৃদ্ধি করে ওদের সঙ্গে নিয়ম করেছ, ওদের বিছানা দেখে তা ভালবেসেছ।</div>
<div class="v" id="v9"><span class="vn">9</span> আর তুমি তেল মেখে বাদশাহ্‌র কাছে গমন করেছিলে, প্রচুর সুগন্ধিদ্রব্য ব্যবহার করেছিলে, দূরদেশে তোমার দূতদেরকে প্রেরণ করেছিলে এবং পাতাল পর্যন্ত নিজেকে অবনত করেছিলে।</div>
<div class="v" id="v10"><span class="vn">10</span> বেশি যাতায়াতের দরুন তুমি পথশ্রান্তা হয়েছিলে, তবুও ‘আশা নেই’ এমন কথা বল নি; তোমার হাতের নাড়ী টের পেয়েছে, এজন্য তুমি ক্লান্ত হও নি।</div>
<div class="v" id="v11"><span class="vn">11</span> <span class="br-p"><br><br></span>বল দেখি, কার কাছ থেকে এমন ত্রাসযুক্ত ও ভীত হয়েছ যে, মিথ্যা কথা বলছো? এবং আমাকে ভুলে গিয়েছ, মনে স্থান দাও নি? আমি কি চিরকাল ধরে নীরব থাকি নি, তাই বুঝি আমাকে ভয় কর না?</div>
<div class="v" id="v12"><span class="vn">12</span> আমি তোমার ধার্মিকতার তত্ত্ব আর তোমার সমস্ত কাজ দেখাব! সেসব তোমার উপকারী হবে না।</div>
<div class="v" id="v13"><span class="vn">13</span> তুমি যখন সাহায্যের জন্য কান্নাকাটি কর, তখন তোমার সঞ্চিত মূর্তিরা তোমাকে উদ্ধার করুক। কিন্তু বায়ু তাদেরকে উড়িয়ে নিয়ে যাবে, একটি নিশ্বাস সেগুলোকে নিয়ে যাবে; কিন্তু যে ব্যক্তি আমার শরণাপন্ন সে দেশের অধিকার পাবে ও আমার পবিত্র পর্বত অধিকার করবে।</div>
<div class="v" id="v14"><h2>মাবুদের সাহায্যের ওয়াদা</h2><span class="vn">14</span> <span class="br-p"><br><br></span>আর বলা হবে, <span class="br-p"><br><br></span>উঁচু কর, উঁচু কর, পথ পরিষ্কার কর, <span class="br-p"><br><br></span>আমার লোকদের পথ থেকে সমস্ত বাধা দূর কর।</div>
<div class="v" id="v15"><span class="vn">15</span> <span class="br-p"><br><br></span>কেননা যিনি উঁচু ও উন্নত, যিনি অনন্তকাল-নিবাসী, যাঁর নাম “পবিত্র”, তিনি এই কথা বলেন, আমি ঊর্ধ্বলোকে ও পবিত্র স্থানে বাস করি, চূর্ণ ও নম্র রূহ্‌ সম্পন্ন মানুষের সঙ্গেও বাস করি, যেন নম্র লোকদের রূহ্‌ ও চূর্ণ লোকদের হৃদয়কে সঞ্জীবিত করি।</div>
<div class="v" id="v16"><span class="vn">16</span> কারণ আমি প্রতিদিন ঝগড়া করবো না, সব সময় ক্রোধ করবো না; করলে রূহ্‌ এবং আমার নির্মিত সমস্ত প্রাণী, আমার সম্মুখে মূর্চ্ছা যাবে।</div>
<div class="v" id="v17"><span class="vn">17</span> তার লোভরূপ অপরাধে আমি ক্রুদ্ধ হলাম ও তাকে আঘাত করলাম, আমার মুখ লুকিয়ে ক্রোধ করলাম, তবুও সে বিমুখ হয়ে তার মনের মত পথে চললো।</div>
<div class="v" id="v18"><span class="vn">18</span> আমি তার সমস্ত পথ দেখেছি, আর তাকে সুস্থ করবো; আমি তার পথপ্রদর্শকও হব এবং তাকে ও তার শোকাকুলদেরকে সান্ত্বনারূপ ধন দেব। আমি ওষ্ঠাধরের ফল সৃষ্টি করি;</div>
<div class="v" id="v19"><span class="vn">19</span> শান্তি, শান্তি নিকটবর্তী ও দূরবর্তী উভয়েরই, মাবুদ এই কথা বলেন; হ্যাঁ, আমি তাকে সুস্থ করবো!</div>
<div class="v" id="v20"><span class="vn">20</span> কিন্তু দুষ্টরা আলোড়িত সমুদ্রের মত, তা তো স্থির হতে পারে না ও তার পানিতে পাঁক ও কাদা ওঠে।</div>
<div class="v" id="v21"><span class="vn">21</span> আমার আল্লাহ্‌ বলেন, দুষ্ট লোকদের কোন কিছুতেই শান্তি নেই।</div>
</div>
<!-- PARSED ABOVE; EDITING MAY BREAK PARSER -->
</body></html>