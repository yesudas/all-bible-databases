<html><head>
<meta http-equiv="Content-Type" content="text/html;charset=utf-8" />
<title>Isa 59 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 59);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_57.html">57</a> <a href="Isa_58.html">58</a> <b>59</b> <a href="Isa_60.html">60</a> <a href="Isa_61.html">61</a> ... <a href="Isa_66.html">66</a> </div><hr>
<h1>Isa 59</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের গুনাহ্‌</h2><span class="vn">1</span> <span class="br-p"><br><br></span>দেখ, মাবুদের হাত এমন সংকীর্ণ নয় যে, তিনি উদ্ধার করতে পারেন না; তাঁর কান এমন ভারী নয় যে, তিনি শুনতে পান না;</div>
<div class="v" id="v2"><span class="vn">2</span> কিন্তু তোমাদের অপরাধগুলো তোমাদের আল্লাহ্‌র সঙ্গে তোমাদের বিচ্ছেদ সৃষ্টি করেছে, তোমাদের সমস্ত গুনাহ্‌ তোমাদের থেকে তাঁর শ্রীমুখ আচ্ছাদন করেছে, এজন্য তিনি শোনেন না।</div>
<div class="v" id="v3"><span class="vn">3</span> বস্তুত তোমাদের হাত রক্তে ও তোমাদের অঙ্গুল অপরাধে নাপাক হয়েছে, তোমাদের ঠোট মিথ্যা কথা বলেছে, তোমাদের জিহ্বা নাফরমানীর কথা বলে।</div>
<div class="v" id="v4"><span class="vn">4</span> কেউ ধার্মিকতায় অভিযোগ করে না, কেউ সত্যে যুক্তি প্রদর্শন করে না; তারা অবস্তুতে নির্ভর করে ও মিথ্যা বলে, গর্ভে অনিষ্ট ধারণ করে ও অন্যায় প্রসব করে।</div>
<div class="v" id="v5"><span class="vn">5</span> তারা কালসাপের ডিম ফুটায় ও মাকড়সার জাল বুনে; যে তাদের ডিম খায়, সে মারা পড়ে, তা ফুটলে কালসাপ বের হয়।</div>
<div class="v" id="v6"><span class="vn">6</span> তাদের জালের সুতায় কাপড় হবে না, তাদের কাজে তারা আচ্ছাদিত হবে না, তাদের সমস্ত কাজ অধর্মের কাজ, তাদের হাতে দৌরাত্ম্যের কাজ থাকে।</div>
<div class="v" id="v7"><span class="vn">7</span> তাদের পা দুষ্কর্মের দিকে দৌড়ে যায়, তারা নির্দোষের রক্তপাত করতে ত্বরান্বিত হয়; তাদের সমস্ত চিন্তা অধর্মের চিন্তা, তাদের পথে ধ্বংস ও বিনাশ থাকে।</div>
<div class="v" id="v8"><span class="vn">8</span> তারা শান্তির পথ জানে না, তাদের পথে বিচার নেই; তারা নিজেদের পথ বাঁকা করেছে; যে কেউ সেই পথে যায়, সে শান্তি কি তা জানে না।</div>
<div class="v" id="v9"><span class="vn">9</span> <span class="br-p"><br><br></span>এজন্য বিচার আমাদের থেকে দূরে থাকে, ধার্মিকতা আমাদের সঙ্গ ধরতে পারে না; আমরা আলোর অপেক্ষা করি, কিন্তু দেখ, অন্ধকার; আলোর অপেক্ষা করি, কিন্তু অন্ধকারে ভ্রমণ করি।</div>
<div class="v" id="v10"><span class="vn">10</span> আমরা অন্ধ লোকদের মত দেওয়ালের জন্য হাতড়াই, চোখহীন লোকদের মত হাতড়াই; যেমন সন্ধ্যাবেলা তেমনি মধ্যাহ্নে আমরা হোঁচট খাই, মৃতদের মত আমরা অন্ধকার-স্থানে থাকি।</div>
<div class="v" id="v11"><span class="vn">11</span> আমরা সকলে ভল্লুকের মত গর্জন করি, ঘুঘুর মত দারুণ মাতম করি; আমরা বিচারের অপেক্ষা করি, কিন্তু তা নেই; উদ্ধারের অপেক্ষা করি, কিন্তু তা আমাদের থেকে দূরবর্তী।</div>
<div class="v" id="v12"><span class="vn">12</span> <span class="br-p"><br><br></span>কেননা তোমার সাক্ষাতে আমাদের অধর্ম অনেক হয়েছে, আমাদের গুনাহ্‌গুলো আমাদের বিরুদ্ধে সাক্ষ্য দিচ্ছে; ফলে আমাদের সমস্ত অধর্ম আমাদের সঙ্গে সঙ্গে রয়েছে, আর আমরা নিজেদের অপরাধগুলো জানি;</div>
<div class="v" id="v13"><span class="vn">13</span> সেগুলো অধর্ম ও মাবুদকে অস্বীকার, তার আল্লাহ্‌র পিছনে চলা থেকে বিমুখ হওয়া, উপদ্রবের ও বিদ্রোহের কথাবার্তা, মিথ্যা কথা দিলে ধারণ ও দিল থেকে বের করণ।</div>
<div class="v" id="v14"><span class="vn">14</span> আর ন্যায়বিচারকে পিছনে হটিয়ে দেওয়া হয়েছে এবং ধার্মিকতা দূরে দাঁড়িয়ে রয়েছে; বস্তুত চকে সত্য হোঁচট খেয়ে পড়েছে ও সরলতা প্রবেশ করতে পায় না।</div>
<div class="v" id="v15"><span class="vn">15</span> সত্য হারিয়ে গেছে, দুষ্কর্মত্যাগী লোক লুণ্ঠিত হচ্ছে। আর মাবুদ দৃষ্টিপাত করলেন, ন্যায়বিচার না থাকাতে অসন্তুষ্ট হলেন।</div>
<div class="v" id="v16"><span class="vn">16</span> <span class="br-p"><br><br></span>তিনি দেখলেন, সেখানে এমন কেউ নেই দেখে অবাক হলেন, কারণ সেখানে অনুরোধকারীও কেউ নেই; এই জন্য তাঁরই বাহু তাঁর জন্য উদ্ধার সাধন করলো, তাঁরই ধর্মশীলতা তাঁকে তুলে ধরলো।</div>
<div class="v" id="v17"><span class="vn">17</span> তিনি ধর্মশীলতারূপ বুকপাটা বাঁধলেন, মাথায় উদ্ধাররূপ শিরস্ত্র ধারণ করলেন, তিনি প্রতিশোধরূপ পোশাক পরলেন, পরিচ্ছদের মত উদ্যোগ-পরিহিত হলেন।</div>
<div class="v" id="v18"><span class="vn">18</span> লোকদের কাজ যেমন, তদনুসারেই তিনি প্রতিফল দেবেন; তার বিপক্ষদের ক্রোধরূপ, তার দুশমনদের প্রতিশোধরূপ দণ্ড দেবেন; উপকূলগুলোকে অপকারের প্রতিফল দেবেন।</div>
<div class="v" id="v19"><span class="vn">19</span> তাতে পশ্চিম দেশীয়েরা মাবুদের নাম ভয় করবে, সূর্যোদয়স্থানের লোকেরা তাঁর প্রতাপ থেকে ভয় পাবে; কারণ তিনি এমন প্রবল বন্যার মত আসবেন, যা মাবুদের বায়ু দ্বারা তাড়িত।</div>
<div class="v" id="v20"><span class="vn">20</span> আর এক জন মুক্তিদাতা আসবেন, সিয়োনের জন্য, ইয়াকুবের মধ্যে যারা অধর্ম থেকে ফিরে আসে তাদের জন্য, মাবুদ এই কথা বলেন।</div>
<div class="v" id="v21"><span class="vn">21</span> মাবুদ বলেন, তাদের সঙ্গে আমার নিয়ম এই, আমার রূহ্‌, যিনি তোমাতে অবস্থিতি করেছেন ও আমার সমস্ত কালাম, যা আমি তোমার মুখে দিয়েছি, সেসব তোমার মুখ থেকে, তোমার বংশের মুখ থেকে ও তোমার বংশোৎপন্ন বংশের মুখ থেকে আজ থেকে অনন্তকাল পর্যন্ত কখনও দূর করা যাবে না; মাবুদ এই কথা বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>