<html><head>
<meta http-equiv="Content-Type" content="text/html;charset=utf-8" />
<title>Isa 6 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_4.html">4</a> <a href="Isa_5.html">5</a> <b>6</b> <a href="Isa_7.html">7</a> <a href="Isa_8.html">8</a> ... <a href="Isa_66.html">66</a> </div><hr>
<h1>Isa 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইশাইয়ার উপর কাজের ভার অর্পণ</h2><span class="vn">1</span> <span class="br-p"><br><br></span>যে বছর বাদশাহ্‌ উষিয়ের মৃত্যু হয়, আমি প্রভুকে একটি উঁচু ও উন্নত সিংহাসনে উপবিষ্ট দেখলাম; তাঁর রাজ-পোশাকের নিচের অংশে এবাদতখানা পূর্ণ হয়েছিল।</div>
<div class="v" id="v2"><span class="vn">2</span> তাঁর কাছে সরাফগণ দণ্ডায়মান ছিলেন; তাঁদের মধ্যে প্রত্যেক জনের ছয়টি করে পাখা, প্রত্যেকে দু’টি পাখা দিয়ে নিজের মুখ আচ্ছাদন করেন ও দু’টি পাখা দ্বারা পা অচ্ছাদন করেন ও দু’টি পাখা দ্বারা উড়ে বেড়ান।</div>
<div class="v" id="v3"><span class="vn">3</span> আর তাঁরা পরস্পর ডেকে বলতে লাগলেন, <span class="br-p"><br><br></span>‘পবিত্র, পবিত্র, পবিত্র, বাহিনীগণের মাবুদ; <span class="br-p"><br><br></span>সমস্ত দুনিয়া তাঁর প্রতাপে পরিপূর্ণ।’</div>
<div class="v" id="v4"><span class="vn">4</span> <span class="br-p"><br><br></span>তখন ঘোষণাকারীর আওয়াজে প্রবেশ-দ্বারের কবাটগুলো কাঁপতে লাগল ও গৃহ ধোঁয়ায় পরিপূর্ণ হতে লাগল।</div>
<div class="v" id="v5"><span class="vn">5</span> <span class="br-p"><br><br></span>তখন আমি বললাম, হায়, আমি নষ্ট হলাম, কেননা আমি নাপাক-ওষ্ঠাধর মানুষ এবং নাপাক-ওষ্ঠাধর জাতির মধ্যে বাস করছি; আর আমার চোখ বাদশাহ্‌কে, বাহিনীগণের মাবুদকে দেখতে পেয়েছে।</div>
<div class="v" id="v6"><span class="vn">6</span> <span class="br-p"><br><br></span>পরে ঐ সরাফদের মধ্যে এক জন আমার কাছে উড়ে আসলেন, তাঁর হাতে ছিল একখানি জ্বলন্ত অঙ্গার, তিনি কোরবানগাহ্‌র উপর থেকে চিমটা দ্বারা তা নিয়েছিলেন।</div>
<div class="v" id="v7"><span class="vn">7</span> আর তিনি আমার মুখে তা স্পর্শ করে বললেন, দেখ, এই তোমার ওষ্ঠাধর স্পর্শ করেছে, তোমার অপরাধ ঘুচে গেল ও তোমার গুনাহ্‌র কাফ্‌ফারা হল।</div>
<div class="v" id="v8"><span class="vn">8</span> <span class="br-p"><br><br></span>পরে আমি প্রভুর কণ্ঠস্বর শুনতে পেলাম; তিনি বললেন, আমি কাকে পাঠাব? আমাদের পক্ষে কে যাবে? আমি বললাম, এই আমি, আমাকে পাঠাও।</div>
<div class="v" id="v9"><span class="vn">9</span> <span class="br-p"><br><br></span>তখন তিনি বললেন, তুমি যাও, এই জাতিকে বল, তোমরা শুনতে থেকো, কিন্তু বুঝো না এবং দেখতে থেকে, কিন্তু জেনো না।</div>
<div class="v" id="v10"><span class="vn">10</span> তুমি এই জাতির অন্তঃকরণ স্থূল কর, এদের কান ভারী কর ও এদের চোখ বন্ধ করে দাও, পাছে তারা চোখে দেখে, কানে শোনে, হৃদয়ে বোঝে এবং ফিরে আসে ও সুস্থ হয়।</div>
<div class="v" id="v11"><span class="vn">11</span> <span class="br-p"><br><br></span>তখন আমি বললাম, হে মালিক, কত দিন? তিনি বললেন, যতদিন সমস্ত নগর নিবাসবিহীন ও সমস্ত বাড়ি নরশূন্য এবং ভূমি ধ্বংস-স্থান হয়ে একেবারে উৎসন্ন না হয়, আর মাবুদ মানুষকে দূর না করেন,</div>
<div class="v" id="v12"><span class="vn">12</span> এবং দেশের মধ্যে অনেক ভূমি একেবারে পরিত্যক্ত না হয়।</div>
<div class="v" id="v13"><span class="vn">13</span> যদিও তার দশমাংশও থাকে, তবুও তাকে পুনর্বার গ্রাস করা যাবে; কিন্তু যেমন এলা ও অলোন গাছ ছিন্ন হলেও তার গুঁড়ি থাকে, তেমনি এই জাতির গুঁড়িস্বরূপ একটি পবিত্র বংশ থাকবে।</div>
</div>
<!-- PARSED ABOVE; EDITING MAY BREAK PARSER -->
</body></html>