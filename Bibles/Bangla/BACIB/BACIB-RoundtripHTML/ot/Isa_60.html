<html><head>
<meta http-equiv="Content-Type" content="text/html;charset=utf-8" />
<title>Isa 60 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 60);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_58.html">58</a> <a href="Isa_59.html">59</a> <b>60</b> <a href="Isa_61.html">61</a> <a href="Isa_62.html">62</a> ... <a href="Isa_66.html">66</a> </div><hr>
<h1>Isa 60</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রকৃত ইসরাইলের কুশল, পবিত্রতা ও সুখ</h2><span class="vn">1</span> <span class="br-p"><br><br></span>উঠ, আলোকিত হও, কেননা তোমার আলো উপস্থিত, <span class="br-p"><br><br></span>মাবুদের মহিমা তোমার উপরে উদিত হল।</div>
<div class="v" id="v2"><span class="vn">2</span> <span class="br-p"><br><br></span>কেননা, দেখ, অন্ধকার দুনিয়াকে, <span class="br-p"><br><br></span>ঘোর অন্ধকার জাতিদেরকে আচ্ছন্ন করছে, <span class="br-p"><br><br></span>কিন্তু তোমার উপরে মাবুদ উদিত হবেন <span class="br-p"><br><br></span>এবং তাঁর মহিমা তোমার উপরে দৃষ্ট হবে।</div>
<div class="v" id="v3"><span class="vn">3</span> <span class="br-p"><br><br></span>আর জাতিরা তোমার আলোর কাছে আগমন করবে, <span class="br-p"><br><br></span>বাদশাহ্‌রা তোমার অরুণোদয়ের আলোর কাছে আসবে।</div>
<div class="v" id="v4"><span class="vn">4</span> <span class="br-p"><br><br></span>তুমি চারদিকে চোখ তুলে দেখ, <span class="br-p"><br><br></span>ওরা সকলে একত্র হয়ে তোমার কাছে আসছে; <span class="br-p"><br><br></span>তোমার পুত্ররা দূর থেকে আসবে, <span class="br-p"><br><br></span>তোমার কন্যাদের কোলে করে আনা হবে।</div>
<div class="v" id="v5"><span class="vn">5</span> <span class="br-p"><br><br></span>তখন তুমি তা দেখে আনন্দে উজ্জ্বল হবে, <span class="br-p"><br><br></span>তোমার অন্তর স্পন্দিত ও বিকশিত হবে; <span class="br-p"><br><br></span>কেননা সমুদ্রের দ্রব্যরাশি তোমার দিকে ফিরিয়ে আনা যাবে, <span class="br-p"><br><br></span>জাতিদের ঐশ্বর্য তোমার কাছে আসবে।</div>
<div class="v" id="v6"><span class="vn">6</span> <span class="br-p"><br><br></span>তোমাকে আবৃত করবে উটের বহর, <span class="br-p"><br><br></span>মাদিয়ান ও ঐফার দ্রুতগামী সমস্ত উট; <span class="br-p"><br><br></span>সাবা দেশ থেকে সকলেই আসবে; <span class="br-p"><br><br></span>তারা সোনা ও কুন্দুরু আনবে <span class="br-p"><br><br></span>এবং মাবুদের প্রশংসার সুসংবাদ তবলিগ করবে।</div>
<div class="v" id="v7"><span class="vn">7</span> <span class="br-p"><br><br></span>কায়দারের সমস্ত ভেড়ার পাল তোমার কাছে একত্রীকৃত হবে, <span class="br-p"><br><br></span>নবায়োতের ভেড়াগুলো তোমার পরিচর্যা করবে; <span class="br-p"><br><br></span>আমার কোরবানগাহ্‌র উপরে কোরবানী হিসেবে তাদের কবুল করা হবে, <span class="br-p"><br><br></span>আর আমি নিজের ভূষণস্বরূপ গৃহ বিভূষিত করবো।</div>
<div class="v" id="v8"><span class="vn">8</span> <span class="br-p"><br><br></span>ওই কারা উড়ে আসছে, <span class="br-p"><br><br></span>মেঘের মত, নিজ নিজ খোপের দিকে কবুতরের মত?</div>
<div class="v" id="v9"><span class="vn">9</span> <span class="br-p"><br><br></span>সত্যিই উপকূলগুলো আমার অপেক্ষা করবে, <span class="br-p"><br><br></span>তর্শীশের সমস্ত জাহাজ অগ্রগামী হবে, <span class="br-p"><br><br></span>দূর থেকে তোমার সন্তানদের আনবে, <span class="br-p"><br><br></span>তাদের রূপা ও সোনার সঙ্গে আনবে, <span class="br-p"><br><br></span>তোমার আল্লাহ্‌ মাবুদের নামের জন্য, <span class="br-p"><br><br></span>ইসরাইলের পবিত্রতমের জন্য, <span class="br-p"><br><br></span>কেননা তিনি তোমাকে মহিমান্বিত করেছেন।</div>
<div class="v" id="v10"><span class="vn">10</span> <span class="br-p"><br><br></span>আর বিজাতি-সন্তানেরা তোমার প্রাচীর গাঁথবে, <span class="br-p"><br><br></span>তাদের বাদশাহ্‌রা তোমার পরিচর্যা করবে; <span class="br-p"><br><br></span>কেননা আমি ক্রুদ্ধ হয়ে তোমাকে প্রহার করেছি, <span class="br-p"><br><br></span>কিন্তু অনুগ্রহে তোমার প্রতি করুণা করলাম।</div>
<div class="v" id="v11"><span class="vn">11</span> <span class="br-p"><br><br></span>আর তোমার তোরণদ্বারগুলো সব সময় খোলা থাকবে, <span class="br-p"><br><br></span>দিনে বা রাতে কখনও বন্ধ থাকবে না; <span class="br-p"><br><br></span>জাতিদের ঐশ্বর্য তোমার কাছে আনা যাবে, <span class="br-p"><br><br></span>আর তাদের বাদশাহ্‌দেরকেও সঙ্গে আনা যাবে।</div>
<div class="v" id="v12"><span class="vn">12</span> <span class="br-p"><br><br></span>কারণ যে জাতি বা রাজ্য তোমার গোলামী স্বীকার না করবে, <span class="br-p"><br><br></span>তা বিনষ্ট হবে; <span class="br-p"><br><br></span>হ্যাঁ, সেই জাতিরা নিঃশেষে ধ্বংসপ্রাপ্ত হবে।</div>
<div class="v" id="v13"><span class="vn">13</span> <span class="br-p"><br><br></span>লেবাননের গৌরব তোমার কাছে আসবে, <span class="br-p"><br><br></span>দেবদারু, তিধর ও তাশূর গাছ একত্র আসবে, <span class="br-p"><br><br></span>আমার পবিত্র স্থান বিভূষিত করার জন্য আসবে, <span class="br-p"><br><br></span>এবং আমি আমার চরণের স্থান গৌরবান্বিত করবো।</div>
<div class="v" id="v14"><span class="vn">14</span> <span class="br-p"><br><br></span>আর যারা তোমাকে দুঃখ দিত, <span class="br-p"><br><br></span>তাদের সন্তানেরা হেঁট হয়ে তোমার কাছ আসবে; <span class="br-p"><br><br></span>এবং যারা তোমাকে হেয়জ্ঞান করতো, <span class="br-p"><br><br></span>তারা সকলে তোমার পদতলে সেজ্‌দা করবে, <span class="br-p"><br><br></span>আর তোমাকে বলবে, এটি মাবুদের নগরী, <span class="br-p"><br><br></span>এটি ইসরাইলের পবিত্রতমের সিয়োন।</div>
<div class="v" id="v15"><span class="vn">15</span> <span class="br-p"><br><br></span>তুমি পরিত্যক্তা ও ঘৃণিতা ছিলে, <span class="br-p"><br><br></span>তোমার মধ্য দিয়ে কেউ যাতায়াত করতো না, <span class="br-p"><br><br></span>তার পরিবর্তে আমি তোমাকে চিরস্থায়ী গর্বের পাত্র, <span class="br-p"><br><br></span>বহু পুরুষ পরমপরার আনন্দের পাত্র করবো।</div>
<div class="v" id="v16"><span class="vn">16</span> <span class="br-p"><br><br></span>আর তুমি জাতিদের দুধ পান করবে, <span class="br-p"><br><br></span>এবং বাদশাহ্‌দের স্তন চুষবে; <span class="br-p"><br><br></span>আর জানবে যে, আমি মাবুদই তোমার উদ্ধারকর্তা, <span class="br-p"><br><br></span>তোমার মুক্তিদাতা, ইয়াকুবের এক বীর।</div>
<div class="v" id="v17"><span class="vn">17</span> <span class="br-p"><br><br></span>আমি ব্রোঞ্জের পরিবর্তে সোনা এবং লোহার পরিবর্তে রূপা আনবো, <span class="br-p"><br><br></span>কাঠের পরিবর্তে ব্রোঞ্জ ও পাথরের পরিবর্তে লোহা আনবো; <span class="br-p"><br><br></span>আর আমি শান্তিকে তোমার অধ্যক্ষ্য করবো, <span class="br-p"><br><br></span>ধার্মিকতাকে তোমার শাসনকর্তা করবো।</div>
<div class="v" id="v18"><span class="vn">18</span> <span class="br-p"><br><br></span>আর শোনা যাবে না— তোমার দেশে উপদ্রবের কথা, <span class="br-p"><br><br></span>তোমার সীমার মধ্যে ধ্বংস ও বিনাশের কথা; <span class="br-p"><br><br></span>কিন্তু তুমি তোমার প্রাচীরের নাম ‘উদ্ধার’ রাখবে, <span class="br-p"><br><br></span>তোমার তোরণদ্বারের নাম ‘প্রশংসা’ রাখবে।</div>
<div class="v" id="v19"><h2>আল্লাহ্‌ হলেন সিয়োনের মহিমা</h2><span class="vn">19</span> <span class="br-p"><br><br></span>সূর্য আর দিনে তোমার জ্যোতি হবে না, <span class="br-p"><br><br></span>আলোর জন্য চন্দ্রও তোমাকে জ্যোৎস্না দেবে না, <span class="br-p"><br><br></span>কিন্তু মাবুদই তোমার চিরকালের জ্যোতি হবেন, <span class="br-p"><br><br></span>তোমার আল্লাহ্‌ই তোমার ভূষণ হবেন।</div>
<div class="v" id="v20"><span class="vn">20</span> <span class="br-p"><br><br></span>তোমার সূর্য আর অস্তমিত হবে না, <span class="br-p"><br><br></span>তোমার চন্দ্র আর ডুবে যাবে না; <span class="br-p"><br><br></span>কেননা মাবুদ তোমার চিরকালের জ্যোতি হবেন <span class="br-p"><br><br></span>এবং তোমার শোকের দিন সমাপ্ত হবে।</div>
<div class="v" id="v21"><span class="vn">21</span> <span class="br-p"><br><br></span>আর তোমার লোকেরা সকলে ধার্মিক হবে, <span class="br-p"><br><br></span>তারা চিরকালের জন্য দেশ অধিকার করবে, <span class="br-p"><br><br></span>তারা আমার রোপিত তরুর শাখা, আমার হাতের কাজ, <span class="br-p"><br><br></span>যেন আমার মহিমা প্রকাশিত হয়।</div>
<div class="v" id="v22"><span class="vn">22</span> <span class="br-p"><br><br></span>যে ছোট, সে হাজার হয়ে উঠবে, <span class="br-p"><br><br></span>যে ক্ষুদ্র, সে বলবান জাতি হয়ে উঠবে; <span class="br-p"><br><br></span>আমি মাবুদ যথাকালে তা দ্রুত সম্পন্ন করবো।</div>
</div>
<!-- PARSED ABOVE; EDITING MAY BREAK PARSER -->
</body></html>