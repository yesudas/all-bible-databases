<html><head>
<meta http-equiv="Content-Type" content="text/html;charset=utf-8" />
<title>Isa 61 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 61);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_59.html">59</a> <a href="Isa_60.html">60</a> <b>61</b> <a href="Isa_62.html">62</a> <a href="Isa_63.html">63</a> ... <a href="Isa_66.html">66</a> </div><hr>
<h1>Isa 61</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মুক্তিদাতার ঘোষণা ও তাঁর লোকদের সুখ</h2><span class="vn">1</span> <span class="br-p"><br><br></span>সার্বভৌম মাবুদের রূহ্‌ আমাতে অবস্থিতি করেন, কেননা নম্রদের কাছে সুসংবাদ তবলিগ করতে মাবুদ আমাকে অভিষেক করেছেন; তিনি আমাকে প্রেরণ করেছেন, যেন আমি ভগ্নান্তঃকরণ লোকদের ক্ষত বেঁধে দিই; যেন বন্দী লোকদের কাছে মুক্তি ও কারাগারে আটক লোকদের কাছে কারামোচন প্রচার করি;</div>
<div class="v" id="v2"><span class="vn">2</span> যেন মাবুদের প্রসন্নতার বছর ও আমাদের আল্লাহ্‌র প্রতিশোধের দিন ঘোষণা করি; যেন সমস্ত শোকার্তকে সান্ত্বনা দিতে পারি;</div>
<div class="v" id="v3"><span class="vn">3</span> যেন সিয়োনের শোকার্ত লোকদের বর দিই, যেন তাদেরকে ভস্মের পরিবর্তে সৌন্দর্যের তাজ, শোকের পরিবর্তে আনন্দের তেল, অবসন্ন রূহের পরিবর্তে প্রশংসারূপ পরিচ্ছদ দান করি; তাই তাদের বলা হবে ধার্মিকতার গাছ, মাবুদ তাদের রোপন করেছেন তাঁর গৌরব প্রকাশের জন্য।</div>
<div class="v" id="v4"><span class="vn">4</span> <span class="br-p"><br><br></span>তারা পুরাকালের ধ্বংসপ্রাপ্ত সমস্ত স্থান নির্মাণ করবে, আগেকার দিনের উৎসন্ন সমস্ত স্থান গেঁথে তুলবে এবং ধ্বংসপ্রাপ্ত নগর, বহু পুরুষ আগের উৎসন্ন সমস্ত স্থান নতুন করবে।</div>
<div class="v" id="v5"><span class="vn">5</span> আর বিদেশীরা দাঁড়িয়ে তোমাদের পাল চরাবে, বিজাতি-সন্তানেরা তোমাদের শস্য-ক্ষেতের কৃষক ও তোমাদের আঙ্গুর-ক্ষেতের পাইটকারী হবে।</div>
<div class="v" id="v6"><span class="vn">6</span> কিন্তু তোমরা মাবুদের ইমাম বলে আখ্যাত হবে, লোকে তোমাদেরকে আমাদের আল্লাহ্‌র পরিচারক বলবে; তোমরা জাতিদের ঐশ্বর্য ভোগ করবে ও তাদের প্রতাপে গর্ব করবে।</div>
<div class="v" id="v7"><span class="vn">7</span> তোমাদের লজ্জার পরিবর্তে দ্বিগুণ অংশ হবে; অপমানের পরিবর্তে লোকেরা নিজ নিজ অধিকারে আনন্দধ্বনি করবে, সেজন্য নিজেদের দেশে দ্বিগুণ অংশ পাবে; তাদের আনন্দ চিরস্থায়ী হবে।</div>
<div class="v" id="v8"><span class="vn">8</span> কেননা আমি মাবুদ ন্যায়বিচার ভালবাসি, অধর্মযুক্ত অপহরণ ঘৃণা করি; আর আমি সত্যে তাদের কাজের ফল দেব ও তাদের সঙ্গে চিরস্থায়ী একটি নিয়ম করবো।</div>
<div class="v" id="v9"><span class="vn">9</span> আর তাদের বংশ জাতিদের মধ্যে ও তাদের সন্তানেরা লোকবৃন্দের মধ্যে পরিচিত হবে; দেখামাত্র সকলে তাদেরকে চিনবে যে, তারা মাবুদের দোয়াপ্রাপ্ত বংশ।</div>
<div class="v" id="v10"><span class="vn">10</span> <span class="br-p"><br><br></span>‘আমি মাবুদে অতিশয় আনন্দ করবো, আমার প্রাণ আমার আল্লাহ্‌কে নিয়ে উল্লাস করবে; কেননা বর যেমন ইমামের সাজ-পোশাকের মত টুপি পরে, কন্যা যেমন তার রত্নরাজি দ্বারা নিজেকে অলঙ্কৃতা করে, তেমনি তিনি আমাকে উদ্ধারের কাপড় পরিয়েছেন, ধার্মিকতার কোর্তায় আচ্ছাদন করেছেন।’</div>
<div class="v" id="v11"><span class="vn">11</span> বস্তুত ভূমি যেমন তার অঙ্কুর বের করে, বাগান যেমন নিজের মধ্যে উপ্ত বীজ অঙ্কুরিত করে, তেমনি আল্লাহ্‌ মালিক সমস্ত জাতির সাক্ষাতে ধার্মিকতা ও প্রশংসা অঙ্কুরিত করবেন।</div>
</div>
<!-- PARSED ABOVE; EDITING MAY BREAK PARSER -->
</body></html>