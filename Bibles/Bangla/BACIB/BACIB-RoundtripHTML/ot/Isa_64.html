<html><head>
<meta http-equiv="Content-Type" content="text/html;charset=utf-8" />
<title>Isa 64 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 64);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_62.html">62</a> <a href="Isa_63.html">63</a> <b>64</b> <a href="Isa_65.html">65</a> <a href="Isa_66.html">66</a> </div><hr>
<h1>Isa 64</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আহা, তুমি আসমান বিদীর্ণ করে নেমে এসো, পর্বতমালা তোমার সাক্ষাতে ভয়ে কেঁপে উঠুক;</div>
<div class="v" id="v2"><span class="vn">2</span> যেমন আগুন ডালপালা জ্বালিয়ে দেয়, যেমন আগুন পানি ফুটায় তেমনি তোমার বিপক্ষদের কাছে তোমার নাম প্রকাশ কর; তোমার সাক্ষাতে জাতিরা কেঁপে উঠুক।</div>
<div class="v" id="v3"><span class="vn">3</span> যখন তুমি ভয়ানক কাজ করেছিলে, যার অপেক্ষা আমরা করি নি, তখন তুমি নেমে এসেছিলে, তোমার সাক্ষাতে পর্বতমালা কেঁপে উঠেছিল।</div>
<div class="v" id="v4"><span class="vn">4</span> কারণ পুরাকাল থেকে লোকে শুনে নি, কানে অনুভব করে নি, চোখে দেখে নি যে, তোমা ভিন্ন আর কোন আল্লাহ্‌ আছেন, যিনি তাঁর অপেক্ষাকারীর পক্ষে কাজ করে থাকেন।</div>
<div class="v" id="v5"><span class="vn">5</span> যে জন আনন্দপূর্বক সঠিক কাজ করে, যারা তোমার পথে তোমাকে স্মরণ করে, সে সকলের সঙ্গে তুমি সাক্ষাৎ করে থাক; দেখ, তুমি ক্রুদ্ধ হয়েছ, আর আমরা গুনাহ্‌ করেছি, বহুকাল থেকে এই অবস্থাতে আছি, তবে আমরা কি উদ্ধার পাব?</div>
<div class="v" id="v6"><span class="vn">6</span> আমরা তো সকলে নাপাক ব্যক্তির মত হয়েছি, আমাদের সব ধার্মিকতা মলিন কাপড়ের সমান; আর আমরা সকলে পাতার মত শুকিয়ে গিয়েছি, আমাদের অপরাধগুলো বায়ুর মত আমাদেরকে উড়িয়ে নিয়ে যায়।</div>
<div class="v" id="v7"><span class="vn">7</span> আবার, কেউ তোমার নামে ডাকে না, তোমাকে ধরতে উৎসুক হয় না; কেননা তুমি আমাদের থেকে তোমার মুখ লুকিয়েছ, আমাদের অপরাধের হাতে আমাদেরকে গলে যেতে দিচ্ছ।</div>
<div class="v" id="v8"><span class="vn">8</span> <span class="br-p"><br><br></span>কিন্তু এখন, হে মাবুদ, তুমি আমাদের পিতা; আমরা মাটি, আর তুমি আমাদের কুমার; আমরা সকলে তোমার হাতের কাজ।</div>
<div class="v" id="v9"><span class="vn">9</span> হে মাবুদ, বিষম ক্রুদ্ধ হয়ো না, চিরকাল অপরাধ মনে রেখো না; ফরিয়াদ করি, দেখ, দৃষ্টি কর, আমরা সকলে তোমার লোক।</div>
<div class="v" id="v10"><span class="vn">10</span> তোমার পবিত্র সমস্ত নগর মরুভূমি হয়ে গেছে, সিয়োন মরুভূমি হয়ে গেছে, জেরুশালেম ধ্বংসস্থান।</div>
<div class="v" id="v11"><span class="vn">11</span> আমাদের পূর্বপুরুষেরা যেখানে তোমার প্রশংসা করতেন, আমাদের সেই পবিত্র ও সুশোভন গৃহ আগুনে পুড়িয়ে দেওয়া হয়েছে এবং আমাদের মনোরম সমস্ত বস্তু ধ্বংস হয়েছে।</div>
<div class="v" id="v12"><span class="vn">12</span> হে মাবুদ, এসব দেখেও তুমি কি ক্ষান্ত থাকবে? তুমি কি নীরব থাকবে ও আমাদেরকে বিষম দুঃখ দেবে?</div>
</div>
<!-- PARSED ABOVE; EDITING MAY BREAK PARSER -->
</body></html>