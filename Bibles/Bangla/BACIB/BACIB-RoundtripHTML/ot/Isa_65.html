<html><head>
<meta http-equiv="Content-Type" content="text/html;charset=utf-8" />
<title>Isa 65 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 65);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_63.html">63</a> <a href="Isa_64.html">64</a> <b>65</b> <a href="Isa_66.html">66</a> </div><hr>
<h1>Isa 65</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আল্লাহ্‌র লোকদের সুখ ও দুশমনদের বিনাশ</h2><span class="vn">1</span> <span class="br-p"><br><br></span>যারা জিজ্ঞাসা করে নি, আমি তাদেরকে আমার সন্ধান করতে দিয়েছি; যারা আমার খোঁজ করে নি, আমি তাদেরকে আমার উদ্দেশ পেতে দিয়েছি; যে জাতি আমার নামে আখ্যাত হয় নি, তাকে আমি বললাম, “দেখ, এই আমি, দেখ এই আমি।”</div>
<div class="v" id="v2"><span class="vn">2</span> আমি সমস্ত দিন বিদ্রোহী লোকবৃন্দের প্রতি আমার দু’হাত বাড়িয়েই রয়েছি; তারা নিজ নিজ কল্পনার অনুসরণ করে কুপথে গমন করে।</div>
<div class="v" id="v3"><span class="vn">3</span> সেই লোকেরা আমার সাক্ষাতে অনবরত আমাকে অসন্তুষ্ট করে, বাগানের মধ্যে কোরবানী করে, ইটের উপরে সুগন্ধিদ্রব্য জ্বালায়।</div>
<div class="v" id="v4"><span class="vn">4</span> তারা কবর-স্থানে বসে, গুপ্ত স্থানে রাত যাপন করে; তারা শূকরের গোশ্‌ত ভোজন করে ও তাদের পাত্রে ঘৃণিত মাংসের ঝোল থাকে;</div>
<div class="v" id="v5"><span class="vn">5</span> তারা বলে, স্বস্থানে থাক, আমার কাছে এসো না, কেননা তোমার চেয়ে আমি পবিত্র। এরা আমার নাসিকার ধোঁয়া, সমস্ত দিন জ্বলতে থাকা আগুন।</div>
<div class="v" id="v6"><span class="vn">6</span> <span class="br-p"><br><br></span>দেখ, আমার সম্মুখে এই কথা লেখা আছে; আমি নীরব থাকব না, প্রতিফল দেব; এদের কোলেই প্রতিফল দেব;</div>
<div class="v" id="v7"><span class="vn">7</span> মাবুদ বলেন, আমি তোমাদের কৃত অপরাধ এবং এর সঙ্গে তোমাদের পূর্বপুরুষদের কৃত অপরাধগুলোর প্রতিফল দেব; তারা পর্বতমালার উপরে সুগন্ধি দ্রব্য জ্বালাত, উপপর্বতগুলোর উপরে আমাকে টিট্‌কারি দিত, সেজন্য আমি আগে তাদের কাজের পরিমাণ করে তাদের প্রতিফল দেব।</div>
<div class="v" id="v8"><span class="vn">8</span> <span class="br-p"><br><br></span>মাবুদ এই কথা বলেন, আঙ্গুরগুচ্ছে ফলের রস দেখলে লোকে যেমন বলে, এটি বিনষ্ট করো না, কেননা এতে বরকত আছে; তেমনি আমি আমার গোলামদের জন্য করবো, সমুদয় বিনাশ করবো না।</div>
<div class="v" id="v9"><span class="vn">9</span> আর আমি ইয়াকুব থেকে একটি বংশকে এবং এহুদা থেকে আমার পর্বতমালার এক জন অধিকারীকে উৎপন্ন করবো, আমার মনোনীত লোকেরা তা অধিকার করবে ও আমার গোলামেরা সেখানে বসতি করবে।</div>
<div class="v" id="v10"><span class="vn">10</span> আর আমার যে লোকবৃন্দ আমার খোঁজ করেছে, তাদের জন্য শারোণ হবে ভেড়ার পালের খোঁয়াড় এবং আখোর উপত্যকা হবে গরুর পালের বিশ্রাম-স্থান।</div>
<div class="v" id="v11"><span class="vn">11</span> কিন্তু তোমরা যারা মাবুদকে ত্যাগ করছো, আমার পবিত্র পর্বত ভুলে যাচ্ছ, ভাগ্য দেবতার জন্য টেবিল সাজিয়ে থাক এবং নিরূপণী দেবীর উদ্দেশে মিশ্র সুরা পূর্ণ করে থাক,</div>
<div class="v" id="v12"><span class="vn">12</span> তোমাদেরকে আমি তলোয়ারের জন্য নির্ধারণ করলাম, আর তোমরা সকলে বধ্য-স্থানে অবনত হবে; কারণ আমি ডাকলে তোমরা উত্তর দিতে না, আমি কথা বললে শুনতে না; কিন্তু আমার দৃষ্টিতে যা মন্দ তা-ই করতে এবং যাতে আমি আনন্দ পাই না, তা-ই তোমরা মনোনীত করতে।</div>
<div class="v" id="v13"><span class="vn">13</span> <span class="br-p"><br><br></span>এজন্য সার্বভৌম মাবুদ এই কথা বলেন, দেখ, আমার গোলামেরা ভোজন করবে, কিন্তু তোমরা ক্ষুধার্ত থাকবে; দেখ, আমার গোলামেরা পান করবে, কিন্তু তোমরা তৃষ্ণার্ত থাকবে; দেখ, আমার গোলামেরা আনন্দ করবে, কিন্তু তোমরা লজ্জিত হবে;</div>
<div class="v" id="v14"><span class="vn">14</span> দেখ, আমার গোলামেরা অন্তরের সুখে আনন্দরব করবে, কিন্তু তোমরা অন্তরের দুঃখে কান্নাকাটি করবে এবং রূহের ক্ষোভে হাহাকার করবে।</div>
<div class="v" id="v15"><span class="vn">15</span> আর তোমরা আমার মনোনীত লোকদের কাছে তোমাদের নাম বদদোয়ারূপে রেখে যাবে এবং সার্বভৌম মাবুদ তোমাকে হত্যা করবেন, আর তিনি তাঁর গোলামদের অন্য নাম রাখবেন।</div>
<div class="v" id="v16"><span class="vn">16</span> যে ব্যক্তি দুনিয়াতে নিজেকে দোয়া করবে, সে বিশ্বস্ততার আল্লাহ্‌র নামে নিজেকে দোয়া করবে; এবং যে ব্যক্তি দুনিয়াতে শপথ করবে, সে বিশ্বস্ততার আল্লাহ্‌র নামে শপথ করবে; কেননা পূর্বকালীন সমস্ত সঙ্কট লোকে ভুলে যাবে ও আমার দৃষ্টি থেকে তা লুকাবে।</div>
<div class="v" id="v17"><h2>নতুন আসমান ও নতুন জমিন</h2><span class="vn">17</span> <span class="br-p"><br><br></span>কারণ দেখ, আমি নতুন আসমানের ও নতুন দুনিয়ার সৃষ্টি করি; এবং আগে যা ছিল, তা স্মরণে থাকবে না, আর মনে পড়বে না।</div>
<div class="v" id="v18"><span class="vn">18</span> কিন্তু আমি যা সৃষ্টি করি, তোমরা তাতে চিরকাল আমোদ ও উল্লাস কর; কারণ দেখ, আমি জেরুশালেমকে উল্লাসভূমি ও তার লোকদেরকে আনন্দ-ভূমি করে সৃষ্টি করি।</div>
<div class="v" id="v19"><span class="vn">19</span> আমি জেরুশালেমে উল্লাস করবো, আমার লোকদেরকে নিয়ে আমোদ করবো; এবং তার মধ্যে ফোঁপানোর আওয়াজ কি ক্রন্দনের আওয়াজ আর শোনা যাবে না।</div>
<div class="v" id="v20"><span class="vn">20</span> সে স্থান থেকে অল্প দিনের কোন শিশু কিংবা অসমপূর্ণায়ু কোন বৃদ্ধ যাবে না; বরং বালকই এক শত বছর বয়ঃক্রমে মারা যাবে; এবং যে কেউ এক শত বছর বয়সের আগে মারা যাবে সে বদদোয়াগ্রস্ত বলে বিবেচিত হবে।</div>
<div class="v" id="v21"><span class="vn">21</span> আর লোকেরা বাড়ি নির্মাণ করে তার মধ্যে বসতি করবে, আঙ্গুরক্ষেত প্রস্তুত করে তার ফল ভোগ করবে।</div>
<div class="v" id="v22"><span class="vn">22</span> তারা বাড়ি নির্মাণ করলে অন্যে বাস করবে না, তারা রোপণ করলে অন্যে ভোগ করবে না; বস্তুত আমার লোকদের আয়ু গাছের আয়ুর মত হবে এবং আমার মনোনীত লোকেরা দীর্ঘকাল নিজ নিজ হাতের শ্রমফল ভোগ করবে।</div>
<div class="v" id="v23"><span class="vn">23</span> তারা বৃথা পরিশ্রম করবে না, দুর্দশার জন্য সন্তানের জন্ম দেবে না, কারণ তারা মাবুদের দোয়াপ্রাপ্ত বংশ ও তাদের সন্তানেরা তাদের সহবর্তী হবে।</div>
<div class="v" id="v24"><span class="vn">24</span> আর তাদের ডাকবার আগে আমি উত্তর দেব, তারা কথা বলতে না বলতে আমি শুনব।</div>
<div class="v" id="v25"><span class="vn">25</span> নেকড়ে বাঘ ও ভেড়ার বাচ্চা একত্র চরবে, সিংহ বলদের মত বিচালি খাবে; আর ধূলিই সাপের খাদ্য হবে। তারা আমার পবিত্র পর্বতের কোন স্থানে কোন ক্ষতি কিংবা বিনাশ করবে না, মাবুদ এই কথা বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>