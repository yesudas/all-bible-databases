<html><head>
<meta http-equiv="Content-Type" content="text/html;charset=utf-8" />
<title>Isa 7 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 7);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_5.html">5</a> <a href="Isa_6.html">6</a> <b>7</b> <a href="Isa_8.html">8</a> <a href="Isa_9.html">9</a> ... <a href="Isa_66.html">66</a> </div><hr>
<h1>Isa 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ উষিয়কে নিশ্চয়তা দেওয়া</h2><span class="vn">1</span> <span class="br-p"><br><br></span>এহুদার বাদশাহ্‌ উষিয়ের পৌত্র যোথমের পুত্র আহসের সময়ে অরামের বাদশাহ্‌ রৎসীন ও ইসরাইলের বাদশাহ্‌ রমলিয়ের পুত্র পেকহ, জেরুশালেমের বিরুদ্ধে যুদ্ধ করতে গেলেন, কিন্তু যুদ্ধে তা জয় করতে পারলেন না।</div>
<div class="v" id="v2"><span class="vn">2</span> তখন দাউদের কুলকে জানানো হল যে, অরাম আফরাহীমের সহায় হয়েছে। তাতে তাঁর ও তাঁর লোকদের হৃদয় আলোড়িত হল, যেমন বনের সমস্ত গাছ বায়ুর দ্বারা আলোড়িত হয়।</div>
<div class="v" id="v3"><span class="vn">3</span> <span class="br-p"><br><br></span>তখন মাবুদ ইশাইয়াকে বললেন, তুমি ও তোমার পুত্র শার-যাশূব উভয়ে আহসের সঙ্গে সাক্ষাৎ করার জন্য উপরিস্থ পুষ্করিণীর প্রণালীর মুখের কাছে ধোপাদের ক্ষেতের রাজপথে যাও এবং তাকে বল,</div>
<div class="v" id="v4"><span class="vn">4</span> সাবধান, সুস্থির হও; ধোঁয়া ওঠা এই দুই কাঠের শেষ প্রান্ত থেকে, রৎসীন ও অরাম এবং রমলিয়ের পুত্রের ক্রোধের আগুনকে ভয় পেয়ো না, তোমার হৃদয়কে নিরাশ হতে দিও না।</div>
<div class="v" id="v5"><span class="vn">5</span> অরাম, আফরাহীম ও রমলিয়ের পুত্র তোমার বিরুদ্ধে এই ধ্বংসের মন্ত্রণা করেছে, বলেছে,</div>
<div class="v" id="v6"><span class="vn">6</span> এসো, আমরা এহুদার বিরুদ্ধে যাত্রা করি, তাকে ধ্বংস করি ও আমাদের পক্ষে যোগ দিতে তাকে বাধ্য করি এবং তার মধ্যে এক জনকে, টাবেলের পুত্রকে বাদশাহ্‌ করি।</div>
<div class="v" id="v7"><span class="vn">7</span> এজন্য সার্বভৌম মাবুদ এই কথা বলছেন, তা স্থির থাকবে না এবং সিদ্ধও হবে না।</div>
<div class="v" id="v8"><span class="vn">8</span> কেননা অরামের মাথা দামেস্ক ও দামেস্কের মাথা রৎসীন। আর পঁয়ষট্টি বছর গত হলে আফরাহীম বিনষ্ট হবে, আর জাতি হিসেবে থাকবে না।</div>
<div class="v" id="v9"><span class="vn">9</span> আর আফরাহীমের মাথা সামেরিয়া ও সামেরিয়ার মাথা রমলিয়ের পুত্র। ঈমানে স্থির না থাকলে তোমরা কোনক্রমে স্থির থাকতে পারবে না।</div>
<div class="v" id="v10"><h2>ইম্মানূয়েলের চিহ্ন</h2><span class="vn">10</span> <span class="br-p"><br><br></span>মাবুদ আহসকে আবার বললেন,</div>
<div class="v" id="v11"><span class="vn">11</span> তুমি তোমার আল্লাহ্‌ মাবুদের কাছে কোন চিহ্ন যাচ্ঞা কর, তা অধোলোক থেকে ঊর্ধ্বলোকে যে কোন স্থানে হতে পারে।</div>
<div class="v" id="v12"><span class="vn">12</span> <span class="br-p"><br><br></span>কিন্তু আহস বললেন, আমি যাচ্ঞা করবো না, মাবুদের পরীক্ষাও করবো না।</div>
<div class="v" id="v13"><span class="vn">13</span> <span class="br-p"><br><br></span>তিনি বললেন, হে দাউদের কুল, তোমরা একবার শোন, মানুষকে ক্লান্ত করা কি তোমাদের দৃষ্টিতে ক্ষুদ্র বিষয় যে, আমার আল্লাহ্‌কেও ক্লান্ত করবে?</div>
<div class="v" id="v14"><span class="vn">14</span> অতএব প্রভু নিজে তোমাদেরকে একটি চিহ্ন দেবেন; দেখ, এক জন কুমারী কন্যা গর্ভবতী হয়ে পুত্র প্রসব করবে ও তাঁর নাম ইম্মানূয়েল [আমাদের সঙ্গে আল্লাহ্‌] রাখবে।</div>
<div class="v" id="v15"><span class="vn">15</span> যা মন্দ তা অগ্রাহ্য করার এবং যা ভাল তা মনোনীত করার জ্ঞান পাবার সময়ে বালকটি দই ও মধু খাবে।</div>
<div class="v" id="v16"><span class="vn">16</span> বাস্তবিক যা মন্দ তা অগ্রাহ্য করার ও যা ভাল তা মনোনীত করার জ্ঞান বালকটির না হতে, যে দেশের দুই বাদশাহ্‌কে তুমি ঘৃণা করছো, সে দেশ পরিত্যক্ত হবে।</div>
<div class="v" id="v17"><span class="vn">17</span> এহুদা থেকে আফরাহীমের পৃথক হবার দিন থেকে যে রকম সময় কখনও হয় নি, মাবুদ তোমার প্রতি, তোমার লোকদের ও তোমার পিতৃ-কুলের প্রতি সেই রকম সময় উপস্থিত করবেন, আসেরিয়া দেশের বাদশাহ্‌কে আনবেন।</div>
<div class="v" id="v18"><span class="vn">18</span> <span class="br-p"><br><br></span>আর সেদিন মাবুদ মিসরের সমস্ত নদী প্রান্তস্থ মৌমাছির প্রতি ও আসেরিয়া দেশের মৌমাছির প্রতি শিস্‌ দেবেন।</div>
<div class="v" id="v19"><span class="vn">19</span> তাতে তারা সকলে এসে উৎসন্ন উপত্যকাগুলোতে, শৈলের ছিদ্র সকলে, কাঁটাবনে ও মাঠে মাঠে বসবে।</div>
<div class="v" id="v20"><span class="vn">20</span> সেদিন প্রভু ফোরাত নদীর পারস্থ ভাড়াটিয়া ক্ষুর দ্বারা, আসেরিয়ার বাদশাহ্‌র দ্বারা, মাথা ও পায়ের লোম ক্ষৌরি করে দেবেন এবং তা দিয়ে দাড়িও ফেলবেন।</div>
<div class="v" id="v21"><span class="vn">21</span> সেদিন যদি কেউ একটি হৃষ্টপুষ্ট গাভী ও দু’টি ভেড়া পোষে,</div>
<div class="v" id="v22"><span class="vn">22</span> তবে তারা যে দুধ দেবে, সেই দুধের আধিক্যে সে দই খাবে; বস্তুত দেশের মধ্যে অবশিষ্ট সমস্ত লোক দই ও মধু খাবে।</div>
<div class="v" id="v23"><span class="vn">23</span> <span class="br-p"><br><br></span>আর সেদিন, যে যে স্থানে এক হাজার রূপার মুদ্রা মূল্যের এক হাজার আঙ্গুরলতা আছে, সেসব স্থান কাঁটাঝোপ আর কাঁটাগাছ হবে;</div>
<div class="v" id="v24"><span class="vn">24</span> লোকে তীর ধনুক নিয়ে সেই স্থানে যাবে, কেননা সমস্ত দেশ কাঁটাঝোপ আর কাঁটাগাছের জঙ্গল হবে;</div>
<div class="v" id="v25"><span class="vn">25</span> এবং যেসব পার্বত্য-ভূমি কোদাল দ্বারা খনন করা যায়, সেসব স্থানে কাঁটাঝোপের ও কাঁটার ভয়ে তুমি গমন করবে না; তা বলদের চরাণিস্থান ও ভেড়ার পদতলে দলিত হবার স্থান হবে।</div>
</div>
<!-- PARSED ABOVE; EDITING MAY BREAK PARSER -->
</body></html>