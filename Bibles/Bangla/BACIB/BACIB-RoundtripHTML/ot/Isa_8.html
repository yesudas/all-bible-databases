<html><head>
<meta http-equiv="Content-Type" content="text/html;charset=utf-8" />
<title>Isa 8 &ndash; ইশাইয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>ইশাইয়া নবীর কিতাব</b> &ndash; <a href="Isa_1.html">1</a> ... <a href="Isa_6.html">6</a> <a href="Isa_7.html">7</a> <b>8</b> <a href="Isa_9.html">9</a> <a href="Isa_10.html">10</a> ... <a href="Isa_66.html">66</a> </div><hr>
<h1>Isa 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আশেরিয়া হল মাবুদের হাতিয়ার</h2><span class="vn">1</span> <span class="br-p"><br><br></span>পরে মাবুদ আমাকে বললেন, তুমি একখানা বড় ফলক নাও এবং প্রচলিত অক্ষরে তাতে লেখ, ‘মহের-শালল-হাশ-বসের উদ্দেশে’;</div>
<div class="v" id="v2"><span class="vn">2</span> এর প্রমাণের জন্য আমি ঊরিয় ইমাম ও যিবেরিখিয়ের পুত্র জাকারিয়া, এই দুই বিশ্বস্ত পুরুষকে নিজের সাক্ষী করবো।</div>
<div class="v" id="v3"><span class="vn">3</span> <span class="br-p"><br><br></span>পরে আমি আমার স্ত্রী মহিলা-নবীতে গমন করলে তিনি গর্ভবতী হয়ে পুত্র প্রসব করলেন। তখন মাবুদ আমাকে বললেন, ওর নাম মহের-শালল-হাশ-বস [শীঘ্র-লুট-ত্বরা-অপহরণ] রাখ;</div>
<div class="v" id="v4"><span class="vn">4</span> কেননা বালকটি বাবা, মা, এই কথা উচ্চারণ করার জ্ঞান না হওয়ার আগেই দামেস্কের ধন ও সামেরিয়ার লুটদ্রব্য আসেরিয়ার বাদশাহ্‌ নিয়ে যাবেন।</div>
<div class="v" id="v5"><span class="vn">5</span> <span class="br-p"><br><br></span>পরে মাবুদ আমাকে আরও বললেন,</div>
<div class="v" id="v6"><span class="vn">6</span> এই লোকেরা তো শীলোহের মৃদুগামী স্রোত অগ্রাহ্য করে রৎসীনে ও রমলিয়ের পুত্রে আনন্দ করছে।</div>
<div class="v" id="v7"><span class="vn">7</span> এই কারণ দেখ, প্রভু ফোরাত নদীর প্রবল ও প্রচুর পানি, অর্থাৎ আসেরিয়ার বাদশাহ্‌ ও তার সমস্ত প্রতাপকে, তাদের উপরে আনবেন; সে ফেঁপে সমস্ত খাল পূর্ণ করবে ও সমস্ত তীরভূমির উপর দিয়ে যাবে;</div>
<div class="v" id="v8"><span class="vn">8</span> সে এহুদার দেশ দিয়ে বেগে বইবে, উথলে উঠে বাড়তে থাকবে, কণ্ঠ পর্যন্ত উঠবে; আর, হে ইম্মানূয়েল, তোমার দেশের বিস্তীর্ণ অঞ্চল তার মেলে দেওয়া পাখা দ্বারা ব্যাপ্ত হবে।</div>
<div class="v" id="v9"><span class="vn">9</span> <span class="br-p"><br><br></span>হে জাতিরা, কোলাহল কর, কিন্তু তোমরা আশাহত হবে; <span class="br-p"><br><br></span>হে দূরদেশীয় সমস্ত লোক, কান দাও; <span class="br-p"><br><br></span>তলোয়ার বাঁধ, কিন্তু তোমরা আশাভঙ্গ হবে, <span class="br-p"><br><br></span>তলোয়ার বাঁধ কিন্তু তোমরা আশাভঙ্গ হবে।</div>
<div class="v" id="v10"><span class="vn">10</span> <span class="br-p"><br><br></span>একসঙ্গে মন্ত্রণা কর, কিন্তু তা নিষ্ফল হবে; <span class="br-p"><br><br></span>কথা বল, কিন্তু তা স্থির থাকবে না, <span class="br-p"><br><br></span>কেননা ‘আল্লাহ্‌ আমাদের সঙ্গে আছেন’।</div>
<div class="v" id="v11"><span class="vn">11</span> <span class="br-p"><br><br></span>কারণ মাবুদ তাঁর শক্তিশালী হাত আমার উপর রেখে আমাকে এই কথা বললেন যে, এই লোকদের পথে গমন করা আমার অনুচিত।</div>
<div class="v" id="v12"><span class="vn">12</span> তিনি বললেন, এই লোকেরা যে সমস্ত বিষয়কে চক্রান্ত বলে, তোমরা সে সমস্তকে চক্রান্ত বলো না এবং এদের ভয়ে ভীত হয়ো না, ত্রাসযুক্ত হয়ো না।</div>
<div class="v" id="v13"><span class="vn">13</span> বাহিনীগণের মাবুদকেই পবিত্র বলে মান, তিনিই তোমাদের ভয়স্থান হোন, তিনিই তোমাদের ত্রাসভূমি হোন।</div>
<div class="v" id="v14"><span class="vn">14</span> তা হলে তিনি পবিত্র স্থান হবেন; কিন্তু ইসরাইলের উভয়কুলের জন্য তিনি এমন পাথর হবেন যাতে লোকে উচোট খায় ও এমন পাষাণ হবেন যাতে লোকে বাধা পেয়ে পড়ে যায়। জেরুশালেম-নিবাসীদের জন্য তিনি হবেন পাশ ও ফাঁদস্বরূপ।</div>
<div class="v" id="v15"><span class="vn">15</span> আর তাদের মধ্যে অনেক লোক উছোট খেয়ে পড়ে যাবে ও বিনষ্ট হবে এবং ফাঁদে আট্‌কে গিয়ে ধরা পড়বে।</div>
<div class="v" id="v16"><h2>হযরত ইশাইয়ার সাহাবীরা</h2><span class="vn">16</span> <span class="br-p"><br><br></span>তুমি সাক্ষ্যের কথা আবদ্ধ কর, আমার সাহাবীদের মধ্যে ব্যবস্থা সীলমোহর করে রাখ।</div>
<div class="v" id="v17"><span class="vn">17</span> <span class="br-p"><br><br></span>আমি মাবুদের আকাঙক্ষা করবো, যিনি ইয়াকুবের কুল থেকে নিজের মুখ আচ্ছাদন করেন এবং তাঁর অপেক্ষায় থাকব।</div>
<div class="v" id="v18"><span class="vn">18</span> এই দেখ, আমি ও সেই সন্তানেরা, যাদেরকে মাবুদ আমাকে দিয়েছেন, সিয়োন-পর্বত নিবাসী বাহিনীগণের মাবুদের নিরূপণক্রমে আমরা ইসরাইলের মধ্যে চিহ্ন ও অদ্ভুত লক্ষণস্বরূপ।</div>
<div class="v" id="v19"><span class="vn">19</span> <span class="br-p"><br><br></span>আর যখন তারা তোমাদের বলে, তোমরা ভূতড়িয়া ও গণনাকারীদের কাছে, যারা বিড় বিড় ও ফিসফিস করে বকে, তাদের কাছে খোঁজ কর, তখন তোমরা বলবে, লোকেরা কি তাদের আল্লাহ্‌র কাছে খোঁজ করবে না? তারা জীবিতদের জন্য কি মৃতদের কাছে খোঁজ করবে?</div>
<div class="v" id="v20"><span class="vn">20</span> ব্যবস্থার কাছে ও সাক্ষ্যের কাছে খোঁজ কর; এর অনুরূপ কথা যদি তারা না বলে, তবে তাদের কাছে কোন ভোরের আলো নেই।</div>
<div class="v" id="v21"><span class="vn">21</span> আর তারা ক্লিষ্ট ও ক্ষুধিত হয়ে দেশের মধ্য দিয়ে গমন করবে এবং ক্ষুধিত হলে রাগ করে নিজেদের বাদশাহ্‌কে ও নিজেদের আল্লাহ্‌কে বদদোয়া দেবে এবং উপরের দিকে মুখ তুলবে;</div>
<div class="v" id="v22"><span class="vn">22</span> আর তারা ভূমির দিকে চাইবে এবং দেখ, সঙ্কট ও অন্ধকার, চরম বিষণ্নতা; আর তারা মৃত্যুচ্ছায়াতে নিক্ষিপ্ত হবে।</div>
</div>
<!-- PARSED ABOVE; EDITING MAY BREAK PARSER -->
</body></html>