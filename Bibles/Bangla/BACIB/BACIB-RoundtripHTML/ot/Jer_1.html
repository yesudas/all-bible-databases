<html><head>
<meta http-equiv="Content-Type" content="text/html;charset=utf-8" />
<title>Jer 1 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <b>1</b> <a href="Jer_2.html">2</a> <a href="Jer_3.html">3</a> ... <a href="Jer_52.html">52</a> </div><hr>
<h1>Jer 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়ারমিয়ার নবী-পদে নিয়োগ</h2><span class="vn">1</span> <span class="br-p"><br><br></span>ইয়ারমিয়ার কালাম; তিনি হিল্কিয়ের পুত্র, বিন্‌ইয়ামীন প্রদেশীয় অনাথোৎ-নিবাসী ইমামদের এক জন।</div>
<div class="v" id="v2"><span class="vn">2</span> আমোনের পুত্র এহুদার বাদশাহ্‌ ইউসিয়ার সময়ে, তাঁর রাজত্বের ত্রয়োদশ বছরে, মাবুদের কালাম ইয়ারমিয়ার কাছে নাজেল হল।</div>
<div class="v" id="v3"><span class="vn">3</span> আর ইউসিয়ার পুত্র এহুদার বাদশাহ্‌ যিহোয়া-কীমের সময়ে, ইউসিয়ার পুত্র এহুদার বাদশাহ্‌ সিদিকিয়ের একাদশ বছরের শেষ পর্যন্ত, পঞ্চম মাসে জেরুশালেম-নিবাসীদেরকে বন্দী করে নিয়ে যাওয়া পর্যন্ত কালাম নাজেল হল।</div>
<div class="v" id="v4"><span class="vn">4</span> <span class="br-p"><br><br></span>মাবুদের এই কালাম আমার কাছে নাজেল হল,</div>
<div class="v" id="v5"><span class="vn">5</span> উদরের মধ্যে তোমাকে গঠন করার আগে আমি তোমাকে জানতাম, তুমি গর্ভ থেকে বের হয়ে আসার আগে তোমাকে পবিত্র করেছিলাম; আমি তোমাকে জাতিদের কাছে নবী হিসেবে নিযুক্ত করেছি।</div>
<div class="v" id="v6"><span class="vn">6</span> তখন আমি বললাম, হায় হায়, হে সার্বভৌম মাবুদ, দেখ, আমি কথা বলতে জানি না, কেননা আমি বালক।</div>
<div class="v" id="v7"><span class="vn">7</span> কিন্তু মাবুদ আমাকে বললেন, ‘আমি বালক,’ এমন কথা বলো না; কিন্তু আমি তোমাকে যার কাছে পাঠাব, তারই কাছে তুমি যাবে এবং তোমাকে যা হুকুম করবো, তা-ই বলবে।</div>
<div class="v" id="v8"><span class="vn">8</span> ওদের সম্মুখে ভয় পেয়ো না, কেননা তোমাকে রক্ষা করবার জন্য আমি তোমার সঙ্গে সঙ্গে আছি, মাবুদ এই কথা বলেন।</div>
<div class="v" id="v9"><span class="vn">9</span> পরে মাবুদ তাঁর হাত বাড়িয়ে আমার মুখ স্পর্শ করলেন এবং মাবুদ আমাকে বললেন, দেখ, আমি আমার কালাম তোমার মুখে দিলাম;</div>
<div class="v" id="v10"><span class="vn">10</span> দেখ, উৎপাটন করবার, ভেঙ্গে ফেলবার, বিনাশ ও নিপাত করার জন্য, পত্তন ও রোপণ করার জন্য, আমি জাতিদের উপরে ও রাজ্যগুলোর উপরে আজ তোমাকে নিযুক্ত করলাম।</div>
<div class="v" id="v11"><span class="vn">11</span> <span class="br-p"><br><br></span>আর মাবুদের এই কালাম আমার কাছে নাজেল হল, ইয়ারমিয়া, তুমি কি দেখছ? আমি বললাম, আমি বাদাম গাছের একটি ডাল দেখছি।</div>
<div class="v" id="v12"><span class="vn">12</span> তখন মাবুদ আমাকে বললেন, ভাল দেখেছ, কেননা আমি আমার কালাম সফল করতে জাগ্রত আছি।</div>
<div class="v" id="v13"><span class="vn">13</span> পরে দ্বিতীয়বার মাবুদের কালাম আমার কাছে নাজেল হল, তিনি বললেন, তুমি কি দেখছ? আমি বললাম, ধোঁয়াযুক্ত একটি হাঁড়ি দেখছি; তার মুখ উত্তর দিক থেকে হেলে আছে।</div>
<div class="v" id="v14"><span class="vn">14</span> <span class="br-p"><br><br></span>তখন মাবুদ আমাকে বললেন, উত্তর দিক থেকে এই দেশ-নিবাসী সকলের উপরে অমঙ্গলরূপ বন্যা প্রবাহিত হবে।</div>
<div class="v" id="v15"><span class="vn">15</span> কারণ, দেখ, আমি উত্তর দিকস্থ নানা রাজ্যের সমস্ত গোষ্ঠীকে ডাকব, মাবুদ এই কথা বলেন; তারা এসে জেরুশালেমের পুরদ্বারের প্রবেশ-স্থানে, তার চারদিকের সমস্ত প্রাচীরের সম্মুখে এবং এহুদার সমস্ত নগরের সম্মুখে, নিজ নিজ সিংহাসন স্থাপন করবে।</div>
<div class="v" id="v16"><span class="vn">16</span> আর আমি এদের সমস্ত দুষ্কর্মের জন্য এদের বিরুদ্ধে আমার বিচারের রায় ঘোষণা করবো; কেননা এরা আমাকে পরিত্যাগ করে অন্য দেবতাদের কাছে ধূপ জ্বালিয়েছে ও নিজ নিজ হস্তকৃত বস্তুর কাছে ভূমিতে সেজদা করেছে।</div>
<div class="v" id="v17"><span class="vn">17</span> অতএব তুমি কোমরবন্ধনী পর, উঠ; আমি তোমাকে যা যা হুকুম করি, সেসব তাদেরকে বল; তাদের সম্মুখে তুমি ভেঙ্গে পড়ো না, পাছে আমি তাদের সাক্ষাতে তোমাকে ভেঙ্গে ফেলি।</div>
<div class="v" id="v18"><span class="vn">18</span> আর দেখ, আমি আজ সারা দেশের বিরুদ্ধে, এহুদার বাদশাহ্‌দের, তার নেতৃ-বর্গের, তার ইমামদের ও দেশের লোক-সাধারণের বিরুদ্ধে তোমাকে দৃঢ় নগর, লোহার স্তম্ভ ও ব্রোঞ্জের প্রাচীরস্বরূপ করলাম।</div>
<div class="v" id="v19"><span class="vn">19</span> তারা তোমার সঙ্গে যুদ্ধ করবে, কিন্তু তোমাকে পরাজিত করতে পারবে না, কারণ তোমাকে রক্ষা করবার জন্য আমি তোমার সঙ্গে আছি, মাবুদ এই কথা বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>