<html><head>
<meta http-equiv="Content-Type" content="text/html;charset=utf-8" />
<title>Jer 12 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 12);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_10.html">10</a> <a href="Jer_11.html">11</a> <b>12</b> <a href="Jer_13.html">13</a> <a href="Jer_14.html">14</a> ... <a href="Jer_52.html">52</a> </div><hr>
<h1>Jer 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইয়ারমিয়ার অভিযোগ</h2><span class="vn">1</span> <span class="br-p"><br><br></span>হে মাবুদ, আমি যখন তোমার সঙ্গে ঝগড়া করি, তখন তুমিই ধর্মময়; তবুও তোমার সঙ্গে বাদানুবাদ করবো। দুষ্ট লোকদের পথ কেন কুশলযুক্ত হয়? যারা অতিশয় বিশ্বাসঘাতক, তারা কেন শান্তিতে থাকে?</div>
<div class="v" id="v2"><span class="vn">2</span> তুমি তাদেরকে সৃষ্টি করেছ; তারা মূল বেঁধেছে; তারা বৃদ্ধি পেয়ে ফলবানও হচ্ছে; তুমি তাদের মুখের নিকটস্থ, কিন্তু তাদের অন্তঃকরণ থেকে দূরবর্তী।</div>
<div class="v" id="v3"><span class="vn">3</span> কিন্তু, হে মাবুদ, তুমি আমাকে জান, তুমি আমাকে দেখছ এবং তোমার প্রতি আমার মন কেমন, তার পরীক্ষা নিয়ে থাক; ওদেরকে ভেড়ার মত নিহত হবার জন্য টেনে নাও, হত্যার দিনের জন্য নিযুক্ত করে রাখ।</div>
<div class="v" id="v4"><span class="vn">4</span> কত দিন দেশ শোক করবে ও সমস্ত ক্ষেতের ঘাস শুকনো থাকবে? দেশ-নিবাসীদের নাফরমানীর জন্য পশু ও পাখিগুলো ধ্বংস হয়ে যাচ্ছে; কারণ লোকেরা বলে, সে আমাদের শেষ দশা দেখবে না।</div>
<div class="v" id="v5"><h2>আল্লাহ্‌র জবাব</h2><span class="vn">5</span> <span class="br-p"><br><br></span>তুমি যদি পদাতিকদের সঙ্গে দৌড় দিয়ে থাক, আর তারা তোমাকে ক্লান্ত করে থাকে, তবে ঘোড়াগুলোর সঙ্গে কিভাবে পেরে উঠবে? আর যদিও শান্তির দেশে নির্ভয়ে থাক, তবুও জর্ডানের জঙ্গলে কি করবে?</div>
<div class="v" id="v6"><span class="vn">6</span> বস্তুত তোমার ভাইয়েরা ও তোমার পিতৃকুল, তারাই তোমার প্রতি বেঈমানী করেছে, তারাই তোমার পিছনে ‘ধর ধর’ বলে ডাকছে; তারা তোমাকে ভাল ভাল কথা বললেও তাদের কথায় বিশ্বাস করো না।</div>
<div class="v" id="v7"><span class="vn">7</span> <span class="br-p"><br><br></span>আমি আমার বাড়ি ত্যাগ করেছি; আমার অধিকার ছেড়ে দিয়েছি, আমার প্রাণের প্রিয়পাত্রীকে দুশমনদের হাতে তুলে দিয়েছি।</div>
<div class="v" id="v8"><span class="vn">8</span> আমার পক্ষে আমার অধিকার অরণ্যস্থ সিংহতুল্য হল; সে আমার বিরুদ্ধে হুঙ্কার করলো, এজন্য আমি তাকে ঘৃণা করেছি।</div>
<div class="v" id="v9"><span class="vn">9</span> আমার পক্ষে কি আমার অধিকার ছাপযুক্ত শকুনীর মত হয়েছে? শকুনীরা কি চারদিকে তার বিরুদ্ধে এসেছে? চল, তোমরা সমস্ত বন্য পশু একত্র কর, তাদেরকে খাওয়াতে আন।</div>
<div class="v" id="v10"><span class="vn">10</span> অনেক পালরক্ষক আমার আঙ্গুরক্ষেত বিনষ্ট করেছে, আমার ভূমি পদতলে দলিত করেছে, আমার সুন্দর ভূমিকে ধ্বংসিত মরুভূমি করেছে।</div>
<div class="v" id="v11"><span class="vn">11</span> তারা তা ধ্বংসস্থান করেছে, তা ধ্বংসপ্রাপ্ত হয়ে আমার কাছে মাতম করছে; সারা দেশ ধ্বংসপ্রাপ্ত হয়েছে, কেননা কেউ মনোযোগ দেয় না।</div>
<div class="v" id="v12"><span class="vn">12</span> মরুভূমিতে গাছপালাহীন যেসব পাহাড় আছে, তাদের উপর দিয়ে বিনাশকরা এসেছে, বস্তুত মাবুদের তলোয়ার দেশের এক সীমা থেকে অপর সীমা পর্যন্ত সকলই গ্রাস করছে, কোন প্রাণীর শান্তি নেই।</div>
<div class="v" id="v13"><span class="vn">13</span> তারা গম বুনেছে, কাঁটারূপ শস্য কেটেছে, অনেক কষ্ট করলেও কিছু উপকার পায় না; তোমরা মাবুদের জ্বলন্ত ক্রোধের দরুন তোমাদের ফলের বিষয়ে লজ্জিত হও।</div>
<div class="v" id="v14"><span class="vn">14</span> <span class="br-p"><br><br></span>আমার সমস্ত দুষ্ট প্রতিবেশীর বিরুদ্ধে মাবুদ এই কথা বলেন, আমি আমার লোক ইসরাইলকে যার অধিকারী করেছি, সেই অধিকার তারা স্পর্শ করে, দেখ, আমি তাদের ভূমি থেকে তাদেরকে উৎপাটন করবো এবং তাদের মধ্য থেকে এহুদা-কুলকেও উৎপাটন করবো।</div>
<div class="v" id="v15"><span class="vn">15</span> আর তাদের উৎপাটনের পরে আমি আবার তাদের প্রতি করুণা করবো, তাদের প্রত্যেক জনকে পুনরায় তার অধিকারে ও তার ভূমিতে এনে দেব।</div>
<div class="v" id="v16"><span class="vn">16</span> আর তারা যদি যত্নপূর্বক আমার লোকদের পথ শিখে এবং যেমন বালের নামে শপথ করতে আমার লোকদেরকে শিক্ষা দিত, তেমনি যদি জীবন্ত মাবুদের কসম বলে আমার নামে শপথ করে, তবে তারা আমার লোকদের মধ্যে একীভূত হবে।</div>
<div class="v" id="v17"><span class="vn">17</span> কিন্তু তারা যদি কথা না শোনে, তবে আমি সেই জাতিকে উৎপাটন করবো, উৎপাটন করে বিনষ্ট করবো, মাবুদ এই কথা বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>