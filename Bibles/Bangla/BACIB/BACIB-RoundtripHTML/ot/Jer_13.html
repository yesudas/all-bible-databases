<html><head>
<meta http-equiv="Content-Type" content="text/html;charset=utf-8" />
<title>Jer 13 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 13);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_11.html">11</a> <a href="Jer_12.html">12</a> <b>13</b> <a href="Jer_14.html">14</a> <a href="Jer_15.html">15</a> ... <a href="Jer_52.html">52</a> </div><hr>
<h1>Jer 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মসীনা সুতার অন্তর্বাস</h2><span class="vn">1</span> <span class="br-p"><br><br></span>মাবুদ আমাকে এই কথা বললেন, তুমি যাও, মসীনা-সুতার একটি অন্তর্বাস ক্রয় কর ও তা কোমরে পর, তা পানিতে ডোবাবে না।</div>
<div class="v" id="v2"><span class="vn">2</span> তাতে আমি মাবুদের কালাম অনুসারে এই অন্তর্বাস ক্রয় করলাম ও আমার কোমরে পরলাম।</div>
<div class="v" id="v3"><span class="vn">3</span> পরে দ্বিতীয় বার মাবুদের কালাম আমার কাছে নাজেল হল,</div>
<div class="v" id="v4"><span class="vn">4</span> যথা, তুমি যে অন্তর্বাস ক্রয় করে কোমরে পরেছ, উঠ, তা নিয়ে ফোরাত নদীর কাছে গিয়ে সেখানকার শৈলের কোন ছিদ্রে লুকিয়ে রাখ।</div>
<div class="v" id="v5"><span class="vn">5</span> তাতে আমি মাবুদের হুকুম অনুসারে গিয়ে ফোরাত নদীর কাছে তা লুকিয়ে রাখলাম।</div>
<div class="v" id="v6"><span class="vn">6</span> পরে বহুদিন গত হলে মাবুদ আমাকে বললেন, তুমি উঠ, ফোরাতের কাছে যাও এবং আমার হুকুমে সেখানে যে অন্তর্বাস লুকিয়ে রেখেছ, তা সেখান থেকে তুলে নাও।</div>
<div class="v" id="v7"><span class="vn">7</span> তখন আমি ফোরাতের কাছে গেলাম এবং খনন করে যে স্থানে অন্তর্বাসটি লুকিয়ে রেখেছিলাম, সেখান থেকে তা তুলে নিলাম; আর দেখ, সেই অন্তর্বাসটি নষ্ট হয়েছে, কোন কাজের যোগ্য নয়।</div>
<div class="v" id="v8"><span class="vn">8</span> <span class="br-p"><br><br></span>তখন মাবুদের কালাম আমার কাছে নাজেল হল,</div>
<div class="v" id="v9"><span class="vn">9</span> যথা, মাবুদ এই কথা বলেন, এভাবে আমি এহুদার অহংকার ও জেরুশালেমের মহা অহংকার চূর্ণ করে ফেলবো।</div>
<div class="v" id="v10"><span class="vn">10</span> এই যে দুষ্ট জাতি আমার কথা শুনতে অস্বীকার করে, নিজ নিজ হৃদয়ের কঠিনতা অনুসারে চলে এবং অন্য দেবতাদের সেবা ও তাদের কাছে সেজ্‌দা করার জন্য তাদের অনুগামী হয়, তারা এই অন্তর্বাসের মত হবে, যা কোন কাজের যোগ্য নয়।</div>
<div class="v" id="v11"><span class="vn">11</span> কেননা মাবুদ বলেন, মানুষের কোমরে যেমন অন্তর্বাস জড়িয়ে থাকে, তেমনি আমি সমস্ত ইসরাইল-কুল ও সমস্ত এহুদা-কুলকে আমার সঙ্গে জড়িয়েছিলাম, যেন তারা আমার কীর্তি, প্রশংসা ও সম্মানের জন্য আমার লোক হয়; কিন্তু তারা শুনতে চাইল না।</div>
<div class="v" id="v12"><h2>আঙ্গুর-রসে পূর্ণ কলসী</h2><span class="vn">12</span> <span class="br-p"><br><br></span>অতএব তুমি তাদেরকে এই কথা বল, ইসরাইলের আল্লাহ্‌ মাবুদ এই কথা বলেন, প্রত্যেক কলসী আঙ্গুর-রসে পূর্ণ করা যাবে; তাতে তারা তোমাকে বলবে, প্রত্যেক কলসী যে আঙ্গুর-রসে পূর্ণ করা যাবে, তা আমরা কি জানি না?</div>
<div class="v" id="v13"><span class="vn">13</span> তখন তুমি তাদেরকে বলো, মাবুদ এই কথা বলেন, দেখ, আমি এই দেশ-নিবাসী সমস্ত লোককে, অর্থাৎ দাউদের সিংহাসনে উপবিষ্ট বাদশাহ্‌দের, ইমামদের, নবীদের ও জেরুশালেম-নিবাসী সমস্ত লোককে মত্ততায় পূর্ণ করবো।</div>
<div class="v" id="v14"><span class="vn">14</span> আর আমি এক জনকে অন্য জনের বিরুদ্ধে, আর পিতাদের ও পুত্রদের একসঙ্গে আছড়াব, মাবুদ এই কথা বলেন; আমি মমতা করবো না, কৃপা করবো না, করুণা করবো না; তাদেরকে বিনষ্ট করবো।</div>
<div class="v" id="v15"><h2>বন্দী হওয়ার ভয় দেখানো</h2><span class="vn">15</span> <span class="br-p"><br><br></span>তোমরা শোন, কান দাও, অহঙ্কার করো না, কেননা মাবুদ কথা বলেছেন।</div>
<div class="v" id="v16"><span class="vn">16</span> তোমরা সময় থাকতে নিজেদের আল্লাহ্‌ মাবুদের গৌরব স্বীকার কর, নতুবা তিনি অন্ধকার উপস্থিত করবেন, আর ঘোর অন্ধকারাচ্ছন্ন পর্বতমালায় তোমাদের পায়ে হোঁচট লাগবে এবং তোমরা আলোর অপেক্ষা করলে তিনি তা মৃত্যুচ্ছায়াতে পরিণত করবেন, ঘোর অন্ধকারস্বরূপ করবেন।</div>
<div class="v" id="v17"><span class="vn">17</span> তোমরা যদি এই কথা শোন, তবে তোমাদের দর্পের কারণে আমার প্রাণ নিরালায় কান্নাকাটি করবে এবং আমার চোখ অশ্রুপাত করবে, অশ্রুধারা বইবে, কেননা মাবুদের পাল বন্দী হল।</div>
<div class="v" id="v18"><span class="vn">18</span> তুমি বাদশাহ্‌ ও মাতারাণীকে বল, তোমরা অবনত হও, বস, কেননা তোমাদের পাগড়ী, তোমাদের গৌরবের মুকুট খসে পড়লো।</div>
<div class="v" id="v19"><span class="vn">19</span> দক্ষিণ প্রদেশের নগরগুলো রুদ্ধ হল; তা খুলে দেয়, এমন কেউ নেই; সমস্ত এহুদার লোকদের বন্দী করে নিয়ে যাওয়া হয়েছে, তার সমস্ত লোক বন্দী করে নিয়ে যাওয়া হয়েছে।</div>
<div class="v" id="v20"><span class="vn">20</span> <span class="br-p"><br><br></span>তোমরা চোখ তুলে দেখ, ওরা উত্তর দিক থেকে আসছে; তোমাকে যে ভেড়ার পাল দেওয়া হয়েছিল, তোমার সেই সুন্দর ভেড়ার পাল কোথায়?</div>
<div class="v" id="v21"><span class="vn">21</span> তুমি যাদেরকে আত্মীয়রূপে নিজের উপরে প্রভুত্ব করতে শিক্ষা দিয়েছ, যখন তিনি তাদেরকে মস্তকরূপে তোমার উপরে নিযুক্ত করবেন, সে সময় কি বলবে? প্রসবকালে যেমন স্ত্রীলোক, তেমনি তুমি কি যন্ত্রণাগ্রস্ত হবে না?</div>
<div class="v" id="v22"><span class="vn">22</span> আর যদি তুমি মনে মনে বল, আমার এমন দশা কেন ঘটলো? তোমার অনেক অপরাধের দরুন তোমার পরিচ্ছদের শেষভাগ তুলে দেওয়া হল, তোমার পাদমূলের প্রতি জুলুম করা হল।</div>
<div class="v" id="v23"><span class="vn">23</span> ইথিওপীয় কি তার ত্বক, কিংবা চিতাবাঘ কি তার চিত্রবিচিত্র পরিবর্তন করতে পারে? তা হলে দুষ্কর্ম অভ্যাস করেছ যে তোমরা, তোমরাও সৎকর্ম করতে পারবে।</div>
<div class="v" id="v24"><span class="vn">24</span> আর আমি এদেরকে উড়িয়ে দেব, যেমন মরুভূমিস্থ বায়ুর সম্মুখে নাড়া উড়ে যায়।</div>
<div class="v" id="v25"><span class="vn">25</span> এ-ই তোমার পরিণাম, আমা দ্বারা নিরূপিত তোমার অংশ, মাবুদ এই কথা বলেন; যেহেতু তুমি আমাকে ভুলে গেছ এবং মিথ্যাতে বিশ্বাস করেছ।</div>
<div class="v" id="v26"><span class="vn">26</span> এজন্য আমিও তোমার পরিচ্ছদের শেষভাগ মুখের উপরিভাগ পর্যন্ত তুলে দেব, আর তোমার লজ্জা দেখা যাবে।</div>
<div class="v" id="v27"><span class="vn">27</span> আমি পর্বতমালার উপরে ও মাঠে মাঠে তোমার ঘৃণিত ব্যাপারগুলো, তোমার জেনা, তোমার হ্‌্েরষা, তোমার পতিতাবৃত্তি সম্বন্ধীয় কুকর্ম দেখেছি। ধিক তোমাকে, জেরুশালেম! তুমি পাবিত্র থাকতে চাওনা; আর কত দিন এমন থাকবে?</div>
</div>
<!-- PARSED ABOVE; EDITING MAY BREAK PARSER -->
</body></html>