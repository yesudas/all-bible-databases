<html><head>
<meta http-equiv="Content-Type" content="text/html;charset=utf-8" />
<title>Jer 15 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 15);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_13.html">13</a> <a href="Jer_14.html">14</a> <b>15</b> <a href="Jer_16.html">16</a> <a href="Jer_17.html">17</a> ... <a href="Jer_52.html">52</a> </div><hr>
<h1>Jer 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>গুনাহের শাস্তি অবশ্যই পাবে</h2><span class="vn">1</span> <span class="br-p"><br><br></span>তখন মাবুদ আমাকে বললেন, মূসা ও শামুয়েল যদি আমার সম্মুখে দাঁড়াত, তবুও আমার প্রাণ এই জাতির অনুকূল হত না; তুমি আমার সম্মুখ থেকে তাদেরকে বিদায় কর, তারা চলে যাক।</div>
<div class="v" id="v2"><span class="vn">2</span> আর যদি তারা তোমাকে বলে, কোথায় চলে যাব? তবে তাদের বলো, মাবুদ এই কথা বলেন, মৃত্যুর পাত্র মৃত্যুর স্থানে, তলোয়ারের পাত্র তলোয়ারের স্থানে, দুর্ভিক্ষের পাত্র দুর্ভিক্ষের স্থানে ও বন্দীত্বের পাত্র বন্দীত্বের স্থানে গমন করুক।</div>
<div class="v" id="v3"><span class="vn">3</span> মাবুদ বলেন, আমি চার জাতিকে তাদের উপরে নিযুক্ত করবো; হত্যা করার জন্য তলোয়ার, টানাটানি করার জন্য কুকুর, খেয়ে ফেলবার ও বিনাশ করার জন্য আসমানের পাখি ও ভূমির পশু।</div>
<div class="v" id="v4"><span class="vn">4</span> আর আমি এমন করবো যে তারা দুনিয়ার সমস্ত রাজ্যে ভেসে বেড়াবে; এহুদার বাদশাহ্‌ হিষ্কিয়ের পুত্র মানশার জন্য, জেরুশালেমে তার কৃতকর্মের জন্য এসব করবো।</div>
<div class="v" id="v5"><span class="vn">5</span> <span class="br-p"><br><br></span>হে জেরুশালেম, কে তোমাকে রহম করবে? কেই বা তোমার জন্য মাতম করবে? কেই বা তোমার মঙ্গল জিজ্ঞাসা করতে আসবে?</div>
<div class="v" id="v6"><span class="vn">6</span> মাবুদ বলেন, তুমিই আমাকে ত্যাগ করেছ, তুমি পিছিয়ে পড়েছ, এজন্য আমি তোমার বিরুদ্ধে আমার হাত বাড়িয়ে তোমাকে নষ্ট করেছি; আমি মাফ করতে করতে ক্লান্ত হলাম।</div>
<div class="v" id="v7"><span class="vn">7</span> আমি তাদেরকে দেশের তোরণদ্বারগুলোর মধ্যে কুলাতে করে ঝেড়েছি, তাদেরকে সন্তান-বিরহিত করেছি, আমার লোকদেরকে বিনষ্ট করেছি, তারা নিজেদের পথ থেকে ফিরে নি।</div>
<div class="v" id="v8"><span class="vn">8</span> তাদের বিধবারা আমার সম্মুখে সমুদ্রের বালি হতেও বহুসংখ্যক হয়েছে; আমি তাদের কাছে যুবকদের জননীর বিরুদ্ধে মধ্যাহ্নকালে বিনাশক এক জনকে এনেছি, অকস্মাৎ তার প্রতি দুঃখ ও বিহ্বলতা উপস্থিত করেছি।</div>
<div class="v" id="v9"><span class="vn">9</span> সপ্ত সন্তানের জননী ক্ষীণা হয়েছে, প্রাণত্যাগ করেছে, দিন থাকতে তার সূর্য অস্তগমন করেছে, সে লজ্জিতা ও হতাশ হয়েছে; আর আমি তাদের অবশিষ্টাংশকে দুশমনদের সম্মুখে তলোয়ারের হাতে তুলে দেব, মাবুদ এই কথা বলেন।</div>
<div class="v" id="v10"><h2>হযরত ইয়ারমিয়ার অভিযোগ ও তার জবাব</h2><span class="vn">10</span> <span class="br-p"><br><br></span>হায়! হায়! মা আমার, আমি সমস্ত দুনিয়ার বিরোধের ও বিবাদের পাত্র, তুমি আমাকে কেন প্রসব করেছ? আমি তো কাউকেও সুদের জন্য ঋণ দেই নি, আমাকেও কেউ দেয় নি, তবুও সকলে আমাকে বদদোয়া দিচ্ছে।</div>
<div class="v" id="v11"><span class="vn">11</span> মাবুদ বললেন, আমি নিশ্চয়ই তোমাকে মুক্ত করে তোমার মঙ্গল করবো; নিশ্চয়ই দুশমনদেরকে সঙ্কটকালে ও দুর্দশার সময়ে তোমার কাছে ফরিয়াদ করাব।</div>
<div class="v" id="v12"><span class="vn">12</span> <span class="br-p"><br><br></span>লোহা, উত্তর দেশীয় লোহা ও ব্রোঞ্জ কি ভাঙ্গা যায়?</div>
<div class="v" id="v13"><span class="vn">13</span> আমি তোমার ঐশ্বর্য ও ধনকোষগুলো লুণ্ঠিত দ্রব্য হিসেবে বিনামূল্যে বিতরণ করবো; তোমার গুনাহ্‌গুলোর জন্য তোমার সীমার সর্বত্রই করবো।</div>
<div class="v" id="v14"><span class="vn">14</span> আর তোমার দুশমনদের দ্বারা তোমার অজ্ঞাত একটি দেশে তোমাকে নিয়ে যাব; কেননা আমার ক্রোধে আগুন জ্বলে উঠলো, তা তোমাদের উপরে জ্বলে উঠবে।</div>
<div class="v" id="v15"><span class="vn">15</span> <span class="br-p"><br><br></span>হে মাবুদ, তুমিই জান; আমাকে স্মরণ কর, আমার তত্ত্বানুসন্ধান কর, আমার তাড়নাকারীদেরকে অন্যায়ের প্রতিশোধ দাও, তোমার দীর্ঘসহিষ্ণুতায় আমাকে হরণ করো না; জেনো আমি তোমার জন্য টিট্‌কারি সহ্য করেছি।</div>
<div class="v" id="v16"><span class="vn">16</span> যখন তোমার কালামগুলো পাওয়া গেল, আমি সেগুলো ভোজন করলাম, আর তোমার কালামগুলো আমার আমোদ ও অন্তরের হর্ষজনক ছিল; কেননা হে মাবুদ, বাহিনীগণের আল্লাহ্‌, আমার উপরে তোমার নাম কীর্তিত।</div>
<div class="v" id="v17"><span class="vn">17</span> আমি পরিহাসকারীদের সভাতে বসি নি, উল্লাস করি নি; তোমার হাত আমার উপর ছিল বলে একাকী বসতাম, কেননা তুমি আমাকে ক্রোধে পূর্ণ করেছ।</div>
<div class="v" id="v18"><span class="vn">18</span> আমার যাতনা নিত্যস্থায়ী ও আমার ক্ষত দুরারোগ্য কেন? তা চিকিৎসা অগ্রাহ্য করছে। তুমি কি আমার কাছে মিথ্যা স্রোত ও অস্থায়ী পানির মত হবে?</div>
<div class="v" id="v19"><span class="vn">19</span> <span class="br-p"><br><br></span>অতএব মাবুদ এই কথা বলেন, তুমি যদি ফিরে এসো, তবে আমি তোমাকে ফিরিয়ে আনবো, তুমি আমার সাক্ষাতে দাঁড়াবে; এবং যদি নিকৃষ্ট বস্তু থেকে কাঞ্চন বের করে নাও, তবে আমার মুখস্বরূপ হবে; ওরা তোমার কাছে ফিরে আসবে, কিন্তু তুমি ওদের কাছে ফিরে যাবে না।</div>
<div class="v" id="v20"><span class="vn">20</span> আর আমি এই জাতির কাছে তোমাকে ব্রোঞ্জের দৃঢ় প্রাচীরস্বরূপ করবো; তারা তোমার সঙ্গে যুদ্ধ করবে, কিন্তু তোমাকে পরাজিত করতে পারবে না, কেননা তোমার নাজাত ও তোমার উদ্ধারের জন্য আমি তোমার সঙ্গে সঙ্গে আছি, মাবুদ এই কথা বলেন।</div>
<div class="v" id="v21"><span class="vn">21</span> আর আমি দুষ্টদের হাত থেকে তোমাকে উদ্ধার করবো, নিষ্ঠুরদের হাত থেকে তোমাকে মুক্ত করবো।</div>
</div>
<!-- PARSED ABOVE; EDITING MAY BREAK PARSER -->
</body></html>