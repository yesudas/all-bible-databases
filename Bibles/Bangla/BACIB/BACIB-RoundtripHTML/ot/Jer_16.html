<html><head>
<meta http-equiv="Content-Type" content="text/html;charset=utf-8" />
<title>Jer 16 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 16);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_14.html">14</a> <a href="Jer_15.html">15</a> <b>16</b> <a href="Jer_17.html">17</a> <a href="Jer_18.html">18</a> ... <a href="Jer_52.html">52</a> </div><hr>
<h1>Jer 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইহুদীদের ভাবী বন্দীত্ব</h2><span class="vn">1</span> <span class="br-p"><br><br></span>আবার মাবুদের কালাম আমার কাছে নাজেল হল,</div>
<div class="v" id="v2"><span class="vn">2</span> যথা, তুমি এই স্থানে বিয়ে করো না, পুত্রকন্যাদের জন্ম দিও না,</div>
<div class="v" id="v3"><span class="vn">3</span> কেননা এই স্থানে জাত পুত্র-কন্যাদের বিষয়ে এবং এই দেশে তাদের প্রসবকারিণী মাতাদের ও জন্মদাতা পিতাদের বিষয়ে মাবুদ এই কথা বলেন,</div>
<div class="v" id="v4"><span class="vn">4</span> তারা অতি যন্ত্রণাদায়ক মরণে মরবে, তাদের জন্য কেউ মাতম করবে না, কেউ তাদেরকে দাফন করবে না; তারা ভূমির উপরে সারের মত পড়ে থাকবে; এবং তারা তলোয়ার ও দুর্ভিক্ষ দ্বারা হত হবে; তাদের লাশ আসমানের পাখিদের ও ভূমির পশুদের খাবার হবে।</div>
<div class="v" id="v5"><span class="vn">5</span> <span class="br-p"><br><br></span>বস্তুত মাবুদ এই কথা বলেন, তুমি শোকের বাড়িতে প্রবেশ করো না, মাতম করতে যেও না, তাদের জন্য কান্নাকাটি করো না; কেননা, মাবুদ বলেন, আমি এই জাতি থেকে আমার শান্তি, অটল মহব্বত ও করুণা অপহরণ করেছি।</div>
<div class="v" id="v6"><span class="vn">6</span> এই দেশে ক্ষুদ্র ও মহান সমস্ত লোক মরবে, কেউ তাদেরকে দাফন করবে না, লোকে তাদের জন্য মাতম করবে না ও তাদের জন্য কেউ তার অঙ্গের ক্ষত কিংবা মাথা মুণ্ডন করবে না;</div>
<div class="v" id="v7"><span class="vn">7</span> মৃত লোকের জন্য শোককারীদেরকে সান্ত্বনাসূচক রুটি বিতরণ করবে না, পিতা কিংবা মাতার জন্য শোকে সান্ত্বনাসূচক পাত্রে পান করাবে না।</div>
<div class="v" id="v8"><span class="vn">8</span> আর তুমি তাদের সঙ্গে ভোজন ও পান করতে বসবার জন্য কোন ভোজ-গৃহে প্রবেশ করবে না।</div>
<div class="v" id="v9"><span class="vn">9</span> কেননা বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি এই স্থানে তোমাদের দৃষ্টি-গোচরে, তোমাদের বর্তমান সময়ে, আমোদের আওয়াজ ও আনন্দের আওয়াজ, বর ও কন্যার কণ্ঠস্বর নিবৃত্ত করবো।</div>
<div class="v" id="v10"><span class="vn">10</span> <span class="br-p"><br><br></span>আর তুমি এই জাতির কাছে এ সব কথা তবলিগ করলে যখন তারা তোমাকে বলবে, মাবুদ আমাদের বিরুদ্ধে এ সব মহাবিপদের কথা কেন বলেছেন? আমাদের অপরাধ কি? আমাদের গুনাহ্‌ কি, যা আমরা আমাদের আল্লাহ্‌ মাবুদের বিরুদ্ধে করেছি?</div>
<div class="v" id="v11"><span class="vn">11</span> তখন তুমি তাদেরকে বলবে, মাবুদ বলেন, তোমাদের পূর্বপুরুষেরা আমাকে ত্যাগ করেছে, তারা অন্য দেবতাদের পিছনে গিয়ে তাদের সেবা করেছে, তাদের কাছে ভূমিতে উবুড় হয়েছে এবং আমাকে ত্যাগ করেছে, আমার শরীয়ত পালন করে নি।</div>
<div class="v" id="v12"><span class="vn">12</span> আর তোমরা নিজেদের পূর্বপুরুষদের চেয়েও মন্দ আচরণ করেছ; কারণ দেখ, তোমরা প্রত্যেকে নিজ নিজ দুষ্ট হৃদয়ের কঠিনতা অনুসারে চলছো, তাই আমার কথায় কান দিচ্ছ না।</div>
<div class="v" id="v13"><span class="vn">13</span> এজন্য তোমাদের পূর্বপুরুষেরা ও তোমরা যে দেশ সম্পর্কে জান নি, এমন একটি দেশে আমি এই দেশ থেকে তোমাদেরকে নিক্ষেপ করবো; সেই স্থানে তোমরা দিনরাত অন্য দেবতাদের সেবা করবে, কেননা আমি তোমাদেরকে রহম করবো না।</div>
<div class="v" id="v14"><h2>আল্লাহ্‌ ইসরাইলকে পুনঃস্থাপন করবেন</h2><span class="vn">14</span> <span class="br-p"><br><br></span>এজন্য, মাবুদ বলেন, দেখ, এমন সময় আসছে, যে সময়ে লোকেরা আর বলবে না, সেই জীবন্ত মাবুদের কসম, যিনি বনি-ইসরাইলকে মিসর দেশ থেকে উঠিয়ে এনেছেন;</div>
<div class="v" id="v15"><span class="vn">15</span> কিন্তু তারা বলবে, সেই জীবন্ত মাবুদের কসম, যিনি বনি-ইসরাইলকে উত্তর দেশ থেকে এবং আর যেসব দেশে তিনি তাদেরকে ছিন্নভিন্ন করেছিলেন, সেসব দেশ থেকে উঠিয়ে এনেছেন, বস্তুত আমি তাদের পূর্বপুরুষদেরকে যে দেশ দিয়েছিলাম, তাদের সেই দেশে তাদেরকে ফিরিয়ে আনবো।</div>
<div class="v" id="v16"><span class="vn">16</span> <span class="br-p"><br><br></span>মাবুদ বলেন, দেখ, আমি অনেক জেলে আনাবো, তারা মাছের মত তাদেরকে ধরবে; পরে আমি অনেক শিকারী আনাবো, তারা শিকার করে প্রত্যেক পর্বত থেকে, প্রত্যেক উপপর্বত থেকে ও শৈলের ছিদ্রগুলো থেকে তাদেরকে আনবে।</div>
<div class="v" id="v17"><span class="vn">17</span> কেননা তাদের সমস্ত পথে আমার দৃষ্টি আছে, তারা আমার সম্মুখ থেকে লুকানো নয় এবং তাদের অপরাধও আমার দৃষ্টি থেকে গুপ্ত নয়।</div>
<div class="v" id="v18"><span class="vn">18</span> আমি প্রথমে তাদের অপরাধের ও তাদের গুনাহ্‌র দ্বিগুণ ফল দেব; কেননা তারা নিজেদের জঘন্য পদার্থরূপ শবে আমার দেশ নাপাক করেছে এবং নিজেদের ঘৃণার বস্তুগুলোতে আমার অধিকার পরিপূর্ণ করেছে।</div>
<div class="v" id="v19"><span class="vn">19</span> <span class="br-p"><br><br></span>হে মাবুদ, আমার বল ও আমার দুর্গ এবং সঙ্কটকালে আমার আশ্রয়, দুনিয়ার প্রান্তগুলো থেকে জাতিরা তোমার কাছে এসে বলবে, ‘কেবল মিথ্যা বিষয়ে ও অসার বস্তুতে আমাদের পূর্বপুরুষদের অধিকার ছিল, তার মধ্যে একটাও উপকারী নয়।</div>
<div class="v" id="v20"><span class="vn">20</span> মানুষ কি নিজের জন্য দেবতা তৈরি করবে? তারা তো আল্লাহ্‌ নয়।’</div>
<div class="v" id="v21"><span class="vn">21</span> এজন্য দেখ, আমি তাদেরকে জানাবো, একটিবার তাদেরকে আমার ক্ষমতা ও পরাক্রম জানাবো, তাতে তারা জানবে যে, আমার নাম মাবুদ।</div>
</div>
<!-- PARSED ABOVE; EDITING MAY BREAK PARSER -->
</body></html>