<html><head>
<meta http-equiv="Content-Type" content="text/html;charset=utf-8" />
<title>Jer 17 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 17);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_15.html">15</a> <a href="Jer_16.html">16</a> <b>17</b> <a href="Jer_18.html">18</a> <a href="Jer_19.html">19</a> ... <a href="Jer_52.html">52</a> </div><hr>
<h1>Jer 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদার গুনাহ্‌ ও তার শাস্তি</h2><span class="vn">1</span> <span class="br-p"><br><br></span>এহুদার গুনাহ্‌ লোহার লেখনী ও হীরকের কাঁটা দিয়ে লেখা হয়েছে, তাদের চিত্তফলকে ও তাদের কোরবানগাহ্‌র শৃঙ্গে তা খোদাই করা হয়েছে।</div>
<div class="v" id="v2"><span class="vn">2</span> আর তাদের বালকেরা সবুজ গাছের কাছে উঁচু পাহাড়ের উপরে তাদের কোরবানগাহ্‌ ও আশেরা-মূর্তিগুলো স্মরণ করে।</div>
<div class="v" id="v3"><span class="vn">3</span> হে দেশের মধ্যেকার আমার পর্বত, আমি তোমার ঐশ্বর্য, তোমার সমস্ত ধনকোষ লুটদ্রব্যের মত বিতরণ করবো; গুনাহের দরুন তোমার সীমার সর্বত্র তোমার উচ্চস্থলীগুলোও বিতরণ করবো।</div>
<div class="v" id="v4"><span class="vn">4</span> আমি তোমাকে যে অধিকার দিয়েছিলাম, তুমি নিজেই সেই অধিকার থেকে চ্যুত হবে এবং আমি তোমার অজ্ঞাত সেই দেশে তোমাকে দিয়ে দুশমনদের সেবা করাব; কারণ তোমরা আমার ক্রোধের আগুন জ্বালিয়েছ, তা চিরকাল জ্বলতে থাকবে।</div>
<div class="v" id="v5"><span class="vn">5</span> <span class="br-p"><br><br></span>মাবুদ এই কথা বলেন, যে ব্যক্তি মনুষ্যে নির্ভর করে, মাংসকে নিজের বাহু জ্ঞান করে ও যার অন্তঃকরণ মাবুদ থেকে সরে যায়, সে বদদোয়াগ্রস্ত।</div>
<div class="v" id="v6"><span class="vn">6</span> সে মরুভূমিস্থ ঝাউ গাছের মত হবে, মঙ্গল আসলে তার দর্শন পাবে না, কিন্তু মরুভূমির উত্তপ্ত স্থানে ও নিবাসীহীন লবণ-ভূমিতে বাস করবে।</div>
<div class="v" id="v7"><span class="vn">7</span> সেই ব্যক্তি দোয়াযুক্ত হোক, যে মাবুদের উপর নির্ভর করে, যার বিশ্বাসভূমি মাবুদ।</div>
<div class="v" id="v8"><span class="vn">8</span> সে পানির ধারে লাগানো এমন গাছের মত হবে, যা স্রোতের ধারে মূল বিস্তার করে, গ্রীষ্মের আগমনে সে ভয় করবে না এবং তার পাতা সতেজ থাকবে; অনাবৃষ্টির বছরের সে নিশ্চিন্ত থাকবে, ফলদানেও নিবৃত্ত হবে না।</div>
<div class="v" id="v9"><span class="vn">9</span> <span class="br-p"><br><br></span>অন্তঃকরণ সবচেয়ে প্রবঞ্চক, তার রোগ দুরারোগ্য, কে তা বুঝতে পারে?</div>
<div class="v" id="v10"><span class="vn">10</span> আমি মাবুদ অন্তঃকরণের অনুসন্ধান করি, আমি মর্মের পরীক্ষা করি; আমি প্রত্যেক মানুষকে নিজ নিজ আচরণ অনুসারে নিজ নিজ কাজের ফল দিয়ে থাকি।</div>
<div class="v" id="v11"><span class="vn">11</span> ডিমে তা না দিলেও যেমন তিতির পাখি বাচ্চাদের সংগ্রহ করে, তেমনি সেই ব্যক্তি যে অসৎ উপায়ে ধন সঞ্চয় করে, সেই ধন অর্ধেক বয়সে তাকে ছেড়ে যাবে এবং শেষকালে সে মূঢ় হয়ে পড়বে।</div>
<div class="v" id="v12"><span class="vn">12</span> <span class="br-p"><br><br></span>আদিকাল থেকে উচ্চে অবস্থিত মহিমা-সিংহাসন আমাদের পবিত্র স্থানের স্থান।</div>
<div class="v" id="v13"><span class="vn">13</span> হে মাবুদ, ইসরাইলের প্রত্যাশাভূমি, যত লোক তোমাকে পরিত্যাগ করে, সকলেই লজ্জিত হবে। ‘যারা আমার কাছ থেকে সরে যায়, তাদের নাম ধূলিতে লেখা হবে; কারণ তারা জীবন্ত পানির ফোয়ারা মাবুদকে ত্যাগ করেছে।’ <span class="br-p"><br><br></span>হযরত ইয়ারমিয়ার মুনাজাত</div>
<div class="v" id="v14"><span class="vn">14</span> হে মাবুদ, আমাকে সুস্থ কর, তাতে আমি সুস্থ হব; আমাকে নিস্তার কর, তাতে আমি নিস্তার পাব, কেননা তুমি আমার প্রশংসাভূমি।</div>
<div class="v" id="v15"><span class="vn">15</span> দেখ, ওরা আমাকে বলছে, মাবুদের কালাম কোথায়? তা একবার উপস্থিত হোক।</div>
<div class="v" id="v16"><span class="vn">16</span> আমি তো তোমার দেওয়া পালরক্ষকের কাজ থেকে পালিয়ে যাই নি এবং অশুভ দিনেরও আকাঙক্ষা করি নি, তা তুমি জান; আমার মুখ থেকে যা বের হত, তা তোমার সম্মুখে ছিল।</div>
<div class="v" id="v17"><span class="vn">17</span> আমার ত্রাসজনক হয়ো না; বিপদকালে তুমিই আমার আশ্রয়।</div>
<div class="v" id="v18"><span class="vn">18</span> যারা আমাকে তাড়না করে, তারা লজ্জিত হোক, কিন্তু আমি যেন লজ্জিত না হই; তারা নিরাশ হোক, কিন্তু আমি যেন নিরাশ না হই; তুমি তাদের উপরে অমঙ্গলের দিন উপস্থিত কর ও দ্বিগুণ ধ্বংস দিয়ে তাদের ধ্বংস কর।</div>
<div class="v" id="v19"><h2>বিশ্রামবার পালন</h2><span class="vn">19</span> <span class="br-p"><br><br></span>মাবুদ আমাকে এই কথা বললেন, এহুদার বাদশাহ্‌রা যে দ্বার দিয়ে ভিতরে আসে ও বাইরে যায়, তুমি জনসাধারণের সেই দ্বারে ও জেরুশালেমের সকল দ্বারে গিয়ে দাঁড়াও;</div>
<div class="v" id="v20"><span class="vn">20</span> আর তাদের বল, হে এহুদার বাদশাহ্‌রা, হে সমস্ত এহুদা, হে সমস্ত জেরুশালেম-নিবাসী, তোমরা যত লোক এসব দ্বার দিয়ে ভিতরে এসে থাক, সকলে মাবুদের কালাম শোন।</div>
<div class="v" id="v21"><span class="vn">21</span> মাবুদ এই কথা বলেন, তোমরা নিজ নিজ প্রাণের বিষয়ে সাবধান হও, বিশ্রামবারে কোন বোঝা বহন কর না, জেরুশালেমের দ্বার দিয়ে ভিতরে এনো না।</div>
<div class="v" id="v22"><span class="vn">22</span> আর বিশ্রামবারে নিজ নিজ বাড়ি থেকে কোন বোঝা বের করো না এবং কোন কাজ করো না; কিন্তু বিশ্রামবার পবিত্র করো, যেমন আমি তোমাদের পূর্বপুরুষদেরকে হুকুম দিয়েছিলাম।</div>
<div class="v" id="v23"><span class="vn">23</span> তবুও তারা শোনে নি, কান দেয় নি, কিন্তু নিজ নিজ ঘাড় শক্ত করেছিল, যেন কথা শুনতে কিংবা উপদেশ গ্রাহ্য করতে না হয়।</div>
<div class="v" id="v24"><span class="vn">24</span> <span class="br-p"><br><br></span>মাবুদ এই কথা বলেন, তোমরা যদি যত্নপূর্বক আমার কথায় কান দেও, বিশ্রামবারে এই নগর-দ্বার দিয়ে কোন বোঝা ভিতরে না আন, যদি বিশ্রামবার পবিত্র কর, সেই দিনে কোন কাজ না কর,</div>
<div class="v" id="v25"><span class="vn">25</span> তবে দাউদের সিংহাসনে উপবিষ্ট বাদশাহ্‌রা ও প্রধানবর্গ রথে ও ঘোড়ায় চড়ে এই নগর-দ্বার দিয়ে প্রবেশ করবে, তারা, তাদের কর্মকর্তারা, এহুদার লোক ও জেরুশালেম নিবাসীরা প্রবেশ করবে এবং এই নগর নিত্যস্থায়ী বাসস্থান হবে।</div>
<div class="v" id="v26"><span class="vn">26</span> আর এহুদার নগরগুলো, জেরুশালেমের চারদিকের অঞ্চল, বিন্‌ইয়ামীন প্রদেশ, নিম্নভূমি, পার্বতীয় দেশ ও দক্ষিণ দেশ থেকে লোকেরা পোড়ানো-কোরবানী ও অন্যান্য কোরবানী ভক্ষ— নৈবেদ্য ও ধূপ নিয়ে আসবে; তারা মাবুদের গৃহে স্তবের উপহার আনবে।</div>
<div class="v" id="v27"><span class="vn">27</span> কিন্তু যদি তোমরা আমার কথায় কান না দেও, বিশ্রামবার পবিত্র না কর, বিশ্রামবারে বোঝা বয়ে জেরুশালেমের দ্বারে প্রবেশ কর, তবে আমি তার সকল দ্বারে আগুন জ্বালাবো; তা জেরুশালেমের অট্টালিকা সকল গ্রাস করবে, কেউ নিভাতে পারবে না।</div>
</div>
<!-- PARSED ABOVE; EDITING MAY BREAK PARSER -->
</body></html>