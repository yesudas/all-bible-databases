<html><head>
<meta http-equiv="Content-Type" content="text/html;charset=utf-8" />
<title>Jer 19 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 19);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_17.html">17</a> <a href="Jer_18.html">18</a> <b>19</b> <a href="Jer_20.html">20</a> <a href="Jer_21.html">21</a> ... <a href="Jer_52.html">52</a> </div><hr>
<h1>Jer 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>কুমারের ঘট ভেঙ্গে ফেলার দৃষ্টান্ত</h2><span class="vn">1</span> <span class="br-p"><br><br></span>মাবুদ এই কথা বলেন, তুমি যাও, কুমারের কাছ থেকে একটি ঘট ক্রয় কর এবং লোকদের কতিপয় প্রাচীন লোক ও ইমামদের কিছু সংখ্যক প্রাচীন লোক সঙ্গে করে নাও।</div>
<div class="v" id="v2"><span class="vn">2</span> আর খর্পরদ্বারের প্রবেশ-স্থানের কাছে হিন্নোম-সন্তানের যে উপত্যকা আছে, সেই স্থানে গমন কর; পরে আমি তোমাকে যে কথা বলবো, তা সেই স্থানে তবলিগ কর।</div>
<div class="v" id="v3"><span class="vn">3</span> এই কথা বল, হে এহুদার বাদশাহ্‌রা, হে জেরুশালেম-নিবাসীরা, মাবুদের কালাম শোন; বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি এই স্থানের উপর এমন অমঙ্গল ঘটাবো যে, তা যে শুনবে, তার কান শিহরিয়ে উঠবে।</div>
<div class="v" id="v4"><span class="vn">4</span> কারণ তারা আমাকে পরিত্যাগ করেছে, এই স্থান নাপাক স্থান করেছে এবং তারা, তাদের পূর্বপুরুষেরা ও এহুদার বাদশাহ্‌রা যাদেরকে জানত না, এমন অন্য দেবতাদের উদ্দেশে এই স্থানে ধূপ জ্বালিয়েছে, আর নির্দোষদের রক্তে এই স্থান পরিপূর্ণ করেছে।</div>
<div class="v" id="v5"><span class="vn">5</span> তারা বালের উদ্দেশে পোড়ানো-কোরবানী হিসেবে নিজ নিজ পুত্রদেরকে আগুনে পোড়াবার জন্য বালের উচ্চস্থলী নির্মাণ করেছে; তা আমি হুকুম করি নি, উচ্চারণ করি নি এবং তা আমার মনেও উদয় হয় নি।</div>
<div class="v" id="v6"><span class="vn">6</span> এই কারণ, মাবুদ বলেন, দেখ, এমন সময় আসছে, যখন এই স্থান আর তোফৎ কিংবা হিন্নোম-সন্তানের উপত্যকা নামে আখ্যাত হবে না, কিন্তু হত্যার উপত্যকা বলে আখ্যাত হবে।</div>
<div class="v" id="v7"><span class="vn">7</span> আর আমি এই স্থানে এহুদার ও জেরুশালেমের মন্ত্রণা বিফল করবো এবং দুশমনদের সম্মুখে তলোয়ার দ্বারা ও তাদের যারা প্রাণনাশ করতে চায় সেই লোকদের দ্বারা তাদেরকে নিপাত করবো; আমি তাদের লাশ খাদ্যের জন্য আসমানের পাখিদেরকে ও ভূমির পশুদেরকে দেব।</div>
<div class="v" id="v8"><span class="vn">8</span> আর আমি এই নগর বিস্ময়ের ও শিশ শব্দের বিষয় করবো, যে কেউ এর কাছ দিয়ে যাতায়াত করবে, সে এর প্রতি উপস্থিত সকল আঘাত দেখে বিস্মিত হবে ও শিশ দেবে।</div>
<div class="v" id="v9"><span class="vn">9</span> আর যখন তাদের দুশমনেরা ও যারা তাদের প্রাণনাশ করতে চায় তাদের কর্তৃক তারা অবরুদ্ধ ও ক্লিষ্ট হবে, তখন আমি তাদেরকে তাদের পুত্রদের ও কন্যাদের মাংস ভোজন করাব এবং তারা প্রত্যেকে নিজ নিজ বন্ধুর মাংস ভোজন করবে।</div>
<div class="v" id="v10"><span class="vn">10</span> <span class="br-p"><br><br></span>পরে তুমি তোমার সঙ্গী পুরুষদের সাক্ষাতে সেই ঘট ভেঙ্গে ফেলবে,</div>
<div class="v" id="v11"><span class="vn">11</span> এবং তাদেরকে বলবে, বাহিনীগণের মাবুদ এই কথা বলেন, যেমন কুমারের কোন পাত্র ভেঙ্গে ফেললে আর তা জোড়া দেওয়া যায় না, তেমনি আমি এই জাতি ও এই নগর ভেঙ্গে ফেলবো; তাতে কবর দেবার জন্য স্থানের অভাবে লোকেরা তোফতে কবর দেবে।</div>
<div class="v" id="v12"><span class="vn">12</span> মাবুদ বলেন, আমি এই স্থান ও এই স্থানের অধিবাসীদের প্রতি এই কাজ করবো, আমি এই নগর তোফতের মত করবো।</div>
<div class="v" id="v13"><span class="vn">13</span> তাতে জেরুশালেমের বাড়িগুলো ও এহুদার বাদশাহ্‌দের বাড়িগুলো, অর্থাৎ যে সমস্ত বাড়ির ছাদে তারা আসমানের সমস্ত বাহিনীর উদ্দেশে ধূপ জ্বালাত এবং অন্য দেবতাদের উদ্দেশে পানীয় নৈবেদ্য ঢালত, সেসব বাড়ি তোফতের মত নাপাক স্থান হবে।</div>
<div class="v" id="v14"><span class="vn">14</span> <span class="br-p"><br><br></span>পরে মাবুদ ইয়ারমিয়াকে ভবিষ্যদ্বাণী বলবার জন্য যেখানে পাঠিয়েছিলেন, তিনি সেই তোফৎ থেকে এসে মাবুদের গৃহের প্রাঙ্গণে দাঁড়িয়ে সমস্ত লোককে বললেন,</div>
<div class="v" id="v15"><span class="vn">15</span> বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি এই নগরের ও এর নিকটস্থ নগরগুলোর বিষয়ে যেসব অমঙ্গলের কথা বলেছি, সেসবই এদের উপরে ঘটাব, কারণ এরা নিজ নিজ ঘাড় শক্ত করেছে, যেন আমার কথা শুনতে না হয়।</div>
</div>
<!-- PARSED ABOVE; EDITING MAY BREAK PARSER -->
</body></html>