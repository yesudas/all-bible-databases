<html><head>
<meta http-equiv="Content-Type" content="text/html;charset=utf-8" />
<title>Jer 21 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 21);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_19.html">19</a> <a href="Jer_20.html">20</a> <b>21</b> <a href="Jer_22.html">22</a> <a href="Jer_23.html">23</a> ... <a href="Jer_52.html">52</a> </div><hr>
<h1>Jer 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ সিদিকিয়ের অনুরোধ অগ্রাহ্য করা</h2><span class="vn">1</span> <span class="br-p"><br><br></span>সিদিকিয় বাদশাহ্‌ মল্কিয়ের সন্তান পশ্‌হূরকে ও মাসেয়ের পুত্র সফনিয় ইমামকে ইয়ারমিয়ার কাছে এই কথা বলবার জন্য প্রেরণ করেছিলেন,</div>
<div class="v" id="v2"><span class="vn">2</span> যথা, ‘তুমি আমাদের জন্য মাবুদের কাছে জিজ্ঞাসা কর, কেননা ব্যাবিলনের বাদশাহ্‌ বখতে-নাসার আমাদের সঙ্গে যুদ্ধ করছেন; হয় তো মাবুদ তাঁর নিজের সমস্ত অলৌকিক কাজ অনুসারে আমাদের প্রতি ব্যবহার করবেন, তা হলে ঐ বাদশাহ্‌ আমাদের কাছ থেকে ফিরে যাবেন।’ সেই সময়ে ইয়ারমিয়ার কাছে মাবুদের এই কালাম নাজেল হল।</div>
<div class="v" id="v3"><span class="vn">3</span> <span class="br-p"><br><br></span>ইয়ারমিয়া তাদেরকে বললেন, তোমরা সিদিকিয়কে এই কথা বল,</div>
<div class="v" id="v4"><span class="vn">4</span> মাবুদ, ইসরাইলের আল্লাহ্‌, এই কথা বলেন, দেখ, তোমরা যেসব যুদ্ধাস্ত্র দ্বারা ব্যাবিলনের বাদশাহ্‌র সঙ্গে ও তোমাদের অবরোধকারী কল্‌দীয়দের সঙ্গে প্রাচীরের বাইরে যুদ্ধ করছো, আমি সেই সবের মুখ তোমাদের দিকে ফিরিয়ে দেব এবং এই নগরের মধ্যে সেসব সংগ্রহ করবো।</div>
<div class="v" id="v5"><span class="vn">5</span> আর আমি আমার প্রসারিত হাত ও বলবান বাহু দ্বারা ক্রোধে, রোষে ও মহাকোপে তোমাদের সঙ্গে যুদ্ধ করবো।</div>
<div class="v" id="v6"><span class="vn">6</span> আমি এই নগরবাসী সমস্ত মানুষ ও পশুকে সংহার করবো; তারা মহামারীতে মারা পড়বে।</div>
<div class="v" id="v7"><span class="vn">7</span> আর, মাবুদ বলেন, তারপর আমি এহুদার বাদশাহ্‌ সিদিকিয়, তার গোলামদের ও লোকদেরকে, এমন কি, এই নগরের যেসব লোক মহামারী, তলোয়ার ও দুর্ভিক্ষ থেকে অবশিষ্ট থাকবে, তাদেরকে ব্যাবিলনের বাদশাহ্‌ বখতে-নাসারের হাতে, তাদের দুশমনদের হাতে ও যারা তাদের প্রাণনাশ করতে চায় সেই লোকদের হাতে তুলে দেব; সেই বাদশাহ্‌ তলোয়ারের আঘাতে তাদেরকে আঘাত করবে, তাদের প্রতি মমতা করবে না, মাফ কিংবা করুণা করবে না।</div>
<div class="v" id="v8"><span class="vn">8</span> <span class="br-p"><br><br></span>আর তুমি এই লোকদের বল, মাবুদ এই কথা বলেন, দেখ, তোমাদের সম্মুখে আমি জীবনের পথ ও মৃত্যুর পথ রাখছি।</div>
<div class="v" id="v9"><span class="vn">9</span> যে ব্যক্তি এই নগরে থাকবে, সে তলোয়ারে, দুর্ভিক্ষে ও মহামারীতে মারা পড়বে; কিন্তু যে ব্যক্তি বাইরে গিয়ে তোমাদের অবরোধকারী কল্‌দীয়দের পক্ষে দাঁড়াবে, সে বাঁচবে এবং তার প্রাণ তার পক্ষে লুটদ্রব্যের মত হবে।</div>
<div class="v" id="v10"><span class="vn">10</span> কেননা, মাবুদ বলেন, আমি অমঙ্গলের জন্য এই নগরের বিপরীতে আমার মুখ রেখেছি, মঙ্গলের জন্য নয়; এটা ব্যাবিলনের বাদশাহ্‌র হস্তগত হবে এবং সে এই শহর আগুনে পুড়িয়ে দেবে।</div>
<div class="v" id="v11"><h2>দাউদের কুলের প্রতি মাবুদের কথা</h2><span class="vn">11</span> <span class="br-p"><br><br></span>আর এহুদার বাদশাহ্‌র কুলের বিষয় তোমরা মাবুদের কালাম শোন;</div>
<div class="v" id="v12"><span class="vn">12</span> হে দাউদের কুল, মাবুদ এই কথা বলেন, তোমরা খুব ভোরে বিচার নিষ্পত্তি কর এবং লুণ্ঠিত ব্যক্তিকে উপদ্রবীর হাত থেকে উদ্ধার কর, নতুুবা তোমাদের আচরণের নাফরমানীর দরুন আমার ক্রোধ আগুনের মত বের হবে এবং এমনভাবে পুড়িয়ে দেবে যে, কেউ তা নিভাতে পারবে না।</div>
<div class="v" id="v13"><span class="vn">13</span> হে উপত্যকা-নিবাসীনী, উপত্যকার শৈলবাসিনী, মাবুদ এই কথা বলেন, দেখ, আমি তোমার বিপক্ষ; তোমরা বলছো, আমাদের বিপরীতে কে নেমে আসবে? আমাদের নিবাসে কে প্রবেশ করবে?</div>
<div class="v" id="v14"><span class="vn">14</span> মাবুদ বলেন, আমি তোমাদের কাজের ফল অনুসারে তোমাদেরকে সমুচিত দণ্ড দেব; আমি তার বনে আগুন জ্বালাবো, তা তার চারদিকে সবকিছুই গ্রাস করবে।</div>
</div>
<!-- PARSED ABOVE; EDITING MAY BREAK PARSER -->
</body></html>