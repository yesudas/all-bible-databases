<html><head>
<meta http-equiv="Content-Type" content="text/html;charset=utf-8" />
<title>Jer 24 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 24);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_22.html">22</a> <a href="Jer_23.html">23</a> <b>24</b> <a href="Jer_25.html">25</a> <a href="Jer_26.html">26</a> ... <a href="Jer_52.html">52</a> </div><hr>
<h1>Jer 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ডুমুর ফলের দৃষ্টান্ত</h2><span class="vn">1</span> <span class="br-p"><br><br></span>ব্যাবিলনের বাদশাহ্‌ বখতে-নাসার যিহোয়াকীমের পুত্র এহুদার বাদশাহ্‌ যিকনিয়, এহুদার কর্মকর্তাদের, শিল্পকর ও কর্মকারদেরকে জেরুশালেম থেকে ব্যাবিলনে বন্দী করে নিয়ে যাবার পর মাবুদ আমাকে দর্শন দিলেন; আর দেখ, মাবুদের বায়তুল-মোকাদ্দসের সম্মুখে রয়েছে দুই ডালা ডুমুর ফল।</div>
<div class="v" id="v2"><span class="vn">2</span> তার মধ্যে একটি ডালায় প্রথমে পাকা ডুমুর ফলের মত অতি উত্তম ফল ছিল, আর একটি ডালায় অতি মন্দ ফল ছিল, এমন মন্দ যে খাওয়া যায় না।</div>
<div class="v" id="v3"><span class="vn">3</span> তখন মাবুদ আমাকে বললেন, ইয়ারমিয়া, তুমি কি দেখছ? আমি বললাম, ডুমুর ফল; উত্তম ফল অতি উত্তম এবং মন্দ ফল অতি মন্দ, এমন মন্দ যে খাওয়া যায় না।</div>
<div class="v" id="v4"><span class="vn">4</span> <span class="br-p"><br><br></span>পরে মাবুদের এই কালাম আমার কাছে নাজেল হল,</div>
<div class="v" id="v5"><span class="vn">5</span> ইসরাইলের আল্লাহ্‌ মাবুদ এই কথা বলেন, আমি এহুদার যে বন্দীদের এই স্থান থেকে কল্‌দীয়দের দেশে পাঠিয়েছি, তাদের এই উত্তম ডুমুর ফলের মত করে মঙ্গলার্থে তাদের প্রতি দৃষ্টিপাত করবো।</div>
<div class="v" id="v6"><span class="vn">6</span> কারণ আমি মঙ্গলার্থে তাদের প্রতি দৃষ্টি রাখবো ও পুনর্বার তাদেরকে এই দেশে আনবো; তাদেরকে গাঁথব, উৎপাটন করবো না; রোপণ করবো, উন্মূলন করবো না।</div>
<div class="v" id="v7"><span class="vn">7</span> আর আমিই যে মাবুদ, তা জানবার মন তাদেরকে দেব; আর তারা আমার লোক হবে ও আমি তাদের আল্লাহ্‌ হব; কেননা তারা সর্বান্তঃকরণে আমার প্রতি ফিরে আসবে।</div>
<div class="v" id="v8"><span class="vn">8</span> <span class="br-p"><br><br></span>আর যে মন্দ ফল, এমন মন্দ যে তা খাওয়া যায় না, তা যেমন, সত্যিই মাবুদ এই কথা বলেন, তেমনি আমি এহুদার বাদশাহ্‌ সিদিকিয়কে তার কর্মকর্তাদেরকে ও জেরুশালেমের অবশিষ্ট লোকদেরকে— যারা এই দেশে রয়েছে তাদের এবং যারা মিসর দেশে বাস করছে তাদেরকে— তুলে দেব;</div>
<div class="v" id="v9"><span class="vn">9</span> আমি অমঙ্গলার্থে তাদের দুনিয়ার সমস্ত রাজ্যে ভেসে বেড়াবার জন্য তুলে দেব; এবং যেসব স্থানে তাড়িয়ে দেব, সেসব স্থানে তাদেরকে উপহাস, প্রবাদ, বিদ্রূপ ও বদদোয়ার পাত্র করবো।</div>
<div class="v" id="v10"><span class="vn">10</span> আর আমি তাদের ও তাদের পূর্বপুরুষদের যে দেশ দিয়েছি, সেখান থেকে তারা যে পর্যন্ত নিঃশেষে উচ্ছিন্ন না হয়, সে পর্যন্ত তাদের মধ্যে তলোয়ার, দুর্ভিক্ষ ও মহামারী প্রেরণ করবো।</div>
</div>
<!-- PARSED ABOVE; EDITING MAY BREAK PARSER -->
</body></html>