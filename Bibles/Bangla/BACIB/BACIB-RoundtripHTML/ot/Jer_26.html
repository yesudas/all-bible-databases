<html><head>
<meta http-equiv="Content-Type" content="text/html;charset=utf-8" />
<title>Jer 26 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 26);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_24.html">24</a> <a href="Jer_25.html">25</a> <b>26</b> <a href="Jer_27.html">27</a> <a href="Jer_28.html">28</a> ... <a href="Jer_52.html">52</a> </div><hr>
<h1>Jer 26</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইয়ারমিয়াকে মৃত্যুর ভয় দেখানো</h2><span class="vn">1</span> <span class="br-p"><br><br></span>ইউসিয়ার পুত্র এহুদার বাদশাহ্‌ যিহোয়াকীমের রাজত্বের আরম্ভে এই কালাম মাবুদের কাছ থেকে নাজেল হল,</div>
<div class="v" id="v2"><span class="vn">2</span> যথা, মাবুদ এই কথা বলেন, তুমি মাবুদের গৃহের প্রাঙ্গণে দাঁড়াও এবং মাবুদের গৃহে সেজ্‌দা করার জন্য আগত এহুদার সমস্ত নগরবাসীদের যেসব কথা বলতে আমি তোমাকে হুকুম করি, সেসব তাদেরকে বল, একটা কথাও চেপে রেখো না।</div>
<div class="v" id="v3"><span class="vn">3</span> হয় তো তারা শুনবে ও প্রত্যেকে নিজ নিজ কুপথ থেকে ফিরবে; তা হলে তাদের আচরণের নাফরমানীর জন্য আমি তাদের যে অমঙ্গল করতে মনস্থ করেছি, তা থেকে ক্ষান্ত হবো।</div>
<div class="v" id="v4"><span class="vn">4</span> তুমি তাদের বলবে, মাবুদ এই কথা বলেন, তোমরা যদি আমার কথা না শোন; আমি তোমাদের সম্মুখে যে শরীয়ত দিয়েছি, সেই পথে না চল;</div>
<div class="v" id="v5"><span class="vn">5</span> আমি তোমাদের কাছে যাদেরকে পাঠিয়ে আসছি, কিন্তু খুব ভোরে উঠে পাঠালেও যাদের কথা তোমরা শোন নি, আমার গোলাম সেই নবীদের কালাম না শোন;</div>
<div class="v" id="v6"><span class="vn">6</span> তবে আমি এই গৃহ শীলোর সমান করবো এবং এই নগর দুনিয়ার জাতির কাছে বদদোয়ার বিষয় করবো।</div>
<div class="v" id="v7"><span class="vn">7</span> <span class="br-p"><br><br></span>যখন ইয়ারমিয়া মাবুদের গৃহে এসব কথা বললেন, তখন ইমামেরা, নবীরা ও সমস্ত লোক তা শুনলো।</div>
<div class="v" id="v8"><span class="vn">8</span> আর ইয়ারমিয়া সমস্ত লোকের কাছে মাবুদের হুকুমের সমস্ত কথা বলে শেষ করলে পর ইমামেরা, নবীরা ও সমস্ত লোক লোক তাঁকে ধরে বললো, তুমি মরবেই মরবে;</div>
<div class="v" id="v9"><span class="vn">9</span> তুমি কেন মাবুদের নাম করে এই ভবিষ্যদ্বাণী বলেছ যে, এই গৃহ শীলোর সমান হবে এবং নগর উৎসন্ন, জনবসতিহীন হবে? আর সমস্ত লোক মাবুদের গৃহে ইয়ারমিয়ার কাছে একত্র হল।</div>
<div class="v" id="v10"><span class="vn">10</span> <span class="br-p"><br><br></span>তখন এহুদার কর্মকর্তারা এই কথা শুনে রাজপ্রাসাদ থেকে মাবুদের গৃহে উঠে আসলেন এবং মাবুদের গৃহের নতুন দ্বারের প্রবেশ-স্থানে বসলেন।</div>
<div class="v" id="v11"><span class="vn">11</span> পরে ইমাম ও নবীরা কর্মকর্তাদেরকে ও সমস্ত লোককে বললো, এই ব্যক্তি প্রাণদণ্ডের যোগ্য, কেননা সে এই নগরের বিপরীতে ভবিষ্যদ্বাণী বলেছে, তোমরা তো নিজের কানে তা শুনেছ।</div>
<div class="v" id="v12"><span class="vn">12</span> <span class="br-p"><br><br></span>তখন ইয়ারমিয়া সমস্ত কর্মকর্তা ও সমস্ত লোককে বললেন, তোমরা যেসব কথা শুনলে, এই গৃহ ও এই নগরের বিপরীতে এই সমস্ত ভবিষ্যদ্বাণী বলতে মাবুদই আমাকে প্রেরণ করেছেন।</div>
<div class="v" id="v13"><span class="vn">13</span> অতএব এখন তোমরা নিজ নিজ পথ ও কাজকর্ম বিশুদ্ধ কর, তোমাদের আল্লাহ্‌ মাবুদের কথায় মনযোগ দাও; তা হলে মাবুদ তোমাদের বিরুদ্ধে যে অমঙ্গলের কথা বলেছেন, তা করতে ক্ষান্ত হবেন।</div>
<div class="v" id="v14"><span class="vn">14</span> আর আমি, দেখ, আমি তোমাদের হস্তগত; তোমাদের দৃষ্টিতে যা ভাল ও ন্যায্য, তা-ই আমার প্রতি কর।</div>
<div class="v" id="v15"><span class="vn">15</span> কেবল নিশ্চয় জেনো, যদি তোমরা আমাকে হত্যা কর, তবে নিজেদের উপরে, এই নগরের উপরে ও এই স্থানের অধিবাসীদের উপরে নির্দোষের রক্তপাতের অপরাধ বর্তাবে, কেননা সত্যিই ঐ সমস্ত কথা তোমাদের কর্ণগোচরে বলবার জন্য মাবুদ আমাকে তোমাদের কাছে প্রেরণ করেছেন।</div>
<div class="v" id="v16"><span class="vn">16</span> <span class="br-p"><br><br></span>তখন কর্মকর্তারা ও সমস্ত লোকেরা তাদের ইমাম ও নবীদেরকে বললো, এই ব্যক্তি প্রাণদণ্ডের যোগ্য নয়, কেননা ইনি আমাদের আল্লাহ্‌ মাবুদের নামে আমাদের কাছে কথা বলেছেন।</div>
<div class="v" id="v17"><span class="vn">17</span> তখন দেশের প্রাচীনদের মধ্যে কয়েকজন উঠে লোকদের সমস্ত সমাজকে বললেন,</div>
<div class="v" id="v18"><span class="vn">18</span> এহুদার বাদশাহ্‌ হিষ্কিয়ের সময়ে মোরেষ্টীয় মিকাহ্‌ ভবিষ্যদ্বাণী বলতেন; তিনি এহুদার সমস্ত লোককে বলেছিলেন, ‘বাহিনীগণের মাবুদ এই কথা বলেন, সিয়োন ক্ষেতের মত কর্ষিত হবে, জেরুশালেম কাঁথড়ার ঢিবি হয়ে যাবে; এবং সেই গৃহের পর্বত বনস্থ উচ্চস্থলীর সমান হবে।’</div>
<div class="v" id="v19"><span class="vn">19</span> বল দেখি, এহুদার বাদশাহ্‌ হিষ্কিয় ও সমস্ত এহুদা কি তাকে হত্যা করেছিলেন? তিনি কি মাবুদকে ভয় করে মাবুদের কাছে ফরিয়াদ জানালেন না? তা করাতে মাবুদ তাঁদের বিরুদ্ধে যে অমঙ্গলের কথা বলেছিলেন, তা থেকে ক্ষান্ত হলেন। আমরা তো নিজ নিজ প্রাণের বিরুদ্ধে ভারী অমঙ্গল করছি।</div>
<div class="v" id="v20"><span class="vn">20</span> <span class="br-p"><br><br></span>এছাড়া, আর এক জন ব্যক্তি ছিলেন, যিনি মাবুদের নামে ভবিষ্যদ্বাণী বলতেন, তিনি কিরিয়ৎ-যিয়ারীমস্থ শমরিয়ের পুত্র ঊরিয়; তিনি ইয়ারমিয়ার মত এই নগরেরর ও এই দেশের বিরুদ্ধে ভবিষ্যদ্বাণী বলেছিলেন।</div>
<div class="v" id="v21"><span class="vn">21</span> আর যখন যিহোয়াকীম বাদশাহ্‌, তাঁর সমস্ত যুদ্ধবীর ও সমস্ত নেতা সেই ব্যক্তির কথা শুনতে পেলেন, তখন বাদশাহ্‌ তাঁকে হত্যা করতে চেষ্টা করলেন, কিন্তু ঊরিয় তা শুনে ভয় পেয়ে মিসরে পালিয়ে গেলেন।</div>
<div class="v" id="v22"><span class="vn">22</span> তখন যিহোয়াকীম বাদশাহ্‌ অক্‌বোরের পুত্র ইল্‌নাথন এবং তার সঙ্গে অন্য কয়েকজন লোককে মিসরে প্রেরণ করলেন;</div>
<div class="v" id="v23"><span class="vn">23</span> আর তারা ঊরিয়কে মিসর থেকে এনে যিহোয়াকীম বাদশাহ্‌র কাছে উপস্থিত করলো; বাদশাহ্‌ তাঁকে তলোয়ার দ্বারা হত্যা করে সাধারণ লোকের কবর-স্থানে তাঁর লাশ নিক্ষেপ করলেন।</div>
<div class="v" id="v24"><span class="vn">24</span> <span class="br-p"><br><br></span>যা হোক, শাফনের পুত্র অহীকামের হাত ইয়ারমিয়ার সপক্ষ থাকায় তাঁকে হত্যা করার জন্য লোকদের হাতে তুলে দেওয়া হল না।</div>
</div>
<!-- PARSED ABOVE; EDITING MAY BREAK PARSER -->
</body></html>