<html><head>
<meta http-equiv="Content-Type" content="text/html;charset=utf-8" />
<title>Jer 27 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 27);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_25.html">25</a> <a href="Jer_26.html">26</a> <b>27</b> <a href="Jer_28.html">28</a> <a href="Jer_29.html">29</a> ... <a href="Jer_52.html">52</a> </div><hr>
<h1>Jer 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জোয়ালির চিহ্ন</h2><span class="vn">1</span> <span class="br-p"><br><br></span>ইউসিয়ার পুত্র এহুদার বাদশাহ্‌ সিদিকিয়ের রাজত্বের আরম্ভে মাবুদের কাছ থেকে এই কালাম ইয়ারমিয়ার কাছে নাজেল হল;</div>
<div class="v" id="v2"><span class="vn">2</span> মাবুদ আমাকে এই কথা বললেন, তুমি কয়েকটি চামড়ার ফিতা ও জোয়াল প্রস্তুত করে তোমার কাঁধে রাখ;</div>
<div class="v" id="v3"><span class="vn">3</span> আর যে দূতেরা জেরুশালেমে এহুদার বাদশাহ্‌ সিদিকিয়ের কাছে এসেছে, তাদের দ্বারা ইদোমের বাদশাহ্‌র, মোয়াবের বাদশাহ্‌র, অম্মোনীয়দের বাদশাহ্‌র, টায়ারের বাদশাহ্‌র ও সিডনের বাদশাহ্‌র কাছে তা পাঠাও।</div>
<div class="v" id="v4"><span class="vn">4</span> আর তাদের মালিককে বলবার জন্য তাদের এই হুকুম দাও, বাহিনীগণের মাবুদ, ইসরাইলের আল্লাহ্‌, এই কথা বলেন, তোমরা তোমাদের মালিককে এই কথা বলবে,</div>
<div class="v" id="v5"><span class="vn">5</span> আমিই আমার মহাপরাক্রম ও প্রসারিত বাহু দ্বারা দুনিয়া, দুনিয়া-নিবাসী মানুষ ও পশু নির্মাণ করেছি এবং আমি যাকে তা দেওয়া উচিত মনে করি, তাকে তা দিয়ে থাকি।</div>
<div class="v" id="v6"><span class="vn">6</span> সম্প্রতি আমি এসব দেশ আমার গোলাম ব্যাবিলনের বাদশাহ্‌ বখতে-নাসারের হাতে দিয়েছি এবং তার গোলামী করবার জন্য মাঠের পশুগুলোও তাকে দিয়েছি।</div>
<div class="v" id="v7"><span class="vn">7</span> আর সমস্ত জাতি তার, তার পুত্রের ও তার পৌত্রের গোলাম হবে; পরে তার দেশের সময়ও উপস্থিত হবে, তখন অনেক জাতি ও মহান বাদশাহ্‌রা তাকেও গোলামী করাবে।</div>
<div class="v" id="v8"><span class="vn">8</span> <span class="br-p"><br><br></span>আর যে জাতি ও যে রাজ্য সেই ব্যাবিলনের বাদশাহ্‌ বখতে-নাসারের গোলাম না হবে ও ব্যাবিলনের বাদশাহ্‌র জোয়ালের নিচে তার ঘাড় না রাখবে, মাবুদ বলেন, আমি তলোয়ার, দুর্ভিক্ষ ও মহামারী দ্বারা সেই জাতিকে প্রতিফল দেব, যে পর্যন্ত ওর হাত দিয়ে তাদেরকে সংহার না করি।</div>
<div class="v" id="v9"><span class="vn">9</span> আর তোমাদের কর্তব্য এই, তোমাদের যে নবী, গণক, স্বপ্নদর্শক, গণক ও মায়াবীরা তোমাদের বলে, তোমরা ব্যাবিলনের বাদশাহ্‌র গোলাম হবে না, তাদের কথায় কান দিও না;</div>
<div class="v" id="v10"><span class="vn">10</span> কেননা তারা তোমাদের কাছে মিথ্যা ভবিষ্যদ্বাণী বলে, যেন তোমরা স্বদেশ থেকে দূরীকৃত এবং আমা দ্বারা বিতাড়িত হয়ে বিনষ্ট হও।</div>
<div class="v" id="v11"><span class="vn">11</span> কিন্তু যে জাতি ব্যাবিলনের বাদশাহ্‌র জোয়ালের নিচে তার ঘাড় রাখবে ও তার গোলাম হবে, মাবুদ বলেন, আমি সেই জাতিকে স্বদেশে স্থির থাকতে দেব; তারা সেখানে কৃষিকর্ম করবে ও সেখানে বাস করবে।</div>
<div class="v" id="v12"><span class="vn">12</span> <span class="br-p"><br><br></span>পরে আমি সেসব কালাম অনুসারে এহুদার বাদশাহ্‌ সিদিকিয়কে এই কথা বললাম, আপনারা আপনাদের ঘাড় ব্যাবিলনের বাদশাহ্‌র জোয়ালের নিচে রেখে তাঁর ও তাঁর লোকদের গোলাম হোন, তাতে বাঁচবেন।</div>
<div class="v" id="v13"><span class="vn">13</span> যে জাতি ব্যাবিলনের বাদশাহ্‌র গোলাম না হবে, তার বিরুদ্ধে মাবুদ যা বলেছেন, সেই অনুসারে আপনারা অর্থাৎ আপনি ও আপনার লোকেরা তলোয়ারে, দুর্ভিক্ষে ও মহামারীতে কেন মরবেন?</div>
<div class="v" id="v14"><span class="vn">14</span> যে নবীরা আপনাদের বলে, আপনারা ব্যাবিলনের বাদশাহ্‌র গোলাম হবেন না, তাদের কথায় কান দিবেন না, কেননা তারা আপনাদের কাছে মিথ্যা ভবিষ্যদ্বাণী বলে।</div>
<div class="v" id="v15"><span class="vn">15</span> কারণ মাবুদ বলেন, আমি তাদেরকে পাঠাই নি, কিন্তু তারা মিথ্যা করে আমার নামে ভবিষ্যদ্বাণী বলে; এর ফল এই, যারা তোমাদের কাছে ভবিষ্যদ্বাণী বলে, সেই নবীদের ও তোমাদের উভয়কে আমি দূর করে দিয়ে ধ্বংস করে দেব।</div>
<div class="v" id="v16"><span class="vn">16</span> <span class="br-p"><br><br></span>পরে আমি ইমামদেরকে ও সমস্ত লোককে বললাম, মাবুদ এই কথা বলেন, তোমাদের যে নবীরা তোমাদের কাছে এই ভবিষ্যদ্বাণী বলে, দেখ, মাবুদের গৃহের পাত্রগুলো ব্যাবিলন থেকে সম্প্রতি শীঘ্র ফিরিয়ে আনা যাবে, তোমরা তাদের কথায় কান দিও না, কেননা তারা তোমাদের কাছে মিথ্যা ভবিষ্যদ্বাণী বলে।</div>
<div class="v" id="v17"><span class="vn">17</span> তোমরা তাদের কথায় কান দিও না; ব্যাবিলনের বাদশাহ্‌র গোলাম হও, তাতে বাঁচবে; এই নগর কেন উৎসন্ন হবে?</div>
<div class="v" id="v18"><span class="vn">18</span> কিন্তু তারা যদি নবী হয় ও তাদের কাছে বাস্তবিক মাবুদের কালাম থাকে, তবে মাবুদের গৃহে, এহুদার রাজপ্রাসাদে ও জেরুশালেমে যেসব পাত্র অবশিষ্ট আছে, তা যেন ব্যাবিলনে না যায়, এজন্য বাহিনীগণের মাবুদের কাছে ফরিয়াদ করুক।</div>
<div class="v" id="v19"><span class="vn">19</span> কারণ দুই স্তম্ভ, সমুদ্রপাত্র ও পীঠগুলো এবং যে সমস্ত পাত্র এই নগরে অবশিষ্ট আছে,</div>
<div class="v" id="v20"><span class="vn">20</span> — অর্থাৎ ব্যাবিলনের বাদশাহ্‌ বখতে-নাসার যিহোয়াকীমের পুত্র এহুদার বাদশাহ্‌ যিকনিয় এবং এহুদার ও জেরুশালেমের সমস্ত প্রধানবর্গকে বন্দী করে জেরুশালেম থেকে ব্যাবিলনে নিয়ে যাবার সময়ে যেসব পাত্র নিয়ে যান নি— সেই সমস্ত কিছুর বিষয়ে মাবুদ এই কথা বলেন,</div>
<div class="v" id="v21"><span class="vn">21</span> হ্যাঁ, মাবুদের গৃহে, এহুদার রাজপ্রাসাদে ও জেরুশালেমে অবশিষ্ট সেই পাত্রগুলোর বিষয়ে বাহিনীগণের মাবুদ, ইসরাইলের আল্লাহ্‌, এই কথা বলেন,</div>
<div class="v" id="v22"><span class="vn">22</span> সেসব ব্যাবিলনে নীত হবে এবং যে পর্যন্ত আমি তাদের তত্ত্বানুসন্ধান না করবো, সে পর্যন্ত সেই স্থানে থাকবে, মাবুদ এই কথা বলেন; পরে আমি সেসব এই স্থানে আবার ফিরিয়ে আনবো।</div>
</div>
<!-- PARSED ABOVE; EDITING MAY BREAK PARSER -->
</body></html>