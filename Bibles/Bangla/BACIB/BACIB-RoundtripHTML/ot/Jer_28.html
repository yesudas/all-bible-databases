<html><head>
<meta http-equiv="Content-Type" content="text/html;charset=utf-8" />
<title>Jer 28 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 28);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_26.html">26</a> <a href="Jer_27.html">27</a> <b>28</b> <a href="Jer_29.html">29</a> <a href="Jer_30.html">30</a> ... <a href="Jer_52.html">52</a> </div><hr>
<h1>Jer 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ভণ্ড নবী হনানিয়ের শাস্তি</h2><span class="vn">1</span> <span class="br-p"><br><br></span>ঐ বছরে, এহুদার বাদশাহ্‌ সিদিকিয়ের রাজত্বের আরম্ভে, চতুর্থ বছরের পঞ্চম মাসে, গিবিয়োন-নিবাসী অসূরের পুত্র নবী হনানিয় মাবুদের গৃহে ইমামদের ও সমস্ত লোকের সাক্ষাতে আমাকে এই কথা বললো,</div>
<div class="v" id="v2"><span class="vn">2</span> বাহিনীগণের মাবুদ, ইসরাইলের আল্লাহ্‌, এই কথা বলেন, আমি ব্যাবিলনের বাদশাহ্‌র জোয়াল ভেঙ্গে ফেলেছি।</div>
<div class="v" id="v3"><span class="vn">3</span> ব্যাবিলনের বাদশাহ্‌ বখতে-নাসার এই স্থান থেকে মাবুদের গৃহের যেসব পাত্র ব্যাবিলনে নিয়ে গেছে, সেসব আমি দুই বছরের মধ্যে এই স্থানে ফিরিয়ে আনবো।</div>
<div class="v" id="v4"><span class="vn">4</span> আর যিহোয়াকীমের পুত্র এহুদার বাদশাহ্‌ যিকনিয়কে ও এহুদার সমস্ত বন্দী, যারা ব্যাবিলনে গেছে, তাদেরকে এই স্থানে ফিরিয়ে আনবো, মাবুদ এই কথা বলেন; কেননা আমি ব্যাবিলনের বাদশাহ্‌র জোয়াল ভেঙ্গে ফেলব।</div>
<div class="v" id="v5"><span class="vn">5</span> <span class="br-p"><br><br></span>তখন ইয়ারমিয়া নবী ইমামদের সাক্ষাতে এবং মাবুদের গৃহে দণ্ডায়মান লোকদের সাক্ষাতে হনানিয় নবীর সঙ্গে কথা বললেন,</div>
<div class="v" id="v6"><span class="vn">6</span> ইয়ারমিয়া নবী বললেন, আমিন; মাবুদ তা-ই করুন; মাবুদের গৃহের পাত্রগুলো ও বন্দী লোকগুলোকে ব্যাবিলন থেকে এই স্থানে ফিরিয়ে আনবার বিষয়ে তুমি যে যে ভবিষ্যদ্বাণী বললে, মাবুদ তোমার সেসব কালাম সিদ্ধ করুন।</div>
<div class="v" id="v7"><span class="vn">7</span> কিন্তু আমি তোমার কর্ণগোচরে ও সমস্ত লোকের কর্ণগোচরে একটি কথা বলি, শোন।</div>
<div class="v" id="v8"><span class="vn">8</span> আমার ও তোমার আগে সে কালের যে নবীরা ছিল, তারা অনেক দেশ ও মহৎ মহৎ রাজ্যের বিরুদ্ধে যুদ্ধ, অমঙ্গল ও মহামারী বিষয়ক ভবিষ্যদ্বাণী বলেছিল।</div>
<div class="v" id="v9"><span class="vn">9</span> যে নবী শান্তির ভবিষ্যদ্বাণী বলে, সেই নবীর কালাম সফল হলেই জানা যায় যে, মাবুদ সত্যিই সেই নবীকে প্রেরণ করেছেন।</div>
<div class="v" id="v10"><span class="vn">10</span> <span class="br-p"><br><br></span>তখন হনানিয় নবী ইয়ারমিয়া নবীর কাঁধ থেকে সেই জোয়াল নিয়ে ভেঙ্গে ফেললো।</div>
<div class="v" id="v11"><span class="vn">11</span> আর হনানিয় সমস্ত লোক লোকের সাক্ষাতে বললো, মাবুদ এই কথা বলেন, দুই বছরের মধ্যে আমি ব্যাবিলনের বাদশাহ্‌ বখতে-নাসারের জোয়াল এভাবে ভেঙ্গে সমস্ত জাতির কাঁধ থেকে দূর করবো। পরে ইয়ারমিয়া নবী চলে গেলেন।</div>
<div class="v" id="v12"><span class="vn">12</span> <span class="br-p"><br><br></span>হনানিয় ইয়ারমিয়া নবীর কাঁধ থেকে জোয়াল নিয়ে ভেঙ্গে ফেলার পর ইয়ারমিয়ার কাছে মাবুদের এই কালাম নাজেল হল,</div>
<div class="v" id="v13"><span class="vn">13</span> তুমি গিয়ে হনানিয়কে বল, মাবুদ এই কথা বলেন, তুমি কাঠের জোয়াল ভাঙ্গলে বটে, কিন্তু তার পরিবর্তে লোহার জোয়াল প্রস্তুত করবে।</div>
<div class="v" id="v14"><span class="vn">14</span> কেননা বাহিনীগণের মাবুদ, ইসরাইলের আল্লাহ্‌, এই কথা বলেন, এসব জাতি যেন ব্যাবিলনের বাদশাহ্‌ বখতে-নাসারের গোলাম হয়, সেজন্য আমি তাদের কাঁধে লোহার জোয়াল দিলাম; তারা তার গোলাম হবে; আর আমি তাকে মাঠের পশুগুলোও দিলাম।</div>
<div class="v" id="v15"><span class="vn">15</span> <span class="br-p"><br><br></span>তখন নবী ইয়ারমিয়া হনানিয় নবীকে বললেন, হে হনানিয়, শোন; মাবুদ তোমাকে প্রেরণ করেন নি, কিন্তু তুমি এই লোকদেরকে মিথ্যা কথায় বিশ্বাস করাচ্ছ।</div>
<div class="v" id="v16"><span class="vn">16</span> অতএব মাবুদ এই কথা বলেন, দেখ, আমি তোমাকে ভূতল থেকে দূর করে দেব; তুমি এই বছরেই মরবে, কেননা তুমি মাবুদের বিরুদ্ধে বিপথগমনের কথা বলেছ।</div>
<div class="v" id="v17"><span class="vn">17</span> পরে হনানিয় নবী সেই বছরের সপ্তম মাসে প্রাণত্যাগ করলো।</div>
</div>
<!-- PARSED ABOVE; EDITING MAY BREAK PARSER -->
</body></html>