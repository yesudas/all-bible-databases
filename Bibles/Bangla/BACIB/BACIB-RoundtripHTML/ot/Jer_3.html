<html><head>
<meta http-equiv="Content-Type" content="text/html;charset=utf-8" />
<title>Jer 3 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> <a href="Jer_2.html">2</a> <b>3</b> <a href="Jer_4.html">4</a> <a href="Jer_5.html">5</a> ... <a href="Jer_52.html">52</a> </div><hr>
<h1>Jer 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অবিশ্বস্ত ইসরাইল</h2><span class="vn">1</span> <span class="br-p"><br><br></span>লোকে বলে, কেউ তার স্ত্রীকে ত্যাগ করার পর ঐ স্ত্রী তার সঙ্গ ছেড়ে যদি অন্য পুরুষের হয়, তবে তার স্বামী কি পুনর্বার তার কাছে গমন করবে? করলে কি সেই দেশ নিতান্ত নাপাক হবে না? কিন্তু তুমি অনেক প্রেমিকের সঙ্গে জেনা করেছ, তবু কি আমার কাছে ফিরে আসবে? মাবুদ এই কথা বলেন।</div>
<div class="v" id="v2"><span class="vn">2</span> চোখ তুলে গাছপালাহীন উঁচু পর্বতগুলোর দিকে দেখ, কোন্‌ স্থানে তোমার সতীত্ব লঙ্ঘন না হয়েছে? তুমি ওদের জন্য মরুভূমিস্থ যাযাবরের মত রাজপথে বসেছ, তুমি তোমার জেনা ও দুষ্টতা দিয়ে দেশ নাপাক করেছ।</div>
<div class="v" id="v3"><span class="vn">3</span> এজন্য বৃষ্টিধারা বন্ধ করা হয়েছে এবং শেষ বর্ষাও হয় নি; তবুও তুমি পতিতার ললাট ধারণ করেছ, লজ্জিতা হতে অসম্মত হয়েছ।</div>
<div class="v" id="v4"><span class="vn">4</span> তুমি এইমাত্র কি আমাকে ডেকে বলবে না, ‘হে আমার পিতা, তুমিই আমার বাল্যকালের মিত্র।</div>
<div class="v" id="v5"><span class="vn">5</span> তিনি কি চিরকাল ক্রোধ রাখবেন, শেষ পর্যন্ত তা রক্ষা করবেন?’ দেখ, তুমি মন্দ কথা বলেছ, মন্দ কাজ করেছ ও তা সিদ্ধ করেছ।</div>
<div class="v" id="v6"><h2>ইসরাইল ও এহুদাকে তওবা করার আহ্বান</h2><span class="vn">6</span> <span class="br-p"><br><br></span>ইউসিয়া বাদশাহ্‌র সময়ে মাবুদ আমাকে বললেন, বিপথগামিনী ইসরাইল যা করেছে, তা কি তুমি দেখেছ? সে প্রত্যেক উঁচু পর্বতের উপরে ও প্রত্যেক সবুজ গাছের তলে গিয়ে সেসব স্থানে জেনা করেছে।</div>
<div class="v" id="v7"><span class="vn">7</span> সে এসব কাজ করার পর আমি বললাম, সে আমার কাছে ফিরে আসবে, কিন্তু সে ফিরে আসলো না; এবং তার বেঈমান বোন এহুদা তা দেখল।</div>
<div class="v" id="v8"><span class="vn">8</span> আর আমি দেখলাম, বিপথগামিনী ইসরাইল জেনা করেছিল, এই কারণে আমি তাকে তালাক-নামা দিয়ে ত্যাগ করেছিলাম, তবুও তার বেঈমান বোন এহুদা ভয় করলো না, কিন্তু নিজেও গিয়ে জেনা করলো।</div>
<div class="v" id="v9"><span class="vn">9</span> তার জেনার নির্লজ্জতায় দেশ নাপাক হয়েছিল; সে পাথর ও কাঠের সঙ্গে জেনা করতো।</div>
<div class="v" id="v10"><span class="vn">10</span> এমন হলেও তার বেঈমান বোন এহুদা সমস্ত অন্তঃকরণের সঙ্গে নয়, কেবল কপটভাবে আমার প্রতি ফিরেছে, মাবুদ এই কথা বলেন।</div>
<div class="v" id="v11"><span class="vn">11</span> <span class="br-p"><br><br></span>আর মাবুদ আমাকে বললেন, বেঈমান এহুদার চেয়ে বিপথগামিনী ইসরাইল নিজেকে ধার্মিক দেখিয়েছে।</div>
<div class="v" id="v12"><span class="vn">12</span> তুমি যাও, এসব কথা উত্তর দিকে তবলিগ কর, বল, মাবুদ বলেন, হে বিপথগামিনী ইসরাইল, ফিরে এসো; আমি তোমাদের প্রতি ক্রুদ্ধদৃষ্টিতে তাকাব না; যেহেতু আমি দয়াবান, মাবুদ এই কথা বলেন, আমি চিরকাল ক্রোধ রাখবো না।</div>
<div class="v" id="v13"><span class="vn">13</span> কেবলমাত্র তোমার এই অপরাধ স্বীকার কর যে, তুমি তোমার আল্লাহ্‌ মাবুদের বিরুদ্ধে বিদ্রোহ করেছ ও প্রত্যেক সবুজ গাছের তলে বিদেশীদের সঙ্গে তোমার আচার ভ্রষ্ট করেছ, আর তোমরা আমার কথায় কান দাও নি, মাবুদ এই কথা বলেন।</div>
<div class="v" id="v14"><span class="vn">14</span> হে বিপথগামী সন্তানেরা, ফিরে এসো, মাবুদ এই কথা বলেন, কেননা আমি তোমাদের স্বামী; আমি নগর থেকে এক জন ও গোষ্ঠী থেকে দু’জন করে তোমাদেরকে গ্রহণ করবো ও সিয়োনে আনবো;</div>
<div class="v" id="v15"><span class="vn">15</span> আর তোমাদেরকে আমার মনের মত পালকদের দেব, তারা জ্ঞানে ও বিজ্ঞতায় তোমাদেরকে চরাবে।</div>
<div class="v" id="v16"><span class="vn">16</span> মাবুদ বলেন, সেই সময়ে যখন তোমরা দেশে বর্ধিত ও বহুসংখ্যক হবে, তখন ‘মাবুদের শরীয়ত-সিন্দুক,’ এই কথা লোকে আর বলবে না, তা মনে আসবে না, তারা তা স্মরণে আনবে না, তার বিরহে দুঃখিত হবে না এবং তা আর নির্মাণ করা যাবে না।</div>
<div class="v" id="v17"><span class="vn">17</span> সেই সময়ে জেরুশালেম মাবুদের সিংহাসন বলে আখ্যাত হবে এবং সমস্ত জাতি তার কাছে, মাবুদের নামের কাছে, জেরুশালেমে, একত্রীকৃত হবে; তারা আর নিজ নিজ দুষ্ট হৃদয়ের কঠিনতা অনুসারে চলবে না।</div>
<div class="v" id="v18"><span class="vn">18</span> সেই সময়ে এহুদা-কুল ইসরাইল-কুলের সঙ্গে সঙ্গে গমন করবে এবং তারা একসঙ্গে উত্তর দেশ থেকে, যে দেশ আমি অধিকারের জন্য তোমাদের পূর্বপুরুষদেরকে দিয়েছি, সেই দেশে আসবে।</div>
<div class="v" id="v19"><span class="vn">19</span> <span class="br-p"><br><br></span>আর আমিই বলেছিলাম, আমি সন্তানদের মধ্যে তোমাকে কেমন স্থান দেব! মনোরম একটি দেশ, জাতিদের পরম-রত্নস্বরূপ অধিকার তোমাকে দান করবো! আমি বলেছিলাম, তোমরা আমাকে পিতা বলে ডাকবে এবং আমার পশ্চাদগমন থেকে ফিরে যাবে না।</div>
<div class="v" id="v20"><span class="vn">20</span> হে ইসরাইল-কুল, সত্যিই যে স্ত্রী বেঈমানী করে তার স্বামীকে ছেড়ে যায়, তার মত তোমরাও আমার সঙ্গে বেঈমানী করেছ, মাবুদ এই কথা বলেন।</div>
<div class="v" id="v21"><span class="vn">21</span> গাছপালাহীন পাহাড়গুলোর উপরে উচ্চরব, বনি-ইসরাইলদের কান্না ও কাত-রোক্তি শোনা যাচ্ছে; কারণ তারা কুটিল-পথগামী হয়েছে, নিজেদের আল্লাহ্‌ মাবুদকে ভুলে গেছে।</div>
<div class="v" id="v22"><span class="vn">22</span> হে বিপথগামী সন্তানেরা, ফিরে এসো, আমি তোমাদের বিপথগমন-রোগ ভাল করবো। <span class="br-p"><br><br></span>‘দেখ, আমরা তোমার কাছে এলাম, কেননা তুমিই আমাদের আল্লাহ্‌ মাবুদ।</div>
<div class="v" id="v23"><span class="vn">23</span> সত্যিই, উপপর্বতস্থ ও পর্বতস্থ লোকারণ্য মিথ্যামাত্র, সত্যিই আমাদের আল্লাহ্‌ মাবুদের মধ্যেই আছে ইসরাইলের উদ্ধার।</div>
<div class="v" id="v24"><span class="vn">24</span> কিন্তু বাল্যকাল থেকে আমাদের পূর্বপুরুষদের শ্রমফল, তাঁদের ভেড়া ও গবাদি পাল ও তাঁদের পুত্রকন্যাদের, সেই লজ্জাস্পদ দেবতাদের গ্রাসে পড়েছে।</div>
<div class="v" id="v25"><span class="vn">25</span> এসো, আমরা নিজেদের লজ্জাতে শয়ন করি এবং আমাদের অপমান আমাদেরকে আচ্ছাদন করুক; কারণ আমরা আমাদের আল্লাহ্‌ মাবুদের বিরুদ্ধে গুনাহ্‌ করেছি, আমরা ও আমাদের পূর্বপুরুষেরা গুনাহ্‌ করেছি, বাল্যকাল থেকে আজ পর্যন্ত গুনাহ্‌ করেছি; আমাদের আল্লাহ্‌ মাবুদের কথার বাধ্য হই নি।</div>
</div>
<!-- PARSED ABOVE; EDITING MAY BREAK PARSER -->
</body></html>