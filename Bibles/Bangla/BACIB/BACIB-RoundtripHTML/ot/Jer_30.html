<html><head>
<meta http-equiv="Content-Type" content="text/html;charset=utf-8" />
<title>Jer 30 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 30);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_28.html">28</a> <a href="Jer_29.html">29</a> <b>30</b> <a href="Jer_31.html">31</a> <a href="Jer_32.html">32</a> ... <a href="Jer_52.html">52</a> </div><hr>
<h1>Jer 30</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বনি-ইসরাইলদের পুনঃস্থাপনের ওয়াদা</h2><span class="vn">1</span> <span class="br-p"><br><br></span>মাবুদের কাছ থেকে এই কালাম ইয়ারমিয়ার কাছে নাজেল হল,</div>
<div class="v" id="v2"><span class="vn">2</span> মাবুদ, ইসরাইলের আল্লাহ্‌, এই কথা বলেন, আমি তোমার কাছে যেসব কথা বলেছি, সেসব একটি কিতাবে লিখে রাখ।</div>
<div class="v" id="v3"><span class="vn">3</span> কেননা, মাবুদ বলেন, দেখ, এমন সময় আসছে, যে সময়ে আমি আমার লোক ইসরাইলের ও এহুদার বন্দীদশা ফিরাব; আর আমি তাদের পূর্বপুরুষদেরকে যে দেশ দিয়েছি, সেই দেশে তাদেরকে ফিরিয়ে আনবো এবং তারা তা অধিকার করবে।</div>
<div class="v" id="v4"><span class="vn">4</span> <span class="br-p"><br><br></span>ইসরাইল ও এহুদার বিষয়ে মাবুদ যেসব কালাম বললেন, তা এই।</div>
<div class="v" id="v5"><span class="vn">5</span> মাবুদ এই কথা বলেন; আমরা ভয়ের, কম্পনের আওয়াজ শুনেছি, শান্তির নয়।</div>
<div class="v" id="v6"><span class="vn">6</span> তোমরা একবার জিজ্ঞাসা করে দেখ, পুরুষের কি প্রসববেদনা হয়? প্রসবকালে যেমন স্ত্রীলোকের, তেমনি আমি প্রত্যেক পুরুষের কোমরে হাত ও সকলের মুখ বিষাদে ম্লান কেন দেখছি?</div>
<div class="v" id="v7"><span class="vn">7</span> হায়! সেদিন মহৎ, তার মত দিন আর নেই; এ ইয়াকুবের সঙ্কটকাল, কিন্তু এ থেকে সে নিস্তার পাবে।</div>
<div class="v" id="v8"><span class="vn">8</span> <span class="br-p"><br><br></span>বাহিনীগণের মাবুদ এই কথা বলেন, আমি সেদিন তোমার ঘাড় থেকে ওর জোয়াল ভেঙ্গে ফেলব, তোমার বন্ধনগুলো মুক্ত করবো এবং বিদেশীরা তাকে আর গোলামী করাবে না।</div>
<div class="v" id="v9"><span class="vn">9</span> কিন্তু তারা নিজেদের আল্লাহ্‌ মাবুদের ও নিজেদের বাদশাহ্‌ দাউদের গোলামী করবে, আমি তাদের জন্য তাঁকেই উৎপন্ন করবো।</div>
<div class="v" id="v10"><span class="vn">10</span> অতএব, হে আমার গোলাম ইয়াকুব, ভয় করো না, মাবুদ এই কথা বলেন; হে ইসরাইল, নিরাশ হয়ো না; কেননা দেখ, আমি দূর থেকে তোমাকে ও বন্দীদশার দেশ থেকে তোমার বংশকে নিস্তার করবো; ইয়াকুব ফিরে এসে নির্ভয়ে ও নিশ্চিন্তে থাকবে, কেউ তাকে ভয় দেখাবে না।</div>
<div class="v" id="v11"><span class="vn">11</span> কেননা তোমার উদ্ধারের জন্য আমিই তোমার সহবর্তী, মাবুদ এই কথা বলেন; কারণ আমি যাদের মধ্যে তোমাকে ছড়িয়ে ছিটিয়ে দিয়েছি, সেসব জাতিকে নিঃশেষে সংহার করবো; তোমাকে নিঃশেষে সংহার করবো না, কিন্তু ন্যায়বিচার করে শাস্তি দেব, কোন মতে অদণ্ডিত রাখবো না।</div>
<div class="v" id="v12"><span class="vn">12</span> <span class="br-p"><br><br></span>কারণ মাবুদ এই কথা বলেন, তোমার আঘাত অপ্রতিকার্য ও তোমার ক্ষত ব্যথাজনক।</div>
<div class="v" id="v13"><span class="vn">13</span> তোমার পক্ষ সমর্থন করার কেউই নেই; তোমার ক্ষত ভাল করার ওষুধ নেই, তোমার সুস্থতা লাভ করার কোন আশাও নেই।</div>
<div class="v" id="v14"><span class="vn">14</span> তোমার প্রেমিকরা সকলে তোমাকে ভুলে গেছে, তারা তোমার খোঁজ করে না; কারণ আমি তোমাকে দুশমনদের আঘাতের মত আঘাত করেছি, নির্দয়ের মত শাস্তি দিয়েছি; কেননা তোমার অপরাধ বহুল, তোমার গুনাহ্‌ প্রবল।</div>
<div class="v" id="v15"><span class="vn">15</span> তোমার ক্ষতের জন্য কেন কান্নাকাটি কর? তোমার ব্যথা দুরারোগ্য; তোমার অপরাধ বহুল, তোমার গুনাহ্‌ প্রবল, এজন্য আমি তোমার প্রতি এসব করেছি।</div>
<div class="v" id="v16"><span class="vn">16</span> অতএব যারা তোমাকে গ্রাস করে, তাদের সকলকে গ্রাস করা হবে; তোমার দুশমনদের সকলেই বন্দীদশার স্থানে যাবে; এবং যারা তোমার সম্পত্তি লুট করে, তারা লুণ্ঠিত হবে; ও যারা তোমার দ্রব্য হরণ করে, তাদের দ্রব্য আমি হরণ করাব।</div>
<div class="v" id="v17"><span class="vn">17</span> কারণ আমি তোমার স্বাস্থ্য ফিরিয়ে আনবো ও তোমার ক্ষতগুলো ভাল করবো, মাবুদ এই কথা বলেন, কেননা তারা বলে, এ দূরীকৃতা, এ সেই সিয়োন, যার খোঁজ কেউ করে না।</div>
<div class="v" id="v18"><span class="vn">18</span> মাবুদ এই কথা বলেন, দেখ, আমি ইয়াকুবের তাঁবুগুলোর বন্দীদশা ফিরাব ও তার সমস্ত আবসের প্রতি করুণা করবো; তাতে নগর তার উপপর্বতের উপরে নির্মিত হবে ও রাজপুরীতে রীতিমত মানুষের বসতি হবে।</div>
<div class="v" id="v19"><span class="vn">19</span> আর সেই স্থানের মধ্য থেকে প্রশংসা-গজল ও আনন্দকারীদের ধ্বনি বের হবে; আর আমি লোকদের বৃদ্ধি করবো, তারা হ্রাস পাবে না; আমি তাদেরকে গৌরবান্বিত করবো, তারা আর লঘু থাকবে না।</div>
<div class="v" id="v20"><span class="vn">20</span> আর তাদের সন্তান-সন্ততি আগের মত হবে, তাদের মণ্ডলী আমার সম্মুখে স্থিরীকৃত হবে; এবং যারা তাদের প্রতি জুলুম করে, সেই সকলকে আমি দণ্ড দেব।</div>
<div class="v" id="v21"><span class="vn">21</span> তাদের অধিপতি তাদেরই মধ্যে এক জন হবেন ও তাদের মধ্যে উৎপন্ন এক জন ব্যক্তি তাদের শাসনকর্তা হবেন; আর আমি তাঁকে আমার নিকটস্থ করবো, তিনি আমার কাছে আসবেন; কেননা তিনি কে, যিনি আমার কাছে আসতে সাহস পেয়েছেন? মাবুদ এই কথা বলেন।</div>
<div class="v" id="v22"><span class="vn">22</span> আর তোমরা আমার লোক হবে এবং আমি তোমাদের আল্লাহ্‌ হবো।</div>
<div class="v" id="v23"><span class="vn">23</span> <span class="br-p"><br><br></span>দেখ, মাবুদের ঝটিকা, তাঁর প্রচণ্ড ক্রোধ, হ্যাঁ, হু হু শব্দকারী ঝটিকা বের হচ্ছে; তা দুষ্টদের মাথায় লাগবে।</div>
<div class="v" id="v24"><span class="vn">24</span> যে পর্যন্ত মাবুদ তাঁর মনের অভিপ্রায় সফল ও সিদ্ধ না করেন, সেই পর্যন্ত তাঁর জ্বলন্ত ক্রোধ ফিরবে না; তোমরা শেষকালে তা বুঝতে পারবে।</div>
</div>
<!-- PARSED ABOVE; EDITING MAY BREAK PARSER -->
</body></html>