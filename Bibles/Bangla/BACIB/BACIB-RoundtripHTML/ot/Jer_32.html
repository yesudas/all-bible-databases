<html><head>
<meta http-equiv="Content-Type" content="text/html;charset=utf-8" />
<title>Jer 32 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 32);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_30.html">30</a> <a href="Jer_31.html">31</a> <b>32</b> <a href="Jer_33.html">33</a> <a href="Jer_34.html">34</a> ... <a href="Jer_52.html">52</a> </div><hr>
<h1>Jer 32</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইয়ারমিয়া একটা জমি ক্রয় করলেন</h2><span class="vn">1</span> <span class="br-p"><br><br></span>এহুদার বাদশাহ্‌ সিদিকিয়ের দশম বছরে, অর্থাৎ বখতে-নাসারের অষ্টাদশ বছরে, মাবুদের কাছ থেকে যে কালাম ইয়ারমিয়ার কাছে নাজেল হল।</div>
<div class="v" id="v2"><span class="vn">2</span> সেই সময়ে ব্যাবিলনের বাদশাহ্‌র সৈন্যসামন্ত জেরুশালেম অবরোধ করছিল এবং ইয়ারমিয়া নবী এহুদার রাজপ্রাসাদে স্থিত রক্ষীদের প্রাঙ্গণে বন্দী ছিলেন;</div>
<div class="v" id="v3"><span class="vn">3</span> যেহেতু এহুদার বাদশাহ্‌ সিদিকিয় তাঁকে অবরুদ্ধ করেছিলেন, বলেছিলেন, তুমি কেন ভবিষ্যদ্বাণী বলে বলছো, ‘মাবুদ এই কথা বলেন, দেখ, আমি এই নগর ব্যাবিলনের বাদশাহ্‌র হাতে তুলে দেব এবং সে এটি হস্তগত করবে;</div>
<div class="v" id="v4"><span class="vn">4</span> আর এহুদার বাদশাহ্‌ সিদিকিয় কল্‌দীয়দের হাত থেকে রক্ষা পাবে না, কিন্তু ব্যাবিলনের বাদশাহ্‌র হাতে অবশ্যই তুলে দেওয়া হবে এবং সম্মুখাসম্মুখি হয়ে তার সঙ্গে কথা বলবে ও স্বচক্ষে তার চোখ দেখবে;</div>
<div class="v" id="v5"><span class="vn">5</span> আর সে সিদিকিয়কে ব্যাবিলনে নিয়ে যাবে; এবং আমি যে পর্যন্ত তার তত্ত্বাবধান না করবো, ততদিন পর্যন্ত সে সেই স্থানে থাকবে, মাবুদ এই কথা বলেন; তোমরা কল্‌দীয়দের সঙ্গে যুদ্ধ করেও কৃতকার্য হবে না’?</div>
<div class="v" id="v6"><span class="vn">6</span> <span class="br-p"><br><br></span>ইয়ারমিয়া বললেন, মাবুদের এই কালাম আমার কাছে উপস্থিত হয়েছিল,</div>
<div class="v" id="v7"><span class="vn">7</span> দেখ, তোমার চাচা শল্লুমের পুত্র হনমেল তোমার কাছে এসে এই কথা বলবে, অনাথোতে আমার যে ক্ষেত আছে, তা তুমি নিজের জন্য ক্রয় কর, কেননা ক্রয় দ্বারা তা মুক্ত করার অধিকার তোমার আছে।</div>
<div class="v" id="v8"><span class="vn">8</span> পরে মাবুদের কালাম অনুসারে আমার চাচার পুত্র হনমেল রক্ষীদের প্রাঙ্গণে আমার কাছে এসে আমাকে বললো, আরজ করি, বিন্‌ইয়ামীন প্রদেশস্থ অনাথোতে আমার যে ক্ষেত আছে, তা তুমি ক্রয় কর; কেননা উত্তরাধিকার তোমার এবং মুক্ত করার অধিকার তোমার; তুমি নিজের জন্য তা ক্রয় কর।</div>
<div class="v" id="v9"><span class="vn">9</span> <span class="br-p"><br><br></span>তখন আমি বুঝলাম, এ মাবুদের কালাম। পরে আমি আমার চাচার পুত্র হনমেলের কাছে অনাথোতে অবস্থিত সেই ক্ষেত ক্রয় করলাম ও তার মূল্য সতেরো শেকল রূপা তাকে ওজন করে দিলাম।</div>
<div class="v" id="v10"><span class="vn">10</span> আর আমি দলিলে স্বাক্ষর করলাম, সীলমোহর করলাম ও সাক্ষী রাখলাম এবং তাকে সেই রূপা নিক্তিতে ওজন করে দিলাম।</div>
<div class="v" id="v11"><span class="vn">11</span> পরে বিধি ও নিয়ম সম্বলিত দলিলের দুই অনুলিপি, অর্থাৎ সীলমোহর করা একটি পত্র ও খোলা একটি পত্র নিলাম।</div>
<div class="v" id="v12"><span class="vn">12</span> পরে আমার জ্ঞাতি হনমেলের সাক্ষাতে এবং দলিলে স্বাক্ষরকারী সাক্ষীদের সাক্ষাতে, রক্ষীদের প্রাঙ্গণে উপবিষ্ট সমস্ত ইহুদীর সাক্ষাতে আমি সেই দলিল মহসেয়ের পৌত্র নেরিয়ের পুত্র বারূকের হাতে তুলে দিলাম।</div>
<div class="v" id="v13"><span class="vn">13</span> আর তাদের সাক্ষাতে বারূককে এই হুকুম করলাম,</div>
<div class="v" id="v14"><span class="vn">14</span> বাহিনীগণের মাবুদ, ইসরাইলের আল্লাহ্‌, এই কথা বলেন, তুমি এই সীলমোহর করা ও খোলা দু’খানা দলিল নিয়ে একটি মাটির পাত্রে রাখ, যেন অনেক দিন থাকে।</div>
<div class="v" id="v15"><span class="vn">15</span> কেননা বাহিনীগণের মাবুদ, ইসরাইলের আল্লাহ্‌, এই কথা বলেন, বাড়ির, ক্ষেত ও আঙ্গুর-ক্ষেতের ক্রয়-বিক্রয় এই দেশে আবার চলবে।</div>
<div class="v" id="v16"><h2>হযরত ইয়ারমিয়ার মুনাজাত</h2><span class="vn">16</span> <span class="br-p"><br><br></span>নেরিয়ের পুত্র বারূককে সেই দলিল দেবার পর আমি মাবুদের কাছে এই মুনাজাত করলাম,</div>
<div class="v" id="v17"><span class="vn">17</span> হে সার্বভৌম মাবুদ! দেখ, তুমিই তোমার মহাপরাক্রম ও প্রসারিত বাহু দ্বারা আসমান ও দুনিয়া নির্মাণ করেছ; তোমার অসাধ্য কিছুই নেই।</div>
<div class="v" id="v18"><span class="vn">18</span> তুমি হাজার পুরুষ পর্যন্ত অটল মহব্বত করে থাক; আর পূর্বপুরুষদের অপরাধের প্রতিফল তাদের পরবর্তী সন্তানদের কোলে দিয়ে থাক; তুমি মহান ও পরাক্রান্ত আল্লাহ্‌, বাহিনীগণের মাবুদ তোমার নাম।</div>
<div class="v" id="v19"><span class="vn">19</span> তুমি মন্ত্রণায় মহান ও কর্মে শক্তিমান; প্রত্যেককে তার নিজ নিজ পথ অনুসারে ও নিজ নিজ কাজ অনুসারে সমূচিত ফল দেবার জন্য তাদের সমস্ত পথের প্রতি তোমার চোখ খোলা রয়েছে।</div>
<div class="v" id="v20"><span class="vn">20</span> তুমি মিসর দেশে নানা চিহ্ন ও অদ্ভুত লক্ষণ দেখিয়েছিলে, আজ পর্যন্তও ইসরাইল ও সমস্ত মানবজাতির মধ্যে করে আসছ; আর নিজের জন্য কীর্তি সাধন করেছ, আজও করছো।</div>
<div class="v" id="v21"><span class="vn">21</span> তুমি চিহ্ন-কাজ, অদ্ভুত লক্ষণ, বলবান হাত, প্রসারিত বাহু ও ভয়ঙ্কর মহাকর্ম দ্বারা তোমার লোক ইসরাইলকে মিসর দেশ থেকে বের করেছিলে।</div>
<div class="v" id="v22"><span class="vn">22</span> আর এই যে দুগ্ধ-মধু-প্রবাহী দেশ দিতে তাদের পূর্বপুরুষদের কাছে শপথ করেছিলে, তা তাদেরকে দিয়েছিলে;</div>
<div class="v" id="v23"><span class="vn">23</span> এবং তারা এসে তা অধিকার করেছিল; কিন্তু তারা তোমার কথা মান্য করে নি, তোমার শরীয়তের পথেও চলে নি; তুমি যা পালন করতে হুকুম করেছিলে, তার কিছুই পালন করে নি, এজন্য তুমি তাদের উপরে এ সব অমঙ্গল ঘটিয়েছ।</div>
<div class="v" id="v24"><span class="vn">24</span> ঐ সমস্ত জাঙ্গাল দেখ, ওরা জয় করার নিমিত্ত নগরের কাছে এসেছে; এবং তলোয়ার, দুর্ভিক্ষ ও মহামারী দ্বারা এর বিপরীতে যুদ্ধকারী কল্‌দীয়দের হাতে নগর দেওয়া হয়েছে; তুমি যা বলেছ, তা সফল হয়েছে; আর দেখ, এসব তুমি দেখছো।</div>
<div class="v" id="v25"><span class="vn">25</span> আর, হে সার্বভৌম মাবুদ, তুমি আমাকে বলেছ, তুমি টাকা দিয়ে ক্ষেত ক্রয় কর ও সাক্ষী রাখ, কিন্তু এই নগর কল্‌দীয়দের হাতে দেওয়া হল।</div>
<div class="v" id="v26"><h2>নির্বাসন থেকে ফিরে আসার পুনঃনিশ্চয়তা</h2><span class="vn">26</span> <span class="br-p"><br><br></span>পরে ইয়ারমিয়ার কাছে মাবুদের এই কালাম নাজেল হল,</div>
<div class="v" id="v27"><span class="vn">27</span> দেখ, আমিই মাবুদ সমস্ত মানুষের আল্লাহ্‌; আমার অসাধ্য কি কিছু আছে?</div>
<div class="v" id="v28"><span class="vn">28</span> <span class="br-p"><br><br></span>অতএব মাবুদ এই কথা বলেন, দেখ, আমি কল্‌দীয়দের হাতে ও ব্যাবিলনের বাদশাহ্‌ বখতে-নাসারের হাতে এই নগর তুলে দেব, তাতে সে তা হস্তগত করবে।</div>
<div class="v" id="v29"><span class="vn">29</span> আর যে কল্‌দীয়েরা এই নগরের বিরুদ্ধে যুদ্ধ করছে, তারা প্রবেশ করে এই নগরে আগুন লাগাবে; এবং আমাকে অসন্তুষ্ট করার জন্য যেসব বাড়ির ছাদে লোকেরা বালের উদ্দেশে ধূপ জ্বালাত ও অন্য দেবতাদের উদ্দেশে পানীয় নৈবেদ্য ঢেলে দিত, সেসব গৃহসুদ্ধ এই নগর আগুনে পুড়িয়ে দেবে।</div>
<div class="v" id="v30"><span class="vn">30</span> কেননা বনি-ইসরাইল ও এহুদার লোকেরা বাল্যকাল থেকে, আমার দৃষ্টিতে যা মন্দ, কেবল তা-ই করে আসছে; বাস্তবিক বনি-ইসরাইল নিজেদের হস্তকৃত বস্তু দ্বারা আমাকে কেবল অসন্তুষ্ট করেছে, মাবুদ এই কথা বলেন।</div>
<div class="v" id="v31"><span class="vn">31</span> কারণ এই নগর নির্মিত হবার দিন থেকে আজ পর্যন্ত এটি আমার ক্রোধ ও কোপের কারণ হয়ে আসছে; সেজন্য এখন এটি আমার সম্মুখ থেকে দূর করে দেব।</div>
<div class="v" id="v32"><span class="vn">32</span> কেননা বনি-ইসরাইল ও এহুদার লোকেরা, অর্থাৎ তারা, তাদের বাদশাহ্‌রা, কর্মকর্তারা, ইমামেরা, নবীরা, এহুদার লোকেরা ও জেরুশালেম-নিবাসীরা আমাকে অসন্তুষ্ট করার জন্য নানা রকম দুষ্কর্ম করেছে।</div>
<div class="v" id="v33"><span class="vn">33</span> তারা আমার প্রতি পিঠ ফিরিয়েছে, মুখ নয়; আমি তাদের শিক্ষা দিলে, খুব ভোরে উঠে শিক্ষা দিলেও, তারা উপদেশ গ্রহণ করার জন্য কান দেয় নি।</div>
<div class="v" id="v34"><span class="vn">34</span> কিন্তু যে গৃহের উপরে আমার নাম কীর্তিত হয়েছে, তা নাপাক করতে তার মধ্যে তাদের ঘৃণার বস্তুগুলো স্থাপন করেছে।</div>
<div class="v" id="v35"><span class="vn">35</span> আর তারা মোলকের উদ্দেশে নিজ নিজ পুত্রকন্যাদেরকে আগুনের মধ্য দিয়ে গমন করাবার জন্য হিন্নোম-সন্তানের উপত্যকায় বালের উচ্চস্থলীগুলো নির্মাণ করেছে, আমি তা হুকুম করি নি; তা আমার মনেও উদয় হয় নি যে, তারা এই ঘৃণার কাজ করে, যেন এহুদাকে গুনাহ্‌ করায়।</div>
<div class="v" id="v36"><span class="vn">36</span> <span class="br-p"><br><br></span>অতএব এখন, তোমরা যে নগরের বিষয়ে বলে থাক, এটি তলোয়ার, দুর্ভিক্ষ ও মহামারী দ্বারা ব্যাবিলনের বাদশাহ্‌র হস্তগত হল, এই নগরের বিষয়ে মাবুদ, ইসরাইলের আল্লাহ্‌, এই কথা বলেন;</div>
<div class="v" id="v37"><span class="vn">37</span> দেখ, আমি নিজের ক্রোধ, কোপ ও প্রচণ্ড রোষে তাদেরকে যেসব দেশে ছড়িয়ে ছিটিয়ে দিয়েছি, সেসব দেশ থেকে তাদেরকে সংগ্রহ করবো এবং পুনর্বার এই স্থানে আনবো ও নির্ভয়ে বাস করাব।</div>
<div class="v" id="v38"><span class="vn">38</span> আর তারা আমার লোক হবে এবং আমি তাদের আল্লাহ্‌ হবো।</div>
<div class="v" id="v39"><span class="vn">39</span> আর আমি তাদের ও তাদের পরে তাদের সন্তানদের মঙ্গলের জন্য তাদেরকে এক অন্তর ও এক পথ দেব, যেন তারা চিরকাল আমাকে ভয় করে।</div>
<div class="v" id="v40"><span class="vn">40</span> আমি তাদের সঙ্গে এই নিত্যস্থায়ী নিয়ম স্থির করবো যে, তাদের প্রতি কখনও বিমুখ হব না, তাদের মঙ্গল করবো এবং তারা যেন আমাকে পরিত্যাগ না করে, এজন্য আমার প্রতি ভয় তাদের অন্তঃকরণে স্থাপন করবো।</div>
<div class="v" id="v41"><span class="vn">41</span> আমি তাদের মঙ্গলার্থে তাদের বিষয়ে আনন্দ করবো এবং বিশ্বস্তভাবে সর্বান্তঃকরণে ও সমস্ত প্রাণের সঙ্গে তাদেরকে এই দেশে রোপণ করবো।</div>
<div class="v" id="v42"><span class="vn">42</span> <span class="br-p"><br><br></span>কেননা মাবুদ এই কথা বলেন, আমি যেমন এই লোকদের উপরে এ সব মহৎ অমঙ্গল এনেছি, তেমনি তাদের যে সমস্ত মঙ্গল ওয়াদা করেছি, সেসবও আনবো।</div>
<div class="v" id="v43"><span class="vn">43</span> আর এই যে দেশের বিষয়ে তোমরা বলছো, ‘এটা নরশূন্য ও পশুশূন্য ধ্বংসস্থান হয়েছে, কল্‌দীয়দের হস্তগত হয়েছে,</div>
<div class="v" id="v44"><span class="vn">44</span> এর মধ্যে আবার ক্ষেত ক্রয় করা যাবে। বিন্‌ইয়ামীন প্রদেশে, জেরুশালেমের চারদিকের অঞ্চলে, এহুদার সকল নগরে পার্বত্য অঞ্চলের সকল নগরে, নিম্নভূমির সকল নগরে ও দক্ষিণের সকল নগরে লোকেরা টাকা দিয়ে ক্ষেত ক্রয় করবে, দলিলে লিখে দেবে, সীলমোহর করবে ও তার সাক্ষী রাখবে; কেননা আমি তাদের বন্দীদশা ফিরাব, মাবুদ এই কথা বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>