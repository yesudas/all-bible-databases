<html><head>
<meta http-equiv="Content-Type" content="text/html;charset=utf-8" />
<title>Jer 33 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 33);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_31.html">31</a> <a href="Jer_32.html">32</a> <b>33</b> <a href="Jer_34.html">34</a> <a href="Jer_35.html">35</a> ... <a href="Jer_52.html">52</a> </div><hr>
<h1>Jer 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শাস্তির পরে সুস্থতার ওয়াদা</h2><span class="vn">1</span> <span class="br-p"><br><br></span>ইয়ারমিয়া তখনও রক্ষীদের প্রাঙ্গণে রুদ্ধ ছিলেন আর সেই সময়ে মাবুদের কালাম দ্বিতীয়বার তাঁর কাছে নাজেল হল,</div>
<div class="v" id="v2"><span class="vn">2</span> যথা, মাবুদ, যিনি এই কাজ সাধন করেন, যিনি তা সুস্থির করার জন্য নিরূপণ করেন, যাঁর নাম মাবুদ, তিনি এই কথা বলেন;</div>
<div class="v" id="v3"><span class="vn">3</span> তুমি আমাকে আহ্বান কর, আর আমি তোমাকে উত্তর দেব এবং এমন মহৎ ও দুরূহ নানা বিষয় তোমাকে জানাবো, যা তুমি জান না।</div>
<div class="v" id="v4"><span class="vn">4</span> কারণ এই নগরের যেসব বাড়ি ও এহুদার বাদশাহ্‌দের যেসব বাড়ি ও জাঙ্গাল ও তলোয়ার থেকে রক্ষার জন্য উৎপাটিত হয়েছে, সেই সকলের বিষয়ে মাবুদ, ইসরাইলের আল্লাহ্‌, এই কথা বলেন,</div>
<div class="v" id="v5"><span class="vn">5</span> লোকেরা কল্‌দীয়দের সঙ্গে যুদ্ধ করতে আসে, কিন্তু ঐ সমস্ত বাড়ি সেই মানুষের শবে পরিপূর্ণ হবে, যাদেরকে আমি আমার ক্রোধ ও আমার প্রচণ্ড কোপে আঘাত করেছি এবং যাদের সমস্ত নাফরমানীর দরুন এই নগর থেকে আমার মুখ লুকিয়েছি।</div>
<div class="v" id="v6"><span class="vn">6</span> দেখ, আমি এই নগরের ক্ষত বেঁধে এর চিকিৎসা করবো, তাদেরকে সুস্থ করবো ও তাদের কাছে প্রচুর শান্তি ও সত্য প্রকাশ করবো।</div>
<div class="v" id="v7"><span class="vn">7</span> আর আমি এহুদা ও ইসরাইলের বন্দীদশা ফিরাব এবং আগেকার দিনের মত পুনর্বার তাদের গেঁথে তুলব।</div>
<div class="v" id="v8"><span class="vn">8</span> আর তারা যেসব অপরাধ করে আমার বিরুদ্ধে গুনাহ্‌ করেছে, তা থেকে আমি তাদেরকে পাক-পবিত্র করবো; এবং তারা যেসব অপরাধ করে আমার বিরুদ্ধে গুনাহ্‌ ও বিদ্রোহ করেছে, সেসব আমি মাফ করবো।</div>
<div class="v" id="v9"><span class="vn">9</span> আর দুনিয়ার সমস্ত জাতির সম্মুখে এই নগর আমার পক্ষে আনন্দের কীর্তি, প্রশংসা ও শোভাস্বরূপ হবে; আমি তাদের যে সমস্ত মঙ্গল করবো, তা তারা শুনবে এবং আমি নগরের যে সমস্ত মঙ্গল ও শান্তি বিধান করবো, সেই কারণে তারা থরথর করে কাঁপবে।</div>
<div class="v" id="v10"><span class="vn">10</span> <span class="br-p"><br><br></span>মাবুদ এই কথা বলেন, তোমরা এই যে স্থানকে ধ্বংসপ্রাপ্ত, নরশূন্য ও পশুশূন্য বলে থাক, হ্যাঁ, এহুদার যে নগরগুলো ও জেরুশালেমের যেসব পথ উৎসন্ন, নরশূন্য, জনশূন্য ও পশুবিহীন হয়েছে,</div>
<div class="v" id="v11"><span class="vn">11</span> এই স্থানে পুনর্বার আমোদের আওয়াজ ও আনন্দের আওয়াজ, বর ও কন্যার কণ্ঠস্বর শোনা যাবে; এবং তাদেরও কণ্ঠস্বর শোনা যাবে, যারা বলে, ‘বাহিনীগণের মাবুদের প্রশংসা কর, কেননা মাবুদ মঙ্গলস্বরূপ, তাঁর অটল মহব্বত অনন্তকালস্থায়ী,’ আর যারা মাবুদের গৃহে প্রশংসা-গজলরূপ উপহার আনয়ন করে। কেননা আগেকার দিনের মত আমি এই দেশের বন্দীদশা ফিরাব, মাবুদ এই কথা বলেন।</div>
<div class="v" id="v12"><span class="vn">12</span> <span class="br-p"><br><br></span>বাহিনীগণের মাবুদ এই কথা বলেন, এই নরশূন্য ও পশুশূন্য ধ্বংসস্থানে এবং এর সমস্ত নগর আবার রাখালদের চারণভূমি হবে, তারা নিজেদের পাল শয়ন করাবে।</div>
<div class="v" id="v13"><span class="vn">13</span> পার্বত্য অঞ্চলের, নিম্নভূমির, দক্ষিণের সকল নগরে, বিন্‌ইয়ামীন দেশে ও জেরুশালেমের চারদিকের অঞ্চলে এবং এহুদার সকল নগরে, ভেড়া গণনাকারীর লোকের হাতের নিচ দিয়ে ভেড়ার পালেরা পুনরায় চলবে, মাবুদ এই কথা বলেন।</div>
<div class="v" id="v14"><h2>ন্যায়বান তরুশাখা ও দাউদের সঙ্গে নিয়ম</h2><span class="vn">14</span> <span class="br-p"><br><br></span>মাবুদ বলেন, দেখ, এমন সময় আসছে, যখন আমি সেই মঙ্গলের কথা সফল করবো, যা আমি ইসরাইল-কুলের ও এহুদা কুলের সম্বন্ধে বলেছি।</div>
<div class="v" id="v15"><span class="vn">15</span> সেই সকল দিনে ও সেই সময়ে আমি দাউদের বংশে ধার্মিকতার এক তরুশাখাকে উৎপন্ন করবো; তিনি দেশে ন্যায়বিচার ও ধার্মিকতার অনুষ্ঠান করবেন।</div>
<div class="v" id="v16"><span class="vn">16</span> সেই সকল দিনে এহুদা উদ্ধার পাবে, জেরুশালেম নির্ভয়ে বাস করবে, আর সে এই নামে আখ্যাত হবে, ‘মাবুদ আমাদের ধার্মিকতা।’</div>
<div class="v" id="v17"><span class="vn">17</span> <span class="br-p"><br><br></span>কেননা মাবুদ এই কথা বলেন, ইসরাইল-কুলের সিংহাসনে উপবিষ্ট হবার জন্য দাউদের বংশে পুরুষের অভাব হবে না;</div>
<div class="v" id="v18"><span class="vn">18</span> আর নিত্য আমার সম্মুখে পোড়ানো-কোরবানী, শস্য-উৎসর্গ ও পশু-কোরবানী করতে লেবীয় ইমামদের মধ্যে লোকের অভাব হবে না।</div>
<div class="v" id="v19"><span class="vn">19</span> <span class="br-p"><br><br></span>পরে ইয়ারমিয়ার কাছে মাবুদের কালাম নাজেল হল,</div>
<div class="v" id="v20"><span class="vn">20</span> যথা, মাবুদ বলেন, তোমরা যদি দিন সম্বন্ধীয় আমার নিয়ম কিংবা রাত সম্বন্ধীয় আমার নিয়ম এরকম ভঙ্গ করতে পার যে, যথাসময়ে দিন কি রাত না হয়,</div>
<div class="v" id="v21"><span class="vn">21</span> তবে আমার গোলাম দাউদের সঙ্গে আমার যে নিয়ম আছে, তাও ভঙ্গ করা যাবে, তার সিংহাসনে বসতে তার বংশজাত লোকের অভাব হবে; এবং আমার পরিচারক লেবীয় ইমামদের সঙ্গে কৃত আমার নিয়মও ভঙ্গ করা হবে।</div>
<div class="v" id="v22"><span class="vn">22</span> আসমানের বাহিনী যেমন গণনা করা যায় না ও সমুদ্রের বালি যেমন পরিমাণ করা যায় না, তেমনি আমি আমার গোলাম দাউদের বংশকে ও আমার পরিচারক লেবীয়দেরকে বৃদ্ধি করবো।</div>
<div class="v" id="v23"><span class="vn">23</span> <span class="br-p"><br><br></span>আবার ইয়ারমিয়ার কাছে মাবুদের এই কালাম নাজেল হল,</div>
<div class="v" id="v24"><span class="vn">24</span> এই লোকেরা কি বলেছে, তা কি তুমি টের পাও নি? তারা বলেছে, মাবুদ যে দুই গোষ্ঠীকে মনোনীত করেছিলেন, তাদেরকে অগ্রাহ্য করেছেন; এভাবে তারা আমার লোকবৃন্দকে তুচ্ছজ্ঞান করে, তাদের সম্মুখে তারা আর জাতি বলে গণ্য হয় না।</div>
<div class="v" id="v25"><span class="vn">25</span> মাবুদ এই কথা বলেন, যদি দিন ও রাত সম্বন্ধীয় আমার নিয়ম না থাকে, যদি আমি আসমান ও দুনিয়ার অনুশাসনগুলো নির্ধারণ না করে থাকি,</div>
<div class="v" id="v26"><span class="vn">26</span> তা হলে আমি ইয়াকুব ও আমার গোলাম দাউদের বংশকে অগ্রাহ্য করে ইব্রাহিম, ইসহাক ও ইয়াকুবের বংশের শাসনকর্তা করার জন্য তার বংশ থেকে লোকও গ্রহণ করবো না; সত্যিই আমি তাদের বন্দীদশা ফিরাব ও তাদের প্রতি করুণা করবো।</div>
</div>
<!-- PARSED ABOVE; EDITING MAY BREAK PARSER -->
</body></html>