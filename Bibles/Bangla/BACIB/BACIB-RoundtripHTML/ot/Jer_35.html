<html><head>
<meta http-equiv="Content-Type" content="text/html;charset=utf-8" />
<title>Jer 35 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 35);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_33.html">33</a> <a href="Jer_34.html">34</a> <b>35</b> <a href="Jer_36.html">36</a> <a href="Jer_37.html">37</a> ... <a href="Jer_52.html">52</a> </div><hr>
<h1>Jer 35</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রেখবীয়দের বাধ্যতা</h2><span class="vn">1</span> <span class="br-p"><br><br></span>ইউসিয়ার পুত্র এহুদার বাদশাহ্‌ যিহোয়াকীমের সময়ে মাবুদের কাছ থেকে এই কালাম ইয়ারমিয়ার কাছে নাজেল হল।</div>
<div class="v" id="v2"><span class="vn">2</span> তুমি রেখবীয় কুলজাত লোকদের কাছে গিয়ে তাদের সঙ্গে আলাপ কর এবং মাবুদের গৃহের একটি কুঠরীতে এনে তাদেরকে পান করার জন্য আঙ্গুর-রস দাও।</div>
<div class="v" id="v3"><span class="vn">3</span> তখন আমি হবৎসিনিয়ের পৌত্র ইয়ারমিয়ার পুত্র যাসিনিয়কে, তার ভাইদেরকে ও সকল পুত্র এবং রেখবীয়দের সমস্ত কুলকে সঙ্গে নিলাম;</div>
<div class="v" id="v4"><span class="vn">4</span> আমি তাদেরকে মাবুদের গৃহে আল্লাহ্‌র লোক যিগ্দলিয়ের পুত্র হাননের সন্তানদের কুঠরীতে নিয়ে গেলাম; শল্লুমের পুত্র মাসেয় নামক দ্বারপালের কুঠরীর উপরে কর্মকর্তাদের যে কুঠরী, উক্ত কুঠরী তার পাশে অবস্থিত।</div>
<div class="v" id="v5"><span class="vn">5</span> পরে আমি আঙ্গুর-রসে পূর্ণ কতিপয় ভাণ্ড ও কতকগুলো বাটি রেখবীয় কুলজাত লোকদের সম্মুখে রেখে তাদেরকে বললাম, তোমরা আঙ্গুর-রস পান কর।</div>
<div class="v" id="v6"><span class="vn">6</span> কিন্তু তারা বললো, আমরা আঙ্গুর-রস পান করবো না, কেননা আমাদের পূর্বপুরুষ রেখবের পুত্র যিহোনাদব আমাদের এই হুকুম দিয়েছেন, তোমরা ও তোমাদের সন্তানেরা কেউ কখনও আঙ্গুর-রস পান করবে না;</div>
<div class="v" id="v7"><span class="vn">7</span> আর বাড়ি নির্মাণ, বীজ বপন ও আঙ্গুর-ক্ষেতের চাষ করবে না এবং এই সকলের অধিকারী হবে না, কিন্তু সারা জীবন তাঁবুতে বাস করবে; যেন, তোমরা যে স্থানে প্রবাস করছো, সেই দেশে দীর্ঘজীবী হও।</div>
<div class="v" id="v8"><span class="vn">8</span> অতএব আমাদের পূর্বপুরুষ রেখবের পুত্র যিহোনাদব আমাদের যেসব হুকুম দিয়েছেন, সেই অনুসারে আমরা তাঁর হুকুম পালন করে আসছি; ফলত আমরা ও আমাদের স্ত্রী-পুত্র-কন্যারা সারা জীবনে আঙ্গুর-রস পান করি নি,</div>
<div class="v" id="v9"><span class="vn">9</span> এবং আমাদের বাসের জন্য বাড়ি নির্মাণ করি নি; আর আঙ্গুর-ক্ষেত, শস্য ক্ষেত বা বীজ আমাদের নেই;</div>
<div class="v" id="v10"><span class="vn">10</span> কিন্তু আমরা তাঁবুবাসী এবং আমাদের পূর্বপুরুষ যিহোনাদব আমাদের যে সমস্ত হুকুম দিয়েছেন, সেই সকল মেনে সেই অনুসারে কাজ করে আসছি।</div>
<div class="v" id="v11"><span class="vn">11</span> কিন্তু ব্যাবিলনের বাদশাহ্‌ বখতে-নাসার যখন এই দেশের মধ্যে আসলেন, তখন আমরা বললাম, এসো, আমরা কল্‌দীয় সৈন্য ও অরামীয় সৈন্যের সম্মুখ থেকে জেরুশালেমে চলে যাই; এজন্য আমরা জেরুশালেমে বাস করছি।</div>
<div class="v" id="v12"><span class="vn">12</span> <span class="br-p"><br><br></span>পরে ইয়ারমিয়ার কাছে মাবুদের এই কালাম নাজেল হল,</div>
<div class="v" id="v13"><span class="vn">13</span> বাহিনীগণের মাবুদ, ইসরাইলের আল্লাহ্‌, এই কথা বলেন, তুমি গিয়ে এহুদার লোকদের ও জেরুশালেম-নিবাসীদেরকে বল, মাবুদ বলেন, তোমরা আমার কালাম পালন করার জন্য কি উপদেশ গ্রহণ করবে না?</div>
<div class="v" id="v14"><span class="vn">14</span> রেখবের পুত্র যিহোনাদব তার সন্তানদেরকে আঙ্গুর-রস পান করতে বারণ করলে তার সেই হুকুমে অটল রয়েছে; আজও তারা আঙ্গুর-রস পান করে না, কারণ তারা তারাদের পূর্বপুরুষদের হুকুম মানে; কিন্তু আমি তোমাদের কাছে কথা বলেছি, খুব ভোরে উঠে বলেছি, তবুও তোমরা আমার কথায় মনযোগ দাও নি।</div>
<div class="v" id="v15"><span class="vn">15</span> আমি আমার সমস্ত গোলাম নবীদেরকে তোমাদের কাছে প্রেরণ করেছি, খুব ভোরে উঠে প্রেরণ করে তোমাদেরকে বলেছি, তোমরা নিজ নিজ কুপথ থেকে ফির, তোমাদের আচার-ব্যবহার শুদ্ধ কর এবং অন্য দেবতাদের সেবা করবার জন্য তাদের পিছনে যেও না; তাতে আমি তোমাদের ও তোমাদের পূর্বপুরুষদের যে দেশ দিয়েছি, তার মধ্যে তোমরা বাস করবে, কিন্তু তোমরা কান দাও নি এবং আমার কথায় মনযোগ দাও নি।</div>
<div class="v" id="v16"><span class="vn">16</span> রেখবের পুত্র যিহোনাদব যা হুকুম করেছিল, তার সন্তানেরা তা-ই অটলভাবে পালন করছে; কিন্তু এই জাতি আমার কথায় মনযোগ দেয় নি।</div>
<div class="v" id="v17"><span class="vn">17</span> এজন্য মাবুদ, বাহিনীগণের আল্লাহ্‌, ইসরাইলের আল্লাহ্‌, এই কথা বলেন, দেখ, আমি এহুদার বিপরীতে ও জেরুশালেম-নিবাসী সকলের বিপরীতে যেসব অমঙ্গলের কথা বলেছি, সেসব তাদের প্রতি ঘটাবো; কারণ আমি তাদের কাছে কথা বলেছি, কিন্তু তারা শোনে নি এবং তাদেরকে আহ্বান করেছি, কিন্তু তারা উত্তর দেয় নি।</div>
<div class="v" id="v18"><span class="vn">18</span> <span class="br-p"><br><br></span>পরে ইয়ারমিয়া রেখবীর কুলকে বললেন, বাহিনীগণের মাবুদ, ইসরাইলের আল্লাহ্‌, এই কথা বলেন, তোমরা নিজেদের পূর্বপুরুষ যিহোনাদবের হুকুমে মনযোগ দিয়েছ, তার সমস্ত আদেশমালা পালন করেছ ও তার সমস্ত হুকুম অনুসারে কাজ করেছ;</div>
<div class="v" id="v19"><span class="vn">19</span> এজন্য বাহিনীগণের মাবুদ, ইসরাইলের আল্লাহ্‌, এই কথা বলেন, রেখবের পুত্র যিহোনাদবের জন্য আমার সম্মুখে দাঁড়াবার লোকের অভাব কখনও হবে না।</div>
</div>
<!-- PARSED ABOVE; EDITING MAY BREAK PARSER -->
</body></html>