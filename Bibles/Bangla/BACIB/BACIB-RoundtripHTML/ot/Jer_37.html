<html><head>
<meta http-equiv="Content-Type" content="text/html;charset=utf-8" />
<title>Jer 37 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 37);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_35.html">35</a> <a href="Jer_36.html">36</a> <b>37</b> <a href="Jer_38.html">38</a> <a href="Jer_39.html">39</a> ... <a href="Jer_52.html">52</a> </div><hr>
<h1>Jer 37</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সিদিকিয়ের মিথ্যে আশা</h2><span class="vn">1</span> <span class="br-p"><br><br></span>যিহোয়াকীমের পুত্র কনিয়ের পদে ইউসিয়ার পুত্র সিদিকিয় বাদশাহ্‌ হয়ে রাজত্ব করেন; ব্যাবিলনের বাদশাহ্‌ বখতে-নাসার তাঁকেই এহুদা দেশের বাদশাহ্‌ করেছিলেন।</div>
<div class="v" id="v2"><span class="vn">2</span> কিন্তু তিনি, তাঁর গোলামেরা ও দেশীয় লোকেরা ইয়ারমিয়া নবী দ্বারা কথিত মাবুদের কালামে কান দিতেন না।</div>
<div class="v" id="v3"><span class="vn">3</span> <span class="br-p"><br><br></span>পরে বাদশাহ্‌ সিদিকিয় শেলিমিয়ের পুত্র যিহূখল ও মাসেয়ের পুত্র ইমাম সফনিয়কে নবী ইয়ারমিয়ার কাছে প্রেরণ করে বললেন, আরজ করি, আপনি আমাদের আল্লাহ্‌ মাবুদের কাছে আমাদের জন্য মুনাজাত করুন।</div>
<div class="v" id="v4"><span class="vn">4</span> সেই সময়ে ইয়ারমিয়া লোকদের মধ্যে স্বাধীনভাবে যাতায়াত করতেন, কারণ তখনও তাঁকে কারাগারে বন্দী করে রাখা হয় নি।</div>
<div class="v" id="v5"><span class="vn">5</span> আর ফেরাউনের সৈন্য মিসর থেকে বের হয়ে এসেছিল; এবং জেরুশালেম-অবরোধকারী কল্‌দীয়েরা তাদের সংবাদ শুনে জেরুশালেম থেকে চলে গিয়েছিল।</div>
<div class="v" id="v6"><span class="vn">6</span> <span class="br-p"><br><br></span>তখন ইয়ারমিয়া নবীর কাছে মাবুদের এই কালাম নাজেল হল,</div>
<div class="v" id="v7"><span class="vn">7</span> মাবুদ, ইসরাইলের আল্লাহ্‌, এই কথা বলেন, এহুদার যে বাদশাহ্‌ আমার কাছে জিজ্ঞাসা করতে তোমাদের পাঠিয়েছে, তাকে এই কথা বল, দেখ, ফেরাউনের যে সৈন্য তোমাদের সাহায্যার্থে বের হয়ে এসেছে, তারা মিসরে তাদের দেশে ফিরে যাবে।</div>
<div class="v" id="v8"><span class="vn">8</span> আর কল্‌দীয়েরা পুনর্বার আসবে, এই নগরের বিরুদ্ধে যুদ্ধ করবে এবং নগরটি হস্তগত করে আগুনে পুড়িয়ে দেবে।</div>
<div class="v" id="v9"><span class="vn">9</span> মাবুদ এই কথা বলেন, তোমরা এই কথা বলে নিজেদের প্রাণকে প্রবঞ্চনা করো না যে, কল্‌দীয়েরা আমাদের কাছ থেকে অবশ্য চলে যাবে; কেননা তারা যাবে না।</div>
<div class="v" id="v10"><span class="vn">10</span> বাস্তবিক যে কল্‌দীয়েরা তোমাদের সঙ্গে যুদ্ধ করছে, তোমরা তাদের সমস্ত সৈন্যকে আঘাত করলেও যদি তাদের মধ্যে কয়েকজন তলোয়ারে আঘাতপ্রাপ্ত লোক কেবল তাদের তাঁবুতে অবশিষ্ট থাকে, তবুও তারাই উঠে এই নগর আগুনে পুড়িয়ে দেবে।</div>
<div class="v" id="v11"><h2>হযরত ইয়ারমিয়ার কারাগারে</h2><span class="vn">11</span> <span class="br-p"><br><br></span>কল্‌দীয়দের সৈন্যদল যে সময়ে ফেরাউনের সৈন্যদলের ভয়ে জেরুশালেম থেকে উঠে গিয়েছিল,</div>
<div class="v" id="v12"><span class="vn">12</span> সেই সময়ে ইয়ারমিয়া বিন্‌ইয়ামীন প্রদেশে যাবার ও সেখানে লোকদের কাছ থেকে নিজেদের প্রাপ্য অংশ গ্রহণ করার ইচ্ছায় জেরুশালেম থেকে প্রস্থান করলেন।</div>
<div class="v" id="v13"><span class="vn">13</span> যখন তিনি বিন্‌ইয়ামীনের দ্বারে উপস্থিত হন, তখন সেই স্থানে রক্ষকদের এক জন নেতা ছিল, তার নাম যিরিয়, সে হনানিয়ের পৌত্র, শেলিমিয়ের পুত্র; সেই ব্যক্তি ইয়ারমিয়া নবীকে ধরে বললো, তুমি কল্‌দীয়দের পক্ষে যাচ্ছ।</div>
<div class="v" id="v14"><span class="vn">14</span> ইয়ারমিয়া বললেন, এটা মিথ্যে কথা, আমি কল্‌দীয়দের পক্ষে যাচ্ছি না। তবুও যিরিয় তাঁর কথা না শুনে ইয়ারমিয়াকে ধরে কর্মকর্তাদের কাছে নিয়ে গেল।</div>
<div class="v" id="v15"><span class="vn">15</span> সেই কর্মকর্তারা ইয়ারমিয়ার প্রতি ক্রুদ্ধ হয়ে তাঁকে প্রহার করলো এবং যোনাথন লেখকের বাড়িতে স্থাপিত কারাগারে রাখল, কেননা তারা সেই গৃহেই একটি কারাগার করেছিল।</div>
<div class="v" id="v16"><span class="vn">16</span> <span class="br-p"><br><br></span>সেই কারাকূপে ও কারাকক্ষে প্রবেশ করার পর ইয়ারমিয়া সেই স্থানে অনেক দিন যাপন করলেন।</div>
<div class="v" id="v17"><span class="vn">17</span> <span class="br-p"><br><br></span>পরে বাদশাহ্‌ সিদিকিয় লোক পাঠিয়ে তাঁকে আনালেন; আর বাদশাহ্‌ তাঁর বাড়িতে তাঁকে নির্জনে জিজ্ঞাসা করলেন, মাবুদের কোন কালাম কি আছে? ইয়ারমিয়া বললেন, হ্যাঁ, আছে। তিনি আরও বললেন, আপনাকে ব্যাবিলনের বাদশাহ্‌র হাতে তুলে দেওয়া হবে।</div>
<div class="v" id="v18"><span class="vn">18</span> ইয়ারমিয়া বাদশাহ্‌ সিদিকিয়কে এও বললেন, আপনার বিরুদ্ধে, আপনার গোলামদের বিরুদ্ধে, কিংবা এই লোকদের বিরুদ্ধে, আমি কি অপরাধ করেছি যে, আপনারা আমাকে কারাগারে রেখেছেন?</div>
<div class="v" id="v19"><span class="vn">19</span> আর যারা আপনাদের কাছে এই ভবিষ্যদ্বাণী বলতো যে, ব্যাবিলনের বাদশাহ্‌ আপনাদের কিংবা এই দেশের বিরুদ্ধে আসবেন না, আপনাদের সেই নবীরা কোথায়?</div>
<div class="v" id="v20"><span class="vn">20</span> এখন, হে আমার মালিক বাদশাহ্‌, আরজ করি, শুনুন; আমি যোনাথন লেখকের বাড়িতে যেন না মরি, এজন্য আপনি সেই স্থানে আমাকে আর পাঠাবেন না, আরজ করি, আমার এই ফরিয়াদ আপনার সাক্ষাতে গ্রাহ্য হোক।</div>
<div class="v" id="v21"><span class="vn">21</span> তখন লোকেরা বাদশাহ্‌ সিদিকিয়ের হুকুমে ইয়ারমিয়াকে রক্ষীদের প্রাঙ্গণে রাখল এবং যে পর্যন্ত নগরের সমস্ত রুটি শেষ না হল, সে পর্যন্ত প্রতিদিন রুটি-ওয়ালাদের পাড়া থেকে একখানা রুটি নিয়ে তাঁকে দেওয়া হত। এই প্রকারে ইয়ারমিয়া রক্ষীদের প্রাঙ্গণে থাকলেন।</div>
</div>
<!-- PARSED ABOVE; EDITING MAY BREAK PARSER -->
</body></html>