<html><head>
<meta http-equiv="Content-Type" content="text/html;charset=utf-8" />
<title>Jer 4 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> <a href="Jer_2.html">2</a> <a href="Jer_3.html">3</a> <b>4</b> <a href="Jer_5.html">5</a> <a href="Jer_6.html">6</a> ... <a href="Jer_52.html">52</a> </div><hr>
<h1>Jer 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>মাবুদ বলেন, হে ইসরাইল, তুমি যদি ফিরে আসতে চাও, তবে আমারই কাছে ফিরে এসো; এবং যদি আমার দৃষ্টি থেকে তোমার ঘৃণার বস্তুগুলো দূর কর, তবে আর বিচলিত হবে না।</div>
<div class="v" id="v2"><span class="vn">2</span> আর তুমি সত্যে, ন্যায়ে ও ধার্মিকতায় ‘জীবন্ত মাবুদের কসম’ বলে শপথ করবে, আর জাতিরা তাঁতেই দোয়া লাভ করবে, তাঁকে নিয়েই গর্ব করবে।</div>
<div class="v" id="v3"><span class="vn">3</span> <span class="br-p"><br><br></span>কারণ মাবুদ এহুদার ও জেরুশালেমের লোকদেরকে এই কথা বলেন, তোমরা তোমাদের পতিত ভূমি চাষ কর, কাঁটাবনের মধ্যে বীজ বপন করো না।</div>
<div class="v" id="v4"><span class="vn">4</span> হে এহুদার লোক, হে জেরুশালেম-নিবাসীরা, তোমরা মাবুদের উদ্দেশে নিজেদের খৎনা করাও, নিজ নিজ হৃদয়ের ত্বক্‌ দূর করে ফেল, পাছে তোমাদের দুষ্কর্মের জন্য আমার ক্রোধ আগুনের মত জ্বলে উঠে এবং এমন পুড়িয়ে দেয় যে, কেউ নিভাতে পারবে না।</div>
<div class="v" id="v5"><h2>এহুদার গুনাহের জন্য শাস্তি</h2><span class="vn">5</span> <span class="br-p"><br><br></span>তোমরা এহুদা দেশে তবলিগ কর, জেরুশালেমে ঘোষণা কর; বল, তোমরা দেশে তূরীধ্বনি কর, চিৎকার করে বল, তোমরা জমায়েত হও, এসো, আমরা দৃঢ় নগরগুলোতে প্রবেশ করি।</div>
<div class="v" id="v6"><span class="vn">6</span> সিয়োনের দিকে নিশান তোল, রক্ষা পাবার জন্য পালিয়ে যাও, বিলম্ব করো না; কেননা আমি উত্তর দিক থেকে অমঙ্গল ও মহাধ্বংস আনবো।</div>
<div class="v" id="v7"><span class="vn">7</span> সিংহ তার গহ্বর থেকে উঠে আসছে, জাতিদের বিনাশক আসছে; সে পথে আছে, সে স্বস্থান থেকে বের হয়েছে, তোমার দেশ ধ্বংস স্থান করবার জন্য আসছে; তোমার নগরগুলো উচ্ছিন্ন ও জনবসতিহীন হবে।</div>
<div class="v" id="v8"><span class="vn">8</span> এজন্য তোমরা চট পর, মাতম ও হাহাকার কর, কেননা মাবুদের জ্বলন্ত ক্রোধ আমাদের থেকে ফিরে যায় নি।</div>
<div class="v" id="v9"><span class="vn">9</span> মাবুদ বলেন, সেদিন বাদশাহ্‌র অন্তর ও কর্মকর্তাদের অন্তর ক্ষয় পাবে, ইমামেরা চমকে উঠবে ও নবীরা স্তম্ভিত হবে।</div>
<div class="v" id="v10"><span class="vn">10</span> <span class="br-p"><br><br></span>তখন আমি বললাম, হায় হায়! হে সার্বভৌম মাবুদ, তুমি এই লোকদের ও জেরুশালেমকে নিতান্ত ভ্রান্ত করেছ, কথিত আছে, তোমাদের শান্তি হবে, কিন্তু তাদের প্রাণ পর্যন্ত তলোয়ার প্রবেশ করছে।</div>
<div class="v" id="v11"><span class="vn">11</span> <span class="br-p"><br><br></span>সেই সময়ে এই লোকদেরকে ও জেরুশালেমকে এই কথা বলা যাবে, মরুভূমিস্থ গাছপালাহীন পাহাড়গুলো থেকে উষ্ণ বায়ু আমার জাতির কন্যার দিকে আসছে, তা শস্য ঝাড়বার কি পরিষ্কার করার জন্য নয়।</div>
<div class="v" id="v12"><span class="vn">12</span> তারচেয়ে বেশি প্রচণ্ড বায়ু আমার হুকুমনামায় আসছে, এখন আমিও লোকদের বিরুদ্ধে বিচারদণ্ড প্রচার করবো।</div>
<div class="v" id="v13"><span class="vn">13</span> দেখ, সে মেঘমালার মত আসছে, তার রথগুলো ঘূর্ণিবাতাসের মত, তার ঘোড়াগুলো ঈগল পাখির চেয়েও দ্রুতগামী। হায় হায়, আমরা নষ্ট হলাম।</div>
<div class="v" id="v14"><span class="vn">14</span> হে জেরুশালেম, অন্তর ধুয়ে তোমার দুষ্টতা ঘুচাও, যেন উদ্ধার পেতে পার; কত দিন তোমার অন্তরে দুশ্চিন্তা বাস করবে?</div>
<div class="v" id="v15"><span class="vn">15</span> বস্তুত দান নগর থেকে কোন কণ্ঠস্বর ঘোষণা করছে, আফরাহীমের পর্বতমালা থেকে কেউ দুর্ঘটনার কথা ঘোষণা করছে।</div>
<div class="v" id="v16"><span class="vn">16</span> তোমরা জাতিদের কাছে উল্লেখ কর; দেখ, জেরুশালেমের বিরুদ্ধে ঘোষণা কর; দূর দেশ থেকে অবরোধকারীরা আসছে, তারা এহুদার নগরগুলোর বিরুদ্ধে হুঙ্কার করছে।</div>
<div class="v" id="v17"><span class="vn">17</span> তারা ক্ষেত্ররক্ষকদের মত জেরুশালেমের চারদিকে থাকবে, কেননা সে আমার বিপক্ষচারিণী হয়েছে, মাবুদ এই কথা বলেন।</div>
<div class="v" id="v18"><span class="vn">18</span> তোমার পথ ও তোমার সমস্ত কাজকর্ম তোমার বিরুদ্ধে এটা ঘটিয়েছে; এটা তোমার নাফরমানীর ফল, হ্যাঁ, এটা তিক্ত, হ্যাঁ, এটা তোমার মর্মভেদী।</div>
<div class="v" id="v19"><h2>ধ্বংসপ্রাপ্ত জাতিদের জন্য দুঃখ</h2><span class="vn">19</span> <span class="br-p"><br><br></span>‘হায় আমার যাতনা! হায় আমার যাতনা! আমি অন্তরে ব্যথিত; আমার অন্তর কাঁপছে; আমি নীরব থাকতে পারি না; কেননা হে আমার প্রাণ, তুমি তূরীর আওয়াজ ও যুদ্ধের সিংহনাদ শুনেছ।</div>
<div class="v" id="v20"><span class="vn">20</span> ধ্বংসের উপরে ধ্বংস প্রচারিত হচ্ছে, ফলে, সারা দেশ উচ্ছিন্ন হচ্ছে; হঠাৎ আমার তাঁবুগুলো, নিমেষের মধ্যে আমার পর্দাগুলো উচ্ছিন্ন হল।</div>
<div class="v" id="v21"><span class="vn">21</span> আমি কত দিন যুদ্ধের নিশান দেখব ও তূরীর আওয়াজ শোনব?’</div>
<div class="v" id="v22"><span class="vn">22</span> বস্তুত আমার লোকেরা অজ্ঞান, তারা আমাকে জানে না; তারা নির্বোধ বালক, তারা কদাচারে পটু, কিন্তু সদাচার করতে জানে না।</div>
<div class="v" id="v23"><span class="vn">23</span> <span class="br-p"><br><br></span>‘আমি দুনিয়াতে দৃষ্টিপাত করলাম, আর দেখ তা আকারহীন ও শূন্য ছিল; আমি আকাশমণ্ডলে দৃষ্টিপাত করলাম তার আলো ছিল না।</div>
<div class="v" id="v24"><span class="vn">24</span> আমি পর্বতমালার প্রতি দৃষ্টিপাত করলাম, আর দেখ, সেসব কাঁপছে ও উপপর্বতগুলো টলটলায়মান হচ্ছে।</div>
<div class="v" id="v25"><span class="vn">25</span> আমি দৃষ্টিপাত করলাম, আর দেখ, কোন মানুষ নেই এবং আসমানের সমস্ত পাখি পালিয়ে গেছে।</div>
<div class="v" id="v26"><span class="vn">26</span> আমি দৃষ্টিপাত করলাম, আর দেখ, মাবুদের সম্মুখে ও তাঁর জ্বলন্ত ক্রোধের সম্মুখে বাগান মরুভূমি হয়ে পড়েছে ও তার সমস্ত নগর ভেঙ্গে ফেলা হয়েছে।’</div>
<div class="v" id="v27"><span class="vn">27</span> <span class="br-p"><br><br></span>কারণ মাবুদ এই কথা বলেন, সমস্ত দেশ ধ্বংসের স্থান হবে তবুও আমি নিঃশেষে সংহার করবো না।</div>
<div class="v" id="v28"><span class="vn">28</span> এইজন্য দুনিয়া শোক করবে, উপরিস্থ আসমান কালো রংয়ের হবে; কারণ আমি এই কথা বলেছি, মনে স্থির করেছি, এই বিষয়ে অনুশোচনা করি নি, এ থেকে ফিরবো না।</div>
<div class="v" id="v29"><span class="vn">29</span> ঘোড়সওয়ারদের ও ধনুকধারীদের আওয়াজে নগরের সমস্ত লোক পালিয়ে যায়, তারা নিবিড় বনে প্রবেশ করে ও শৈলে ওঠে; সকল নগর পরিত্যক্ত তাদের মধ্যে বাসকারী কোন মানুষ নেই।</div>
<div class="v" id="v30"><span class="vn">30</span> হে পুরি, তুমি উচ্ছিন্ন হলে কি করবে? যদিও লাল রংয়ের পোশাক পর, যদিও সোনার গহনায় নিজেকে সাজাও, যদিও অঞ্জন দ্বারা চোখ চির, তবুও সৌন্দর্যের চেষ্টা বৃথা হবে; তোমার প্রেমিকেরা তোমাকে অগ্রাহ্য করে, তোমার প্রাণনাশেরই চেষ্টা করে।</div>
<div class="v" id="v31"><span class="vn">31</span> বস্তুত স্ত্রীর প্রসবকালের রবের মত, প্রথম প্রসবকালের আর্তনাদের মত আমি সিয়োন কন্যার স্বর শুনেছি; সে দীর্ঘনিশ্বাস ছেড়ে দু’হাত তুলে বলছে, হায় হায়, হত্যাকারীদের সম্মুখে আমার প্রাণ অবসন্ন হল।</div>
</div>
<!-- PARSED ABOVE; EDITING MAY BREAK PARSER -->
</body></html>