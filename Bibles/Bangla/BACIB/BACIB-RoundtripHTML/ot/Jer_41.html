<html><head>
<meta http-equiv="Content-Type" content="text/html;charset=utf-8" />
<title>Jer 41 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 41);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_39.html">39</a> <a href="Jer_40.html">40</a> <b>41</b> <a href="Jer_42.html">42</a> <a href="Jer_43.html">43</a> ... <a href="Jer_52.html">52</a> </div><hr>
<h1>Jer 41</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>গদলিয়ের হত্যা ও ইহুদীদের মিসরে পালিয়ে যাওয়া</h2><span class="vn">1</span> <span class="br-p"><br><br></span>ইরিশামার পৌত্র নথনিয়ের পুত্র ইসমাইল বাদশাহ্‌র প্রধান কর্মচারীদের মধ্যে গণনা-করা রাজ-বংশীয় ছিল; সপ্তম মাসে সে দশ জন পুরুষকে সঙ্গে নিয়ে মিস্পাতে অহীকামের পুত্র গদলিয়ের কাছে এল; আর তারা মিস্পাতে একত্রে ভোজন করলো।</div>
<div class="v" id="v2"><span class="vn">2</span> পরে নথনিয়ের পুত্র ইসমাইল ও তার ঐ দশ জন সঙ্গী উঠে ব্যাবিলনের বাদশাহ্‌র নিযুক্ত শাসনকর্তা, শাফনের পৌত্র অহীকামের পুত্র গদলিয়কে, তলোয়ারের আঘাতে হত্যা করলো।</div>
<div class="v" id="v3"><span class="vn">3</span> আর মিস্পাতে গদলিয়ের সঙ্গে যে সমস্ত ইহুদী ছিল এবং যে কল্‌দীয় সৈন্য সেখানে পাওয়া গেল ইসমাইল তাদের সকলকে হত্যা করলো।</div>
<div class="v" id="v4"><span class="vn">4</span> <span class="br-p"><br><br></span>গদলিয়কে হত্যা করার পরের দিন কেউই সেই বিষয়টি না জানবার আগেই,</div>
<div class="v" id="v5"><span class="vn">5</span> শিখিম, শীলো ও সামেরিয়া থেকে আশি জন পুরুষ আসছিল; তারা দাড়ি কেটে, ছেঁড়া কাপড় পরে ও নিজ নিজ অঙ্গ কাটাকুটি করে মাবুদের বায়তুল-মোকাদ্দসে কোরবানী করার জন্য নৈবেদ্য ও ধূপ নিয়ে আসছিল।</div>
<div class="v" id="v6"><span class="vn">6</span> আর নথনিয়ের পুত্র ইসমাইল তাদের সঙ্গে সাক্ষাৎ করার জন্য মিস্পা থেকে বের হয়ে কাঁদতে কাঁদতে বাইরে গেল এবং তাদের সঙ্গে সাক্ষাৎ হলে তাদেরকে বললো, অহীকামের পুত্র গদলিয়ের কাছে চল।</div>
<div class="v" id="v7"><span class="vn">7</span> পরে তারা নগরের মধ্যস্থানে আসলে নথনিয়ের পুত্র ইসমাইল ও তার সঙ্গী পুরুষেরা তাদেরকে হত্যা করে সেখানকার কুয়ার মধ্যে নিক্ষেপ করলো।</div>
<div class="v" id="v8"><span class="vn">8</span> কিন্তু তাদের মধ্যে দশ জনকে পাওয়া গেল, যারা ইসমাইলকে বললো, আমাদেরকে হত্যা করবেন না, কেননা ক্ষেতে আমাদের গম, যব, তেল ও মধুর গুপ্ত ভাণ্ডার আছে। তাতে সে ক্ষান্ত হল, তাদের ভাইদের সঙ্গে তাদেরকে হত্যা করলো না।</div>
<div class="v" id="v9"><span class="vn">9</span> <span class="br-p"><br><br></span>ঐ লোকদের হত্যা করার পর ইসমাইল যে কুয়ায় তাদের লাশ গদলিয়ের পাশে ফেলে দিয়েছিল, তা বাদশাহ্‌ আসা ইসরাইলের বাদশাহ্‌ বাশার ভয়ে প্রস্তুত করেছিলেন; নথনিয়ের পুত্র ইসমাইল সেটা নিহতদের লাশে পরিপূর্ণ করলো।</div>
<div class="v" id="v10"><span class="vn">10</span> পরে ইসমাইল মিস্পাতে অবশিষ্ট সমস্ত লোককে বন্দী করে নিয়ে গেল, রাজকুমারীরা ও যে সমস্ত লোক মিস্পাতে অবশিষ্ট ছিল, যাদেরকে নবূষরদন রক্ষক-সেনাপতি অহীকামের পুত্র গদলিয়ের হাতে দিয়েছিলেন, তাদেরকে নথনিয়ের পুত্র ইসমাইল বন্দী করে অম্মোনীয়দের কাছে যাবার জন্য প্রস্থান করলো।</div>
<div class="v" id="v11"><span class="vn">11</span> <span class="br-p"><br><br></span>কিন্তু কারেহের পুত্র যোহানন ও তার সঙ্গী সেনাপতিরা সকলে যখন শুনতে পেল যে, নথনিয়ের পুত্র ইসমাইল এসব দুষ্কর্ম করেছে,</div>
<div class="v" id="v12"><span class="vn">12</span> তখন তারা সমস্ত লোককে নিয়ে নথনিয়ের পুত্র ইসমাইলের সঙ্গে যুদ্ধ করতে গেল এবং গিবিয়োনে অবস্থিত বড় জলাশয়ের কাছে তার দেখা পেল।</div>
<div class="v" id="v13"><span class="vn">13</span> তখন ইসমাইলের সঙ্গে যেসব লোক ছিল, তারা কারেহের পুত্র যোহানন ও তার সঙ্গী সেনাপতিদেরকে দেখে আনন্দিত হল।</div>
<div class="v" id="v14"><span class="vn">14</span> আর ইসমাইল যেসব লোককে বন্দী করে মিস্পা থেকে নিয়ে যাচ্ছিল, তারা ঘুরে কারেহের পুত্র যোহাননের কাছে ফিরে এল।</div>
<div class="v" id="v15"><span class="vn">15</span> কিন্তু নথনিয়ের পুত্র ইসমাইল আট জন লোক নিয়ে যোহাননের সম্মুখ থেকে পালিয়ে গিয়ে অম্মোনীয়দের কাছে গেল।</div>
<div class="v" id="v16"><span class="vn">16</span> নথনিয়ের পুত্র যে ইসমাইল অহীকামের পুত্র গদলিয়কে হত্যা করেছিল, তার কাছ থেকে কারেহের পুত্র যোহানন ও তার সঙ্গী সেনাপতিরা যেসব অবশিষ্ট লোককে মিস্পা থেকে ফিরিয়ে এনেছিল, তাদেরকে সঙ্গে নিল, অর্থাৎ যুদ্ধ পারদর্শী পুরুষদের এবং গিবিয়োন থেকে আনা স্ত্রীলোক, বালক-বালিকা ও নপূংসকদেরকে সঙ্গে নিল;</div>
<div class="v" id="v17"><span class="vn">17</span> আর তারা কল্‌দীয়দের ভয়ে মিসরে যাবার জন্য বেথেলহেমের পাশে কিমহমের যে সরাইখানা আছে, সেখানে প্রবাস করলো।</div>
<div class="v" id="v18"><span class="vn">18</span> কেননা নথনিয়ের পুত্র ইসমাইল ব্যাবিলনের বাদশাহ্‌র নিযুক্ত শাসনকর্তা অহীকামের পুত্র গদলিয়কে হত্যা করেছিল, সেজন্য্য তারা কল্‌দীয়দের ভয়ে ভীত হয়েছিল।</div>
</div>
<!-- PARSED ABOVE; EDITING MAY BREAK PARSER -->
</body></html>