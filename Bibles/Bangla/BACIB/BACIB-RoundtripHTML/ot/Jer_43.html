<html><head>
<meta http-equiv="Content-Type" content="text/html;charset=utf-8" />
<title>Jer 43 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 43);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_41.html">41</a> <a href="Jer_42.html">42</a> <b>43</b> <a href="Jer_44.html">44</a> <a href="Jer_45.html">45</a> ... <a href="Jer_52.html">52</a> </div><hr>
<h1>Jer 43</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মিসর দেশে হযরত ইয়ারমিয়া</h2><span class="vn">1</span> <span class="br-p"><br><br></span>ইয়ারমিয়া যখন সব লোকের কাছে তাদের আল্লাহ্‌ মাবুদের সমস্ত কালাম— যেসব কালাম বলবার জন্য তাদের আল্লাহ্‌ মাবুদ তাঁকে তাদের কাছে প্রেরণ করেছিলেন, সেসব কালাম বলা শেষ করলেন,</div>
<div class="v" id="v2"><span class="vn">2</span> তখন হোশয়িয়ের পুত্র অসরিয় ও কারেহের পুত্র যোহানন এবং গর্বিত লোকেরা সকলে ইয়ারমিয়াকে বললো, তুমি মিথ্যা বলছো; মিসরে প্রবাস করতে যেও না; এই কথা বলতে আমাদের আল্লাহ্‌ মাবুদ তোমাকে পাঠান নি।</div>
<div class="v" id="v3"><span class="vn">3</span> কিন্তু নেরিয়ের পুত্র বারূক আমাদের বিরুদ্ধে তোমাকে উত্তেজিত করে তুলছে, আমাদেরকে কল্‌দীয়দের হাতে তুলে দেওয়ার জন্যই তা করেছে, যেন তারা আমাদের হত্যা করে, কিংবা বন্দী করে ব্যাবিলনে নিয়ে যায়।</div>
<div class="v" id="v4"><span class="vn">4</span> এভাবে কারেহের পুত্র যোহানন এবং সেনাপতিরা সকলে ও সমস্ত লোক এহুদা দেশে বাস করার সম্বন্ধে মাবুদের কথা মান্য করলো না।</div>
<div class="v" id="v5"><span class="vn">5</span> কিন্তু কারেহের পুত্র যোহানন এবং সেনাপতিরা সকলে এহুদার সমস্ত অবশিষ্টাংশকে নিয়ে, অর্থাৎ জাতিরা ছিন্নভিন্ন হওয়ার পর তাদের কাছ থেকে এহুদা দেশে প্রবাস করবার জন্য যারা ফিরে এসেছিল—</div>
<div class="v" id="v6"><span class="vn">6</span> সেই পুরুষ, স্ত্রী ও বালক-বালিকা সকলকে এবং রাজকুমারীদেরকে ও যেসব লোককে নবূষরদন রক্ষক-সেনাপতি শাফনের পৌত্র অহীকামের পুত্র গদলিয়ের কাছে রেখে গিয়েছিলেন, তাদের এবং ইয়ারমিয়া নবী ও নেরিয়ের পুত্র বারূককে নিয়ে মিসর দেশে প্রবেশ করলো;</div>
<div class="v" id="v7"><span class="vn">7</span> কারণ তারা মাবুদের কথা মান্য না করে তফন্‌হেষ পর্যন্ত গেল।</div>
<div class="v" id="v8"><h2>মিসরস্থ ইহুদীদের প্রতি আল্লাহ্‌র কালাম</h2><span class="vn">8</span> <span class="br-p"><br><br></span>পরে তফন্‌হেষে ইয়ারমিয়ার কাছ মাবুদের এই কালাম নাজেল হল,</div>
<div class="v" id="v9"><span class="vn">9</span> তোমার হাতে কয়েকটি বড় বড় পাথর নিয়ে তফন্‌হেষে ফেরাউনের বাড়ির প্রবেশস্থানে যে ইটের গাঁথুনি আছে, তার সুরকির মধ্যে ইহুদীদের সাক্ষাতে ঐ পাথরগুলো লুকিয়ে রাখ,</div>
<div class="v" id="v10"><span class="vn">10</span> আর তাদেরকে বল, বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি হুকুম প্রেরণ করে আমার গোলাম ব্যাবিলনের বাদশাহ্‌ বখতে-নাসারকে নিয়ে আসবো এবং এই যেসব পাথর লুকিয়ে রাখলাম, এর উপরে তার সিংহাসন স্থাপন করবো, আর সে এর উপরে তার রাজকীয় চন্দ্রাতপ বিস্তার করবে।</div>
<div class="v" id="v11"><span class="vn">11</span> সে এসে মিসর দেশে আঘাত করবে, মৃত্যুর পাত্রকে মৃত্যুতে, বন্দীত্বের পাত্রকে বন্দীত্বে ও তলোয়ারের পাত্রকে তলোয়ারের হাতে তুলে দেবে।</div>
<div class="v" id="v12"><span class="vn">12</span> আর আমি মিসরস্থ দেবালয়গুলোতে আগুন লাগাব, বস্তুত সে দেবতাদের কতগুলোকে পুড়িয়ে দেবে ও কতগুলোকে বন্দী করে নিয়ে যাবে; এবং ভেড়ার রাখাল যেমন তার শরীরে কাপড় জড়ায়, তেমনি সে এই মিসর দেশ দ্বারা নিজেকে সজ্জিত করবে; এবং সে এই স্থান থেকে শান্তিতে প্রস্থান করবে।</div>
<div class="v" id="v13"><span class="vn">13</span> আর সে মিসর দেশীয় সূর্যপুরীর স্তম্ভগুলো ভেঙ্গে ফেলবে ও মিসরস্থ সমস্ত দেবালয় আগুনে পুড়িয়ে দেবে।</div>
</div>
<!-- PARSED ABOVE; EDITING MAY BREAK PARSER -->
</body></html>