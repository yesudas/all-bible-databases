<html><head>
<meta http-equiv="Content-Type" content="text/html;charset=utf-8" />
<title>Jer 46 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 46);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_44.html">44</a> <a href="Jer_45.html">45</a> <b>46</b> <a href="Jer_47.html">47</a> <a href="Jer_48.html">48</a> ... <a href="Jer_52.html">52</a> </div><hr>
<h1>Jer 46</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>জাতিদের বিষয়ে ইয়ারমিয়া নবীর কাছে মাবুদের যে কালাম নাজেল হল, তার বৃত্তান্ত।</div>
<div class="v" id="v2"><h2>মিসরের বিষয়ে ভবিষ্যদ্বাণী</h2><span class="vn">2</span> <span class="br-p"><br><br></span>মিসরের বিষয়। ইউসিয়ার পুত্র এহুদার বাদশাহ্‌ যিহোয়াকীমের চতুর্থ বছরে ব্যাবিলনের বাদশাহ্‌ বখতে-নাসার মিসরের বাদশাহ্‌ ফেরাউন-নখোর যে সৈন্যসামন্তকে পরাজিত করলেন, ফোরাত নদীর তীরস্থ কর্কমীশে উপস্থিত সেই সৈন্যসামন্ত বিষয়ক কথা।</div>
<div class="v" id="v3"><span class="vn">3</span> <span class="br-p"><br><br></span>তোমরা ঢাল ও ফলক প্রস্তুত কর এবং যুদ্ধ করার জন্য নিকটবর্তী হও।</div>
<div class="v" id="v4"><span class="vn">4</span> ঘোড়াগুলোকে সজ্জিত কর, হে ঘোড়সওয়াররা, ঘোড়ায় চড় এবং শিরস্ত্রাণ পরে সম্মুখে দাঁড়াও, বর্শা চকচকে কর, বর্ম পরিধান কর।</div>
<div class="v" id="v5"><span class="vn">5</span> আমি কি জন্য এ সব দেখেছি? তারা ভয় পেয়ে পিঠ ফিরাচ্ছে, তাদের বীরেরা চূর্ণ হচ্ছে, তাড়াতাড়ি পালিয়ে যাচ্ছে, ফিরে তাকায় না; চারদিকে ভয়, মাবুদ এই কথা বলেন।</div>
<div class="v" id="v6"><span class="vn">6</span> দ্রুতগামী লোককে পালিয়ে যেতে দিও না, বীরকে পার পেতে দিও না; উত্তর দিকে ফোরাত নদীর কাছে তারা হোঁচট খেয়ে পড়েছে।</div>
<div class="v" id="v7"><span class="vn">7</span> সে কে, যে নীল নদের মত উঠে আসছে, নদীগুলোর মত জলরাশি আস্ফালন করছে?</div>
<div class="v" id="v8"><span class="vn">8</span> মিসর নীল নদের মত উঠে আসছে, নদীগুলোর মত জলরাশি আস্ফালন করছে; আর সে বলে, আমি উথলে উঠব, ভূতল আপ্লাবিত করবো, আমি নগর ও সেই স্থানের অধিবাসীদের বিনষ্ট করবো।</div>
<div class="v" id="v9"><span class="vn">9</span> হে সমস্ত ঘোড়া, উঠে যাও; হে সমস্ত রথ, উন্মত্তের মত হও; বীরেরা, ঢালধারী ইথিওপিয়া ও পূট এবং তীরন্দাজ ও ধনুকে চাড়াদায়ী লূদীয়রা এগিয়ে যাক।</div>
<div class="v" id="v10"><span class="vn">10</span> এটি প্রভুর, বাহিনীগণের মাবুদের দিন, তাঁর বিপক্ষদেরকে প্রতিফল দেবার জন্য প্রতিশোধের দিন; তলোয়ার গ্রাস করে তৃপ্ত হবে, তাদের রক্তপানে পরিতৃপ্ত হবে, কেননা উত্তর দিকের দেশে ফোরাত নদীর কাছে প্রভুর, বাহিনীগণের মাবুদের একটি কোরবানী হচ্ছে।</div>
<div class="v" id="v11"><span class="vn">11</span> হে কুমারী মিসর-কন্যে, তুমি গিলিয়দে উঠে যাও, ওষুধ গ্রহণ কর; তুমি বৃথাই অনেক ওষুধ ব্যবহার করছো; তুমি সুস্থ হবে না।</div>
<div class="v" id="v12"><span class="vn">12</span> জাতিরা তোমার অপমানের কথা শুনেছে, তোমার কাতরোক্তিতে দুনিয়া পরিপূর্ণ হচ্ছে, কেননা এক বীর অন্য বীর কর্তৃক হোঁচট খেয়েছে, তারা উভয়ে একসঙ্গে পড়ে গেল।</div>
<div class="v" id="v13"><h2>ব্যাবিলন মিসরকে আক্রমণ করবে</h2><span class="vn">13</span> <span class="br-p"><br><br></span>মিসর দেশকে পরাজিত করার জন্য ব্যাবিলনের বাদশাহ্‌ বখতে-নাসারের আগমন বিষয়ে মাবুদ ইয়ারমিয়াকে এই কথা বললেন।</div>
<div class="v" id="v14"><span class="vn">14</span> <span class="br-p"><br><br></span>তোমরা মিসরে প্রচার কর, মিগ্‌দোলে ঘোষণা কর এবং নোফে ও তফন্‌হেষে ঘোষণা কর, বল, তুমি উঠে দাঁড়াও, নিজেকে প্রস্তুত কর, কেননা তলোয়ার তোমার চারদিকে গ্রাস করেছে।</div>
<div class="v" id="v15"><span class="vn">15</span> তোমার বলবানেরা কেন ভেসে গেল? তারা স্থির থাকতে পারল না, যেহেতু মাবুদ তাদেরকে অধঃপাতিত করলেন।</div>
<div class="v" id="v16"><span class="vn">16</span> তিনি অনেককে হোঁচট খাওয়ালেন, হ্যাঁ, তারা এক জন অন্যের উপরে গিয়ে পড়লো; আর তারা বললো, উঠ, আমরা এই উৎপিড়ক তলোয়ার থেকে ফিরে স্বজাতির কাছে ও আমাদের জন্মভূমিতে যাই।</div>
<div class="v" id="v17"><span class="vn">17</span> সেই স্থানে লোকেরা উচ্চৈঃস্বরে বললো, মিসরের বাদশাহ্‌ ফেরাউন শব্দমাত্র, সে সময় বয়ে যেতে দিয়েছে।</div>
<div class="v" id="v18"><span class="vn">18</span> বাহিনীগণের মাবুদ যাঁর নাম, সেই বাদশাহ্‌ বলেন, আমার জীবনের কসম, পর্বতমালার মধ্যে তাবোরের মত কিংবা সমুদ্রের নিকটস্থ কর্মিলের মত এক ব্যক্তি আসবে।</div>
<div class="v" id="v19"><span class="vn">19</span> হে মিসর-নিবাসিনী কন্যে, নির্বাসনের জন্য সম্বল প্রস্তুত কর; কেননা নোফ ধ্বংসিত, পতিত ভূমি ও জনশূন্য হবে।</div>
<div class="v" id="v20"><span class="vn">20</span> মিসর অতি সুন্দরী তরুণী গাভী, কিন্তু উত্তর দিক থেকে দংশক আসছে, আসছে।</div>
<div class="v" id="v21"><span class="vn">21</span> মিসরের মধ্যবর্তী তার বেতনভোগীরা পুষ্ট বাছুরটির মত, তারাও ফিরে গেছে, একযোগে পালিয়ে গেছে, স্থির থাকে নি, কেননা তাদের বিপদের দিন, প্রতিফল পাবার সময়, তাদের কাছে উপস্থিত।</div>
<div class="v" id="v22"><span class="vn">22</span> তার আওয়াজ সাপের মত চলবে; কারণ ওরা সসৈন্যে চলবে এবং কাঠুরিয়াদের মত কুড়ালি নিয়ে তার বিরুদ্ধে আসবে।</div>
<div class="v" id="v23"><span class="vn">23</span> মাবুদ বলেন, ওরা তার বন কেটে ফেলবে, তার অনুসন্ধান করা যায় না, কারণ ওরা পঙ্গপালের চেয়েও বেশি, ওরা অসংখ্য।</div>
<div class="v" id="v24"><span class="vn">24</span> মিসরকন্যা লজ্জিতা হবে, তাকে উত্তর দিকের দেশগুলোর লোকদের হাতে তুলে দেওয়া হবে।</div>
<div class="v" id="v25"><span class="vn">25</span> <span class="br-p"><br><br></span>বাহিনীগণের মাবুদ, ইসরাইলের আল্লাহ্‌, বলেন, দেখ, আমি নো নগরের আমোন দেবকে, ফেরাউন ও মিসরকে এবং তার দেবতাদের ও বাদশাহ্‌দেরকে, ফেরাউন ও তার শরণাপন্ন সকলকে প্রতিফল দেব;</div>
<div class="v" id="v26"><span class="vn">26</span> আর যারা তাদের প্রাণনাশ করার জন্য সচেষ্ট, তাদের হাতে, ব্যাবিলনের বাদশাহ্‌ বখতে-নাসারের ও তার গোলামদের হাতে তাদেরকে তুলে দেব; কিন্তু তারপরে সেই দেশ আগেকার দিনের মত বাসযোগ্য হবে, মাবুদ এই কথা বলেন।</div>
<div class="v" id="v27"><h2>আল্লাহ্‌ ইসরাইলকে উদ্ধার করবেন</h2><span class="vn">27</span> <span class="br-p"><br><br></span>পরন্তু, হে আমার গোলাম ইয়াকুব, তুমি ভয় করো না; হে ইসরাইল, নিরাশ হয়ো না; কেননা দেখ, আমি দূর থেকে তোমাকে, বন্দীত্ব-দেশ থেকে তোমার বংশকে নিস্তার করবো; ইয়াকুব ফিরে আসবে, নির্ভয় ও নিশ্চিন্ত থাকবে, কেউ তাকে ভয় দেখাবে না।</div>
<div class="v" id="v28"><span class="vn">28</span> মাবুদ বলেন, হে আমার গোলাম ইয়াকুব, তুমি ভয় করো না, কেননা আমি তোমার সহবর্তী; হ্যাঁ, যাদের মধ্যে আমি তোমাকে দূর করেছি, সেসব জাতিকে নিঃশেষে সংহার করবো, কিন্তু তোমাকে নিঃশেষে সংহার করবো না; আমি ন্যয়বিচার করে শাস্তি দেব, কোন মতে অদণ্ডিত রাখবো না।</div>
</div>
<!-- PARSED ABOVE; EDITING MAY BREAK PARSER -->
</body></html>