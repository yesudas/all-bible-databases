<html><head>
<meta http-equiv="Content-Type" content="text/html;charset=utf-8" />
<title>Jer 47 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 47);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_45.html">45</a> <a href="Jer_46.html">46</a> <b>47</b> <a href="Jer_48.html">48</a> <a href="Jer_49.html">49</a> ... <a href="Jer_52.html">52</a> </div><hr>
<h1>Jer 47</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ফিলিস্তিনীদের বিষয়ে ভবিষ্যদ্বাণী</h2><span class="vn">1</span> <span class="br-p"><br><br></span>ফেরাউন গাজা পরাজিত করার আগে ফিলিস্তিনীদের বিষয়ে ইয়ারমিয়া নবীর কাছে মাবুদের যে কালাম নাজেল হল, তার বৃত্তান্ত।</div>
<div class="v" id="v2"><span class="vn">2</span> <span class="br-p"><br><br></span>মাবুদ এই কথা বলেন, দেখ, উত্তর দিক থেকে পানি উথলে আসছে, তা প্লাবনকারী বন্যা হয়ে উঠবে, দেশ ও তার মধ্যেকার সমস্ত বস্তু, নগর ও সেখানকার অধিবাসীদেরকে প্লাবিত করবে, তাতে লোকেরা কান্নাকাটি করবে, দেশ-নিবাসীরা সকলে হাহাকার করবে।</div>
<div class="v" id="v3"><span class="vn">3</span> দুশমনের বলবান ঘোড়াগুলোর খুরের শব্দে, রথের ঘর্ঘর ধ্বনিতে, চাকার শব্দে পিতাদের হাত অবশ হয়ে যাবার ফলে তাদের বালকদের প্রতিও ফিরে দেখবে না।</div>
<div class="v" id="v4"><span class="vn">4</span> কেননা সমস্ত ফিলিস্তিনীকে বিনষ্ট করার দিন, টায়ার ও সিডনের প্রত্যেক অবশিষ্ট সাহায্যকারীকে উচ্ছিন্ন করার দিন আসছে; কারণ মাবুদ ফিলিস্তিনীদেরকে, কপ্তোরের উপকূলের অবশিষ্ট লোককে, বিনষ্ট করবেন।</div>
<div class="v" id="v5"><span class="vn">5</span> গাজার মাথায় টাক পড়লো, অস্কিলোন, তাদের উপত্যকার অবশিষ্টাংশ নীরব হল; তুমি কত কাল তোমার অঙ্গ কাটাকুটি করবে?</div>
<div class="v" id="v6"><span class="vn">6</span> হে মাবুদের তলোয়ার, তুমি আর কত কাল পরে ক্ষান্ত হবে? তুমি তোমার কোষে প্রবেশ কর, শান্ত হও, ক্ষান্ত হও।</div>
<div class="v" id="v7"><span class="vn">7</span> তা কিভাবে ক্ষান্ত হতে পারে? মাবুদ তো ওকে হুকুম দিয়েছেন; অস্কিলোনের বিরুদ্ধে ও সমুদ্র-বক্ষের বিরুদ্ধে, সেখানে তিনি তাকে নিযুক্ত করেছেন।</div>
</div>
<!-- PARSED ABOVE; EDITING MAY BREAK PARSER -->
</body></html>