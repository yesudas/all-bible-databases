<html><head>
<meta http-equiv="Content-Type" content="text/html;charset=utf-8" />
<title>Jer 5 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_3.html">3</a> <a href="Jer_4.html">4</a> <b>5</b> <a href="Jer_6.html">6</a> <a href="Jer_7.html">7</a> ... <a href="Jer_52.html">52</a> </div><hr>
<h1>Jer 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আল্লাহ্‌র লোকদের অসততা</h2><span class="vn">1</span> <span class="br-p"><br><br></span>তোমরা জেরুশালেমের পথে পথে দৌড়ে বেড়াও, চারপাশে তাকিয়ে দেখ ও জেনে নাও এবং সেখানকার সকল চকে খোঁজ কর; যদি এমন এক জনকেও পেতে পার যে ন্যায়াচরণ করে, সত্যের অনুশীলন করে, তবে আমি নগরকে মাফ করবো।</div>
<div class="v" id="v2"><span class="vn">2</span> তারা যদিও বলে, জীবন্ত মাবুদের কসম, তবুও তারা মিথ্যা শপথ করে।</div>
<div class="v" id="v3"><span class="vn">3</span> হে মাবুদ, তোমার দৃষ্টি কি সত্যের প্রতি নয়? তুমি তাদেরকে প্রহার করলেও তারা দুঃখার্ত হল না; তাদেরকে চুরমার করলেও তারা শাসন গ্রহণ করতে অস্বীকার করলো; তারা নিজ নিজ মুখ পাষাণের চেয়েও কঠিন করলো; তারা ফিরে আসতে অস্বীকার করলো।</div>
<div class="v" id="v4"><span class="vn">4</span> <span class="br-p"><br><br></span>তখন আমি বললাম, এরা তো দরিদ্র, এরা অজ্ঞান, কারণ মাবুদের পথ ও নিজেদের আল্লাহ্‌র বিচার জানে না;</div>
<div class="v" id="v5"><span class="vn">5</span> আমি একবার মহৎ লোকদের কাছে গিয়ে তাদের সঙ্গে কথা বলবো, কেননা তারা মাবুদের পথ ও নিজেদের আল্লাহ্‌র বিচার জানে। কিন্তু ওরা একযোগে জোয়াল ভেঙ্গে ফেলেছে, বন্ধন ছিড়ে ফেলেছে।</div>
<div class="v" id="v6"><span class="vn">6</span> এই জন্য বন থেকে সিংহ এসে তাদেরকে হত্যা করবে, জঙ্গলের নেকড়ে তাদেরকে বিনষ্ট করবে, চিতা বাঘ তাদের নগরের কাছে ওৎ পেতে থাকবে; যে কেউ নগর থেকে বের হবে, সে ছিন্নভিন্ন হবে; কারণ তাদের অধর্ম বেশি, তাদের বিপথগমন গুরুতর।</div>
<div class="v" id="v7"><span class="vn">7</span> <span class="br-p"><br><br></span>আমি কিভাবে তোমাকে মাফ করবো? তোমার সন্তানেরা আমাকে ত্যাগ করেছে, মিথ্যা দেবদেবীর নাম নিয়ে কসম খেয়েছে; আমি তাদেরকে পরিতৃপ্ত করলে তারা জেনা করলো ও দলে দলে পতিতার বাড়িতে গিয়ে একত্র হল।</div>
<div class="v" id="v8"><span class="vn">8</span> তারা খাদ্যপুষ্ট কামুক ঘোড়ার মত ঘুরে বেড়াল, প্রত্যেক জন পরস্ত্রীর প্রতি ইঙ্গিতপূর্ণ আওয়াজ করলো।</div>
<div class="v" id="v9"><span class="vn">9</span> আমি কি এই সকলের প্রতিফল দেব না, মাবুদ এই কথা বলেন, আমার প্রাণ কি এই রকম জাতির প্রতিশোধ নেবে না?</div>
<div class="v" id="v10"><span class="vn">10</span> তোমরা জেরুশালেমের আঙ্গুর ক্ষেতগুলোতে গিয়ে তা নষ্ট কর, কিন্তু নিঃশেষে সংহার করো না; তার তরুশাখাগুলো দূর কর, কারণ সেসব মাবুদের নয়।</div>
<div class="v" id="v11"><span class="vn">11</span> কেননা ইসরাইল-কুল ও এহুদা-কুল আমার বিপরীতে অত্যন্ত বেঈমানী করেছে, মাবুদ এই কথা বলেন।</div>
<div class="v" id="v12"><span class="vn">12</span> তারা মাবুদকে অস্বীকার করে বলেছে, ‘উনি তিনি নন; আর আমাদের প্রতি অমঙ্গল ঘটবে না, আমরা তলোয়ার বা দুর্ভিক্ষ দেখব না,</div>
<div class="v" id="v13"><span class="vn">13</span> আর নবীরা বায়ুর মত হবে, তাদের মধ্যে আল্লাহ্‌র কালাম নেই, তাদেরই প্রতি এরকম করা যাবে।’</div>
<div class="v" id="v14"><span class="vn">14</span> এই কারণ বাহিনীগণের আল্লাহ্‌ মাবুদ এই কথা বলেন, তোমরা এই কথা বলছো, এজন্য দেখ, আমি তোমার মুখস্থিত আমার কালামকে আগুনের মত ও এই জাতিকে কাঠের মত করবো, তা এদেরকে গ্রাস করবে।</div>
<div class="v" id="v15"><span class="vn">15</span> মাবুদ বলেন, হে ইসরাইল-কুল, দেখ, আমি তোমাদের বিরুদ্ধে দূর থেকে একটি জাতিকে আনবো; সে বলবান জাতি, সে প্রাচীন জাতি; তুমি সেই জাতির ভাষা জান না, তারা কি বলে, তা বুঝতে পার না।</div>
<div class="v" id="v16"><span class="vn">16</span> তাদের তূণ খোলা কবরের মত, তারা সকলে বীর পুরুষ।</div>
<div class="v" id="v17"><span class="vn">17</span> তারা তোমার পাকা শস্য ও তোমার খাদ্য, তোমার পুত্রকন্যাদের খাদ্য গ্রাস করবে; তারা তোমার ভেড়ার পাল ও গরুর পাল গ্রাস করবে; তোমার আঙ্গুরলতা ও ডুমুর গাছ গ্রাস করবে; তুমি যেসব প্রাচীরবেষ্টিত নগরের উপর নির্ভর করছো, সেসব তারা তলোয়ার দ্বারা চূর্ণ করবে।</div>
<div class="v" id="v18"><span class="vn">18</span> কিন্তু মাবুদ বলেন, সেই সময়েও আমি নিঃশেষে তোমাদের সংহার করবো না।</div>
<div class="v" id="v19"><span class="vn">19</span> আর যখন তারা বলবে, আমাদের আল্লাহ্‌ মাবুদ আমাদের প্রতি এসব কেন করলেন। তখন তুমি তাদেরকে বলবে, তোমরা যেমন আমাকে ত্যাগ করেছ ও নিজেদের দেশে বিজাতীয় দেবতাদের গোলামী করেছ, তেমনি বিদেশে বিদেশীদের গোলামী করবে।</div>
<div class="v" id="v20"><span class="vn">20</span> <span class="br-p"><br><br></span>তোমরা ইয়াকুব-কুলকে এই কথা জানাও,</div>
<div class="v" id="v21"><span class="vn">21</span> এহুদার মধ্যে এই কথা প্রচার কর, বল, হে অজ্ঞান নির্বোধ জাতি, চোখ থাকতে অন্ধ, কান থাকতে বধির যে তোমরা, তোমরা এই কথা শোন।</div>
<div class="v" id="v22"><span class="vn">22</span> মাবুদ বলেন তোমরা কি আমাকে ভয় করবে না? আমার সাক্ষাতে কি ভয়ে কাঁপবে না? আমি তো বালুকা দ্বারা সমুদ্রের সীমা নিত্যস্থায়ী প্রতিবন্ধকরূপে স্থির করেছি; সে তা পার হতে পারে না; তার তরঙ্গ আস্ফালন করলেও কৃতার্থ হয় না, কল্লোল-ধ্বনি করলেও সীমা অতিক্রম করতে পারে না।</div>
<div class="v" id="v23"><span class="vn">23</span> কিন্তু এই লোকদের অন্তর অবাধ্য ও প্রতিকূলাচারী, তারা অবাধ্য হয়ে চলে গেছে।</div>
<div class="v" id="v24"><span class="vn">24</span> তারা মনে মনে বলে না, এসো, আমরা আমাদের আল্লাহ্‌ মাবুদকে ভয় করি; তিনিই উপযুক্ত কালে প্রথম ও শেষ বর্ষার পানি দেন; আমাদের জন্য ফসল কাটার নিয়মিত সপ্তাহগুলো রক্ষা করেন।</div>
<div class="v" id="v25"><span class="vn">25</span> তোমাদের অপরাধ এসব দূর করে দিয়েছে, তোমাদের গুনাহ্‌ তোমাদের মঙ্গল নিবারণ করেছে।</div>
<div class="v" id="v26"><span class="vn">26</span> কারণ আমার লোকদের মধ্যে দুষ্ট লোক পাওয়া যায়, তারা ব্যাধের মত ওৎ পেতে লুকিয়ে থাকে, তারা ফাঁদ পাতে ও মানুষ ধরে।</div>
<div class="v" id="v27"><span class="vn">27</span> খাঁচা যেমন পাখিতে পরিপূর্ণ, তেমনি তাদের বাড়ি ছলে পরিপূর্ণ; এজন্য তারা উন্নত ও ধনবান হয়েছে;</div>
<div class="v" id="v28"><span class="vn">28</span> তারা স্থূলকায় ও চাকচিক্যময় হয়েছে; হ্যাঁ, তারা নাফরমানীর সীমা ছাড়িয়ে গেছে, তারা বিচার করে না, এতিমের কল্যাণের জন্য বিচার করে না ও দরিদ্রদের বিচার নিষ্পত্তি করে না।</div>
<div class="v" id="v29"><span class="vn">29</span> মাবুদ বলেন, আমি কি তাদের প্রতিফল দেব না? আমার প্রাণ কি এই রকম জাতির প্রতিশোধ দেবে না?</div>
<div class="v" id="v30"><span class="vn">30</span> <span class="br-p"><br><br></span>দেশের মধ্যে ভয়ানক ও রোমাঞ্চজনক ব্যাপার সাধিত হয়।</div>
<div class="v" id="v31"><span class="vn">31</span> নবীরা মিথ্যা ভবিষ্যদ্বাণী বলে, আর ইমামেরা তাদের বশবর্তী হয়ে কর্তৃত্ব করে; আর আমার লোকেরা এই রীতি ভালবাসে; কিন্তু এর পরিণামে তোমরা কি করবে?</div>
</div>
<!-- PARSED ABOVE; EDITING MAY BREAK PARSER -->
</body></html>