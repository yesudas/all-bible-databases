<html><head>
<meta http-equiv="Content-Type" content="text/html;charset=utf-8" />
<title>Jer 9 &ndash; ইয়ারমিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>ইয়ারমিয়া নবীর কিতাব</b> &ndash; <a href="Jer_1.html">1</a> ... <a href="Jer_7.html">7</a> <a href="Jer_8.html">8</a> <b>9</b> <a href="Jer_10.html">10</a> <a href="Jer_11.html">11</a> ... <a href="Jer_52.html">52</a> </div><hr>
<h1>Jer 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>হায় হায়, আমার মাথা কেন পানির ঝর্ণা হল না! আমার চোখ কেন অশ্রুর ফোয়ারা হল না! তা হলে আমি আমার জাতির কন্যার নিহত লোকদের বিষয়ে দিনরাত কাঁদতে পারতাম।</div>
<div class="v" id="v2"><span class="vn">2</span> হায় হায়, মরুভূমিতে পথিকদের রাত যাপনের কুটিরের মত কেন আমার কুটির হয় নি! হলে আমি স্বজাতীয়দেরকে ত্যাগ করে স্থানান্তরে যেতে পারতাম। কেননা তারা সকলে জেনাকারী ও বিশ্বাসঘাতকদের সমাজ।</div>
<div class="v" id="v3"><span class="vn">3</span> তারা জিহ্বারূপ ধনুকে মিথ্যারূপ তীর ধনুকে লাগায়; এবং দেশে বিশ্বস্ততার পক্ষে তাদের বিক্রম প্রকাশ হয় নি; বরং তারা একটা নাফরমানী থেকে অন্য নাফরমানীর প্রতি অগ্রসর হয় এবং তারা আমাকে জানে না, মাবুদ এই কথা বলেন।</div>
<div class="v" id="v4"><span class="vn">4</span> তোমরা প্রত্যেকে নিজ নিজ বন্ধু থেকে সাবধান থাক, কোন ভাইকেও বিশ্বাস করো না, কেননা প্রত্যেক ভাই নিতান্তই প্রতারণা করে, প্রত্যেক বন্ধু কুৎসা রটনা করে বেড়ায়।</div>
<div class="v" id="v5"><span class="vn">5</span> প্রত্যেকে নিজ নিজ বন্ধুকে প্রবঞ্চনা করে, সত্যি কথা বলে না; তারা নিজ নিজ জিহ্বাকে মিথ্যা বলতে শিক্ষা দিয়েছে, তারা অপরাধ করার জন্য কষ্ট স্বীকার করে।</div>
<div class="v" id="v6"><span class="vn">6</span> তুমি ছলনার মধ্যস্থানে বাস করছো; তারা ছলনা কারণে আমাকে জানতে অস্বীকার করে, মাবুদ এই কথা বলেন।</div>
<div class="v" id="v7"><span class="vn">7</span> <span class="br-p"><br><br></span>অতএব বাহিনীগণের মাবুদ এই কথা বলেন, দেখ, আমি তাদেরকে গলাব, তাদের পরীক্ষা করবো; আমার জাতির কন্যা হেতু আর কি করবো?</div>
<div class="v" id="v8"><span class="vn">8</span> তাদের জিহ্বা প্রাণনাশক তীর; তা ছলের কথা বলে; লোকে মুখে বন্ধুর সঙ্গে প্রেমালাপ করে, কিন্তু অন্তরে তার জন্য ঘাঁটি বসায়।</div>
<div class="v" id="v9"><span class="vn">9</span> মাবুদ বলেন, আমি কি তাদেরকে এই সকলের প্রতিফল দেব না? আমার প্রাণ কি এই রকম জাতির প্রতিশোধ নেবে না?</div>
<div class="v" id="v10"><span class="vn">10</span> <span class="br-p"><br><br></span>আমি পর্বতমালার বিষয়ে কাঁদব ও হাহাকার করবো, মরুভূমিস্থ চরাণিস্থানের বিষয়ে মাতম করবো, কেননা সেসব ধ্বংস ও পথিকবিহীন হল; পশুপালের ডাক আর শোনা যায় না, আসমানের পাখিগুলো ও পশুগুলো পালিয়ে গেছে, চলে গেছে।</div>
<div class="v" id="v11"><span class="vn">11</span> আমি জেরুশালেমকে ঢিবি ও শিয়ালদের বাসস্থান করবো; আমি এহুদার নগরগুলো জনবসতিহীন ধ্বংসস্থান করবো।</div>
<div class="v" id="v12"><span class="vn">12</span> <span class="br-p"><br><br></span>এসব বুঝতে পারে, এমন জ্ঞানবান কে? মাবুদের মুখে কালাম শুনে জানাতে পারে এমন ব্যক্তি কে? দেশ কি জন্য বিনষ্ট ও মরুভূমির মত পোড়ো জমি ও পথিকবিহীন হল?</div>
<div class="v" id="v13"><span class="vn">13</span> মাবুদ বলেন, কারণ এই, তারা আমার সেই শরীয়ত ত্যাগ করেছে, যা আমি তাদের সম্মুখে রেখেছিলাম; তারা আমার কথা মান্য করে নি, সে পথে চলে নি;</div>
<div class="v" id="v14"><span class="vn">14</span> কিন্তু নিজ নিজ হৃদয়ের কঠিনতার ও বাল দেবতাদের পিছনে চলেছ, তাদের পূর্বপুরুষেরা তাদেরকে এই শিক্ষা দিয়েছিল।</div>
<div class="v" id="v15"><span class="vn">15</span> এজন্য বাহিনীগণের মাবুদ, ইসরাইলের আল্লাহ্‌, এই কথা বলেন, দেখ, আমি এই লোকদেরকে নাগদানা ভোজন করাব, বিষবৃক্ষের রস পান করাব।</div>
<div class="v" id="v16"><span class="vn">16</span> তারা ও তাদের পূর্বপুরুষেরা যাদেরকে জানে নি, এমন জাতিদের মধ্যে তাদেরকে ছিন্নভিন্ন করবো এবং যতদিন তাদেরকে সংহার না করি, ততদিন আমি তাদের পিছনে পিছনে তলোয়ার প্রেরণ করবো।</div>
<div class="v" id="v17"><h2>লোকদের হাহাকার</h2><span class="vn">17</span> <span class="br-p"><br><br></span>বাহিনীগণের মাবুদ এই কথা বলেন, তোমরা বিবেচনা কর, মাতমকারিণীদেরকে ডাক, তারা আসুক; জ্ঞানবতী স্ত্রীলোকদের কাছে লোক পাঠাও, তারা আসুক।</div>
<div class="v" id="v18"><span class="vn">18</span> তারা দ্রুত এসে আমাদের জন্য হাহাকার করুক, যেন আমাদের চোখ অশ্রুতে ভেসে যায়, আমাদের চোখ দিয়ে পানির ধারা বের হয়।</div>
<div class="v" id="v19"><span class="vn">19</span> কারণ সিয়োন থেকে এই হাহাকার আওয়াজ শোনা যাচ্ছে, আমরা কেমন হৃতসর্বস্ব হলাম। আমরা অতিশয় লজ্জিত হলাম; কারণ আমরা দেশত্যাগী হয়েছি, দুশমনরা আমাদের আবাসগুলো ভূমিসাৎ করলো।</div>
<div class="v" id="v20"><span class="vn">20</span> আহা! হে স্ত্রীলোকেরা, মাবুদের কথা শোন, তাঁর মুখের কালামে কান দাও এবং নিজ নিজ কন্যাদেরকে হাহাকার করতে শিক্ষা দাও, প্রত্যেকে নিজ নিজ প্রতিবাসিনীকে মাতম করতে শিক্ষা দাও।</div>
<div class="v" id="v21"><span class="vn">21</span> কেননা মৃত্যু আমাদের জানালায় উঠলো, তা আমাদের অট্টালিকায় প্রবেশ করলো; যেন বাইরে থেকে বালকেরা উচ্ছিন্ন হয়, চক থেকে যুবকেরা উচ্ছিন্ন হয়।</div>
<div class="v" id="v22"><span class="vn">22</span> তুমি বল, মাবুদ এই কথা বলেন, মানুষের লাশ সারের মত ক্ষেতে পড়ে থাকবে, শস্য কর্তনকারীদের পিছনে যে শস্যগুচ্ছ পড়ে থাকে, তার মত হবে, কেউ তাদেরকে সংগ্রহ করবে না।</div>
<div class="v" id="v23"><span class="vn">23</span> <span class="br-p"><br><br></span>মাবুদ এই কথা বলেন, জ্ঞানবান তার জ্ঞানের বিষয়ে গর্ব না করুক, বিক্রমী তার বিক্রমের গর্ব না করুক, ধনবান তার ধনের গর্ব না করুক।</div>
<div class="v" id="v24"><span class="vn">24</span> কিন্তু যে ব্যক্তি গর্ব করে, সে এই বিষয়ের গর্ব করুক যে, সে বুঝতে পারে ও আমার এই পরিচয় পেয়েছে যে, আমি মাবুদ দুনিয়াতে অটল মহব্বত, বিচার ও ধার্মিকতার অনুষ্ঠান করি, কারণ ঐ সকলে আমি প্রীত, মাবুদ এই কথা বলেন।</div>
<div class="v" id="v25"><span class="vn">25</span> <span class="br-p"><br><br></span>মাবুদ বলেন, দেখ, এমন সময় আসছে, যে সময়ে আমি যাদের খৎনা করানো হয়েছে তাদের খৎনা-না-করানো বলে প্রতিফল দেব;</div>
<div class="v" id="v26"><span class="vn">26</span> আমি মিসরকে, এহুদাকে, ইদোমকে, অম্মোনীয়দেরকে, মোয়াবকে এবং মরুভূমিবাসী যারা মাথার দু’পাশের চুল কাটে, তাদের সকলকে প্রতিফল দেব; কেননা সমস্ত জাতি খৎনা-না-করানো, আর ইসরাইলের সমস্ত কুল অন্তরে খৎনা-না-করানো।</div>
</div>
<!-- PARSED ABOVE; EDITING MAY BREAK PARSER -->
</body></html>