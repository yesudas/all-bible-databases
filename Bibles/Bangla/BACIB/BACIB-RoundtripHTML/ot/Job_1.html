<html><head>
<meta http-equiv="Content-Type" content="text/html;charset=utf-8" />
<title>Job 1 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <b>1</b> <a href="Job_2.html">2</a> <a href="Job_3.html">3</a> ... <a href="Job_42.html">42</a> </div><hr>
<h1>Job 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত আইউব নবীর সম্পদ ও বিপদ</h2><span class="vn">1</span> <span class="br-p"><br><br></span>ঊষ দেশে আইউব নামে এক জন ব্যক্তি ছিলেন; তিনি সিদ্ধ ও সরল, আল্লাহ্‌ভীরু ও কুকর্মত্যাগী ছিলেন।</div>
<div class="v" id="v2"><span class="vn">2</span> তাঁর সাত পুত্রটি ও তিনটি কন্যা জন্মগ্রহণ করে।</div>
<div class="v" id="v3"><span class="vn">3</span> তাঁর সাত হাজার ভেড়া, তিন হাজার উট, পাঁচ শত জোড়া বলদ ও পাঁচ শত গাধী, এই পশুধন এবং অনেক গোলাম-বাঁদী ছিল; বস্তুত পূর্বদেশের লোকদের মধ্যে সেই ব্যক্তি সবচেয়ে মহান ছিলেন।</div>
<div class="v" id="v4"><span class="vn">4</span> <span class="br-p"><br><br></span>তাঁর পুত্ররা প্রত্যেকে যার যার দিনে গিয়ে নিজ নিজ বাড়িতে ভোজ প্রস্তুত করতো এবং লোক পাঠিয়ে তাদের তিন বোনকেও তাদের সঙ্গে ভোজন-পান করার জন্য দাওয়াত করতো।</div>
<div class="v" id="v5"><span class="vn">5</span> পরে তাদের ভোজের দিনগুলো গত হলে আইউব তাদেরকে আনিয়ে পাক-পবিত্র করতেন, আর প্রত্যুষে উঠে তাদের প্রত্যেকের জন্য একটি করে পোড়ানো-কোরবানী দিতেন; কারণ আইউব বলতেন, কি জানি, আমার পুত্ররা গুনাহ্‌ করে মনে মনে আল্লাহ্‌কে অসম্মান করেছে। আইউব সতত এরকম করতেন।</div>
<div class="v" id="v6"><h2>হযরত আইউবের চরিত্রের উপর আঘাত</h2><span class="vn">6</span> <span class="br-p"><br><br></span>এক দিন আল্লাহ্‌র পুত্রেরা মাবুদের সম্মুখে দণ্ডায়মান হবার জন্য উপস্থিত হলেন, তাঁদের মধ্যে শয়তানও উপস্থিত হল।</div>
<div class="v" id="v7"><span class="vn">7</span> মাবুদ শয়তানকে বললেন, তুমি কোথা থেকে আসলে? শয়তান মাবুদকে জবাবে বললো, আমি দুনিয়া পর্যটন ও সেখানে ইতস্তত ভ্রমণ করে আসলাম।</div>
<div class="v" id="v8"><span class="vn">8</span> তাতে মাবুদ শয়তানকে বললেন, আমার গোলাম আইউবের উপরে কি তোমার মন পড়েছে? কেননা তার মত সিদ্ধ ও সরল, আল্লাহ্‌ভীরু ও কুকর্মত্যাগী লোক দুনিয়াতে কেউই নেই।</div>
<div class="v" id="v9"><span class="vn">9</span> শয়তান উত্তরে মাবুদকে বললো, আইউব কি বিনা লাভে আল্লাহ্‌কে ভয় করে?</div>
<div class="v" id="v10"><span class="vn">10</span> তুমি তার চারদিকে, তার বাড়ির চারদিকে ও তার সর্বস্বের চারদিকে কি বেড়া দাও নি? তুমি তার হাতের কাজ দোয়াযুক্ত করেছ এবং তার পশুধন দেশময় ছেয়ে গেছে।</div>
<div class="v" id="v11"><span class="vn">11</span> কিন্তু তুমি একবার হাত বাড়িয়ে তার সর্বস্ব স্পর্শ কর, তবে সে অবশ্য তোমার সম্মুখেই তোমাকে অসম্মান করবে।</div>
<div class="v" id="v12"><span class="vn">12</span> তখন মাবুদ শয়তানকে বললেন, দেখ, তার সর্বস্বই তোমার হস্তগত; তুমি কেবল তার উপরে হস্তক্ষেপ করো না। তাতে শয়তান মাবুদের সম্মুখ থেকে বের হয়ে চলে গেল।</div>
<div class="v" id="v13"><h2>হযরত আইউব সর্বস্ব হারালেন</h2><span class="vn">13</span> <span class="br-p"><br><br></span>পরে কোন এক দিন আইউবের পুত্রকন্যারা তাদের বড় ভাইয়ের বাড়িতে ভোজন ও আঙ্গুর-রস পান করছিল,</div>
<div class="v" id="v14"><span class="vn">14</span> এমন সময়ে আইউবের কাছে এক জন দূত এসে বললো, বলদেরা হাল বইছিল এবং গাধীরা তাদের পাশে চরছিল,</div>
<div class="v" id="v15"><span class="vn">15</span> ইতোমধ্যে শিবায়ীয়েরা আক্রমণ করে সেসব নিয়ে গেল এবং তলোয়ারের আঘাতে যুবকদেরকে হত্যা করলো; আপনাকে সংবাদ দিতে কেবল একা আমি রক্ষা পেয়েছি।</div>
<div class="v" id="v16"><span class="vn">16</span> সে কথা বলছিল, ইতোমধ্যে আর এক জন এসে বললো, আসমান থেকে আল্লাহ্‌র আগুন পড়ে ভেড়ার পাল ও যুবকদেরকে পুড়িয়ে দিল, তাদেরকে গ্রাস করলো; আপনাকে সংবাদ দিতে কেবল একা আমি রক্ষা পেয়েছি।</div>
<div class="v" id="v17"><span class="vn">17</span> সে কথা বলছিল, ইতোমধ্যে আর এক জন এসে বললো, কল্‌দীয়েরা তিন দল হয়ে উটের পাল আক্রমণ করে তাদেরকে নিয়ে গেল এবং তলোয়ারের আঘাতে যুবকদেরকে হত্যা করলো; আপনাকে সংবাদ দিতে কেবল একা আমি রক্ষা পেয়েছি।</div>
<div class="v" id="v18"><span class="vn">18</span> সে কথা বলছিল, ইতোমধ্যে আর এক জন এসে বললো, আপনার পুত্রকন্যা তাঁদের বড় ভাইয়ের বাড়িতে ভোজন ও আঙ্গুর-রস পান করছিল,</div>
<div class="v" id="v19"><span class="vn">19</span> আর দেখুন, মরুভূমির মধ্য থেকে একটা ভারী ঝড় উঠে গৃহটির চার কোণে লাগল, আর যুবকদের উপরে গৃহ ভেঙ্গে পড়লো। তাতে তাঁদের মৃত্যু হল; আপনাকে সংবাদ দিতে কেবল একা আমি রক্ষা পেয়েছি।</div>
<div class="v" id="v20"><span class="vn">20</span> <span class="br-p"><br><br></span>তখন আইউব উঠে নিজের কাপড় ছিঁড়লেন, মাথা মুণ্ডন করলেন ও ভূমিতে পড়ে সেজ্‌দা করলেন,</div>
<div class="v" id="v21"><span class="vn">21</span> আর বললেন, আমি মায়ের গর্ভ থেকে উলঙ্গ এসেছি, আর উলঙ্গ সেই স্থানে ফিরে যাব; মাবুদ দিয়েছিলেন, মাবুদই নিয়েছেন; মাবুদের নাম ধন্য হোক।</div>
<div class="v" id="v22"><span class="vn">22</span> এই সমস্ত কিছু ঘটলেও আইউব গুনাহ্‌ করলেন না এবং আল্লাহ্‌র প্রতি অবিবেচনার দোষারোপ করলেন না।</div>
</div>
<!-- PARSED ABOVE; EDITING MAY BREAK PARSER -->
</body></html>