<html><head>
<meta http-equiv="Content-Type" content="text/html;charset=utf-8" />
<title>Job 10 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 10);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_8.html">8</a> <a href="Job_9.html">9</a> <b>10</b> <a href="Job_11.html">11</a> <a href="Job_12.html">12</a> ... <a href="Job_42.html">42</a> </div><hr>
<h1>Job 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আমি বেঁচে থেকে ক্লান্ত হয়েছি; <span class="br-p"><br><br></span>আমি আমার দুঃখের কথা মুক্তকণ্ঠে বলবো, <span class="br-p"><br><br></span>আমি প্রাণের তিক্ততায় কথা বলবো।</div>
<div class="v" id="v2"><span class="vn">2</span> <span class="br-p"><br><br></span>আমি আল্লাহ্‌কে বলবো, আমাকে দোষী করো না; <span class="br-p"><br><br></span>আমার সঙ্গে কি কারণে ঝগড়া করছো, <span class="br-p"><br><br></span>তা আমাকে জানাও।</div>
<div class="v" id="v3"><span class="vn">3</span> <span class="br-p"><br><br></span>এটি কি ভাল যে, তুমি জুলুম করবে? <span class="br-p"><br><br></span>তোমার হস্তনির্মিত বস্তু তুমি তুচ্ছ করবে? <span class="br-p"><br><br></span>দুষ্টদের মন্ত্রণায় খুশি হবে?</div>
<div class="v" id="v4"><span class="vn">4</span> <span class="br-p"><br><br></span>তোমার চোখ কি মানুষের চোখ? <span class="br-p"><br><br></span>তোমার দৃষ্টি কি মানুষের দৃষ্টির মত?</div>
<div class="v" id="v5"><span class="vn">5</span> <span class="br-p"><br><br></span>তোমার আয়ু কি মানুষের আয়ুর মত? <span class="br-p"><br><br></span>তোমার বছরগুলো কি মানুষের দিনগুলোর মত?</div>
<div class="v" id="v6"><span class="vn">6</span> <span class="br-p"><br><br></span>সেজন্য কি আমার অপরাধের অনুসন্ধান করছো, <span class="br-p"><br><br></span>আমার গুনাহ্‌র খোঁজ করছো?</div>
<div class="v" id="v7"><span class="vn">7</span> <span class="br-p"><br><br></span>তুমি তো জান, আমি দুষ্ট নই, <span class="br-p"><br><br></span>এবং তোমার হাত থেকে উদ্ধারকারী কেউ নেই।</div>
<div class="v" id="v8"><span class="vn">8</span> <span class="br-p"><br><br></span>তোমার হাত আমাকে গড়েছে, নির্মাণ করেছে, <span class="br-p"><br><br></span>আমার সর্বাঙ্গ সুসংযুক্ত করেছে, <span class="br-p"><br><br></span>তবুও তুমি আমাকে সংহার করছো।</div>
<div class="v" id="v9"><span class="vn">9</span> <span class="br-p"><br><br></span>স্মরণ কর, তুমি মাটির পাত্রের মত করে আমাকে গড়েছ, <span class="br-p"><br><br></span>আবার আমাকে কি ধুলিতে বিলীন করবে?</div>
<div class="v" id="v10"><span class="vn">10</span> <span class="br-p"><br><br></span>তুমি কি দুধের মত আমাকে ঢাল নি? <span class="br-p"><br><br></span>ছানার মত কি আমাকে ঘনীভূত কর নি?</div>
<div class="v" id="v11"><span class="vn">11</span> <span class="br-p"><br><br></span>তুমি আমাকে চামড়া ও মাংসে সজ্জিত করেছ, <span class="br-p"><br><br></span>অস্থি ও শিরা দিয়ে আমাকে বুনেছ;</div>
<div class="v" id="v12"><span class="vn">12</span> <span class="br-p"><br><br></span>তুমি আমাকে জীবন দান করেছ ও অটল মহব্বত প্রকাশ করেছ, <span class="br-p"><br><br></span>তোমার তত্ত্বাবধানে আমার রূহ্‌ পালিত হচ্ছে।</div>
<div class="v" id="v13"><span class="vn">13</span> <span class="br-p"><br><br></span>তবু এ সবই মনোমধ্যে গুপ্ত করে রেখেছ; <span class="br-p"><br><br></span>আমি জানি এই তোমার মনোবাসনা।</div>
<div class="v" id="v14"><span class="vn">14</span> <span class="br-p"><br><br></span>আমি গুনাহ্‌ করলে তুমি আমার প্রতি লক্ষ্য করবে, <span class="br-p"><br><br></span>আমার অপরাধ মাফ করবে না।</div>
<div class="v" id="v15"><span class="vn">15</span> <span class="br-p"><br><br></span>আমি যদি দুষ্ট হই, আমার সন্তাপ হবে! <span class="br-p"><br><br></span>যদি ধার্মিক হই, মাথা তুলতে পারব না, <span class="br-p"><br><br></span>আমি অবমাননায় পরিপূর্ণ হয়েছি, <span class="br-p"><br><br></span>আর নিজের দুঃখ দেখছি।</div>
<div class="v" id="v16"><span class="vn">16</span> <span class="br-p"><br><br></span>মাথা তুললে তুমি সিংহের মত আমাকে শিকার করবে, <span class="br-p"><br><br></span>আবার আমার বিরুদ্ধে নিজেকে আশ্চর্য দেখাবে।</div>
<div class="v" id="v17"><span class="vn">17</span> <span class="br-p"><br><br></span>তুমি আমার বিপরীতে নতুন নতুন সাক্ষী উপস্থিত করবে, <span class="br-p"><br><br></span>আমার প্রতি তোমার বিরক্তি বাড়াবে; <span class="br-p"><br><br></span>নতুন নতুন সৈন্যদল আমার প্রতিকূলে নিয়ে আসবে।</div>
<div class="v" id="v18"><span class="vn">18</span> <span class="br-p"><br><br></span>কেন আমাকে গর্ভ থেকে বের করেছিলে? <span class="br-p"><br><br></span>আমি সেখানে প্রাণত্যাগ করতাম, কারো দৃষ্টিগোচর হতাম না।</div>
<div class="v" id="v19"><span class="vn">19</span> <span class="br-p"><br><br></span>আমার যদি জন্ম না হত, <span class="br-p"><br><br></span>জঠর থেকেই কবরে নেওয়া হত।</div>
<div class="v" id="v20"><span class="vn">20</span> <span class="br-p"><br><br></span>আমার দিন কি অল্প নয়? অতএব ক্ষান্ত হও, <span class="br-p"><br><br></span>আমাকে ছাড়, ক্ষণকাল সান্ত্বনা লাভ করি,</div>
<div class="v" id="v21"><span class="vn">21</span> <span class="br-p"><br><br></span>যে পর্যন্ত আমি সেই স্থানে না যাই, <span class="br-p"><br><br></span>যেখান থেকে আর ফিরে আসব না। <span class="br-p"><br><br></span>তা ঘন অন্ধকার ও মৃত্যুচ্ছায়ার দেশ,</div>
<div class="v" id="v22"><span class="vn">22</span> <span class="br-p"><br><br></span>সেই দেশ ঘোর অন্ধকার, অন্ধকারময়, <span class="br-p"><br><br></span>তা মৃত্যুচ্ছায়ায় ব্যপ্ত, পারিপাট্য-বিহীন, <span class="br-p"><br><br></span>সেখানে আলো অন্ধকারের সমান।</div>
</div>
<!-- PARSED ABOVE; EDITING MAY BREAK PARSER -->
</body></html>