<html><head>
<meta http-equiv="Content-Type" content="text/html;charset=utf-8" />
<title>Job 12 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 12);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_10.html">10</a> <a href="Job_11.html">11</a> <b>12</b> <a href="Job_13.html">13</a> <a href="Job_14.html">14</a> ... <a href="Job_42.html">42</a> </div><hr>
<h1>Job 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত আইউবের জবাব: আমি হাসির পাত্র হয়েছি</h2><span class="vn">1</span> <span class="br-p"><br><br></span>পরে আইউব জবাবে বললেন,</div>
<div class="v" id="v2"><span class="vn">2</span> <span class="br-p"><br><br></span>অবশ্য তোমরাই সেই লোক, <span class="br-p"><br><br></span>যাদের সঙ্গে প্রজ্ঞা মরে যাবে!</div>
<div class="v" id="v3"><span class="vn">3</span> <span class="br-p"><br><br></span>কিন্তু তোমাদের মত আমারও বুদ্ধি আছে; <span class="br-p"><br><br></span>তোমাদের থেকে আমি নিকৃষ্ট নই; <span class="br-p"><br><br></span>বাস্তবিক, এরকম কথা কে না জানে?</div>
<div class="v" id="v4"><span class="vn">4</span> <span class="br-p"><br><br></span>আমি প্রতিবেশীর হাসির পাত্র হয়েছি; <span class="br-p"><br><br></span>আল্লাহ্‌কে ডাকলে তিনি যাকে উত্তর দিতেন, <span class="br-p"><br><br></span>সেই ধার্মিক সিদ্ধ ব্যক্তি হাসির পাত্র হয়েছে।</div>
<div class="v" id="v5"><span class="vn">5</span> <span class="br-p"><br><br></span>বিলাসী লোকেরা বিপদকে তুচ্ছ জ্ঞান করে; <span class="br-p"><br><br></span>এই বিপদ তাদের জীবনে ঘটবে, <span class="br-p"><br><br></span>শীঘ্রই যাদের চরণ পিছলে যাবে।</div>
<div class="v" id="v6"><span class="vn">6</span> <span class="br-p"><br><br></span>দস্যুদের তাঁবু শান্তিযুক্ত, <span class="br-p"><br><br></span>আল্লাহ্‌কে যারা ক্রুদ্ধ করে, তারা নির্বিঘ্নে থাকে, <span class="br-p"><br><br></span>আল্লাহ্‌ তাদের হাতে ধন দেন।</div>
<div class="v" id="v7"><span class="vn">7</span> <span class="br-p"><br><br></span>পশুদেরকে জিজ্ঞাসা কর, তারা তোমাকে শিক্ষা দেবে; <span class="br-p"><br><br></span>আসমানের পাখিদেরকে প্রশ্ন কর, তারা তোমাকে বলে দেবে;</div>
<div class="v" id="v8"><span class="vn">8</span> <span class="br-p"><br><br></span>দুনিয়াকে বল, সে তোমাকে শিক্ষা দেবে, <span class="br-p"><br><br></span>সমুদ্রের সমস্ত মাছ তোমাকে বলে দেবে।</div>
<div class="v" id="v9"><span class="vn">9</span> <span class="br-p"><br><br></span>এসব দেখে কে না জানে যে, <span class="br-p"><br><br></span>মাবুদেরই হাতই এসব সম্পন্ন করেছে;</div>
<div class="v" id="v10"><span class="vn">10</span> <span class="br-p"><br><br></span>তাঁরই হাতে সমস্ত জীবের প্রাণ, <span class="br-p"><br><br></span>সমস্ত মানব জাতির রূহ্‌ রয়েছে।</div>
<div class="v" id="v11"><span class="vn">11</span> <span class="br-p"><br><br></span>রসনা যেমন খাদ্যের আস্বাদ নেয়, <span class="br-p"><br><br></span>তেমনি কান কি কথার পরীক্ষা করে না?</div>
<div class="v" id="v12"><span class="vn">12</span> <span class="br-p"><br><br></span>প্রাচীনদের কাছে প্রজ্ঞা আছে, <span class="br-p"><br><br></span>দীর্ঘায়ু ব্যক্তির কাছে সৎ বিবেচনা আছে।</div>
<div class="v" id="v13"><span class="vn">13</span> <span class="br-p"><br><br></span>তাঁরই কাছে প্রজ্ঞা ও পরাক্রম আছে, <span class="br-p"><br><br></span>পরামর্শ ও বুদ্ধি তাঁরই।</div>
<div class="v" id="v14"><span class="vn">14</span> <span class="br-p"><br><br></span>দেখ, তিনি ভেঙ্গে ফেললে আর গড়া যায় না, <span class="br-p"><br><br></span>তিনি মানুষকে রুদ্ধ করলে মুক্ত করা যায় না।</div>
<div class="v" id="v15"><span class="vn">15</span> <span class="br-p"><br><br></span>দেখ, তিনি পানি বন্ধ করে রাখলে তা শুকিয়ে যায়, <span class="br-p"><br><br></span>পানি বর্ষণ করলে তা দুনিয়াকে লণ্ডভণ্ড করে।</div>
<div class="v" id="v16"><span class="vn">16</span> <span class="br-p"><br><br></span>বল ও বুদ্ধিকৌশল তাঁর, <span class="br-p"><br><br></span>ভ্রান্ত ও ভ্রান্তি উৎপাদনকারী তাঁর।</div>
<div class="v" id="v17"><span class="vn">17</span> <span class="br-p"><br><br></span>তিনি মন্ত্রীদেরকে সর্বস্বহীন করে নিয়ে যান, <span class="br-p"><br><br></span>তিনি বিচারকর্তাদের বুদ্ধি নাশ করেন,</div>
<div class="v" id="v18"><span class="vn">18</span> <span class="br-p"><br><br></span>তিনি বাদশাহ্‌দের কর্তৃত্ববন্ধন মুক্ত করেন, <span class="br-p"><br><br></span>তাদের কোমরে বন্দীর কোমরবন্ধনী বেঁধে দেন,</div>
<div class="v" id="v19"><span class="vn">19</span> <span class="br-p"><br><br></span>ইমামদেরকে সর্বস্বহীন করে নিয়ে যান, <span class="br-p"><br><br></span>প্রতাপশালীদের পদচ্যুত করেন।</div>
<div class="v" id="v20"><span class="vn">20</span> <span class="br-p"><br><br></span>তিনি বিশ্বস্তদের কথা অন্যথা করেন, <span class="br-p"><br><br></span>বৃদ্ধদের বিবেচনা হরণ করেন।</div>
<div class="v" id="v21"><span class="vn">21</span> <span class="br-p"><br><br></span>তিনি কর্তাদের উপরে ঘৃণা ঢেলে দেন, <span class="br-p"><br><br></span>বিক্রমীদের কোমরবন্ধনী খুলে ফেলেন।</div>
<div class="v" id="v22"><span class="vn">22</span> <span class="br-p"><br><br></span>তিনি অন্ধকার থেকে নিগূঢ়তত্ত্ব প্রকাশ করেন, <span class="br-p"><br><br></span>মৃত্যুচ্ছায়াকে আলোর মধ্যে আনয়ন করেন।</div>
<div class="v" id="v23"><span class="vn">23</span> <span class="br-p"><br><br></span>তিনি জাতিদেরকে মহান করেন, আবার বিনাশ করেন, <span class="br-p"><br><br></span>জাতিদেরকে প্রসারিত করেন, আবার নিয়ে যান।</div>
<div class="v" id="v24"><span class="vn">24</span> <span class="br-p"><br><br></span>তিনি দুনিয়ার লোকদের নেতাদের হৃদয় হরণ করেন, <span class="br-p"><br><br></span>পথহীন মরুভূমিতে তাদেরকে ভ্রমণ করান।</div>
<div class="v" id="v25"><span class="vn">25</span> <span class="br-p"><br><br></span>তারা পথভ্রষ্ট হয়ে ঘুরে বেড়ায়, তবুও আলো পায় না; <span class="br-p"><br><br></span>তিনি তাদেরকে মাতালের মত ভ্রমণ করান।</div>
</div>
<!-- PARSED ABOVE; EDITING MAY BREAK PARSER -->
</body></html>