<html><head>
<meta http-equiv="Content-Type" content="text/html;charset=utf-8" />
<title>Job 13 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 13);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_11.html">11</a> <a href="Job_12.html">12</a> <b>13</b> <a href="Job_14.html">14</a> <a href="Job_15.html">15</a> ... <a href="Job_42.html">42</a> </div><hr>
<h1>Job 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>দেখ, এসব আমি স্বচক্ষে দেখেছি, <span class="br-p"><br><br></span>এসব স্বকর্ণে শুনে বুঝেছি।</div>
<div class="v" id="v2"><span class="vn">2</span> <span class="br-p"><br><br></span>তোমরা যা জান, আমিও জানি, <span class="br-p"><br><br></span>আমি তোমাদের থেকে নিকৃষ্ট নই।</div>
<div class="v" id="v3"><span class="vn">3</span> <span class="br-p"><br><br></span>কিন্তু আমি সর্বশক্তিমানের সঙ্গে কথা বলতে চাই, <span class="br-p"><br><br></span>আল্লাহ্‌র সঙ্গে আমার মামলা নিয়ে তর্ক করতে চাই।</div>
<div class="v" id="v4"><span class="vn">4</span> <span class="br-p"><br><br></span>কিন্তু তোমরা তো কেবলই মিথ্যা কথা রচনা কর, <span class="br-p"><br><br></span>তোমরা সকলে অকর্মণ্য চিকিৎসক।</div>
<div class="v" id="v5"><span class="vn">5</span> <span class="br-p"><br><br></span>আহা! তোমরা একেবারে নীরব হয়ে থাকতে, <span class="br-p"><br><br></span>তবে সেটাই হত তোমাদের প্রজ্ঞা।</div>
<div class="v" id="v6"><span class="vn">6</span> <span class="br-p"><br><br></span>আরজ করি, আমার যুক্তি শোন, <span class="br-p"><br><br></span>আমার মুখনিঃসৃত তর্কে মন দাও।</div>
<div class="v" id="v7"><span class="vn">7</span> <span class="br-p"><br><br></span>তোমরা কি আল্লাহ্‌র পক্ষে অন্যায়পূর্ণ কথা বলবে? <span class="br-p"><br><br></span>তাঁর পক্ষে কি প্রতারণাপূর্ণ কথা বলবে?</div>
<div class="v" id="v8"><span class="vn">8</span> <span class="br-p"><br><br></span>তোমরা কি তাঁর মুখাপেক্ষা করবে? <span class="br-p"><br><br></span>আল্লাহ্‌র পক্ষে কি ঝগড়া করবে?</div>
<div class="v" id="v9"><span class="vn">9</span> <span class="br-p"><br><br></span>তিনি তোমাদের পরীক্ষা করলে কি মঙ্গল হবে? <span class="br-p"><br><br></span>মানুষ যেমন মানুষকে ভুলায়, <span class="br-p"><br><br></span>তেমনি তোমরা কি তাঁকে ভুলাবে?</div>
<div class="v" id="v10"><span class="vn">10</span> <span class="br-p"><br><br></span>তিনি তোমাদেরকে অবশ্য অনুযোগ করবেন, <span class="br-p"><br><br></span>যদি তোমরা গোপনে মুখাপেক্ষা কর।</div>
<div class="v" id="v11"><span class="vn">11</span> <span class="br-p"><br><br></span>তাঁর মহত্ব কি তোমাদেরকে ত্রাসযুক্ত করবে না? <span class="br-p"><br><br></span>তাঁর ভয়ংকরতায় কি তোমরা ভয় পাও না?</div>
<div class="v" id="v12"><span class="vn">12</span> <span class="br-p"><br><br></span>তোমাদের স্মরণীয় শ্লোকমালা ছাইয়ের মত অর্থহীন, <span class="br-p"><br><br></span>তোমাদের সমস্ত দুর্গ কাদার মত নরম।</div>
<div class="v" id="v13"><span class="vn">13</span> <span class="br-p"><br><br></span>নীরব হও; আমাকে ছাড়, <span class="br-p"><br><br></span>আমিই বলি, আমার যা হয় হোক।</div>
<div class="v" id="v14"><span class="vn">14</span> <span class="br-p"><br><br></span>আমি কেন নিজকে বিপদগ্রস্ত করবো? <span class="br-p"><br><br></span>কেন আমার প্রাণ আমার হাতে রাখবো?</div>
<div class="v" id="v15"><span class="vn">15</span> <span class="br-p"><br><br></span>যদি তিনি আমাকে বধও করেন, <span class="br-p"><br><br></span>তবুও আমি তাঁর অপেক্ষা করবো, <span class="br-p"><br><br></span>কিন্তু তাঁর সম্মুখে আমার পথের সমর্থন করবো।</div>
<div class="v" id="v16"><span class="vn">16</span> <span class="br-p"><br><br></span>এও আমার উদ্ধারে পরিণত হবে; <span class="br-p"><br><br></span>কেননা আল্লাহ্‌বিহীন লোক তাঁর সম্মুখে আসে না।</div>
<div class="v" id="v17"><span class="vn">17</span> <span class="br-p"><br><br></span>মনোযোগ দিয়ে আমার কথা শোন, <span class="br-p"><br><br></span>আমার নিবেদন তোমাদের কর্ণগোচর হোক।</div>
<div class="v" id="v18"><span class="vn">18</span> <span class="br-p"><br><br></span>দেখ, আমি আমার যুক্তি বিন্যাস করলাম; <span class="br-p"><br><br></span>আমি জানি যে, আমি নির্দোষ হবো।</div>
<div class="v" id="v19"><span class="vn">19</span> <span class="br-p"><br><br></span>বিচারে কে আমার প্রতিবাদ করবে? <span class="br-p"><br><br></span>করলে আমি নীরব হয়ে প্রাণত্যাগ করবো।</div>
<div class="v" id="v20"><span class="vn">20</span> <span class="br-p"><br><br></span>তুমি কেবল দু’টি কাজ আমার প্রতি করো না, <span class="br-p"><br><br></span>তাতে আমি তোমার সম্মুখ থেকে লুকাব না;</div>
<div class="v" id="v21"><span class="vn">21</span> <span class="br-p"><br><br></span>তোমার হাত আমা থেকে দূরে সরিয়ে নাও, <span class="br-p"><br><br></span>তোমার ভীষণতা আমাকে ভয় না দেখাক;</div>
<div class="v" id="v22"><span class="vn">22</span> <span class="br-p"><br><br></span>তখন তুমি ডেকো, আমি উত্তর দেব, <span class="br-p"><br><br></span>কিংবা আমি কথা বলবো, তুমি উত্তর দিও।</div>
<div class="v" id="v23"><span class="vn">23</span> <span class="br-p"><br><br></span>আমার অপরাধ ও গুনাহ্‌ কত? <span class="br-p"><br><br></span>আমার অধর্ম ও গুনাহ্‌ আমাকে জানাও।</div>
<div class="v" id="v24"><span class="vn">24</span> <span class="br-p"><br><br></span>তুমি কেন তোমার মুখ লুকাচ্ছ? <span class="br-p"><br><br></span>কেন আমাকে তোমার দুশমন বলে ভাবছ?</div>
<div class="v" id="v25"><span class="vn">25</span> <span class="br-p"><br><br></span>তুমি কি বায়ুচালিত পাতাকে ভয় দেখাবে? <span class="br-p"><br><br></span>তুমি কি শুকনো ঘাসকে তাড়না করবে?</div>
<div class="v" id="v26"><span class="vn">26</span> <span class="br-p"><br><br></span>কারণ তুমি আমার বিরুদ্ধে তিক্ত কথা লিখেছ, <span class="br-p"><br><br></span>আমাকে যৌবনের অপরাধের ফলভোগ করাচ্ছ;</div>
<div class="v" id="v27"><span class="vn">27</span> <span class="br-p"><br><br></span>তুমি আমার চরণ শিকল দিয়ে বেঁধে রেখেছ, <span class="br-p"><br><br></span>আমার সমস্ত পথে লক্ষ্য রাখছ, <span class="br-p"><br><br></span>আমার পাদমূলের চারদিকে সীমানা বাঁধছ।</div>
<div class="v" id="v28"><span class="vn">28</span> <span class="br-p"><br><br></span>আমি ক্ষয়শীল গলিত বস্তুর মত, <span class="br-p"><br><br></span>আমি পোকায় কেটে ফেলা কাপড়ের মত।</div>
</div>
<!-- PARSED ABOVE; EDITING MAY BREAK PARSER -->
</body></html>