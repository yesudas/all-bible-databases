<html><head>
<meta http-equiv="Content-Type" content="text/html;charset=utf-8" />
<title>Job 14 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 14);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_12.html">12</a> <a href="Job_13.html">13</a> <b>14</b> <a href="Job_15.html">15</a> <a href="Job_16.html">16</a> ... <a href="Job_42.html">42</a> </div><hr>
<h1>Job 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>মানুষ, স্ত্রীলোকের গর্ভজাত সকলে, <span class="br-p"><br><br></span>অল্পায়ু ও উদ্বেগে পরিপূর্ণ।</div>
<div class="v" id="v2"><span class="vn">2</span> <span class="br-p"><br><br></span>সে ফুলের মত প্রস্ফুটিত হয়ে ম্লান হয়, <span class="br-p"><br><br></span>সে ছায়ার মত চলে যায়, স্থির থাকে না;</div>
<div class="v" id="v3"><span class="vn">3</span> <span class="br-p"><br><br></span>তবু তুমি কি এই রকম প্রাণীর প্রতি চোখ মেলবে? <span class="br-p"><br><br></span>আমাকে তোমার সঙ্গে কি বিচারে আনবে?</div>
<div class="v" id="v4"><span class="vn">4</span> <span class="br-p"><br><br></span>নাপাক থেকে পাক-পবিত্রতার উৎপত্তি কে করতে পারে? <span class="br-p"><br><br></span>এক জনও পারে না।</div>
<div class="v" id="v5"><span class="vn">5</span> <span class="br-p"><br><br></span>তার আয়ুর দিন নিরূপিত, <span class="br-p"><br><br></span>তার মাসের সংখ্যা তোমার কাছে আছে, <span class="br-p"><br><br></span>তুমি তার অলঙ্ঘনীয় সীমা স্থাপন করেছ।</div>
<div class="v" id="v6"><span class="vn">6</span> <span class="br-p"><br><br></span>অন্যত্র দৃষ্টিপাত কর, সে বিশ্রাম ভোগ করুক, <span class="br-p"><br><br></span>বেতনজীবীর মত নিজের দিন ভোগ করুক।</div>
<div class="v" id="v7"><span class="vn">7</span> <span class="br-p"><br><br></span>কারণ গাছের আশা আছে, <span class="br-p"><br><br></span>ছিন্ন হলে তা পুনর্বার পল্লবিত হবে, <span class="br-p"><br><br></span>তার কোমল শাখার অভাব হবে না।</div>
<div class="v" id="v8"><span class="vn">8</span> <span class="br-p"><br><br></span>যদিও মাটিতে তার মূল পুরানো হয়, <span class="br-p"><br><br></span>ভূমিতে তার গুঁড়ি মরে যায়,</div>
<div class="v" id="v9"><span class="vn">9</span> <span class="br-p"><br><br></span>অথচ পানির গন্ধ পেলে তা পল্লবিত হয়, <span class="br-p"><br><br></span>নতুন চারার মত শাখাবিশিষ্ট হয়।</div>
<div class="v" id="v10"><span class="vn">10</span> <span class="br-p"><br><br></span>কিন্তু মানুষ মরলে ক্ষয় পায়; <span class="br-p"><br><br></span>মানুষ প্রাণত্যাগ করে কোথায় থাকে?</div>
<div class="v" id="v11"><span class="vn">11</span> <span class="br-p"><br><br></span>সমুদ্র থেকে পানি চলে যায়, <span class="br-p"><br><br></span>নদী শুকিয়ে গিয়ে মরে যায়;</div>
<div class="v" id="v12"><span class="vn">12</span> <span class="br-p"><br><br></span>তদ্রূপ মানুষ শয়ন করলে আর উঠে না, <span class="br-p"><br><br></span>যতদিন আসমান লুপ্ত না হয়, সে জাগবে না, <span class="br-p"><br><br></span>নিদ্রা থেকে জাগরিত হবে না।</div>
<div class="v" id="v13"><span class="vn">13</span> <span class="br-p"><br><br></span>হায়, তুমি আমাকে পাতালে লুকিয়ে রেখো, <span class="br-p"><br><br></span>গুপ্ত রেখো, যতদিন তোমার ক্রোধ গত না হয়; <span class="br-p"><br><br></span>আমার জন্য সময় নিরূপণ কর, আমাকে স্মরণ কর।</div>
<div class="v" id="v14"><span class="vn">14</span> <span class="br-p"><br><br></span>মানুষ মৃত্যুর পরে কি পুনর্জীবিত হবে? <span class="br-p"><br><br></span>আমি আমার পরিশ্রমের সমস্ত দিন প্রতীক্ষা করবো, <span class="br-p"><br><br></span>যে পর্যন্ত আমার মৃত্যু না হয়।</div>
<div class="v" id="v15"><span class="vn">15</span> <span class="br-p"><br><br></span>পরে তুমি আহ্বান করবে ও আমি উত্তর দেব। <span class="br-p"><br><br></span>তুমি তোমার হস্তকৃতের প্রতি মমতা করবে।</div>
<div class="v" id="v16"><span class="vn">16</span> <span class="br-p"><br><br></span>কিন্তু এখন তুমি আমার প্রতিটি পদক্ষেপ গণনা করছো; <span class="br-p"><br><br></span>কিন্তু আমার গুনাহ্‌র প্রতি কি লক্ষ্য রাখ না?</div>
<div class="v" id="v17"><span class="vn">17</span> <span class="br-p"><br><br></span>আমার অধর্ম থলিতে বন্ধ ও সীলমোহরকৃত, <span class="br-p"><br><br></span>তুমি আমার অপরাধ বেঁধে রাখছ।</div>
<div class="v" id="v18"><span class="vn">18</span> <span class="br-p"><br><br></span>সত্যিই পর্বতের ক্ষয় হয়ে বিলুপ্ত হয়, <span class="br-p"><br><br></span>শৈলও তার স্থান থেকে সরে যায়,</div>
<div class="v" id="v19"><span class="vn">19</span> <span class="br-p"><br><br></span>পানি পাষাণকেও ক্ষয় করে, <span class="br-p"><br><br></span>তার বন্যা ভূমির ধূলি ভাসিয়ে নিয়ে যায়; <span class="br-p"><br><br></span>তদ্রূপ তুমি মানুষের আশা ক্ষয় করছো।</div>
<div class="v" id="v20"><span class="vn">20</span> <span class="br-p"><br><br></span>তুমি তাকে পরাজিত করছো, <span class="br-p"><br><br></span>তাতে সে চিরতরে চলে যায়, <span class="br-p"><br><br></span>তুমি তার চেহারা বদলে দিয়ে তাকে দূর করছো।</div>
<div class="v" id="v21"><span class="vn">21</span> <span class="br-p"><br><br></span>তার সন্তানেরা গৌরবান্বিত হলে সে তা জানে না, <span class="br-p"><br><br></span>তারা অবনত হলে সে তা টের পায় না।</div>
<div class="v" id="v22"><span class="vn">22</span> <span class="br-p"><br><br></span>কেবল তার নিজের মাংস ব্যথিত হয়, <span class="br-p"><br><br></span>তার নিজের প্রাণ ব্যাকুল হয়।</div>
</div>
<!-- PARSED ABOVE; EDITING MAY BREAK PARSER -->
</body></html>