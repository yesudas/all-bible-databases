<html><head>
<meta http-equiv="Content-Type" content="text/html;charset=utf-8" />
<title>Job 18 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 18);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_16.html">16</a> <a href="Job_17.html">17</a> <b>18</b> <a href="Job_19.html">19</a> <a href="Job_20.html">20</a> ... <a href="Job_42.html">42</a> </div><hr>
<h1>Job 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিল্‌দদের দ্বিতীয় কথা: আল্লাহ্‌ দুষ্টতার শাস্তি দেন</h2><span class="vn">1</span> <span class="br-p"><br><br></span>পরে শূহীয় বিল্‌দদ জবাবে বললেন,</div>
<div class="v" id="v2"><span class="vn">2</span> <span class="br-p"><br><br></span>তোমরা কত কাল মুখের কথা ধরতে জাল পাতবে? <span class="br-p"><br><br></span>বিবেচনা কর, পরে আমরা জবাব দেব।</div>
<div class="v" id="v3"><span class="vn">3</span> <span class="br-p"><br><br></span>আমরা কি জন্য পশু হিসেবে গণিত হয়েছি, <span class="br-p"><br><br></span>তোমাদের দৃষ্টিতে নাপাক হয়েছি?</div>
<div class="v" id="v4"><span class="vn">4</span> <span class="br-p"><br><br></span>তুমি তো ক্রোধে নিজেকে বিদীর্ণ করছো, <span class="br-p"><br><br></span>তোমার জন্য কি দুনিয়া ত্যাগ করা যাবে? <span class="br-p"><br><br></span>শৈলকে কি স্বস্থান থেকে সরিয়ে দিতে হবে?</div>
<div class="v" id="v5"><span class="vn">5</span> <span class="br-p"><br><br></span>দুষ্টের আলো তো নির্বাপিত হবে, <span class="br-p"><br><br></span>তার আগুনের শিখা নিস্তেজ হবে।</div>
<div class="v" id="v6"><span class="vn">6</span> <span class="br-p"><br><br></span>তার তাঁবুতে আলো অন্ধকার হয়ে যাবে, <span class="br-p"><br><br></span>তার উপরিস্থ প্রদীপ নিভে যাবে।</div>
<div class="v" id="v7"><span class="vn">7</span> <span class="br-p"><br><br></span>তার বলের গতি খর্ব করা যাবে, <span class="br-p"><br><br></span>সে নিজের পরামর্শ দ্বারাই নিপাতিত হবে।</div>
<div class="v" id="v8"><span class="vn">8</span> <span class="br-p"><br><br></span>সে তো নিজের পদসঞ্চারে জালের মধ্যে চালিত হয়, <span class="br-p"><br><br></span>সে ফাঁস-কলের উপর দিয়ে গমন করে।</div>
<div class="v" id="v9"><span class="vn">9</span> <span class="br-p"><br><br></span>তার পাদমূল ফাঁদে আট্‌কে যাবে, <span class="br-p"><br><br></span>সে ফাঁদে ধরা পড়বে।</div>
<div class="v" id="v10"><span class="vn">10</span> <span class="br-p"><br><br></span>তার জন্য ফাঁস ভূমিতে লুকিয়ে আছে, <span class="br-p"><br><br></span>তার জন্য পথে কল পাতা আছে।</div>
<div class="v" id="v11"><span class="vn">11</span> <span class="br-p"><br><br></span>চারদিকে নানা রকম ত্রাস তাকে ভয় দেখাবে, <span class="br-p"><br><br></span>পদে পদে তাকে তাড়না করবে।</div>
<div class="v" id="v12"><span class="vn">12</span> <span class="br-p"><br><br></span>তার বল ক্ষুধায় ক্ষীণ হবে, <span class="br-p"><br><br></span>বিপদ তার পাশে অবস্থিত থাকবে।</div>
<div class="v" id="v13"><span class="vn">13</span> <span class="br-p"><br><br></span>তা তার দেহের সমস্ত অঙ্গ ভোজন করবে; <span class="br-p"><br><br></span>মৃত্যুর জ্যেষ্ঠ সন্তান তার সর্বাঙ্গ গিলে ফেলবে;</div>
<div class="v" id="v14"><span class="vn">14</span> <span class="br-p"><br><br></span>সে তার বিশ্বাস-স্থল তাঁবু থেকে উৎপাটিত, <span class="br-p"><br><br></span>এবং ত্রাস-বাদশাহ্‌র কাছে নীত হবে।</div>
<div class="v" id="v15"><span class="vn">15</span> <span class="br-p"><br><br></span>তার সঙ্গে সম্পর্কহীনেরা তার তাঁবুতে বাস করবে, <span class="br-p"><br><br></span>তার বাসস্থানে গন্ধক ছড়ান যাবে।</div>
<div class="v" id="v16"><span class="vn">16</span> <span class="br-p"><br><br></span>নিচে তার মূল শুকিয়ে যাবে, <span class="br-p"><br><br></span>উপরে তার শাখা ম্লান হবে।</div>
<div class="v" id="v17"><span class="vn">17</span> <span class="br-p"><br><br></span>দুনিয়া থেকে তার স্মৃতি মুছে যাবে, <span class="br-p"><br><br></span>এবং পথে তার নাম থাকবে না।</div>
<div class="v" id="v18"><span class="vn">18</span> <span class="br-p"><br><br></span>সে আলো থেকে অন্ধকারে দূরীকৃত হবে, <span class="br-p"><br><br></span>সে সংসার থেকে বিতাড়িত হবে;</div>
<div class="v" id="v19"><span class="vn">19</span> <span class="br-p"><br><br></span>স্বজাতীয়দের মধ্যে তার পুত্র কি পৌত্র থাকবে না, <span class="br-p"><br><br></span>তার প্রবাসস্থানে কেউই অবশিষ্ট থাকবে না,</div>
<div class="v" id="v20"><span class="vn">20</span> <span class="br-p"><br><br></span>তার দুর্দশায় পশ্চিমদেশীয়েরা স্তম্ভিত হবে, <span class="br-p"><br><br></span>পূর্বদেশীয়েরা ভয়ে রোমাঞ্চিত হবে।</div>
<div class="v" id="v21"><span class="vn">21</span> <span class="br-p"><br><br></span>সত্যিই, অন্যায়কারীদের বসতি এরকম; <span class="br-p"><br><br></span>যে আল্লাহ্‌কে জানে না, তার দশা এ রকমই হবে।</div>
</div>
<!-- PARSED ABOVE; EDITING MAY BREAK PARSER -->
</body></html>