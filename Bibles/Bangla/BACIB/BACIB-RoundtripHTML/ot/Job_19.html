<html><head>
<meta http-equiv="Content-Type" content="text/html;charset=utf-8" />
<title>Job 19 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 19);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_17.html">17</a> <a href="Job_18.html">18</a> <b>19</b> <a href="Job_20.html">20</a> <a href="Job_21.html">21</a> ... <a href="Job_42.html">42</a> </div><hr>
<h1>Job 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত আইউবের জবাব: আমি জানি আমার মুক্তিদাতা জীবিত</h2><span class="vn">1</span> <span class="br-p"><br><br></span>পরে আইউব জবাবে বললেন,</div>
<div class="v" id="v2"><span class="vn">2</span> <span class="br-p"><br><br></span>তোমরা কতক্ষণ আমার প্রাণে <span class="br-p"><br><br></span>কষ্ট দেবে? <span class="br-p"><br><br></span>কথার আঘাতে আমাকে চূর্ণ করবে?</div>
<div class="v" id="v3"><span class="vn">3</span> <span class="br-p"><br><br></span>এই দশবার আমাকে তিরস্কার করেছ; <span class="br-p"><br><br></span>আমার প্রতি নিষ্ঠুর ব্যবহারে তোমাদের লজ্জা নেই।</div>
<div class="v" id="v4"><span class="vn">4</span> <span class="br-p"><br><br></span>যা হোক, যদি আমি ভুল করে থাকি, <span class="br-p"><br><br></span>তবে সেই ভুলের ফল আমারই।</div>
<div class="v" id="v5"><span class="vn">5</span> <span class="br-p"><br><br></span>তোমরা কি নিতান্তই আমার উপরে অহংকার করবে? <span class="br-p"><br><br></span>আমার বিরুদ্ধে আমার গ্লানির দোহাই দেবে?</div>
<div class="v" id="v6"><span class="vn">6</span> <span class="br-p"><br><br></span>এখন জান, আল্লাহ্‌ আমার প্রতি অন্যায় করেছেন, <span class="br-p"><br><br></span>তাঁর জালে আমাকে ঘিরেছেন।</div>
<div class="v" id="v7"><span class="vn">7</span> <span class="br-p"><br><br></span>এমন কি যখন আমার প্রতি অন্যায় হচ্ছে বলে কান্নাকাটি করি, উত্তর পাই না; <span class="br-p"><br><br></span>আর্তনাদ করি, কিন্তু বিচার হচ্ছে না।</div>
<div class="v" id="v8"><span class="vn">8</span> <span class="br-p"><br><br></span>তিনি অলঙ্ঘনীয় প্রাচীর দ্বারা আমার পথ রুদ্ধ করেছেন, <span class="br-p"><br><br></span>আমার সমস্ত পথ অন্ধকারে ঢেকে দিয়েছেন।</div>
<div class="v" id="v9"><span class="vn">9</span> <span class="br-p"><br><br></span>তিনি আমার গৌরব-বসন খুলে নিয়েছেন, <span class="br-p"><br><br></span>আমার মাথার মুকুট হরণ করেছেন।</div>
<div class="v" id="v10"><span class="vn">10</span> <span class="br-p"><br><br></span>তিনি চারদিক থেকে আমাকে ভেঙ্গে ফেলেছেন, আমি মারা গেলাম; <span class="br-p"><br><br></span>আমার আশা তিনি গাছের মত শিকড়সুদ্ধ তুলে ফেলেছেন।</div>
<div class="v" id="v11"><span class="vn">11</span> <span class="br-p"><br><br></span>তিনি আমার বিরুদ্ধে ক্রোধ প্রজ্বলিত করেছেন, <span class="br-p"><br><br></span>আমাকে এক জন বিপক্ষের মত গণনা করেছেন।</div>
<div class="v" id="v12"><span class="vn">12</span> <span class="br-p"><br><br></span>তাঁর সমস্ত সৈন্য একসঙ্গে আসছে; <span class="br-p"><br><br></span>তারা আমার বিরুদ্ধে জোট বাঁধছে, <span class="br-p"><br><br></span>আমার তাঁবুর চারদিকে শিবির স্থাপন করেছে।</div>
<div class="v" id="v13"><span class="vn">13</span> <span class="br-p"><br><br></span>তিনি আমার জ্ঞাতিদের আমা থেকে দূরে রেখেছেন, <span class="br-p"><br><br></span>আমার পরিচিতেরা অপরিচিতের মত হয়েছে।</div>
<div class="v" id="v14"><span class="vn">14</span> <span class="br-p"><br><br></span>আমার আত্মীয়রা আমাকে ত্যাগ করেছে, <span class="br-p"><br><br></span>আমার বন্ধুরা আমাকে ভুলে গেছে।</div>
<div class="v" id="v15"><span class="vn">15</span> <span class="br-p"><br><br></span>আমার বাড়ির প্রবাসীরা ও আমার বাঁদীরা <span class="br-p"><br><br></span>আমাকে অপরিচিতের মত জ্ঞান করে, <span class="br-p"><br><br></span>আমি তাদের দৃষ্টিতে বিজাতীয় হয়েছি।</div>
<div class="v" id="v16"><span class="vn">16</span> <span class="br-p"><br><br></span>আমার গোলামকে ডাকি, সে আমাকে জবাব দেয় না, <span class="br-p"><br><br></span>যদিও আমি নিজের মুখে তাকে ফরিয়াদ করি।</div>
<div class="v" id="v17"><span class="vn">17</span> <span class="br-p"><br><br></span>আমার নিঃশ্বাস আমার স্ত্রীর ঘৃণিত, <span class="br-p"><br><br></span>আমার আর্তস্বর আমার সহোদরেরা ঘৃণা করে।</div>
<div class="v" id="v18"><span class="vn">18</span> <span class="br-p"><br><br></span>বালকেরাও আমাকে অবজ্ঞা করে, <span class="br-p"><br><br></span>আমি উঠলে তারা আমার বিরুদ্ধে কথা বলে।</div>
<div class="v" id="v19"><span class="vn">19</span> <span class="br-p"><br><br></span>আমার সুহৃদ সকলে আমাকে ঘৃণা করে, <span class="br-p"><br><br></span>আমার প্রিয়পাত্রেরা আমার প্রতি বিমুখ।</div>
<div class="v" id="v20"><span class="vn">20</span> <span class="br-p"><br><br></span>আমার চামড়ায় ও মাংসে অস্থি সংলগ্ন হয়েছে, <span class="br-p"><br><br></span>আমি দন্তের চামড়াবিশিষ্ট হয়ে বেঁচে আছি।</div>
<div class="v" id="v21"><span class="vn">21</span> <span class="br-p"><br><br></span>হে আমার বন্ধুগণ, আমাকে কৃপা কর, কৃপা কর, <span class="br-p"><br><br></span>কেননা আল্লাহ্‌র হাত আমাকে স্পর্শ করেছে।</div>
<div class="v" id="v22"><span class="vn">22</span> <span class="br-p"><br><br></span>আল্লাহ্‌র মত করে কেন আমাকে তাড়না কর? <span class="br-p"><br><br></span>আমার মাংস না খেয়ে কি ক্ষান্ত হবে না?</div>
<div class="v" id="v23"><span class="vn">23</span> <span class="br-p"><br><br></span>আহা, আমার সমস্ত কথা যদি লেখা হয়! <span class="br-p"><br><br></span>সেসব যদি কিতাবে বিরচিত হয়!</div>
<div class="v" id="v24"><span class="vn">24</span> <span class="br-p"><br><br></span>যদি লোহার লেখনী ও সীসা দ্বারা পাষাণে খোদাই-করা <span class="br-p"><br><br></span>হয়ে অনন্তকাল থাকে!</div>
<div class="v" id="v25"><span class="vn">25</span> <span class="br-p"><br><br></span>কিন্তু আমি জানি, আমার মুক্তিদাতা জীবিত; <span class="br-p"><br><br></span>তিনি শেষে ধূলিকণার উপরে উঠে দাঁড়াবেন।</div>
<div class="v" id="v26"><span class="vn">26</span> <span class="br-p"><br><br></span>আর আমার চামড়া এভাবে বিনষ্ট হওয়ার পর, <span class="br-p"><br><br></span>তবু আমি মাংসবিহীন হয়ে আল্লাহ্‌কে দেখব।</div>
<div class="v" id="v27"><span class="vn">27</span> <span class="br-p"><br><br></span>আমি তাঁকে আমার সপক্ষ দেখব, <span class="br-p"><br><br></span>আমারই চোখ দেখবে, অন্যে নয়। <span class="br-p"><br><br></span>বুকের মধ্যে আমার অন্তর ক্ষীণ হচ্ছে।</div>
<div class="v" id="v28"><span class="vn">28</span> <span class="br-p"><br><br></span>তোমরা যদি বল, আমরা কেমন করে ওকে তাড়না করবো? <span class="br-p"><br><br></span>কারণ ওর মধ্যেই গণ্ডগোলের মূল দেখতে পাওয়া যায়।</div>
<div class="v" id="v29"><span class="vn">29</span> <span class="br-p"><br><br></span>তবে তলোয়ারের ভয় তোমাদের থাকা উচিত, <span class="br-p"><br><br></span>কেননা আল্লাহ্‌র ক্রোধ তলোয়ারের দণ্ড নিয়ে আসে, <span class="br-p"><br><br></span>তাঁর বিচার আছে, এই কথা তোমাদের জানা উচিত।</div>
</div>
<!-- PARSED ABOVE; EDITING MAY BREAK PARSER -->
</body></html>