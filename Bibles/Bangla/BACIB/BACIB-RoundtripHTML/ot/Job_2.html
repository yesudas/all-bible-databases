<html><head>
<meta http-equiv="Content-Type" content="text/html;charset=utf-8" />
<title>Job 2 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> <b>2</b> <a href="Job_3.html">3</a> <a href="Job_4.html">4</a> ... <a href="Job_42.html">42</a> </div><hr>
<h1>Job 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত আইউবের স্বাস্থ্যের উপর আক্রমণ</h2><span class="vn">1</span> <span class="br-p"><br><br></span>আর এক দিন আল্লাহ্‌র পুত্ররা মাবুদের সম্মুখে দণ্ডায়মান হবার জন্য উপস্থিত হলে তাঁদের মধ্যে শয়তানও মাবুদের সম্মুখে দণ্ডায়মান হবার জন্য উপস্থিত হল।</div>
<div class="v" id="v2"><span class="vn">2</span> মাবুদ শয়তানকে বললেন, তুমি কোথা থেকে আসলে? শয়তান মাবুদকে জবাবে বললো, আমি দুনিয়া পর্যটন ও সেখানে ইতস্তত ভ্রমণ করে আসলাম।</div>
<div class="v" id="v3"><span class="vn">3</span> মাবুদ শয়তানকে বললেন, আমার গোলাম আইউবের প্রতি কি তোমার মন পড়েছে? কেননা তার মত সিদ্ধ ও সরল, আল্লাহ্‌ভীরু ও কুক্রিয়াত্যাগী লোক দুনিয়াতে কেউই নেই; সে এখনও তাঁর সিদ্ধতা রক্ষা করছে, যদিও তুমি অকারণে তাকে বিনষ্ট করতে আমাকে প্ররোচিত করেছ।</div>
<div class="v" id="v4"><span class="vn">4</span> শয়তান মাবুদকে জবাবে বললো, চামড়ার জন্য চামড়া, আর প্রাণের জন্য লোক সর্বস্ব দেবে।</div>
<div class="v" id="v5"><span class="vn">5</span> কিন্তু তুমি একবার হাত বাড়িয়ে তার অস্থি ও মাংস স্পর্শ কর, সে অবশ্য তোমার সম্মুখেই তোমাকে জলাঞ্জলি দেবে।</div>
<div class="v" id="v6"><span class="vn">6</span> মাবুদ শয়তানকে বললেন, দেখ, সে তোমার অধিকারে; কেবল তার প্রাণ থাকতে দিও।</div>
<div class="v" id="v7"><span class="vn">7</span> <span class="br-p"><br><br></span>পরে শয়তান মাবুদের সম্মুখ থেকে বের হয়ে আইউবের আপাদমস্তকে আঘাত করে দুষ্ট স্ফোটক জন্মাল।</div>
<div class="v" id="v8"><span class="vn">8</span> তাতে তিনি একখানা খাপরা নিয়ে সর্বাঙ্গ ঘর্ষণ করতে লাগলেন, আর ভস্মের মধ্যে বসে রইলেন।</div>
<div class="v" id="v9"><span class="vn">9</span> তখন তাঁর স্ত্রী তাঁকে বললেন, তুমি কি এখনও তোমার সিদ্ধতা রক্ষা করছো? আল্লাহ্‌কে অভিশাপ দিয়ে প্রাণত্যাগ কর।</div>
<div class="v" id="v10"><span class="vn">10</span> কিন্তু তিনি তাঁকে বললেন, তুমি একটা মূঢ়া স্ত্রীর মত কথা বলছো। বল কি? আমরা আল্লাহ্‌র কাছ থেকে কি মঙ্গলই গ্রহণ করবো, অমঙ্গল গ্রহণ করবো না? এই সমস্ত বিষয়ে আইউব নিজের ওষ্ঠাধরে গুনাহ্‌ করলেন না।</div>
<div class="v" id="v11"><h2>হযরত আইউবের তিন বন্ধু</h2><span class="vn">11</span> <span class="br-p"><br><br></span>পরে আইউবের প্রতি ঘটে যাওয়া ঐ সমস্ত বিপদের কথা তাঁর তিন জন বন্ধু শুনতে পেয়ে তাঁরা প্রত্যেকে যার যার স্থান থেকে আসলেন; তৈমনীয় ইলীফস, শূহীয় বিল্‌দদ ও নামাথীয় সোফর একত্রে পরামর্শ করে তাঁর সঙ্গে শোক করতে ও তাঁকে সান্ত্বনা দেবার জন্য তাঁর কাছে আগমন করতে স্থির করলেন।</div>
<div class="v" id="v12"><span class="vn">12</span> পরে তাঁরা দূর থেকে চোখ তুলে দেখলেন, কিন্তু তাঁকে চিনতে পারলেন না, তাতে তাঁরা চিৎকার করে কাঁদতে লাগলেন এবং প্রত্যেকে নিজ নিজ কোর্তা ছিঁড়ে যার যার মাথার উপরে আসমানের দিকে ধূলা ছড়াতে লাগলেন।</div>
<div class="v" id="v13"><span class="vn">13</span> পরে সাত দিন ও সাত রাত তাঁর সঙ্গে ভূমিতে বসে থাকলেন, তাঁকে কেউ কিছুই বললেন না; কারণ তাঁরা দেখলেন, তাঁর যাতনা কি ভীষণ!</div>
</div>
<!-- PARSED ABOVE; EDITING MAY BREAK PARSER -->
</body></html>