<html><head>
<meta http-equiv="Content-Type" content="text/html;charset=utf-8" />
<title>Job 20 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 20);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_18.html">18</a> <a href="Job_19.html">19</a> <b>20</b> <a href="Job_21.html">21</a> <a href="Job_22.html">22</a> ... <a href="Job_42.html">42</a> </div><hr>
<h1>Job 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সোফরের দ্বিতীয় কথা: দুষ্টদের আনন্দ ক্ষণস্থায়ী</h2><span class="vn">1</span> <span class="br-p"><br><br></span>নামাথীয় সোফর জবাবে বললেন,</div>
<div class="v" id="v2"><span class="vn">2</span> <span class="br-p"><br><br></span>আমার চিন্তা জবাব দিতে আমাকে উত্তেজিত করে, <span class="br-p"><br><br></span>কারণ আমি অধৈর্য হলাম।</div>
<div class="v" id="v3"><span class="vn">3</span> <span class="br-p"><br><br></span>আমি নিজের অপমানসূচক উপদেশ শুনলাম, <span class="br-p"><br><br></span>আমার বুদ্ধি থেকে রূহ্‌ আমাকে উত্তর যোগায়।</div>
<div class="v" id="v4"><span class="vn">4</span> <span class="br-p"><br><br></span>তুমি কি এই কথা জান না যে, কালের আরম্ভ থেকে, <span class="br-p"><br><br></span>দুনিয়াতে মানুষের স্থাপনের সময় থেকে,</div>
<div class="v" id="v5"><span class="vn">5</span> <span class="br-p"><br><br></span>দুষ্টদের আনন্দগান ক্ষণকাল মাত্র স্থায়ী, <span class="br-p"><br><br></span>আল্লাহ্‌বিহীন লোকদের হর্ষ নিমেষকাল মাত্র স্থায়ী?</div>
<div class="v" id="v6"><span class="vn">6</span> <span class="br-p"><br><br></span>তার মহত্ব যদি আসমান পর্যন্ত উঠে, <span class="br-p"><br><br></span>তার মাথা যদি মেঘ স্পর্শ করে,</div>
<div class="v" id="v7"><span class="vn">7</span> <span class="br-p"><br><br></span>তবুও সে তার বিষ্ঠার মত চিরতরে বিনষ্ট হবে; <span class="br-p"><br><br></span>যারা তাকে দেখতো, তারা বলবে, সে কোথায়? <span class="br-p"><br><br></span>সে স্বপ্নের মতই মিলিয়ে যাবে, নিরুদ্দেশ হবে;</div>
<div class="v" id="v8"><span class="vn">8</span> <span class="br-p"><br><br></span>সে রাত্রিকালীন দর্শনের মত দূরীকৃত হবে।</div>
<div class="v" id="v9"><span class="vn">9</span> <span class="br-p"><br><br></span>যে চোখ তাকে দেখতো, তা আর দেখবে না, <span class="br-p"><br><br></span>তার বাসস্থান আর তাকে দেখবে না।</div>
<div class="v" id="v10"><span class="vn">10</span> <span class="br-p"><br><br></span>তার সন্তানেরা দরিদ্রদের কাছে দয়া চাইবে, <span class="br-p"><br><br></span>তার হাত তার সম্পত্তি ফিরিয়ে দেবে।</div>
<div class="v" id="v11"><span class="vn">11</span> <span class="br-p"><br><br></span>তার অস্থি যৌবনের তেজে পরিপূর্ণ, <span class="br-p"><br><br></span>কিন্তু তার সঙ্গে তাও ধুলায় শয়ন করবে।</div>
<div class="v" id="v12"><span class="vn">12</span> <span class="br-p"><br><br></span>যদিও নাফরমানী তার মুখে মিষ্ট লাগে, <span class="br-p"><br><br></span>আর সে তা জিহ্বার নিচে লুকিয়ে রাখে,</div>
<div class="v" id="v13"><span class="vn">13</span> <span class="br-p"><br><br></span>যদিও ভালবেসে তা ত্যাগ না করে, <span class="br-p"><br><br></span>কিন্তু মুখের মধ্যে রেখে দেয়;</div>
<div class="v" id="v14"><span class="vn">14</span> <span class="br-p"><br><br></span>তবুও তার খাদ্য উদরে গিয়ে বিকৃত হয়, <span class="br-p"><br><br></span>তার দিল কালসাপের বিষস্বরূপ হয়।</div>
<div class="v" id="v15"><span class="vn">15</span> <span class="br-p"><br><br></span>সে ধন গ্রাস করেছে, আবার তা বমন করবে; <span class="br-p"><br><br></span>আল্লাহ্‌ তার উদর থেকে তা বের করবেন।</div>
<div class="v" id="v16"><span class="vn">16</span> <span class="br-p"><br><br></span>সে সাপের বিষ চুষবে, <span class="br-p"><br><br></span>বিষধরের জিহ্বা তাকে সংহার করবে।</div>
<div class="v" id="v17"><span class="vn">17</span> <span class="br-p"><br><br></span>সে নদীগুলোর প্রতি দৃষ্টিপাত করবে না, <span class="br-p"><br><br></span>মধু ও দধিপ্রবাহী সমস্ত স্রোত দেখবে না।</div>
<div class="v" id="v18"><span class="vn">18</span> <span class="br-p"><br><br></span>সে তার পরিশ্রমের ফল ফিরিয়ে দেবে, গ্রাস করবে না, <span class="br-p"><br><br></span>সে নিজের লব্ধ সম্পত্তি অনুসারে আমোদ করবে না।</div>
<div class="v" id="v19"><span class="vn">19</span> <span class="br-p"><br><br></span>কারণ সে দরিদ্রদেরকে উৎপীড়ন ও ত্যাগ করতো, <span class="br-p"><br><br></span>সে যা নির্মাণ করে নি, এমন বাড়ি-ঘর কেড়ে নিত।</div>
<div class="v" id="v20"><span class="vn">20</span> <span class="br-p"><br><br></span>তার উদরে শান্তি হত না, <span class="br-p"><br><br></span>সে তার অভীষ্ট বস্তুর কিছুই রক্ষা করতে পারবে না।</div>
<div class="v" id="v21"><span class="vn">21</span> <span class="br-p"><br><br></span>তার গ্রাসে কিছু অবশিষ্ট থাকতো না, <span class="br-p"><br><br></span>অতএব তার সুদশা থাকবে না।</div>
<div class="v" id="v22"><span class="vn">22</span> <span class="br-p"><br><br></span>সে পূর্ণ প্রাচুর্যের সময়ে কষ্টে পড়বে, <span class="br-p"><br><br></span>নির্যাতিত সকলের হাত তাকে আক্রমণ করবে।</div>
<div class="v" id="v23"><span class="vn">23</span> <span class="br-p"><br><br></span>সে যখন নিজের উদর পূর্ণ করতে উদ্যত হয়, <span class="br-p"><br><br></span>আল্লাহ্‌ তার উপরে তাঁর গজবের আগুন নিক্ষেপ করবেন, <span class="br-p"><br><br></span>তার ভোজনকালে তার উপরে তা বর্ষণ করবেন।</div>
<div class="v" id="v24"><span class="vn">24</span> <span class="br-p"><br><br></span>সে লোহার অস্ত্র থেকে পালিয়ে যাবে, <span class="br-p"><br><br></span>কিন্তু ব্রোঞ্জের ধনুর্বাণে বিদ্ধ হবে।</div>
<div class="v" id="v25"><span class="vn">25</span> <span class="br-p"><br><br></span>সে তীর টানলে তা তার অঙ্গ থেকে বের হয়, <span class="br-p"><br><br></span>তার পিত্ত থেকে চক্‌মকে তীরের ফলা বের হয়, <span class="br-p"><br><br></span>নানা রকম ত্রাস তাকে আক্রমণ করে।</div>
<div class="v" id="v26"><span class="vn">26</span> <span class="br-p"><br><br></span>তার ধন হিসেবে সমুদয় অন্ধকার সঞ্চিত হয়, <span class="br-p"><br><br></span>বিনা প্ররোচনায় আগুন তাকে গ্রাস করবে। <span class="br-p"><br><br></span>তার তাঁবুতে অবশিষ্ট সকলই ভস্ম করবে।</div>
<div class="v" id="v27"><span class="vn">27</span> <span class="br-p"><br><br></span>আসমান তার অপরাধ ব্যক্ত করবে, <span class="br-p"><br><br></span>দুনিয়া তার প্রতিকূলে উঠবে।</div>
<div class="v" id="v28"><span class="vn">28</span> <span class="br-p"><br><br></span>তার বাড়ির সম্পত্তি উড়ে যাবে, <span class="br-p"><br><br></span>তা আল্লাহ্‌র ক্রোধের দিনে গলে যাবে।</div>
<div class="v" id="v29"><span class="vn">29</span> <span class="br-p"><br><br></span>এটাই আল্লাহ্‌ থেকে দুষ্ট মানুষের লভ্য অংশ, <span class="br-p"><br><br></span>এটাই আল্লাহ্‌ নিরূপিত তার অধিকার।</div>
</div>
<!-- PARSED ABOVE; EDITING MAY BREAK PARSER -->
</body></html>