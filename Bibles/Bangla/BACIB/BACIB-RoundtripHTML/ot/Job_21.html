<html><head>
<meta http-equiv="Content-Type" content="text/html;charset=utf-8" />
<title>Job 21 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 21);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_19.html">19</a> <a href="Job_20.html">20</a> <b>21</b> <a href="Job_22.html">22</a> <a href="Job_23.html">23</a> ... <a href="Job_42.html">42</a> </div><hr>
<h1>Job 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত আইউবের জবাব: দুষ্টরা প্রায়ই শাস্তি পায় না</h2><span class="vn">1</span> <span class="br-p"><br><br></span>পরে আইউব জবাবে বললেন,</div>
<div class="v" id="v2"><span class="vn">2</span> <span class="br-p"><br><br></span>তোমরা মন দিয়ে আমার কথা শোন, <span class="br-p"><br><br></span>তা-ই তোমাদের সান্ত্বনা দেবে।</div>
<div class="v" id="v3"><span class="vn">3</span> <span class="br-p"><br><br></span>আমার প্রতি সহিষ্ণু হও, আমিই কথা বলি; <span class="br-p"><br><br></span>আমার কথনের পরে তুমি বিদ্রূপ করো।</div>
<div class="v" id="v4"><span class="vn">4</span> <span class="br-p"><br><br></span>আমার কাতরোক্তি কি মানুষের কাছে? <span class="br-p"><br><br></span>আমার মন অধৈর্য হবে না কেন?</div>
<div class="v" id="v5"><span class="vn">5</span> <span class="br-p"><br><br></span>তোমরা আমার প্রতি নিরীক্ষণ কর, <span class="br-p"><br><br></span>স্তব্ধ হও, তোমাদের মুখে হাত দাও।</div>
<div class="v" id="v6"><span class="vn">6</span> <span class="br-p"><br><br></span>আমার দুর্দশার কথা মনে পড়লেই আমি ভয় পাই, <span class="br-p"><br><br></span>আমার মাংস কাঁপতে থাকে।</div>
<div class="v" id="v7"><span class="vn">7</span> <span class="br-p"><br><br></span>দুর্জনেরা কেন জীবিত থাকে, কেন বৃদ্ধ হয়, <span class="br-p"><br><br></span>আবার কেন ঐশ্বর্যে শক্তিশালী হয়?</div>
<div class="v" id="v8"><span class="vn">8</span> <span class="br-p"><br><br></span>তাদের সন্তান-সন্তুতি তাদের সম্মুখে, তাদের সঙ্গে, <span class="br-p"><br><br></span>তাদের বংশধরেরা তাদের সম্মুখে বৃদ্ধি পায়।</div>
<div class="v" id="v9"><span class="vn">9</span> <span class="br-p"><br><br></span>তাদের বাড়ি শান্তিযুক্ত ও ভয়শূন্য থাকে, <span class="br-p"><br><br></span>তাদের উপরে আল্লাহ্‌র দণ্ড নেই।</div>
<div class="v" id="v10"><span class="vn">10</span> <span class="br-p"><br><br></span>তাদের ষাঁড় সঙ্গম করলে তা ব্যর্থ হয় না; <span class="br-p"><br><br></span>গাভীর গর্ভসঞ্চার হলে তার গর্ভপাত হয় না।</div>
<div class="v" id="v11"><span class="vn">11</span> <span class="br-p"><br><br></span>তারা নিজ নিজ শিশুদের ভেড়া পালের মত বাইরে চালায়, <span class="br-p"><br><br></span>তাদের সন্তানেরা নৃত্য করে।</div>
<div class="v" id="v12"><span class="vn">12</span> <span class="br-p"><br><br></span>তারা তবল ও বীণা বাদ্য করে, <span class="br-p"><br><br></span>বাঁশীর আওয়াজ শুনলে আনন্দ করে।</div>
<div class="v" id="v13"><span class="vn">13</span> <span class="br-p"><br><br></span>তারা সুখে তাদের আয়ু যাপন করে। <span class="br-p"><br><br></span>পরে এক নিমিষের মধ্যে পাতালে নামে।</div>
<div class="v" id="v14"><span class="vn">14</span> <span class="br-p"><br><br></span>তবুও তারা আল্লাহ্‌কে বলে, <span class="br-p"><br><br></span>“তুমি আমাদের কাছ থেকে দূর হও, <span class="br-p"><br><br></span>কারণ আমরা তোমার পথ জানতে চাই না।</div>
<div class="v" id="v15"><span class="vn">15</span> <span class="br-p"><br><br></span>সর্বশক্তিমান কে যে আমরা তার সেবা করবো? <span class="br-p"><br><br></span>তাঁর কাছে মুনাজাত করলে আমাদের কি লাভ?”</div>
<div class="v" id="v16"><span class="vn">16</span> <span class="br-p"><br><br></span>দেখ, তাদের সৌভাগ্য তাদের হস্তগত নয়, <span class="br-p"><br><br></span>দুষ্টদের পরামর্শ আমা থেকে দূরবর্তী।</div>
<div class="v" id="v17"><span class="vn">17</span> <span class="br-p"><br><br></span>কতবার দুষ্টদের প্রদীপ নির্বাপিত হয়? <span class="br-p"><br><br></span>কতবার তাদের বিপদ ঘটে, <span class="br-p"><br><br></span>এবং আল্লাহ্‌ ক্রোধে এমন কষ্ট বণ্টন করেন যে,</div>
<div class="v" id="v18"><span class="vn">18</span> <span class="br-p"><br><br></span>তারা বায়ুর সম্মুখস্থ শুকনো ঘাসের মত, <span class="br-p"><br><br></span>ও ঝটিকা বিতাড়িত তুষের মত হয়?</div>
<div class="v" id="v19"><span class="vn">19</span> <span class="br-p"><br><br></span>তোমরা বল, আল্লাহ্‌ মানুষের সন্তানদের জন্য তার অধর্ম সঞ্চয় করেন। <span class="br-p"><br><br></span>তিনি তাকেই অধর্মের ফল দিন, তা হলে সে তা বুঝতে পারবে,</div>
<div class="v" id="v20"><span class="vn">20</span> <span class="br-p"><br><br></span>তার নিজের চোখ তার বিনাশ দেখুক, <span class="br-p"><br><br></span>সে সর্বশক্তিমানের ক্রোধ পান করুক।</div>
<div class="v" id="v21"><span class="vn">21</span> <span class="br-p"><br><br></span>কারণ যখন তার মাসের সংখ্যা শেষ হবে, <span class="br-p"><br><br></span>তখন নিজের ভাবী কুলে তার কি সন্তোষ থাকবে?</div>
<div class="v" id="v22"><span class="vn">22</span> <span class="br-p"><br><br></span>কেউ কি আল্লাহ্‌কে জ্ঞান শিক্ষা দেবে? <span class="br-p"><br><br></span>তিনি তো ঊর্ধ্ববাসীদেরও শাসন করেন।</div>
<div class="v" id="v23"><span class="vn">23</span> <span class="br-p"><br><br></span>কেউ সম্পূর্ণ বলবান অবস্থায় মরে, <span class="br-p"><br><br></span>সব রকম বিশ্রাম ও শান্তি থাকতে মরে।</div>
<div class="v" id="v24"><span class="vn">24</span> <span class="br-p"><br><br></span>তার সমস্ত ভাণ্ড দুধে পরিপূর্ণ, <span class="br-p"><br><br></span>তার অস্থির মজ্জা সতেজ থাকে।</div>
<div class="v" id="v25"><span class="vn">25</span> <span class="br-p"><br><br></span>আর কেউ বা প্রাণে তিক্ত হয়ে মরে, <span class="br-p"><br><br></span>মঙ্গলের আস্বাদ পায় না।</div>
<div class="v" id="v26"><span class="vn">26</span> <span class="br-p"><br><br></span>এরা উভয়ে সমভাবে ধুলায় শায়িত হয়, <span class="br-p"><br><br></span>উভয়ে কীটে আচ্ছন্ন হয়।</div>
<div class="v" id="v27"><span class="vn">27</span> <span class="br-p"><br><br></span>দেখ, আমি তোমাদের সমস্ত চিন্তা জানি, <span class="br-p"><br><br></span>আমার বিরুদ্ধে তোমাদের অন্যায় সমস্ত সঙ্কল্প জানি।</div>
<div class="v" id="v28"><span class="vn">28</span> <span class="br-p"><br><br></span>তোমরা বলছো, “সেই ভাগ্যবানের বাড়ি কোথায়? <span class="br-p"><br><br></span>সেই দুর্জনদের বসতির তাঁবু কোথায়?”</div>
<div class="v" id="v29"><span class="vn">29</span> <span class="br-p"><br><br></span>তোমরা কি পথিকদেরকে জিজ্ঞাসা কর নি? <span class="br-p"><br><br></span>ওদের চিহ্নগুলো কি জান না?</div>
<div class="v" id="v30"><span class="vn">30</span> <span class="br-p"><br><br></span>বিনাশের দিন পর্যন্ত দুর্জন রক্ষিত হয়, <span class="br-p"><br><br></span>ক্রোধের দিন পর্যন্ত তারা উত্তীর্ণ হয়।</div>
<div class="v" id="v31"><span class="vn">31</span> <span class="br-p"><br><br></span>তার সম্মুখে তার পথ কে প্রকাশ করবে? <span class="br-p"><br><br></span>তার কাজের ফল তাকে কে দেবে?</div>
<div class="v" id="v32"><span class="vn">32</span> <span class="br-p"><br><br></span>আর সে কবরে নীত হবে, <span class="br-p"><br><br></span>লোকে তার কবর-স্থান পাহারা দেবে।</div>
<div class="v" id="v33"><span class="vn">33</span> <span class="br-p"><br><br></span>উপত্যকার মাটি তার সুখতর বোধ হবে, <span class="br-p"><br><br></span>তারপর সকলে তার অনুগামী হবে, <span class="br-p"><br><br></span>তার আগেও অসংখ্য লোক তদ্রূপ ছিল।</div>
<div class="v" id="v34"><span class="vn">34</span> <span class="br-p"><br><br></span>তবে কেন আমাকে অনর্থক সান্ত্বনা দিচ্ছ? <span class="br-p"><br><br></span>তোমাদের উত্তরে তো কেবল অসত্য রয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>