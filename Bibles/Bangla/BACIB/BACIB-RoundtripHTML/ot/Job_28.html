<html><head>
<meta http-equiv="Content-Type" content="text/html;charset=utf-8" />
<title>Job 28 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 28);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_26.html">26</a> <a href="Job_27.html">27</a> <b>28</b> <a href="Job_29.html">29</a> <a href="Job_30.html">30</a> ... <a href="Job_42.html">42</a> </div><hr>
<h1>Job 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>কোথায় প্রজ্ঞা পাওয়া যায়</h2><span class="vn">1</span> <span class="br-p"><br><br></span>বাস্তবিক রূপার খনি আছে, <span class="br-p"><br><br></span>সোনা পরিষ্কারের স্থানও আছে;</div>
<div class="v" id="v2"><span class="vn">2</span> <span class="br-p"><br><br></span>ধূলি থেকে লোহা সংগৃহীত হয়, <span class="br-p"><br><br></span>গলিত পাথর থেকে ব্রোঞ্জ পাওয়া যায়।</div>
<div class="v" id="v3"><span class="vn">3</span> <span class="br-p"><br><br></span>মানুষ অন্ধকার ভেদ করে, <span class="br-p"><br><br></span>অন্ধকার ও মৃত্যুচ্ছায়াতে যেসব পাথর আছে, <span class="br-p"><br><br></span>সে প্রান্ত পর্যন্ত গিয়ে মূল্যবান পাথর অনুসন্ধান করে।</div>
<div class="v" id="v4"><span class="vn">4</span> <span class="br-p"><br><br></span>তারা বাসস্থান ছেড়ে খনি খনন করে, <span class="br-p"><br><br></span>মানুষের চরণ তাদেরকে ভুলে যায়, <span class="br-p"><br><br></span>তারা মানুষ থেকে দূরে ঝুলতে থাকে;</div>
<div class="v" id="v5"><span class="vn">5</span> <span class="br-p"><br><br></span>মাটি থেকে শস্যের উৎপত্তি হয়, <span class="br-p"><br><br></span>তার নিম্নভাগ যেন আগুন দ্বারা লণ্ডভণ্ড হয়।</div>
<div class="v" id="v6"><span class="vn">6</span> <span class="br-p"><br><br></span>তার পাথর নীলকান্ত মণির জন্মস্থান, <span class="br-p"><br><br></span>তার ধূলিকণার মধ্যে সোনা থাকে।</div>
<div class="v" id="v7"><span class="vn">7</span> <span class="br-p"><br><br></span>সেই পথ চিলের অজ্ঞাত, <span class="br-p"><br><br></span>তা শকুনীর চোখের অগোচর;</div>
<div class="v" id="v8"><span class="vn">8</span> <span class="br-p"><br><br></span>অহংকারী সমস্ত পশু তা দলিত করে নি, <span class="br-p"><br><br></span>কেশরী সেখানে পদার্পণ করে নি।</div>
<div class="v" id="v9"><span class="vn">9</span> <span class="br-p"><br><br></span>মানুষ দৃঢ় শৈলে হস্তক্ষেপ করে, <span class="br-p"><br><br></span>পর্বতদেরকে সমূলে উল্টিয়ে ফেলে।</div>
<div class="v" id="v10"><span class="vn">10</span> <span class="br-p"><br><br></span>সে শৈলের মধ্যে স্থানে স্থানে সুরঙ্গ কাটে, <span class="br-p"><br><br></span>তার চোখ সমস্ত রকম মণি দর্শন করে।</div>
<div class="v" id="v11"><span class="vn">11</span> <span class="br-p"><br><br></span>সে নদীর সমস্ত উৎস অনুসন্ধান করে, <span class="br-p"><br><br></span>যা গুপ্ত আছে, তা সে আলোতে আনে।</div>
<div class="v" id="v12"><span class="vn">12</span> <span class="br-p"><br><br></span>কিন্তু প্রজ্ঞা কোথায় পাওয়া যায়? <span class="br-p"><br><br></span>সুবিবেচনার স্থানই বা কোথায়?</div>
<div class="v" id="v13"><span class="vn">13</span> <span class="br-p"><br><br></span>মানুষ তার মূল্য জানে না, <span class="br-p"><br><br></span>জীবিতদের দেশে তা পাওয়া যায় না।</div>
<div class="v" id="v14"><span class="vn">14</span> <span class="br-p"><br><br></span>জলধি বলে, তা আমাতে নেই; <span class="br-p"><br><br></span>সমুদ্র বলে, তা আমার কাছে নেই।</div>
<div class="v" id="v15"><span class="vn">15</span> <span class="br-p"><br><br></span>তা উত্তম সোনা দিয়েও পাওয়া যায় না, <span class="br-p"><br><br></span>তার মূল্য হিসেবে রূপাও ওজন করা যায় না।</div>
<div class="v" id="v16"><span class="vn">16</span> <span class="br-p"><br><br></span>ওফীরের সোনা তার সমতূল্য নয়, <span class="br-p"><br><br></span>বহুমূল্য গোমেদক ও নীলকান্তমণিও নয়।</div>
<div class="v" id="v17"><span class="vn">17</span> <span class="br-p"><br><br></span>সোনা ও কাচ তার সমান হতে পারে না, <span class="br-p"><br><br></span>তার পরিবর্তে সোনার পাত্র দেওয়া হবে না।</div>
<div class="v" id="v18"><span class="vn">18</span> <span class="br-p"><br><br></span>তার কাছে প্রবাল ও স্ফটিকের নাম করা যায় না, <span class="br-p"><br><br></span>পদ্মরাগমণির মূল্যের চেয়েও প্রজ্ঞার মূল্য বেশী।</div>
<div class="v" id="v19"><span class="vn">19</span> <span class="br-p"><br><br></span>ইথিওপিয়া দেশের পীতমণিও তার সমান নয়, <span class="br-p"><br><br></span>খাঁটি সোনাও তার সমতুল্য হয় না।</div>
<div class="v" id="v20"><span class="vn">20</span> <span class="br-p"><br><br></span>অতএব প্রজ্ঞা কোথা থেকে আসে? <span class="br-p"><br><br></span>সুবিবেচনার স্থানই বা কোথায়?</div>
<div class="v" id="v21"><span class="vn">21</span> <span class="br-p"><br><br></span>তা সমস্ত সজীব প্রাণীর চোখ থেকে গুপ্ত, <span class="br-p"><br><br></span>তা আসমানের পাখির অদৃশ্য।</div>
<div class="v" id="v22"><span class="vn">22</span> <span class="br-p"><br><br></span>বিনাশ ও মৃত্যু বলে, <span class="br-p"><br><br></span>আমরা স্বকর্ণে তার কীর্তি শুনেছি।</div>
<div class="v" id="v23"><span class="vn">23</span> <span class="br-p"><br><br></span>আল্লাহ্‌ই তার পথ জানেন; <span class="br-p"><br><br></span>তিনিই কেবল জানেন তা কোথায় থাকে;</div>
<div class="v" id="v24"><span class="vn">24</span> <span class="br-p"><br><br></span>কেননা তিনি দুনিয়ার প্রান্ত পর্যন্ত দেখেন, <span class="br-p"><br><br></span>সমস্ত আসমানের অধঃস্থানে তার দৃষ্টি যায়।</div>
<div class="v" id="v25"><span class="vn">25</span> <span class="br-p"><br><br></span>তিনি যখন বায়ুর গুরুত্ব নিরূপণ করলেন, <span class="br-p"><br><br></span>যখন পরিমাণ দ্বারা পানি পরিমিত করলেন,</div>
<div class="v" id="v26"><span class="vn">26</span> <span class="br-p"><br><br></span>যখন তিনি বৃষ্টির নিয়ম স্থাপন করলেন, <span class="br-p"><br><br></span>বিদ্যুৎ ও মেঘ-গর্জনের পথ স্থির করলেন,</div>
<div class="v" id="v27"><span class="vn">27</span> <span class="br-p"><br><br></span>তখন প্রজ্ঞাকে দেখলেন ও প্রচার করলেন, <span class="br-p"><br><br></span>তা স্থাপন করলেন, তার সন্ধানও করলেন;</div>
<div class="v" id="v28"><span class="vn">28</span> <span class="br-p"><br><br></span>আর তিনি মানবজাতিকে বললেন, <span class="br-p"><br><br></span>দেখ, প্রভুর ভয়ই প্রজ্ঞা, <span class="br-p"><br><br></span>দুষ্কর্ম থেকে সরে যাওয়াই সুবিবেচনা।</div>
</div>
<!-- PARSED ABOVE; EDITING MAY BREAK PARSER -->
</body></html>