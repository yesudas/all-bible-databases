<html><head>
<meta http-equiv="Content-Type" content="text/html;charset=utf-8" />
<title>Job 31 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 31);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_29.html">29</a> <a href="Job_30.html">30</a> <b>31</b> <a href="Job_32.html">32</a> <a href="Job_33.html">33</a> ... <a href="Job_42.html">42</a> </div><hr>
<h1>Job 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আমি নিজের চোখের সঙ্গে নিয়ম করেছি; <span class="br-p"><br><br></span>কোনও যুবতীর প্রতি কটাক্ষপাত কেন করবো?</div>
<div class="v" id="v2"><span class="vn">2</span> <span class="br-p"><br><br></span>ঊর্ধ্ববাসী আল্লাহ্‌ থেকে কি প্রকার অংশ প্রাপ্তি হয়? <span class="br-p"><br><br></span>বেহেশতের সর্বশক্তিমান থেকে কি প্রকার অধিকার প্রাপ্তি হয়?</div>
<div class="v" id="v3"><span class="vn">3</span> <span class="br-p"><br><br></span>তা কি অন্যায়কারীর জন্য বিপদ নয়? <span class="br-p"><br><br></span>তা কি অধর্মচারীদের জন্য দুর্গতি নয়?</div>
<div class="v" id="v4"><span class="vn">4</span> <span class="br-p"><br><br></span>তিনি কি আমার সমস্ত পথ দেখেন না? <span class="br-p"><br><br></span>আমার সকল পদক্ষেপ গণনা করেন না?</div>
<div class="v" id="v5"><span class="vn">5</span> <span class="br-p"><br><br></span>আমি যদি মিথ্যার সহচর হয়ে থাকি, <span class="br-p"><br><br></span>আমার পা যদি ছলের পথে দৌড়ে থাকে,</div>
<div class="v" id="v6"><span class="vn">6</span> <span class="br-p"><br><br></span>(তিনি ধর্মনিক্তিতে আমাকে ওজন করুন, <span class="br-p"><br><br></span>আল্লাহ্‌ আমার সিদ্ধতা জ্ঞাত হোন;)</div>
<div class="v" id="v7"><span class="vn">7</span> <span class="br-p"><br><br></span>আমি যদি বিপথে পদসঞ্চার করে থাকি, <span class="br-p"><br><br></span>আমার হৃদয় যদি চোখের অনুবর্তী হয়ে থাকে, <span class="br-p"><br><br></span>আমার হাতে যদি কোন কলঙ্ক লেগে থাকে,</div>
<div class="v" id="v8"><span class="vn">8</span> <span class="br-p"><br><br></span>তবে আমি রোপন করলে অন্যে ফল ভোগ করুক, <span class="br-p"><br><br></span>ও আমার সমস্ত চারা উৎপাটিত হোক।</div>
<div class="v" id="v9"><span class="vn">9</span> <span class="br-p"><br><br></span>আমার হৃদয় যদি রমণীতে মুগ্ধ হয়ে থাকে, <span class="br-p"><br><br></span>প্রতিবেশীর দরজার কাছে যদি আমি লুকিয়ে থাকি,</div>
<div class="v" id="v10"><span class="vn">10</span> <span class="br-p"><br><br></span>তবে আমার স্ত্রী পরের জন্য যাঁতা পেষণ করুক, <span class="br-p"><br><br></span>অন্য লোকে তাকে ভোগ করুক!</div>
<div class="v" id="v11"><span class="vn">11</span> <span class="br-p"><br><br></span>কেননা তা জঘন্য কাজ, <span class="br-p"><br><br></span>তা বিচারকর্তাদের কর্তৃক দণ্ডনীয় অপরাধ;</div>
<div class="v" id="v12"><span class="vn">12</span> <span class="br-p"><br><br></span>তা সর্বনাশ পর্যন্ত গ্রাসকারী আগুন, <span class="br-p"><br><br></span>তা আমার ফসলের শিকড় পর্যন্ত গ্রাস করতো।</div>
<div class="v" id="v13"><span class="vn">13</span> <span class="br-p"><br><br></span>আমার গোলাম বা বাঁদী আমার কাছে অভিযোগ করলে, <span class="br-p"><br><br></span>যদি তাদের বিচারে অবহেলা করে থাকি,</div>
<div class="v" id="v14"><span class="vn">14</span> <span class="br-p"><br><br></span>তবে আল্লাহ্‌ উঠলে আমি কি করবো? <span class="br-p"><br><br></span>তিনি প্রশ্ন করলে তাঁকে কি জবাব দেব?</div>
<div class="v" id="v15"><span class="vn">15</span> <span class="br-p"><br><br></span>যিনি মাতৃগর্ভে আমাকে রচনা করেছেন, <span class="br-p"><br><br></span>তিনিই কি ওকেও রচনা করেন নি? <span class="br-p"><br><br></span>একই জন কি আমাদেরকে গর্ভে গঠন করেন নি?‘</div>
<div class="v" id="v16"><span class="vn">16</span> <span class="br-p"><br><br></span>আমি যদি দরিদ্রদেরকে তাদের অভীষ্ট বস্তু থেকে <span class="br-p"><br><br></span>বঞ্চিত করে থাকি, <span class="br-p"><br><br></span>যদি বিধবার নয়ন নৈরাশ্যে সজল করে থাকি,</div>
<div class="v" id="v17"><span class="vn">17</span> <span class="br-p"><br><br></span>যদি আমার খাদ্য একা খেয়ে থাকি, <span class="br-p"><br><br></span>এতিম তার কিছু খেতে না পেয়ে থাকে,</div>
<div class="v" id="v18"><span class="vn">18</span> <span class="br-p"><br><br></span>(বস্তুত আমার বাল্যকাল থেকে সে যেমন পিতার কাছে, <span class="br-p"><br><br></span>তেমনি আমার কাছে বেড়ে উঠত, <span class="br-p"><br><br></span>কারণ আজন্মকাল আমি বিধবার উপকার করেছি;)</div>
<div class="v" id="v19"><span class="vn">19</span> <span class="br-p"><br><br></span>যখন আমি কাউকেও কাপড়ের অভাবে মরার মত দেখেছি, <span class="br-p"><br><br></span>দীনহীনকে উলঙ্গ দেখেছি,</div>
<div class="v" id="v20"><span class="vn">20</span> <span class="br-p"><br><br></span>যদি তার কোমর আমাকে দোয়া না করে থাকে, <span class="br-p"><br><br></span>আমার ভেড়ার লোমে তার শরীর উষ্ণ না হয়ে থাকে;</div>
<div class="v" id="v21"><span class="vn">21</span> <span class="br-p"><br><br></span>নগর-দ্বারে নিজের সহায়কে দেখতে পাওয়াতে, <span class="br-p"><br><br></span>যদি এতিমের বিরুদ্ধে হাত তুলে থাকি;</div>
<div class="v" id="v22"><span class="vn">22</span> <span class="br-p"><br><br></span>তবে আমার কাঁধের অস্থি খসে পড়ুক, <span class="br-p"><br><br></span>আমার বাহু সন্ধি থেকে পড়ে যাক।</div>
<div class="v" id="v23"><span class="vn">23</span> <span class="br-p"><br><br></span>কারণ আল্লাহ্‌র দেওয়া বিপদ আমার কাছে ত্রাসের মত হত, <span class="br-p"><br><br></span>তাঁর মহত্বের জন্য সেরকম কিছু করতে পারতাম না।</div>
<div class="v" id="v24"><span class="vn">24</span> <span class="br-p"><br><br></span>আমি যদি সোনাকে আশাভূমি করে থাকি, <span class="br-p"><br><br></span>সোনাকে বলে থাকি, তুমি আমার সহায়,</div>
<div class="v" id="v25"><span class="vn">25</span> <span class="br-p"><br><br></span>সম্পদের বৃদ্ধি হয়েছে বলে, <span class="br-p"><br><br></span>হাতে সমৃদ্ধি লাভ হয়েছে বলে যদি আনন্দ করে থাকি,</div>
<div class="v" id="v26"><span class="vn">26</span> <span class="br-p"><br><br></span>যখন তেজোময় সূর্যকে দেখেছি, <span class="br-p"><br><br></span>জ্যোৎস্না-ভরা চন্দ্রকে দেখেছি,</div>
<div class="v" id="v27"><span class="vn">27</span> <span class="br-p"><br><br></span>তখন যদি আমার মন গোপনে মুগ্ধ হয়ে থাকে, <span class="br-p"><br><br></span>আমার মুখ যদি হাতকে চুম্বন করে থাকে,</div>
<div class="v" id="v28"><span class="vn">28</span> <span class="br-p"><br><br></span>তবে তাও বিচারকর্তাদের শাসনীয় অপরাধ হত, <span class="br-p"><br><br></span>কেননা তা হলে ঊর্ধ্ববাসী আল্লাহ্‌কে অস্বীকার করতাম।</div>
<div class="v" id="v29"><span class="vn">29</span> <span class="br-p"><br><br></span>আমার বিদ্বেষীর বিপদে কি আনন্দ করেছি? <span class="br-p"><br><br></span>তার অমঙ্গলে কি উল্লসিত হয়েছি?</div>
<div class="v" id="v30"><span class="vn">30</span> <span class="br-p"><br><br></span>বরঞ্চ আমার মুখকে গুনাহ্‌ করতে দেই নি; <span class="br-p"><br><br></span>বদদোয়াসহ ওর প্রাণ যাচ্ঞা করি নি।</div>
<div class="v" id="v31"><span class="vn">31</span> <span class="br-p"><br><br></span>আমার তাঁবুর লোকে কি বলতো না, <span class="br-p"><br><br></span>কোন্‌ ব্যক্তি ওর দেওয়া মাংসে তৃপ্ত হয় নি?</div>
<div class="v" id="v32"><span class="vn">32</span> <span class="br-p"><br><br></span>কোনও বিদেশী পথে রাত যাপন করতো না, <span class="br-p"><br><br></span>কারণ পথিকদের জন্য আমি দরজা খুলে রাখতাম।</div>
<div class="v" id="v33"><span class="vn">33</span> <span class="br-p"><br><br></span>আমি কি অন্য মানুষের মত আমার অধর্ম ঢেকেছি? <span class="br-p"><br><br></span>আমার অপরাধ কি বক্ষস্থলে লুকিয়েছি?</div>
<div class="v" id="v34"><span class="vn">34</span> <span class="br-p"><br><br></span>আমি কি মহৎ জনসমাজকে ভয় করতাম? <span class="br-p"><br><br></span>গোষ্ঠীগুলোর তুচ্ছতায় কি উদ্বিগ্ন হতাম? <span class="br-p"><br><br></span>আমি কি নীরব থাকতাম, <span class="br-p"><br><br></span>দ্বারের বাইরে যেতাম না?</div>
<div class="v" id="v35"><span class="vn">35</span> <span class="br-p"><br><br></span>হায় হায়! কেউ কি আমার কথা শোনে না? <span class="br-p"><br><br></span>এই দেখ, আমি যা বলছি তা সত্যি; <span class="br-p"><br><br></span>সর্বশক্তিমান আমাকে উত্তর দিন, <span class="br-p"><br><br></span>আমার প্রতিবাদী আমার দোষপত্র লিখুন।</div>
<div class="v" id="v36"><span class="vn">36</span> <span class="br-p"><br><br></span>অবশ্য আমি তা কাঁধে বহন করবো, <span class="br-p"><br><br></span>আমার পাগড়ী বলে তা বাঁধব।</div>
<div class="v" id="v37"><span class="vn">37</span> <span class="br-p"><br><br></span>আমার প্রতিটি পায়ের ধাপের সংখ্যা তাঁকে জানাবো, <span class="br-p"><br><br></span>রাজপুরুষের মত তাঁর কাছে যাব।</div>
<div class="v" id="v38"><span class="vn">38</span> <span class="br-p"><br><br></span>আমার ভূমি যদি আমার প্রতিকূলে কান্না করে, <span class="br-p"><br><br></span>তার চাষের সমস্ত রেখা যদি কান্নাকাটি করে,</div>
<div class="v" id="v39"><span class="vn">39</span> <span class="br-p"><br><br></span>আমি যদি বিনা অর্থে তার ফলভোগ করে থাকি, <span class="br-p"><br><br></span>ভূমির অধিকারীদের প্রাণহানির কারণ হয়ে থাকি,</div>
<div class="v" id="v40"><span class="vn">40</span> <span class="br-p"><br><br></span>তবে গমের স্থানে কাঁটা উৎপন্ন হোক, <span class="br-p"><br><br></span>যবের স্থানে বিষবৃক্ষ উৎপন্ন হোক। <span class="br-p"><br><br></span>এখানে আইউবের কথা শেষ হয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>