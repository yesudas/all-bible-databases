<html><head>
<meta http-equiv="Content-Type" content="text/html;charset=utf-8" />
<title>Job 32 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 32);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_30.html">30</a> <a href="Job_31.html">31</a> <b>32</b> <a href="Job_33.html">33</a> <a href="Job_34.html">34</a> ... <a href="Job_42.html">42</a> </div><hr>
<h1>Job 32</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইলীহূ হযরত আইউবের বন্ধুদের দোষারোপ করেন</h2><span class="vn">1</span> <span class="br-p"><br><br></span>পরে ঐ তিন জন আইউবকে জবাব দিতে ক্ষান্ত হলেন, কারণ তিনি নিজের দৃষ্টিতে নিজেকে ধার্মিক মনে করেছিলেন।</div>
<div class="v" id="v2"><span class="vn">2</span> তখন রাম গোষ্ঠীজাত বূষীয় বারখেলের পুত্র ইলীহূর ক্রোধে জ্বলে উঠলেন, আইউবের প্রতি তিনি ক্রুদ্ধ হলেন, কারণ তিনি আল্লাহ্‌র চেয়ে নিজেকে ধার্মিক জ্ঞান করেছিলেন।</div>
<div class="v" id="v3"><span class="vn">3</span> আবার তাঁর তিন বন্ধুর প্রতি তাঁর ক্রোধে জ্বলে উঠলেন, কারণ তারা জবাব দিতে না পেরেও আইউবকে দোষী করেছিলেন।</div>
<div class="v" id="v4"><span class="vn">4</span> ইলীহূর বয়সের চেয়ে তাদের সকলের বয়স বেশি ছিল, তাই তিনি আইউবের কাছে কথা বলবার জন্য অপেক্ষা করেছিলেন।</div>
<div class="v" id="v5"><span class="vn">5</span> পরে ঐ তিন ব্যক্তির মুখে আর জবাব নেই দেখে ইলীহূ ক্রোধে জ্বলে উঠলেন।</div>
<div class="v" id="v6"><span class="vn">6</span> আর বূষীয় বারখেলের পুত্র ইলীহূ বললেন, <span class="br-p"><br><br></span>আমি যুবক, আর আপনারা প্রাচীন, <span class="br-p"><br><br></span>তাই সঙ্কুচিত ছিলাম, <span class="br-p"><br><br></span>আপনাদের কাছে আমার মতামত প্রকাশ করতে ভয় করলাম।</div>
<div class="v" id="v7"><span class="vn">7</span> <span class="br-p"><br><br></span>আমি বললাম, বয়সই কথা বলুক, <span class="br-p"><br><br></span>বছরের বাহুল্যই প্রজ্ঞা শিক্ষা দিক।</div>
<div class="v" id="v8"><span class="vn">8</span> <span class="br-p"><br><br></span>কিন্তু মানুষের মধ্যে রূহ্‌ আছে, <span class="br-p"><br><br></span>সর্বশক্তিমানের নিশ্বাস তাদেরকে বিবেচক করে।</div>
<div class="v" id="v9"><span class="vn">9</span> <span class="br-p"><br><br></span>মহতেরাই যে জ্ঞানবান তা নয়, <span class="br-p"><br><br></span>প্রাচীনেরাই যে বিচার বোঝেন তাও নয়।</div>
<div class="v" id="v10"><span class="vn">10</span> <span class="br-p"><br><br></span>অতএব আমি বলি, আমার কথা শুনুন; <span class="br-p"><br><br></span>আমিও আমার মতামত প্রকাশ করি।</div>
<div class="v" id="v11"><span class="vn">11</span> <span class="br-p"><br><br></span>দেখুন, আমি আপনাদের কথার অপেক্ষা করেছি; <span class="br-p"><br><br></span>আপনাদের যুক্তিতর্কে কান দিয়েছি, <span class="br-p"><br><br></span>যখন আপনারা কি বলবেন, খুঁজছিলেন।</div>
<div class="v" id="v12"><span class="vn">12</span> <span class="br-p"><br><br></span>আমি আপনাদের কথায় নিবিষ্টমনা ছিলাম, <span class="br-p"><br><br></span>কিন্তু দেখুন, আপনাদের মধ্যে কেউই <span class="br-p"><br><br></span>আইউবের দোষ ব্যক্ত করেন নি, <span class="br-p"><br><br></span>তাঁর কথার জবাব দেন নি।</div>
<div class="v" id="v13"><span class="vn">13</span> <span class="br-p"><br><br></span>তবে বলবেন না, আমরা জ্ঞান পেয়েছি; <span class="br-p"><br><br></span>ওঁকে পরাস্ত করা আল্লাহ্‌রই সাধ্য, মানুষের অসাধ্য।</div>
<div class="v" id="v14"><span class="vn">14</span> <span class="br-p"><br><br></span>ফলে, তিনি আমার বিরুদ্ধে কিছুই বলেন নি, <span class="br-p"><br><br></span>আমিও আপনাদের বক্তৃতায় তাঁকে জবাব দেব না।</div>
<div class="v" id="v15"><span class="vn">15</span> <span class="br-p"><br><br></span>ওঁরা ক্ষুব্ধ হলেন, আর জবাব দেবেন না, <span class="br-p"><br><br></span>ওঁদের বলবার আর কথা নেই।</div>
<div class="v" id="v16"><span class="vn">16</span> <span class="br-p"><br><br></span>আর কেন অপেক্ষা করবো? <span class="br-p"><br><br></span>ওঁরা তো কিছুই বলেন না, <span class="br-p"><br><br></span>ওঁরা নীরব হলেন, কোন জবাব দিলেন না।</div>
<div class="v" id="v17"><span class="vn">17</span> <span class="br-p"><br><br></span>আমিও যথাসাধ্য জবাব দেব, <span class="br-p"><br><br></span>আমিও আমার মতামত প্রকাশ করবো।</div>
<div class="v" id="v18"><span class="vn">18</span> <span class="br-p"><br><br></span>কেননা আমি কথায় পরিপূর্ণ, <span class="br-p"><br><br></span>আমার অন্তরস্থ রূহ্‌ আমাকে প্ররোচিত করছে।</div>
<div class="v" id="v19"><span class="vn">19</span> <span class="br-p"><br><br></span>দেখুন, আমার উদর বন্ধ করে রাখা আঙ্গুর-রসের মত, <span class="br-p"><br><br></span>তা নতুন কূপার মত ফেটে যাবার মত হয়েছে।</div>
<div class="v" id="v20"><span class="vn">20</span> <span class="br-p"><br><br></span>আমি কথা বলবো, বললে উপশম পাব, <span class="br-p"><br><br></span>আমি ওষ্ঠাধর খুলে জবাব দেব।</div>
<div class="v" id="v21"><span class="vn">21</span> <span class="br-p"><br><br></span>আমি কোন লোকের মুখাপেক্ষাও করবো না, <span class="br-p"><br><br></span>কোন মানুষের চাটুবাদ করবো না।</div>
<div class="v" id="v22"><span class="vn">22</span> <span class="br-p"><br><br></span>কেননা আমি চাটুবাদ করতে জানি না, <span class="br-p"><br><br></span>করলে আমার নির্মাতা শীঘ্রই আমাকে সংহার করবেন।</div>
</div>
<!-- PARSED ABOVE; EDITING MAY BREAK PARSER -->
</body></html>