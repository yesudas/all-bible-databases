<html><head>
<meta http-equiv="Content-Type" content="text/html;charset=utf-8" />
<title>Job 37 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 37);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_35.html">35</a> <a href="Job_36.html">36</a> <b>37</b> <a href="Job_38.html">38</a> <a href="Job_39.html">39</a> ... <a href="Job_42.html">42</a> </div><hr>
<h1>Job 37</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>এতেও আমার হৃদয় কাঁপছে, <span class="br-p"><br><br></span>স্বস্থানে থেকে দুপ্‌ দুপ্‌ করছে।</div>
<div class="v" id="v2"><span class="vn">2</span> <span class="br-p"><br><br></span>শোন শোন, ঐ তাঁর গর্জনের শব্দ, <span class="br-p"><br><br></span>ঐ তাঁর মুখ থেকে বের হওয়া স্বর।</div>
<div class="v" id="v3"><span class="vn">3</span> <span class="br-p"><br><br></span>তিনি সমস্ত আসমানের নিচে তা পাঠান, <span class="br-p"><br><br></span>দুনিয়ার অন্ত পর্যন্ত তাঁর বিদ্যুৎ চালান।</div>
<div class="v" id="v4"><span class="vn">4</span> <span class="br-p"><br><br></span>এর পরে গর্জনের আওয়াজ আসে, <span class="br-p"><br><br></span>তিনি তাঁর মহান স্বরে বজ্রনাদ করেন; <span class="br-p"><br><br></span>তাঁর বাণী শোনা যায়, তিনি ঐ সমস্ত রোধ করেন না।</div>
<div class="v" id="v5"><span class="vn">5</span> <span class="br-p"><br><br></span>আল্লাহ্‌ স্বীয় ধ্বনিতে আশ্চর্যরূপ গর্জন করেন, <span class="br-p"><br><br></span>আমাদের বোধের অগম্য মহৎ মহৎ কাজ করেন।</div>
<div class="v" id="v6"><span class="vn">6</span> <span class="br-p"><br><br></span>ফলে তিনি তুষারকে বলেন, দুনিয়াতে পড়, <span class="br-p"><br><br></span>সামান্য বৃষ্টিকেও তা বলেন, <span class="br-p"><br><br></span>তাঁর মূষলধারার বৃষ্টিকেও বলেন।</div>
<div class="v" id="v7"><span class="vn">7</span> <span class="br-p"><br><br></span>তিনি প্রত্যেক মানুষের হাত সীলমোহর করে দেন, <span class="br-p"><br><br></span>যেন তাঁর নির্মিত সকল মানুষই জ্ঞান পায়।</div>
<div class="v" id="v8"><span class="vn">8</span> <span class="br-p"><br><br></span>তখন পশুদের আশ্রয় স্থানে প্রবেশ করে, <span class="br-p"><br><br></span>যার যার গহ্বরে থাকে।</div>
<div class="v" id="v9"><span class="vn">9</span> <span class="br-p"><br><br></span>ঝড়ের কক্ষ থেকে ঝটিকা আসে, <span class="br-p"><br><br></span>উত্তর থেকে শীত আসে।</div>
<div class="v" id="v10"><span class="vn">10</span> <span class="br-p"><br><br></span>আল্লাহ্‌র নিশ্বাস থেকে নীহার জন্মে, <span class="br-p"><br><br></span>এবং বিস্তারিত পানি সঙ্কুচিত হয়ে পড়ে।</div>
<div class="v" id="v11"><span class="vn">11</span> <span class="br-p"><br><br></span>এছাড়া, আল্লাহ্‌ ঘন মেঘ পানিতে পূর্ণ করেন, <span class="br-p"><br><br></span>তাঁর বিদ্যুতের মেঘ বিস্তার করেন।</div>
<div class="v" id="v12"><span class="vn">12</span> <span class="br-p"><br><br></span>তাঁর পরিচালনায় তা ঘোরে, <span class="br-p"><br><br></span>যেন তারা তাঁর হুকুম অনুসারে কাজ করে, <span class="br-p"><br><br></span>সমস্ত ভূমণ্ডলেই যেন করে।</div>
<div class="v" id="v13"><span class="vn">13</span> <span class="br-p"><br><br></span>তিনি কখনও শাস্তির জন্য, <span class="br-p"><br><br></span>কখনও নিজের দেশের জন্য, <span class="br-p"><br><br></span>কখনও বা দয়ার জন্য এসব ঘটান।</div>
<div class="v" id="v14"><span class="vn">14</span> <span class="br-p"><br><br></span>হে আইউব, আপনি এতে কান দিন, <span class="br-p"><br><br></span>স্থির থাকুন, আল্লাহ্‌র অলৌকিক সমস্ত কাজ বিবেচনা করুন।</div>
<div class="v" id="v15"><span class="vn">15</span> <span class="br-p"><br><br></span>আপনি কি জানেন, আল্লাহ্‌ কিভাবে সকল কিছুর উপরে ভার রাখেন, <span class="br-p"><br><br></span>আর তাঁর মেঘের বিজলি চমকান?</div>
<div class="v" id="v16"><span class="vn">16</span> <span class="br-p"><br><br></span>আপনি কি মেঘমালার দোলন জানেন? <span class="br-p"><br><br></span>পরম জ্ঞানীর আশ্চর্য কর্মগুলো জানেন?</div>
<div class="v" id="v17"><span class="vn">17</span> <span class="br-p"><br><br></span>যখন দখিনা বায়ুতে দুনিয়া স্তব্ধ হয়, <span class="br-p"><br><br></span>তখন আপনার কাপড়-চোপড় কেমন উষ্ণ হয়?</div>
<div class="v" id="v18"><span class="vn">18</span> <span class="br-p"><br><br></span>আপনি কি তাঁর সঙ্গে আসমান বিস্তার করেছেন, <span class="br-p"><br><br></span>যা ছাঁচে ঢালা আয়নার মত দৃঢ়?</div>
<div class="v" id="v19"><span class="vn">19</span> <span class="br-p"><br><br></span>আমাদেরকে জানান, তাঁকে কি বলবো? <span class="br-p"><br><br></span>আমরা অন্ধকারে আছি বলে আমাদের মামলা তাঁর কাছে নিতে পারি না।</div>
<div class="v" id="v20"><span class="vn">20</span> <span class="br-p"><br><br></span>তাঁকে কি বলা যাবে যে, আমি কথা বলবো? <span class="br-p"><br><br></span>কেউ কি পরাভূত হতে ইচ্ছা করবে?</div>
<div class="v" id="v21"><span class="vn">21</span> <span class="br-p"><br><br></span>এখন মানুষ আলোর দিকে তাকাতে পারে না, <span class="br-p"><br><br></span>যখন তা আসমানে উজ্জ্বল হয়, <span class="br-p"><br><br></span>যখন বায়ু বয়ে তা পরিষ্কার হয়ে যায়।</div>
<div class="v" id="v22"><span class="vn">22</span> <span class="br-p"><br><br></span>উত্তর দিক থেকে সোনালী উজ্জ্বলতা আসে, <span class="br-p"><br><br></span>আল্লাহ্‌র চারদিকে ভয় জাগানো মহিমা দেখা যায়।</div>
<div class="v" id="v23"><span class="vn">23</span> <span class="br-p"><br><br></span>সর্বশক্তিমান! তিনি আমাদের বোধের অগম্য; <span class="br-p"><br><br></span>তিনি পরাক্রমে মহান, <span class="br-p"><br><br></span>তিনি ন্যায়বিচার ও ধার্মিকতার বিরুদ্ধাচরণ করেন না।</div>
<div class="v" id="v24"><span class="vn">24</span> <span class="br-p"><br><br></span>এই কারণ মানুষ তাঁকে ভক্তিপূর্ণ ভয় করে, <span class="br-p"><br><br></span>তিনি বিজ্ঞচিত্তদের মুখাপেক্ষা করেন না।</div>
</div>
<!-- PARSED ABOVE; EDITING MAY BREAK PARSER -->
</body></html>