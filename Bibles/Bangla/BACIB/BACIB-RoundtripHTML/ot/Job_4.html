<html><head>
<meta http-equiv="Content-Type" content="text/html;charset=utf-8" />
<title>Job 4 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> <a href="Job_2.html">2</a> <a href="Job_3.html">3</a> <b>4</b> <a href="Job_5.html">5</a> <a href="Job_6.html">6</a> ... <a href="Job_42.html">42</a> </div><hr>
<h1>Job 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইলীফসের প্রথম কথা: হযরত আইউব গুনাহ্‌ করেছেন</h2><span class="vn">1</span> <span class="br-p"><br><br></span>পরে তৈমনীয় ইলীফস জবাবে বললেন,</div>
<div class="v" id="v2"><span class="vn">2</span> <span class="br-p"><br><br></span>তোমার সঙ্গে কথা বলতে চেষ্টা করলে <span class="br-p"><br><br></span>তুমি কি কাতর হবে? <span class="br-p"><br><br></span>কিন্তু কে কথা না বলে চুপ করে থাকতে পারে?</div>
<div class="v" id="v3"><span class="vn">3</span> <span class="br-p"><br><br></span>দেখ, তুমি অনেককে শিক্ষা দিয়েছ, <span class="br-p"><br><br></span>তুমি দুর্বল হাত সবল করেছ।</div>
<div class="v" id="v4"><span class="vn">4</span> <span class="br-p"><br><br></span>তোমার কথা উচোট খাওয়া লোককে উঠিয়েছে, <span class="br-p"><br><br></span>তুমি দুর্বল হাঁটু সবল করেছ।</div>
<div class="v" id="v5"><span class="vn">5</span> <span class="br-p"><br><br></span>তবু এখন দুঃখ তোমার কাছে আসলে তুমি কাতর হচ্ছো; <span class="br-p"><br><br></span>তা তোমাকে স্পর্শ করলে তুমি হতাশ হচ্ছো।</div>
<div class="v" id="v6"><span class="vn">6</span> <span class="br-p"><br><br></span>তোমার আল্লাহ্‌ ভয় কি তোমার প্রত্যাশা নয়? <span class="br-p"><br><br></span>তোমার পথের সিদ্ধতা কি তোমার আশাভূমি নয়?</div>
<div class="v" id="v7"><span class="vn">7</span> <span class="br-p"><br><br></span>মনে করে দেখ, কে নির্দোষ হয়ে বিনষ্ট হয়েছে? <span class="br-p"><br><br></span>কোথায় সরলাচারীরা উচ্ছিন্ন হয়েছে?</div>
<div class="v" id="v8"><span class="vn">8</span> <span class="br-p"><br><br></span>আমি দেখেছি, যারা অধর্মরূপ চাষ করে, <span class="br-p"><br><br></span>যারা অনিষ্ট বীজ বপন করে, <span class="br-p"><br><br></span>তারা তা-ই কাটে।</div>
<div class="v" id="v9"><span class="vn">9</span> <span class="br-p"><br><br></span>তারা আল্লাহ্‌র ফুৎকারে বিনষ্ট হয়, <span class="br-p"><br><br></span>তাঁর কোপের নিশ্বাসে ধ্বংস হয়ে যায়।</div>
<div class="v" id="v10"><span class="vn">10</span> <span class="br-p"><br><br></span>সিংহের গর্জন ও হিংস্র সিংহের হুঙ্কার রুদ্ধ হয়, <span class="br-p"><br><br></span>যুব সিংহদের দাঁত ভেঙ্গে যায়।</div>
<div class="v" id="v11"><span class="vn">11</span> <span class="br-p"><br><br></span>খাদ্যের অভাবে পশুরাজ প্রাণত্যাগ করে, <span class="br-p"><br><br></span>সিংহীর শাবকরা ছিন্নভিন্ন হয়।</div>
<div class="v" id="v12"><span class="vn">12</span> <span class="br-p"><br><br></span>আমার কাছে একটি কালাম গোপনে পৌঁছল, <span class="br-p"><br><br></span>আমার কর্ণকুহরে তার কিছুটা আওয়াজ এল।</div>
<div class="v" id="v13"><span class="vn">13</span> <span class="br-p"><br><br></span>রাত্রিকালীন স্বপ্নদর্শনে যখন ভাবনা জন্মে, <span class="br-p"><br><br></span>সমস্ত মানুষ যখন ঘুমের গভীরে নিমগ্ন হয়,</div>
<div class="v" id="v14"><span class="vn">14</span> <span class="br-p"><br><br></span>এমন সময়ে আমাতে ত্রাস জন্মাল ও আমি কাঁপতে লাগলাম, <span class="br-p"><br><br></span>এতে আমার সমস্ত অস্থি কেঁপে উঠলো।</div>
<div class="v" id="v15"><span class="vn">15</span> <span class="br-p"><br><br></span>পরে আমার সম্মুখ দিয়ে একটা বাতাস চলে গেল, <span class="br-p"><br><br></span>আমার শরীর রোমাঞ্চিত হল।</div>
<div class="v" id="v16"><span class="vn">16</span> <span class="br-p"><br><br></span>তা দাঁড়িয়ে থাকলো, <span class="br-p"><br><br></span>কিন্তু আমি তার আকৃতি নির্ণয় করতে পারলাম না; <span class="br-p"><br><br></span>একটি মূর্তি আমার দৃষ্টিগোচর হল, <span class="br-p"><br><br></span>আমি মৃদু স্বর ও এই বাণী শুনলাম;</div>
<div class="v" id="v17"><span class="vn">17</span> <span class="br-p"><br><br></span>“আল্লাহ্‌র সম্মুখে কোন মানুষ কি ধার্মিক হতে পারে? <span class="br-p"><br><br></span>নিজের নির্মাতার চেয়ে মানুষ কি খাঁটি হতে পারে?</div>
<div class="v" id="v18"><span class="vn">18</span> <span class="br-p"><br><br></span>দেখ, তিনি নিজের গোলামদেরকেও বিশ্বাস করেন না, <span class="br-p"><br><br></span>তাঁর ফেরেশতাদের মধ্যেও ত্রুটির দোষারোপ করেন।</div>
<div class="v" id="v19"><span class="vn">19</span> <span class="br-p"><br><br></span>তবে যারা মাটির গৃহে বাস করে, <span class="br-p"><br><br></span>যাদের গৃহের ভিত্তিমূল ধূলিতে স্থাপিত, <span class="br-p"><br><br></span>যারা কীটের মত মর্দিত হয় তারা কি? <span class="br-p"><br><br></span>তারা প্রভাত ও সন্ধ্যাবেলার মধ্যে চূর্ণ হয়;</div>
<div class="v" id="v20"><span class="vn">20</span> <span class="br-p"><br><br></span>তারা চিরতরে বিনষ্ট হয়, <span class="br-p"><br><br></span>কেউ চিন্তা করে না।</div>
<div class="v" id="v21"><span class="vn">21</span> <span class="br-p"><br><br></span>তাদের অন্তরের দড়ি কি খোলা যায় না? <span class="br-p"><br><br></span>তারা জ্ঞানহীন অবস্থায় ইন্তেকাল করে।”</div>
</div>
<!-- PARSED ABOVE; EDITING MAY BREAK PARSER -->
</body></html>