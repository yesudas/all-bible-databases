<html><head>
<meta http-equiv="Content-Type" content="text/html;charset=utf-8" />
<title>Job 40 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 40);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_38.html">38</a> <a href="Job_39.html">39</a> <b>40</b> <a href="Job_41.html">41</a> <a href="Job_42.html">42</a> </div><hr>
<h1>Job 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>মাবুদ আইউবকে আরও বললেন,</div>
<div class="v" id="v2"><span class="vn">2</span> <span class="br-p"><br><br></span>সর্বশক্তিমানের সঙ্গে যে ঝগড়া করছে সে কি তাঁকে সংশোধন করবে? <span class="br-p"><br><br></span>আল্লাহ্‌র সঙ্গে বিতর্ককারী এর উত্তর দিক।</div>
<div class="v" id="v3"><h2>মাবুদের প্রতি হযরত আইউবের কথা</h2><span class="vn">3</span> <span class="br-p"><br><br></span>তখন আইউব জবাবে মাবুদকে বললেন,</div>
<div class="v" id="v4"><span class="vn">4</span> <span class="br-p"><br><br></span>দেখ, আমি অযোগ্য; তোমাকে কি জবাব দেব? <span class="br-p"><br><br></span>আমি নিজের মুখে হাত দিই।</div>
<div class="v" id="v5"><span class="vn">5</span> <span class="br-p"><br><br></span>আমি একবার কথা বলেছি, আর জবাব দেব না; <span class="br-p"><br><br></span>দুই বার বলেছি, পুনর্বার বলবো না।</div>
<div class="v" id="v6"><h2>হযরত আইয়ুুবের প্রতি মাবুদের আহ্বান</h2><span class="vn">6</span> <span class="br-p"><br><br></span>মাবুদ ঘূর্ণিবাতাসের মধ্য থেকে আইউবকে আরও বললেন,</div>
<div class="v" id="v7"><span class="vn">7</span> <span class="br-p"><br><br></span>তুমি এখন বীরের মত কোমরবন্ধনী পর; <span class="br-p"><br><br></span>আমি তোমাকে জিজ্ঞাসা করি, তুমি বুঝিয়ে দাও।</div>
<div class="v" id="v8"><span class="vn">8</span> <span class="br-p"><br><br></span>তুমি কি সত্যিই আমার বিচার অগ্রাহ্য করবে? <span class="br-p"><br><br></span>নিজে ধার্মিক হবার জন্য আমাকে দোষী করবে?</div>
<div class="v" id="v9"><span class="vn">9</span> <span class="br-p"><br><br></span>তোমার কি আল্লাহ্‌র মত বাহু আছে? <span class="br-p"><br><br></span>তুমি কি তাঁর মত বজ্রনাদ করতে পার?</div>
<div class="v" id="v10"><span class="vn">10</span> <span class="br-p"><br><br></span>তবে প্রাধান্যে ও মহত্বে বিভূষিত হও, <span class="br-p"><br><br></span>গৌরব ও মহিমা পরিধান কর।</div>
<div class="v" id="v11"><span class="vn">11</span> <span class="br-p"><br><br></span>তোমার ভীষণ গজব ঢেলে দাও, <span class="br-p"><br><br></span>প্রত্যেক অহঙ্কারীকে দেখামাত্র নত কর;</div>
<div class="v" id="v12"><span class="vn">12</span> <span class="br-p"><br><br></span>দেখামাত্র তার অহঙ্কার খর্ব কর, <span class="br-p"><br><br></span>দুষ্টদেরকে স্ব স্ব স্থানে দলিত কর;</div>
<div class="v" id="v13"><span class="vn">13</span> <span class="br-p"><br><br></span>তাদেরকে একসঙ্গে ধূলিতে আচ্ছন্ন কর, <span class="br-p"><br><br></span>গুপ্ত স্থানে তাদের মুখ বন্ধ কর।</div>
<div class="v" id="v14"><span class="vn">14</span> <span class="br-p"><br><br></span>তখন আমিও তোমার এই প্রশংসা করবো, <span class="br-p"><br><br></span>তোমার ডান হাত তোমাকে বিজয়ী করতে পারে।</div>
<div class="v" id="v15"><span class="vn">15</span> <span class="br-p"><br><br></span>বহেমোৎকে দেখ, আমি তোমার সঙ্গে তাকেও নির্মাণ করেছি; <span class="br-p"><br><br></span>সে গরুর মতই ঘাস খায়।</div>
<div class="v" id="v16"><span class="vn">16</span> <span class="br-p"><br><br></span>দেখ, তার কোমরে তার বল, <span class="br-p"><br><br></span>উদরস্থ পেশীতে তার সামর্থ।</div>
<div class="v" id="v17"><span class="vn">17</span> <span class="br-p"><br><br></span>সে এরস গাছের মত লেজ নাড়ে, <span class="br-p"><br><br></span>তার ঊরুদ্বয়ের শিরাগুলো জোড়া।</div>
<div class="v" id="v18"><span class="vn">18</span> <span class="br-p"><br><br></span>তার অস্থিগুলো ব্রোঞ্জের নলের মত, <span class="br-p"><br><br></span>তার পাঁজর লোহার অর্গলবৎ;</div>
<div class="v" id="v19"><span class="vn">19</span> <span class="br-p"><br><br></span>আল্লাহ্‌র কাজের মধ্যে সে অগ্রগণ্য; <span class="br-p"><br><br></span>তবুও তার নির্মাতা তলোয়ার নিয়ে তার কাছে যান।</div>
<div class="v" id="v20"><span class="vn">20</span> <span class="br-p"><br><br></span>পর্বতমালা তার খাদ্য যোগায়; <span class="br-p"><br><br></span>সমস্ত বন্য পশুও সেই স্থানে ক্রীড়া করে।</div>
<div class="v" id="v21"><span class="vn">21</span> <span class="br-p"><br><br></span>সে শয়ন করে পদ্মবনে, <span class="br-p"><br><br></span>নল-বনের অন্তরালে, জলাভূমিতে।</div>
<div class="v" id="v22"><span class="vn">22</span> <span class="br-p"><br><br></span>পদ্ম গাছ তার নিচে তাকে আচ্ছাদন করে, <span class="br-p"><br><br></span>উপত্যকার বাইশি গাছ তার চারদিকে থাকে।</div>
<div class="v" id="v23"><span class="vn">23</span> <span class="br-p"><br><br></span>দেখ, নদী উত্তাল হলে সে ভয় করে না, <span class="br-p"><br><br></span>জর্ডান ছাপিয়ে তার মুখে এসে পড়লেও সে সুস্থির থাকে।</div>
<div class="v" id="v24"><span class="vn">24</span> <span class="br-p"><br><br></span>সে সজাগ থাকলে কে তাকে ধরতে পারে? <span class="br-p"><br><br></span>দড়ি দিয়ে কে তার নাসিকা ফুঁড়তে পারে?</div>
</div>
<!-- PARSED ABOVE; EDITING MAY BREAK PARSER -->
</body></html>