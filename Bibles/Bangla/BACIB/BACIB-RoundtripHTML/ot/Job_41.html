<html><head>
<meta http-equiv="Content-Type" content="text/html;charset=utf-8" />
<title>Job 41 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 41);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_39.html">39</a> <a href="Job_40.html">40</a> <b>41</b> <a href="Job_42.html">42</a> </div><hr>
<h1>Job 41</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তুমি কি বড়শীতে লিবিয়াথনকে তুলতে পার? <span class="br-p"><br><br></span>দড়ি দিয়ে তার জিহ্বা বাঁধতে পার?</div>
<div class="v" id="v2"><span class="vn">2</span> <span class="br-p"><br><br></span>নলকাঠি দিয়ে কি তার নাক কি ফুঁড়তে পার? <span class="br-p"><br><br></span>বর্শা দিয়ে তার হনূ কি বিঁধতে পার?</div>
<div class="v" id="v3"><span class="vn">3</span> <span class="br-p"><br><br></span>সে কি তোমার কাছে বহু ফরিয়াদ করবে, <span class="br-p"><br><br></span>বা তোমাকে কোমল কথা বলবে?</div>
<div class="v" id="v4"><span class="vn">4</span> <span class="br-p"><br><br></span>সে কি তোমার সঙ্গে চুক্তি করবে? <span class="br-p"><br><br></span>তুমি কি তাকে নিয়ে চিরদিনের জন্য গোলাম করবে?</div>
<div class="v" id="v5"><span class="vn">5</span> <span class="br-p"><br><br></span>পাখির সঙ্গে যেমন খেলা করে, <span class="br-p"><br><br></span>তেমনি কি তার সঙ্গে খেলা করবে? <span class="br-p"><br><br></span>তোমার যুবতীদের জন্য কি তাকে বেঁধে রাখবে?</div>
<div class="v" id="v6"><span class="vn">6</span> <span class="br-p"><br><br></span>জেলের-দল কি তাকে দিয়ে ব্যবসা করবে? <span class="br-p"><br><br></span>অংশ অংশ করে কি বণিকদেরকে দেবে?</div>
<div class="v" id="v7"><span class="vn">7</span> <span class="br-p"><br><br></span>তুমি কি তার চামড়া লোহার ফলা দিয়ে, <span class="br-p"><br><br></span>তার মাথা ধীবরের টেঁটা দিয়ে বিঁধতে পার?</div>
<div class="v" id="v8"><span class="vn">8</span> <span class="br-p"><br><br></span>তোমার হাত তার উপরে রাখ; <span class="br-p"><br><br></span>যুদ্ধ স্মরণ কর, আর সেরকম করো না।</div>
<div class="v" id="v9"><span class="vn">9</span> <span class="br-p"><br><br></span>দেখ, তাকে ধরবার প্রত্যাশা মিথ্যা; <span class="br-p"><br><br></span>তাকে দেখামাত্র লোকে কি পড়ে যায় না?</div>
<div class="v" id="v10"><span class="vn">10</span> <span class="br-p"><br><br></span>তাকে জাগাবে, এমন সাহসী কেউ নেই; <span class="br-p"><br><br></span>তবে আমার সাক্ষাতে কে দাঁড়াতে পারে?</div>
<div class="v" id="v11"><span class="vn">11</span> <span class="br-p"><br><br></span>কে আগে আমার উপকার করেছে যে, আমি তার প্রত্যুপকার করবো? <span class="br-p"><br><br></span>সমস্ত আসমানের নিচে সকলই আমার।</div>
<div class="v" id="v12"><span class="vn">12</span> <span class="br-p"><br><br></span>তার অঙ্গের সম্বন্ধে আমি নীরব থাকব না, <span class="br-p"><br><br></span>তার বিপুল বল ও শরীরের সৌষ্ঠবের কথা বলবো।</div>
<div class="v" id="v13"><span class="vn">13</span> <span class="br-p"><br><br></span>তার বর্ম কে খুলে দিতে পারে? <span class="br-p"><br><br></span>তার দন্তশ্রেণীদ্বয়ের মধ্যে কে যেতে পারে?</div>
<div class="v" id="v14"><span class="vn">14</span> <span class="br-p"><br><br></span>তার মুখের কবাট কে খুলতে পারে? <span class="br-p"><br><br></span>তার দন্তাবলীর চারদিকে ত্রাস থাকে।</div>
<div class="v" id="v15"><span class="vn">15</span> <span class="br-p"><br><br></span>তার মেরুদণ্ড ফলকশ্রেণীর মত শোভা পায়, <span class="br-p"><br><br></span>তা সীলমোহরের মত দৃঢ়ভাবে বন্ধ।</div>
<div class="v" id="v16"><span class="vn">16</span> <span class="br-p"><br><br></span>সেসব পরস্পর এমন সংলগ্ন যে, <span class="br-p"><br><br></span>তার অন্তরালে বায়ু প্রবেশ করতে পারে না।</div>
<div class="v" id="v17"><span class="vn">17</span> <span class="br-p"><br><br></span>সেসব পরস্পর সংযুক্ত, সেগুলো একত্র সংলগ্ন, <span class="br-p"><br><br></span>কিছুতেই আলাদা করা যায় না।</div>
<div class="v" id="v18"><span class="vn">18</span> <span class="br-p"><br><br></span>তার হাঁচিতে আলো ছুটে বের হয়; <span class="br-p"><br><br></span>তার নয়ন প্রভাতের সূর্যরশ্মির মত।</div>
<div class="v" id="v19"><span class="vn">19</span> <span class="br-p"><br><br></span>তার মুখ থেকে জ্বলন্ত মশাল বের হয়, <span class="br-p"><br><br></span>আগুনের ফুল্‌কি উৎপন্ন হয়।</div>
<div class="v" id="v20"><span class="vn">20</span> <span class="br-p"><br><br></span>তার নাসারন্ধ্র থেকে ধোঁয়া বের হয়, <span class="br-p"><br><br></span>যেমন ফুটন্ত পাত্র ও নল-খাগড়ার ধোঁয়া।</div>
<div class="v" id="v21"><span class="vn">21</span> <span class="br-p"><br><br></span>তার নিশ্বাসে অঙ্গার জ্বলে উঠে, <span class="br-p"><br><br></span>তার মুখ থেকে আগুনের শিখা বের হয়।</div>
<div class="v" id="v22"><span class="vn">22</span> <span class="br-p"><br><br></span>তার গ্রীবায় বল অবস্থিতি করে, <span class="br-p"><br><br></span>তার সম্মুখে ত্রাস নৃত্য করে।</div>
<div class="v" id="v23"><span class="vn">23</span> <span class="br-p"><br><br></span>তার মাংসের ভাঁজ পরস্পর সংযুক্ত; <span class="br-p"><br><br></span>তা তার উপরে দৃঢ়ীভূত, সরতে পারে না।</div>
<div class="v" id="v24"><span class="vn">24</span> <span class="br-p"><br><br></span>তার হৃৎপিণ্ড পাথরের মত দৃঢ়, <span class="br-p"><br><br></span>যাঁতার নিচের পাটের মত দৃঢ়।</div>
<div class="v" id="v25"><span class="vn">25</span> <span class="br-p"><br><br></span>সে উঠলে বলবানেরাও উদ্বিগ্ন হয়, <span class="br-p"><br><br></span>ভষীণ ভয়ে হতবুদ্ধি হয়ে পড়ে।</div>
<div class="v" id="v26"><span class="vn">26</span> <span class="br-p"><br><br></span>তলোয়ার দিয়ে তাকে আক্রমণ করলে কিছু হবে না, <span class="br-p"><br><br></span>বর্শা, তীর ও বল্লম বিফল হয়।</div>
<div class="v" id="v27"><span class="vn">27</span> <span class="br-p"><br><br></span>সে লোহাকে নাড়ার মত, <span class="br-p"><br><br></span>পিত্তলকে পচা কাঠের মত জ্ঞান করে।</div>
<div class="v" id="v28"><span class="vn">28</span> <span class="br-p"><br><br></span>ধনুর্বাণ তাকে তাড়াতে পারে না, <span class="br-p"><br><br></span>ফিঙ্গার পাথর তার কাছে যেন তুষ।</div>
<div class="v" id="v29"><span class="vn">29</span> <span class="br-p"><br><br></span>সে গদাকে এক টুকরা খড়ের মতই মনে করে, <span class="br-p"><br><br></span>বর্শার শব্দে সে হাসে।</div>
<div class="v" id="v30"><span class="vn">30</span> <span class="br-p"><br><br></span>তার তলদেশ শাণিত খোলার মত, <span class="br-p"><br><br></span>সে কাদার উপর দিয়ে কাঁটার মই চালায়।</div>
<div class="v" id="v31"><span class="vn">31</span> <span class="br-p"><br><br></span>সে অগাধ পানিকে পাত্রের পানির মত ফোটায়। <span class="br-p"><br><br></span>সে সমুদ্রকে মলমের মত করে।</div>
<div class="v" id="v32"><span class="vn">32</span> <span class="br-p"><br><br></span>তার পিছনে পথ চক্‌মক করে, <span class="br-p"><br><br></span>জলধির পাকা চুলের মত মনে হয়।</div>
<div class="v" id="v33"><span class="vn">33</span> <span class="br-p"><br><br></span>দুনিয়াতে তার মত কিছুই নেই; <span class="br-p"><br><br></span>তাকে নির্ভীক করে নির্মাণ করা হয়েছে।</div>
<div class="v" id="v34"><span class="vn">34</span> <span class="br-p"><br><br></span>সে যাবতীয় উচ্চবস্তু দর্শন করে, <span class="br-p"><br><br></span>যাবতীয় গর্বিত-সন্তানের বাদশাহ্‌ হয়।</div>
</div>
<!-- PARSED ABOVE; EDITING MAY BREAK PARSER -->
</body></html>