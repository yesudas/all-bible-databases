<html><head>
<meta http-equiv="Content-Type" content="text/html;charset=utf-8" />
<title>Job 42 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 42);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_40.html">40</a> <a href="Job_41.html">41</a> <b>42</b> </div><hr>
<h1>Job 42</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত আইউবের উক্তি ও সন্তুষ্টি প্রকাশ</h2><span class="vn">1</span> <span class="br-p"><br><br></span>পরে আইউব মাবুদকে জবাবে বললেন,</div>
<div class="v" id="v2"><span class="vn">2</span> <span class="br-p"><br><br></span>আমি জানি, তুমি সবই করতে পার; <span class="br-p"><br><br></span>কোন সঙ্কল্প সাধন তোমার অসাধ্য নয়।</div>
<div class="v" id="v3"><span class="vn">3</span> <span class="br-p"><br><br></span>এ কে যে জ্ঞান বিনা মন্ত্রণাকে গুপ্ত রাখে? <span class="br-p"><br><br></span>সত্যি আমি তা-ই বলেছি, যা বুঝি নি, <span class="br-p"><br><br></span>যা আমার পক্ষে অদ্ভুত, আমার অজ্ঞাত।</div>
<div class="v" id="v4"><span class="vn">4</span> <span class="br-p"><br><br></span>আরজ করি, নিবেদন শোন, আমি কিছু বলি; <span class="br-p"><br><br></span>আমি তোমাকে জিজ্ঞাসা করি, তুমি বুঝিয়ে দাও।</div>
<div class="v" id="v5"><span class="vn">5</span> <span class="br-p"><br><br></span>আগে তোমার বিষয় শুনেছিলাম, <span class="br-p"><br><br></span>কিন্তু সম্প্রতি আমার চোখ তোমাকে দেখল।</div>
<div class="v" id="v6"><span class="vn">6</span> <span class="br-p"><br><br></span>এজন্য আমি নিজেকে ঘৃণা করছি, <span class="br-p"><br><br></span>ধুলায় ও ভস্মে বসে তওবা করছি।</div>
<div class="v" id="v7"><h2>হযরত আইউবের বন্ধুদের বিরুদ্ধে মাবুদের কথা</h2><span class="vn">7</span> <span class="br-p"><br><br></span>আইউবকে এসব বলবার পর মাবুদ তৈমনীয় ইলীফসকে বললেন, তোমার ও তোমার দুই বন্ধুর প্রতি আমার ক্রোধের আগুন জ্বলে উঠেছে, কারণ আমার গোলাম আইউব যেমন বলেছে, তোমরা আমার বিষয়ে তেমন যথার্থ কথা বল নি।</div>
<div class="v" id="v8"><span class="vn">8</span> অতএব তোমরা সাতটি ষাঁড় ও সাতটি ভেড়া নিয়ে আমার গোলাম আইউবের কাছে গিয়ে নিজেদের জন্য পোড়ানো-কোরবানী দাও। আর আমার গোলাম আইউব তোমাদের জন্য মুনাজাত করবে; কারণ আমি তাকে গ্রাহ্য করবো; নতুবা আমি তোমাদেরকে তোমাদের মূর্খতানুযায়ী প্রতিফল দেব; কেননা আমার গোলাম আইউবের মত তোমরা আমার বিষয়ে যথার্থ কথা বল নি।</div>
<div class="v" id="v9"><span class="vn">9</span> তখন তৈমনীয় ইলীফস, শূহীয় বিলদ্‌দ ও নামাথীয় সোফর গিয়ে মাবুদের কথা অনুসারে কাজ করলেন; আর মাবুদ আইউবকে গ্রাহ্য করলেন।</div>
<div class="v" id="v10"><h2>হযরত আইউবের দুর্দশার মোচন ও দ্বিগুণ ফিরে পাওয়া</h2><span class="vn">10</span> <span class="br-p"><br><br></span>পরে আইউব তাঁর বন্ধুদের জন্য মুনাজাত করলে মাবুদ তার দুর্দশার পরিবর্তন করলেন; বস্তুত মাবুদ আইউবকে আগের সম্পদের দ্বিগুণ সম্পদ দিলেন।</div>
<div class="v" id="v11"><span class="vn">11</span> পরে আইউবের ভাই ও বোনেরা সকলে এবং পূর্বপরিচিত লোকেরা সকলে তাঁর কাছে এসে তাঁর বাড়িতে তাঁর সঙ্গে ভোজন করলো ও তাঁর জন্য দুঃখ প্রকাশ করলো এবং মাবুদ কর্তৃক ঘটিত সমস্ত বিপদের বিষয়ে তাঁকে সান্ত্বনা দিল, আর প্রত্যেকে তাঁকে এক এক খণ্ড কসীতা মুদ্রা ও এক একটি সোনার আংটি দিল।</div>
<div class="v" id="v12"><span class="vn">12</span> আর মাবুদ আইউবের প্রথম অবস্থা থেকে শেষ অবস্থা বেশি দোয়াযুক্ত করলেন; তাঁর চৌদ্দ হাজার ভেড়া, ছয় হাজার উট, এক হাজার জোড়া বলদ ও এক হাজার গাধী হল।</div>
<div class="v" id="v13"><span class="vn">13</span> আর তাঁর সাত পুত্র ও তিন কন্যা জন্মগ্রহণ করলো।</div>
<div class="v" id="v14"><span class="vn">14</span> তিনি জ্যেষ্ঠা কন্যার নাম যিমীমা, দ্বিতীয়ার নাম কৎসীয়া ও তৃতীয়ার নাম কেরণহপ্পূক রাখলেন।</div>
<div class="v" id="v15"><span class="vn">15</span> আইউবের কন্যাদের মত রূপবতী যুবতী কোথাও খুঁজে পাওয়া যেত না এবং তাদের পিতা তাদের ভাইদের সঙ্গে তাদেরকে উত্তরাধিকার দিলেন।</div>
<div class="v" id="v16"><span class="vn">16</span> পরে আইউব আর একশত চল্লিশ বছর জীবিত থেকে তাঁর পুত্র পৌত্রাদি চার পুরুষ পর্যন্ত দেখলেন।</div>
<div class="v" id="v17"><span class="vn">17</span> শেষে আইউব বৃদ্ধ ও পূর্ণায়ু হয়ে ইন্তেকাল করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>