<html><head>
<meta http-equiv="Content-Type" content="text/html;charset=utf-8" />
<title>Job 5 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_3.html">3</a> <a href="Job_4.html">4</a> <b>5</b> <a href="Job_6.html">6</a> <a href="Job_7.html">7</a> ... <a href="Job_42.html">42</a> </div><hr>
<h1>Job 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তুমি ডাক দেখি, কেউ কি তোমাকে উত্তর দেবে? <span class="br-p"><br><br></span>পবিত্রগণের মধ্যে তুমি কার আশ্রয় নেবে?</div>
<div class="v" id="v2"><span class="vn">2</span> <span class="br-p"><br><br></span>কারণ মনস্তাপ অজ্ঞানকে নষ্ট করে, <span class="br-p"><br><br></span>ঈর্ষা নির্বোধকে বিনাশ করে।</div>
<div class="v" id="v3"><span class="vn">3</span> <span class="br-p"><br><br></span>আমি অজ্ঞানকে বদ্ধমূল দেখেছিলাম। <span class="br-p"><br><br></span>তৎক্ষণাৎ তার বাড়িকে বদদোয়া দিয়েছিলাম।</div>
<div class="v" id="v4"><span class="vn">4</span> <span class="br-p"><br><br></span>তার সন্তানদের কোন নিরাপত্তা নেই, <span class="br-p"><br><br></span>তারা নগর-দ্বারে চূর্ণ হয়, <span class="br-p"><br><br></span>উদ্ধারকারী কেউ নেই।</div>
<div class="v" id="v5"><span class="vn">5</span> <span class="br-p"><br><br></span>ক্ষুধিত লোক তার শস্য খেয়ে ফেলে, <span class="br-p"><br><br></span>কাঁটার বেড়া ভেঙে তা হরণ করে, <span class="br-p"><br><br></span>ফাঁদ তার সম্পত্তি গ্রাস করে।</div>
<div class="v" id="v6"><span class="vn">6</span> <span class="br-p"><br><br></span>কারণ ধূলি থেকে কষ্ট উৎপন্ন হয় না। <span class="br-p"><br><br></span>মাটি থেকে সমস্যা জন্মে না;</div>
<div class="v" id="v7"><span class="vn">7</span> <span class="br-p"><br><br></span>কিন্তু আগুনের স্ফুলিঙ্গ যেমন উপরে উঠে, <span class="br-p"><br><br></span>তেমনি মানুষ সমস্যার জন্য জন্মে।</div>
<div class="v" id="v8"><span class="vn">8</span> <span class="br-p"><br><br></span>কিন্তু আমি তো মাবুদের খোঁজ করতাম, <span class="br-p"><br><br></span>আমার নিবেদন আল্লাহ্‌র কাছে তুলে ধরতাম।</div>
<div class="v" id="v9"><span class="vn">9</span> <span class="br-p"><br><br></span>তিনি মহৎ মহৎ কাজ করেন, যার সন্ধান করা যায় না, <span class="br-p"><br><br></span>অলৌকিক কাজ করেন, যার সংখ্যা গণনা করে শেষ করা যায় না।</div>
<div class="v" id="v10"><span class="vn">10</span> <span class="br-p"><br><br></span>তিনি ভূতলে বৃষ্টি প্রদান করেন, <span class="br-p"><br><br></span>তিনি জনপদের উপরে পানি বহান।</div>
<div class="v" id="v11"><span class="vn">11</span> <span class="br-p"><br><br></span>তিনি নিচু অবস্থার লোকদেরকে উঁচু করেন, <span class="br-p"><br><br></span>যারা শোকার্ত তাদের তিনি নিরাপদে রাখেন।</div>
<div class="v" id="v12"><span class="vn">12</span> <span class="br-p"><br><br></span>তিনি ধূর্তদের কল্পনা ব্যর্থ করেন, <span class="br-p"><br><br></span>তাদের হাত সঙ্কল্প সাধন করতে পারে না।</div>
<div class="v" id="v13"><span class="vn">13</span> <span class="br-p"><br><br></span>তিনি জ্ঞানীদেরকে তাদের ধূর্ততায় ধরেন, <span class="br-p"><br><br></span>কুটিলমনাদের মন্ত্রণা শীঘ্র বিফল হয়ে পড়ে।</div>
<div class="v" id="v14"><span class="vn">14</span> <span class="br-p"><br><br></span>তারা দিনের বেলায় যেন অন্ধকারে ভ্রমণ করে, <span class="br-p"><br><br></span>মধ্যাহ্নে রাতের বেলার মত হাত্‌ড়ে বেড়ায়।</div>
<div class="v" id="v15"><span class="vn">15</span> <span class="br-p"><br><br></span>কিন্তু তিনি তলোয়ার থেকে, ওদের কবল থেকে, <span class="br-p"><br><br></span>পরাক্রমীদের হাত থেকে, দরিদ্রকে নিস্তার করেন।</div>
<div class="v" id="v16"><span class="vn">16</span> <span class="br-p"><br><br></span>এই কারণ দীনহীন আশাযুক্ত হয়, <span class="br-p"><br><br></span>আর অধর্ম নিজের মুখ বন্ধ করে।</div>
<div class="v" id="v17"><span class="vn">17</span> <span class="br-p"><br><br></span>দেখ, সুখী সেই ব্যক্তি, যাকে আল্লাহ্‌ অনুযোগ করেন, <span class="br-p"><br><br></span>অতএব তুমি সর্বশক্তিমানের দেওয়া শাস্তি তুচ্ছ করো না।</div>
<div class="v" id="v18"><span class="vn">18</span> <span class="br-p"><br><br></span>কেননা তিনি ক্ষত করেন, আবার তিনিই বেঁধে দেন, <span class="br-p"><br><br></span>তিনি আঘাত করেন, কিন্তু তাঁরই হাত সুস্থতা দান করে।</div>
<div class="v" id="v19"><span class="vn">19</span> <span class="br-p"><br><br></span>তিনি ছয় সঙ্কট থেকে তোমাকে উদ্ধার করবেন, <span class="br-p"><br><br></span>সপ্ত সঙ্কটে কোন বিপদ তোমাকে স্পর্শ করবে না।</div>
<div class="v" id="v20"><span class="vn">20</span> <span class="br-p"><br><br></span>তিনি তোমাকে দুর্ভিক্ষের সময়ে মৃত্যু থেকে, <span class="br-p"><br><br></span>যুদ্ধের সময়ে তলোয়ারের আঘাত থেকে মুক্ত করবেন।</div>
<div class="v" id="v21"><span class="vn">21</span> <span class="br-p"><br><br></span>জিহ্বার কশাঘাত থেকে তুমি গুপ্ত থাকবে, <span class="br-p"><br><br></span>বিনাশ আসলে তোমার শঙ্কা হবে না।</div>
<div class="v" id="v22"><span class="vn">22</span> <span class="br-p"><br><br></span>বিনাশ ও দুর্ভিক্ষের সময় তুমি হাসবে, <span class="br-p"><br><br></span>বন্যপশুদের থেকে তোমার শঙ্কা হবে না।</div>
<div class="v" id="v23"><span class="vn">23</span> <span class="br-p"><br><br></span>কারণ মাঠের পাথরের সঙ্গে তোমার সন্ধি হবে, <span class="br-p"><br><br></span>মাঠের সমস্ত পশু তোমার সঙ্গে শান্তিতে থাকবে।</div>
<div class="v" id="v24"><span class="vn">24</span> <span class="br-p"><br><br></span>আর তুমি জানবে, তোমার তাঁবু শান্তিযুক্ত, <span class="br-p"><br><br></span>তুমি তোমার নিবাসে খোঁজ করলে দেখবে, কিছুই হারায় নি।</div>
<div class="v" id="v25"><span class="vn">25</span> <span class="br-p"><br><br></span>তুমি জানবে, তোমার বংশ বহু সংখ্যক হবে, <span class="br-p"><br><br></span>তোমার সন্তান-সন্ততি ভূমির ঘাসের মত হবে।</div>
<div class="v" id="v26"><span class="vn">26</span> <span class="br-p"><br><br></span>যেমন যথাসময়ে শস্যের আটি তুলে নেওয়া যায়, <span class="br-p"><br><br></span>তেমনি তুমি সমপূর্ণ আয়ু পেয়ে কবর পাবে।</div>
<div class="v" id="v27"><span class="vn">27</span> <span class="br-p"><br><br></span>দেখ, আমরা অনুসন্ধান করেছি; এটা নিশ্চিত। <span class="br-p"><br><br></span>তুমি এই কথা শুন, নিজের জন্য জেনে রাখ।</div>
</div>
<!-- PARSED ABOVE; EDITING MAY BREAK PARSER -->
</body></html>