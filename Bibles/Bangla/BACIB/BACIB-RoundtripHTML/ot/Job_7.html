<html><head>
<meta http-equiv="Content-Type" content="text/html;charset=utf-8" />
<title>Job 7 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 7);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_5.html">5</a> <a href="Job_6.html">6</a> <b>7</b> <a href="Job_8.html">8</a> <a href="Job_9.html">9</a> ... <a href="Job_42.html">42</a> </div><hr>
<h1>Job 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আমার যাতনার অন্ত নেই</h2><span class="vn">1</span> <span class="br-p"><br><br></span>দুনিয়াতে কি মানুষকে কঠিন পরিশ্রম করতে হয় না? <span class="br-p"><br><br></span>তার দিনগুলো কি বেতনজীবীর দিনের মত নয়?</div>
<div class="v" id="v2"><span class="vn">2</span> <span class="br-p"><br><br></span>গোলাম যেমন ছায়ার আকাঙ্খা করে, <span class="br-p"><br><br></span>বেতনজীবী যেমন নিজের বেতনের অপেক্ষা করে;</div>
<div class="v" id="v3"><span class="vn">3</span> <span class="br-p"><br><br></span>তেমনি মাসের পর মাস শূন্যতাই আমার উত্তরাধিকার; <span class="br-p"><br><br></span>কষ্টকর সমস্ত রাত আমার জন্য নিরূপিত।</div>
<div class="v" id="v4"><span class="vn">4</span> <span class="br-p"><br><br></span>শয়নকালে আমি বলি, কখন উঠবো? <span class="br-p"><br><br></span>কিন্তু রাত দীর্ঘ হয়ে পড়ে, <span class="br-p"><br><br></span>প্রভাত পর্যন্ত আমি কেবল ছট্‌ফট্‌ করতে থাকি।</div>
<div class="v" id="v5"><span class="vn">5</span> <span class="br-p"><br><br></span>কীট ও মাটির ঢেলা আমার মাংসের আচ্ছাদন; <span class="br-p"><br><br></span>আমার চামড়া ফেটে গেছে ও পূঁজ পড়ছে।</div>
<div class="v" id="v6"><span class="vn">6</span> <span class="br-p"><br><br></span>তন্তুবায়ের মাকুর চেয়ে আমার আয়ু দ্রুতগামী, <span class="br-p"><br><br></span>তা আশাবিহীন হয়ে সমাপ্ত হয়।</div>
<div class="v" id="v7"><span class="vn">7</span> <span class="br-p"><br><br></span>স্মরণ কর, আমার জীবন শ্বাসমাত্র, <span class="br-p"><br><br></span>আমার চোখ আর মঙ্গল দেখতে পাবে না;</div>
<div class="v" id="v8"><span class="vn">8</span> <span class="br-p"><br><br></span>আমার দর্শনকারীর চোখ আর আমাকে দেখবে না; <span class="br-p"><br><br></span>আমার প্রতি যখন তোমার দৃষ্টি পড়বে, <span class="br-p"><br><br></span>আমি আর তখন থাকব না।</div>
<div class="v" id="v9"><span class="vn">9</span> <span class="br-p"><br><br></span>মেঘ যেমন ক্ষয় পেয়ে অন্তর্হিত হয়, <span class="br-p"><br><br></span>তেমনি যে পাতালে নামে, সে আর উঠবে না।</div>
<div class="v" id="v10"><span class="vn">10</span> <span class="br-p"><br><br></span>সে নিজের বাড়িতে আর ফিরে আসবে না, <span class="br-p"><br><br></span>তার স্থান আর তাকে চিনবে না।</div>
<div class="v" id="v11"><span class="vn">11</span> <span class="br-p"><br><br></span>অতএব আমি আর মুখ বুঁজে থাকব না, <span class="br-p"><br><br></span>আমি রূহের উদ্বেগে কথা বলবো, <span class="br-p"><br><br></span>প্রাণের তিক্ততায় মাতম করবো।</div>
<div class="v" id="v12"><span class="vn">12</span> <span class="br-p"><br><br></span>আমি কি সমুদ্র না তিমি যে, <span class="br-p"><br><br></span>আমার উপরে তুমি প্রহরী রাখছ?</div>
<div class="v" id="v13"><span class="vn">13</span> <span class="br-p"><br><br></span>আমি যখন বলি, আমার পালঙ্ক আমাকে সান্ত্বনা দেবে, <span class="br-p"><br><br></span>আমার বিছানা দুঃখের উপশম করবে;</div>
<div class="v" id="v14"><span class="vn">14</span> <span class="br-p"><br><br></span>তখন তুমি নানা স্বপ্নে আমাকে উদ্বিগ্ন কর, <span class="br-p"><br><br></span>নানা দর্শনে আমাকে ত্রাসযুক্ত কর।</div>
<div class="v" id="v15"><span class="vn">15</span> <span class="br-p"><br><br></span>তাতে আমার প্রাণ শ্বাসরোধ চায়, <span class="br-p"><br><br></span>আমার কংকাল শরীর বেঁচে থাকার চেয়ে মরণ চায়।</div>
<div class="v" id="v16"><span class="vn">16</span> <span class="br-p"><br><br></span>আমার প্রাণকে আমি ঘৃণা করি, <span class="br-p"><br><br></span>আমি চিরকাল বেঁচে থাকতে চাই না; <span class="br-p"><br><br></span>আমাকে ছাড়, কেননা আমার আয়ু নিশ্বাস মাত্র।</div>
<div class="v" id="v17"><span class="vn">17</span> <span class="br-p"><br><br></span>মর্ত্য কি যে, তুমি তাকে মহান জ্ঞান কর, <span class="br-p"><br><br></span>যে, তার উপরে তোমার মন পড়ে,</div>
<div class="v" id="v18"><span class="vn">18</span> <span class="br-p"><br><br></span>যে, প্রতি প্রভাতে তুমি তার খোঁজ কর, <span class="br-p"><br><br></span>এবং নিমিষে নিমিষে তার পরীক্ষা কর?</div>
<div class="v" id="v19"><span class="vn">19</span> <span class="br-p"><br><br></span>তুমি কত কাল আমার উপর থেকে <span class="br-p"><br><br></span>তোমার দৃষ্টি ফেরাবে না? <span class="br-p"><br><br></span>মুহূর্তের জন্যেও কি আমাকে ছাড়বে না?</div>
<div class="v" id="v20"><span class="vn">20</span> <span class="br-p"><br><br></span>হে মানুষের পাহারাদার, আমি যদি গুনাহ্‌ করে থাকি, <span class="br-p"><br><br></span>তবে আমার কাজে তোমার কি হয়? <span class="br-p"><br><br></span>তুমি কেন আমাকে তোমার লক্ষ্যস্থান করেছ? <span class="br-p"><br><br></span>আমি তো নিজের ভার নিজেই হয়েছি।</div>
<div class="v" id="v21"><span class="vn">21</span> <span class="br-p"><br><br></span>তুমি আমার অধর্ম মাফ কর না কেন? <span class="br-p"><br><br></span>আমার অপরাধ দূর কর না কেন? <span class="br-p"><br><br></span>আমি তো এখন ধূলিতে শয়ন করবো, <span class="br-p"><br><br></span>তুমি সযত্নে আমার খোঁজ করবে, <span class="br-p"><br><br></span>কিন্তু আমি থাকব না।</div>
</div>
<!-- PARSED ABOVE; EDITING MAY BREAK PARSER -->
</body></html>