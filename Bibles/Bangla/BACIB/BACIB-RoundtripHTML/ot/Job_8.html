<html><head>
<meta http-equiv="Content-Type" content="text/html;charset=utf-8" />
<title>Job 8 &ndash; আইউব নবীর বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>আইউব নবীর বিবরণ</b> &ndash; <a href="Job_1.html">1</a> ... <a href="Job_6.html">6</a> <a href="Job_7.html">7</a> <b>8</b> <a href="Job_9.html">9</a> <a href="Job_10.html">10</a> ... <a href="Job_42.html">42</a> </div><hr>
<h1>Job 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিল্‌দদের প্রথম কথা: আইউবের তওবা করা উচিত</h2><span class="vn">1</span> <span class="br-p"><br><br></span>পরে শূহীয় বিল্‌দদ জবাবে বললেন,</div>
<div class="v" id="v2"><span class="vn">2</span> <span class="br-p"><br><br></span>তুমি কতক্ষণ এসব বলবে? <span class="br-p"><br><br></span>তোমার মুখের কথা প্রচণ্ড ঝটিকার মত বইবে?</div>
<div class="v" id="v3"><span class="vn">3</span> <span class="br-p"><br><br></span>আল্লাহ্‌ কি বিচারবিরুদ্ধ কাজ করেন? <span class="br-p"><br><br></span>সর্বশক্তিমান কি ন্যায়বিচার বিকৃত করেন?</div>
<div class="v" id="v4"><span class="vn">4</span> <span class="br-p"><br><br></span>তোমার সন্তানেরা যদি তাঁর বিরুদ্ধে গুনাহ্‌ করে থাকে, <span class="br-p"><br><br></span>আর তিনি তাদেরকে তাদের অধর্মের হাতে তুলে দিয়ে থাকেন,</div>
<div class="v" id="v5"><span class="vn">5</span> <span class="br-p"><br><br></span>তুমিই যদি সযত্নে আল্লাহ্‌র খোঁজ কর, <span class="br-p"><br><br></span>সর্বশক্তিমানের কাছে যদি সাধ্যসাধনা কর,</div>
<div class="v" id="v6"><span class="vn">6</span> <span class="br-p"><br><br></span>যদি নির্মল ও সরল হও, <span class="br-p"><br><br></span>তবে তিনি এখনও তোমার জন্য জাগবেন, <span class="br-p"><br><br></span>ও তোমার ধর্মনিবাস শান্তিযুক্ত করবেন।</div>
<div class="v" id="v7"><span class="vn">7</span> <span class="br-p"><br><br></span>তাতে তোমার প্রথম অবস্থা ক্ষুদ্র বোধ হবে, <span class="br-p"><br><br></span>তোমার অন্তিম দশা অতিশয় উন্নত হবে।</div>
<div class="v" id="v8"><span class="vn">8</span> <span class="br-p"><br><br></span>আরজ করি, তুমি পূর্বকালীন লোককে জিজ্ঞাসা কর, <span class="br-p"><br><br></span>তাদের পিতৃগণের অনুসন্ধান-ফলে মনোযোগ কর।</div>
<div class="v" id="v9"><span class="vn">9</span> <span class="br-p"><br><br></span>কেননা আমরা গতকালের লোক, কিছুই জানি না; <span class="br-p"><br><br></span>দুনিয়াতে আমাদের আয়ু ছায়াস্বরূপ।</div>
<div class="v" id="v10"><span class="vn">10</span> <span class="br-p"><br><br></span>ওরা কি তোমাকে শিক্ষা দেবে না ও তোমাকে বলবে না? <span class="br-p"><br><br></span>ওদের অন্তঃকরণ থেকে কি এই কথা বের হবে না?</div>
<div class="v" id="v11"><span class="vn">11</span> <span class="br-p"><br><br></span>“কাদা মাটি ছাড়া কি নল বৃদ্ধি পেতে পারে? <span class="br-p"><br><br></span>নল-খাগ্‌ড়া কি পানি ছাড়া বাড়তে পারে?</div>
<div class="v" id="v12"><span class="vn">12</span> <span class="br-p"><br><br></span>যখন তা তেজস্বী থাকে, কাটা না যায়, <span class="br-p"><br><br></span>তখন অন্য সকল ঘাসের আগে শুকিয়ে যায়।</div>
<div class="v" id="v13"><span class="vn">13</span> <span class="br-p"><br><br></span>যারা আল্লাহ্‌কে ভুলে যায়, সেই সবের একই গতি; <span class="br-p"><br><br></span>আল্লাহ্‌বিহীন লোকের আশা বিনষ্ট হয়।</div>
<div class="v" id="v14"><span class="vn">14</span> <span class="br-p"><br><br></span>তার ভরসা উচ্ছিন্ন হয়, <span class="br-p"><br><br></span>তার আশ্রয় মাকড়সার জালমাত্র।</div>
<div class="v" id="v15"><span class="vn">15</span> <span class="br-p"><br><br></span>সে তার বাড়িতে নির্ভর করবে, কিন্তু তা স্থির থাকবে না, <span class="br-p"><br><br></span>সে শক্ত করে ধরলেও তা থাকবে না।</div>
<div class="v" id="v16"><span class="vn">16</span> <span class="br-p"><br><br></span>সে সূর্যের সাক্ষাতে সতেজ থাকে, <span class="br-p"><br><br></span>বাগানে তার কোমল শাখা ছড়িয়ে যায়।</div>
<div class="v" id="v17"><span class="vn">17</span> <span class="br-p"><br><br></span>প্রস্তররাশিতে তার শিকড় জড়িত হয়, <span class="br-p"><br><br></span>সে পাথরের মধ্যে বেঁচে থাকে,</div>
<div class="v" id="v18"><span class="vn">18</span> <span class="br-p"><br><br></span>তবু যখন সে স্বস্থান থেকে উৎপাটিত হয়, <span class="br-p"><br><br></span>তখন সেই স্থান তাকে অস্বীকার করে বলবে, <span class="br-p"><br><br></span>আমি তো তোমাকে দেখি নি।</div>
<div class="v" id="v19"><span class="vn">19</span> <span class="br-p"><br><br></span>দেখ, এই তার সুখের পথগুলো; <span class="br-p"><br><br></span>পরে ধূলি থেকে অন্যেরা উঠবে।”</div>
<div class="v" id="v20"><span class="vn">20</span> <span class="br-p"><br><br></span>দেখ, আল্লাহ্‌ সিদ্ধকে পরিত্যাগ করেন না, <span class="br-p"><br><br></span>আর তিনি দুর্বৃত্তদের হাত ধরে রাখেন না।</div>
<div class="v" id="v21"><span class="vn">21</span> <span class="br-p"><br><br></span>এখনও তিনি তোমার মুখ হাসিতে পূর্ণ করবেন, <span class="br-p"><br><br></span>তোমার ওষ্ঠাধর হর্ষধ্বনিতে পূর্ণ করবেন।</div>
<div class="v" id="v22"><span class="vn">22</span> <span class="br-p"><br><br></span>তোমার বিদ্বেষীরা লজ্জিত হবে, <span class="br-p"><br><br></span>দুষ্টদের বাসস্থান বিনষ্ট হবে।</div>
</div>
<!-- PARSED ABOVE; EDITING MAY BREAK PARSER -->
</body></html>