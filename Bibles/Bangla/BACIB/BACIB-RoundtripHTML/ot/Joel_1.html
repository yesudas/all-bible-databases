<html><head>
<meta http-equiv="Content-Type" content="text/html;charset=utf-8" />
<title>Joel 1 &ndash; যোয়েল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Joel', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>যোয়েল নবীর কিতাব</b> &ndash; <b>1</b> <a href="Joel_2.html">2</a> <a href="Joel_3.html">3</a> </div><hr>
<h1>Joel 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পঙ্গপালের আক্রমণ</h2><span class="vn">1</span> <span class="br-p"><br><br></span>পথূয়েলের পুত্র যোয়েলের কাছে মাবুদের এই কালাম নাজেল হল।</div>
<div class="v" id="v2"><span class="vn">2</span> <span class="br-p"><br><br></span>হে প্রাচীনেরা, এই কথা শোন; আর হে দেশ-নিবাসী সকলে, কান দাও। তোমাদের সময়ে কি এমন ঘটনা ঘটেছে? কিংবা তোমাদের পূর্বপুরুষদের সময়ে কি এমন হয়েছে?</div>
<div class="v" id="v3"><span class="vn">3</span> তোমরা তোমাদের সন্তানদেরকে এর বৃত্তান্ত বল এবং তারা তাদের সন্তানদেরকে বলুক, আবার সেই সন্তানেরা ভাবী পুরুষপরমপরাকে বলুক।</div>
<div class="v" id="v4"><span class="vn">4</span> শূককীটে যা রেখে গেছে, তা পঙ্গপালে খেয়েছে; পঙ্গপালে যা রেখে গেছে, তা পতঙ্গে খেয়েছে; পতঙ্গে যা রেখে গেছে, তা ঘুর্ঘুরিয়াতে খেয়েছে।</div>
<div class="v" id="v5"><span class="vn">5</span> <span class="br-p"><br><br></span>হে মাতাল লোকেরা, জেগে ওঠ ও কান্নাকাটি কর; হে মদ্যপায়ী সকলে, মিষ্ট আঙ্গুর-রসের জন্য হাহাকার কর; কেননা তোমাদের মুখ থেকে তা কেড়ে নেওয়া হয়েছে।</div>
<div class="v" id="v6"><span class="vn">6</span> কারণ আমার দেশের বিরুদ্ধে একটি জাতি উঠে এসেছে, সে বলবান ও অসংখ্য; তার দাঁতগুলো সিংহের দাঁতের মত, তার কশের দাঁত সিংহীর কশের দাঁতের মত।</div>
<div class="v" id="v7"><span class="vn">7</span> সে আমার আঙ্গুরলতা ধ্বংস করেছে, আমার ডুমুর গাছ বাকলশূন্য করেছে; সে ছাল খুলে ফেলেছে, তা ফেলে দিয়েছে; তার ডালগুলো সাদা হয়ে পড়েছে।</div>
<div class="v" id="v8"><span class="vn">8</span> <span class="br-p"><br><br></span>তুমি এমন কন্যার মত মাতম কর, যেন যৌবনকালে স্বামীর শোকে চটের কাপড় পরেছে।</div>
<div class="v" id="v9"><span class="vn">9</span> মাবুদের গৃহ থেকে শস্য-উৎসর্গ ও পেয়-নৈবেদ্য অপহৃত হয়েছে, মাবুদের পরিচারক ইমামেরা শোক করছে।</div>
<div class="v" id="v10"><span class="vn">10</span> ক্ষেত বিনষ্ট, ভূমি শোকান্বিত, কেননা শস্য বিনষ্ট হয়েছে, নতুন আঙ্গুর-রস শুকিয়ে গেছে এবং তেল শেষ হয়ে গেছে।</div>
<div class="v" id="v11"><span class="vn">11</span> <span class="br-p"><br><br></span>কৃষকরা লজ্জিত হও, আঙ্গুর-ক্ষেতের পালকেরা গম ও যবের জন্য হাহাকার কর; কেননা ক্ষেতের শস্য নষ্ট হয়েছে।</div>
<div class="v" id="v12"><span class="vn">12</span> আঙ্গুর-লতা শুকিয়ে গেছে ও ডুমুর গাছ ম্লান হয়েছে, ডালিম, খেজুর, আপেল ও ক্ষেতের সমস্ত গাছ শুকিয়ে গেছে, বস্তুতঃ লোকদের মধ্যেকার আনন্দ শুকিয়ে গেছে।</div>
<div class="v" id="v13"><h2>মন পরিবর্তন ও আল্লাহ্‌র কাছে কান্নাকাটি করার আহ্বান</h2><span class="vn">13</span> <span class="br-p"><br><br></span>হে ইমামেরা, তোমরা চট পরে মাতম কর; হে কোরবানগাহ্‌র পরিচারকরা, হাহাকার কর; হে আমার আল্লাহ্‌র পরিচারকরা, এসো, চট পরে সমস্ত রাত যাপন কর; কেননা তোমাদের আল্লাহ্‌র গৃহে শস্য-উৎসর্গ ও পেয়-নৈবেদ্যের অভাব হয়েছে।</div>
<div class="v" id="v14"><span class="vn">14</span> তোমরা পবিত্র রোজা নির্ধারণ কর, একটি বিশেষ মাহ্‌ফিল আহ্বান কর, তোমাদের আল্লাহ্‌ মাবুদের গৃহে প্রাচীনবর্গ ও দেশ-নিবাসী সমস্ত লোককে একত্র কর এবং মাবুদের কাছে কান্নাকাটি কর।</div>
<div class="v" id="v15"><span class="vn">15</span> <span class="br-p"><br><br></span>হায় হায়, কেমন দিন! মাবুদের দিন তো সন্নিকট; তা সর্বশক্তিমানের কাছ থেকে প্রলয়ের মত আসছে।</div>
<div class="v" id="v16"><span class="vn">16</span> <span class="br-p"><br><br></span>আমাদের দৃষ্টি থেকে খাদ্য ও আমাদের আল্লাহ্‌র এবাদতখানা থেকে আনন্দ ও উল্লাস কি উচ্ছিন্ন হয় নি?</div>
<div class="v" id="v17"><span class="vn">17</span> বীজগুলো নিজ নিজ ঢেলার নিচে পচে যাচ্ছে; গোলাগুলো ধ্বংসপ্রাপ্ত, শস্যাগারগুলো উৎপাটিত; কারণ শস্য ম্লান হয়েছে।</div>
<div class="v" id="v18"><span class="vn">18</span> পশুগুলো কেমন কাতর আর্তনাদ করছে! ষাঁড়ের পাল ব্যাকুল হচ্ছে, কেননা তাদের চারণভূমি নেই; ভেড়ার পালও দণ্ডভোগ করছে।</div>
<div class="v" id="v19"><h2>আল্লাহ্‌র কাছে হযরত যোয়েলের কথা</h2><span class="vn">19</span> <span class="br-p"><br><br></span>হে মাবুদ আমি তোমাকেই ডাকছি, কেননা আগুন মরুভূমির চরাণিগুলো গ্রাস করেছে, তার শিখা ক্ষেতের সমস্ত গাছ পুড়িয়ে ফেলেছে।</div>
<div class="v" id="v20"><span class="vn">20</span> মাঠের পশুগুলোও তোমার কাছে আকাঙ্খা করে, কেননা জলপ্রণালীগুলো শুকিয়ে গেছে ও আগুন মরুভূমিস্থ চরাণিগুলো গ্রাস করেছে।</div>
</div>
<!-- PARSED ABOVE; EDITING MAY BREAK PARSER -->
</body></html>