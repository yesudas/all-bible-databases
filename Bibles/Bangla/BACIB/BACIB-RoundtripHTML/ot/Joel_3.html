<html><head>
<meta http-equiv="Content-Type" content="text/html;charset=utf-8" />
<title>Joel 3 &ndash; যোয়েল নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Joel', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>যোয়েল নবীর কিতাব</b> &ndash; <a href="Joel_1.html">1</a> <a href="Joel_2.html">2</a> <b>3</b> </div><hr>
<h1>Joel 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>কারণ দেখ, সেই কালে ও সেই সময়ে যখন আমি এহুদা ও জেরুশালেমের বন্দীদশা ফিরাব,</div>
<div class="v" id="v2"><span class="vn">2</span> তখন সমস্ত জাতিকে সংগ্রহ করে যিহোশাফট উপত্যকায় নামাব এবং সেখানে আমার লোক ও আমার অধিকার ইসরাইলের জন্য তাদের সঙ্গে বিচার করবো, কেননা তারা তাদেরকে জাতিদের মধ্যে ছিন্নভিন্ন করেছে ও আমার দেশ ভাগ করে নিয়েছে।</div>
<div class="v" id="v3"><span class="vn">3</span> আর তারা আমার লোকদের জন্য গুলিবাঁট করেছে এবং পতিতার বিনিময়ে পুত্র দিয়েছে ও পান করার জন্য আঙ্গুর-রসের বিনিময়ে কন্যা বিক্রি করেছে।</div>
<div class="v" id="v4"><span class="vn">4</span> <span class="br-p"><br><br></span>আবার হে টায়ার, হে সিডন, হে ফিলিস্তিনীদের সমস্ত অঞ্চল, আমার কাছে তোমরা কি? তোমরা কি প্রতিফল বলে আমার অপকার করবে? আমার অপকার করলে আমি অবিলম্বে ও অতি শীঘ্র সেই অপকারের ফল তোমাদেরই মাথায় বর্তাব।</div>
<div class="v" id="v5"><span class="vn">5</span> কেননা তোমরা আমার রূপা ও আমার সোনা হরণ করেছ এবং আমার উৎকৃষ্ট রত্নগুলো নিজ নিজ মন্দিরে নিয়ে গিয়েছ;</div>
<div class="v" id="v6"><span class="vn">6</span> আর এহুদার লোকেরা ও জেরুশালেম-সন্তানদেরকে তাদের সীমা থেকে দূর করার জন্য গ্রীক-সন্তানদের কাছে বিক্রি করেছ।</div>
<div class="v" id="v7"><span class="vn">7</span> দেখ, তোমরা যে স্থানে পাঠাবার জন্য তাদেরকে বিক্রি করেছ, সেখান থেকে আমি তাদেরকে জাগিয়ে উঠিয়ে আনবো এবং তোমাদের অপকারের ফল তোমাদেরই মাথায় বর্তাব।</div>
<div class="v" id="v8"><span class="vn">8</span> আর তোমাদের পুত্রকন্যাদেরও এহুদার সন্তানদের হাতে বিক্রি করবো, তারা তাদের দূরস্থ শিবায়ীয় জাতির কাছে বিক্রি করবে, কেননা এই কথা মাবুদ বলেছেন।</div>
<div class="v" id="v9"><h2>যিহোশাফট-উপত্যকায় আল্লাহ্‌র বিচার</h2><span class="vn">9</span> <span class="br-p"><br><br></span>তোমরা জাতিদের মধ্যে এই কথা তবলিগ কর, যুদ্ধের জন্য প্রস্তুত হও, বীরদেরকে জাগিয়ে তোল, যোদ্ধারা কাছে আসুক, উঠে আসুক।</div>
<div class="v" id="v10"><span class="vn">10</span> তোমরা নিজ নিজ লাঙ্গলের ফাল ভেঙ্গে তলোয়ার গড়, নিজ নিজ কাস্তা ভেঙ্গে বর্শা প্রস্তুত কর; দুর্বল বলুক, আমি বীর।</div>
<div class="v" id="v11"><span class="vn">11</span> হে চারদিকের জাতিরা, তোমরা সকলে ত্বরা কর, এসো, জমায়েত হও; হে মাবুদ, তুমিও সেখানে তোমার বীরদেরকে নামিয়ে দাও।</div>
<div class="v" id="v12"><span class="vn">12</span> <span class="br-p"><br><br></span>জাতিরা জেগে উঠুক, যিহোশাফট-উপত্যকায় আসুক, কেননা সেই স্থানে আমি চারদিকের সমস্ত জাতির বিচার করতে বসবো।</div>
<div class="v" id="v13"><span class="vn">13</span> তোমরা কাস্তে লাগাও, কেননা শস্য পেকেছে; এসো, আঙ্গুর ফল দলন কর, কেননা কুণ্ড পূর্ণ হয়েছে, রসের আধারগুলো উথলে উঠছে; কেননা তাদের নাফরমানী বিষম।</div>
<div class="v" id="v14"><span class="vn">14</span> <span class="br-p"><br><br></span>সমারোহ, সমারোহ দণ্ডাজ্ঞার উপত্যকায়! কেননা দণ্ডাজ্ঞার উপত্যকায় মাবুদের দিন সন্নিকট।</div>
<div class="v" id="v15"><span class="vn">15</span> সূর্য ও চন্দ্র অন্ধকার হচ্ছে, নক্ষত্রগুলো নিজ নিজ তেজ গুটিয়ে নিচ্ছে।</div>
<div class="v" id="v16"><span class="vn">16</span> আর মাবুদ সিয়োন থেকে গর্জন করবেন, জেরুশালেম থেকে তাঁর কণ্ঠস্বর শোনাবেন; এবং আকাশমণ্ডল ও দুনিয়া কেঁপে উঠবে; কিন্তু মাবুদ তাঁর লোকদের আশ্রয় ও বনি-ইসরাইলদের দুর্গস্বরূপ হবেন।</div>
<div class="v" id="v17"><span class="vn">17</span> তাতে তোমরা জানবে যে, আমি তোমাদের আল্লাহ্‌ মাবুদ, আমি আমার পবিত্র সিয়োন পর্বতে বাস করি; তখন জেরুশালেম পবিত্র হবে; বিদেশীরা আর তার মধ্য দিয়ে যাতায়াত করবে না।</div>
<div class="v" id="v18"><h2>ভবিষ্যতে এহুদার মহিমা</h2><span class="vn">18</span> <span class="br-p"><br><br></span>সেদিন পর্বতমালা থেকে মিষ্ট আঙ্গুর-রস ক্ষরণ হবে, উপপর্বতগুলো থেকে দুধের স্রোত বইবে এবং এহুদার সমস্ত প্রণালীতে পানি বইবে, আর মাবুদের গৃহ থেকে একটি ঝর্ণা বের হবে, তা শিটীমের স্রোতোমার্গকে পানি দেবে।</div>
<div class="v" id="v19"><span class="vn">19</span> মিসর ধ্বংসস্থান হবে, ইদোম ধ্বংসিত মরুভূমি হবে, এর কারণ এহুদা লোকদের প্রতি কৃত জুলুম, কেননা তারা নিজ নিজ দেশে নির্দোষের রক্তপাত করেছে।</div>
<div class="v" id="v20"><span class="vn">20</span> কিন্তু এহুদা চিরকাল ও জেরুশালেম পুরুষানুক্রমে বসতি পূর্ণ থাকবে।</div>
<div class="v" id="v21"><span class="vn">21</span> আর আমি তাদের যে রক্ত নির্দোষ প্রতিপন্ন করি নি তা নির্দোষ প্রতিপন্ন করবো; কারণ মাবুদ সিয়োনে বাস করেন।</div>
</div>
<!-- PARSED ABOVE; EDITING MAY BREAK PARSER -->
</body></html>