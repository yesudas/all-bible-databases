<html><head>
<meta http-equiv="Content-Type" content="text/html;charset=utf-8" />
<title>Josh 1 &ndash; ইউসা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>ইউসা</b> &ndash; <b>1</b> <a href="Josh_2.html">2</a> <a href="Josh_3.html">3</a> ... <a href="Josh_24.html">24</a> </div><hr>
<h1>Josh 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইউসার নিয়োগ</h2><span class="vn">1</span> <span class="br-p"><br><br></span>মাবুদের গোলাম মূসার মৃত্যুর পর মাবুদ নূনের পুত্র ইউসা নামে মূসার পরিচারককে বললেন,</div>
<div class="v" id="v2"><span class="vn">2</span> আমার গোলাম মূসার মৃত্যু হয়েছে; এখন উঠ, তুমি এ সব লোক নিয়ে এই জর্ডান নদী পার হও এবং তাদের অর্থাৎ বনি-ইসরাইলদের আমি যে দেশ দিচ্ছি, সেই দেশে যাত্রা কর।</div>
<div class="v" id="v3"><span class="vn">3</span> যেসব স্থানে তোমরা পদার্পণ করবে, আমি মূসাকে যেমন বলেছিলাম, সেই অনুসারে সেসব স্থান তোমাদের দিয়েছি।</div>
<div class="v" id="v4"><span class="vn">4</span> মরুভূমি ও এই লেবানন থেকে মহানদী, ফোরাত নদী পর্যন্ত হিট্টিয়দের সমস্ত দেশ এবং সূর্যের অস্তগমনের দিকে মহাসমুদ্র পর্যন্ত তোমাদের সীমা হবে।</div>
<div class="v" id="v5"><span class="vn">5</span> তোমার সমস্ত জীবনকালে কেউ তোমার সম্মুখে দাঁড়াতে পারবে না; আমি যেমন মূসার সহবর্তী ছিলাম, তেমনি তোমার সহবর্তী থাকব; আমি তোমাকে ছাড়ব না ও তোমাকে ত্যাগ করবো না।</div>
<div class="v" id="v6"><span class="vn">6</span> বলবান হও ও সাহস কর; কেননা যে দেশ দিতে এদের পূর্বপুরুষদের কাছে আমি শপথ করেছি তা তুমি এই লোকদেরকে অধিকার করাবে।</div>
<div class="v" id="v7"><span class="vn">7</span> তুমি কেবল বলবান হও ও অতিশয় সাহস কর; আমার গোলাম মূসা তোমাকে যে শরীয়ত হুকুম করেছে, তুমি সেসব শরীয়ত যত্নপূর্বক পালন কর; তা থেকে ডানে বা বামে ফিরবে না; যেন তুমি যে কোন স্থানে যাও, সেই স্থানে বুদ্ধিপূর্বক চলতে পার।</div>
<div class="v" id="v8"><span class="vn">8</span> তোমার মুখ থেকে এই শরীয়ত কিতাব বিচ্যুত না হোক; তার মধ্যে যা যা লেখা আছে, যত্নপূর্বক সেসব অনুযায়ী কাজ করার জন্য তুমি দিনরাত তা ধ্যান কর; কেননা তা করলে তোমার উন্নতি হবে ও তুমি বুদ্ধিপূর্বক চলবে।</div>
<div class="v" id="v9"><span class="vn">9</span> আমি কি তোমাকে হুকুম দিই নি? তুমি বলবান হও ও সাহস কর, ভয় কোরো না কিংবা নিরাশ হোয়ো না; কেননা তুমি যে কোন স্থানে যাও, সেই স্থানে তোমার আল্লাহ্‌ মাবুদ তোমার সহবর্তী।</div>
<div class="v" id="v10"><h2>কেনান দেশ অধিকারের প্রস্তুতি</h2><span class="vn">10</span> <span class="br-p"><br><br></span>তখন ইউসা লোকদের নেতৃবর্গকে হুকুম করলেন,</div>
<div class="v" id="v11"><span class="vn">11</span> তোমরা শিবিরের মধ্য দিয়ে যাও, লোকদের এই কথা বল, তোমরা তোমাদের জন্য পাথেয় সামগ্রী প্রস্তুত কর; কেননা তোমাদের আল্লাহ্‌ মাবুদ অধিকার হিসেবে তোমাদের যে দেশ দিচ্ছেন, সেই দেশে প্রবেশ করে তা অধিকার করার জন্য তিন দিনের মধ্যে তোমাদের এই জর্ডান পার হয়ে যেতে হবে।</div>
<div class="v" id="v12"><span class="vn">12</span> <span class="br-p"><br><br></span>পরে ইউসা রূবেণীয়দের, গাদীয়দের ও মানশার অর্ধেক বংশকে বললেন,</div>
<div class="v" id="v13"><span class="vn">13</span> মাবুদের গোলাম মূসা তোমাদের যে হুকুম দিয়েছিলেন, তা স্মরণ কর; তিনি বলেছিলেন, তোমাদের আল্লাহ্‌ মাবুদ তোমাদের বিশ্রাম দিচ্ছেন, আর এই দেশ তোমাদের দেবেন।</div>
<div class="v" id="v14"><span class="vn">14</span> মূসা জর্ডানের পূর্বপারে তোমাদের যে দেশ দিয়েছেন, তোমাদের স্ত্রী, পুত্র কন্যা ও সমস্ত পশু সেই দেশে থাকবে; কিন্তু তোমরা, সমস্ত বলবান বীর, যুদ্ধাস্ত্রে সজ্জিত হয়ে তোমাদের ভাইদের অগ্রবর্তী হিসেবে পার হয়ে যাবে ও তাদের সাহায্য করবে।</div>
<div class="v" id="v15"><span class="vn">15</span> পরে যখন মাবুদ তোমাদের মত তোমাদের ভাইদেরকে বিশ্রাম দেবেন, অর্থাৎ তোমাদের আল্লাহ্‌ মাবুদ তাদের যে দেশ দিচ্ছেন, তারাও যখন সেই দেশ অধিকার করবে, তখন তোমরা জর্ডানের পূর্বপারে সূর্যোদয়ের দিকে মাবুদের গোলাম মূসার দেওয়া তোমাদের অধিকারে ফিরে এসে তা ভোগ করবে।</div>
<div class="v" id="v16"><span class="vn">16</span> <span class="br-p"><br><br></span>তারা ইউসাকে জবাবে বললো, আপনি আমাদের যা যা হুকুম করেছেন, সেসব আমরা পালন করবো; আপনি আমাদের যে কোন স্থানে পাঠাবেন সেখানে আমরা যাব।</div>
<div class="v" id="v17"><span class="vn">17</span> আমরা সমস্ত বিষয়ে যেমন মূসার কথা মেনে চলতাম, তেমনি আপনার কথা মেনে চলবো; কেবল আপনার আল্লাহ্‌ মাবুদ যেমন মূসার সহবর্তী ছিলেন, তেমনি আপনারও সহবর্তী হোন।</div>
<div class="v" id="v18"><span class="vn">18</span> যে কেউ আপনার হুকুমের বিরুদ্ধাচরণ করবে এবং আপনার নির্দেশিত সমস্ত কথা না শুনবে, তার প্রাণদণ্ড হবে; আপনি কেবল বলবান হোন ও সাহস করুন।</div>
</div>
<!-- PARSED ABOVE; EDITING MAY BREAK PARSER -->
</body></html>