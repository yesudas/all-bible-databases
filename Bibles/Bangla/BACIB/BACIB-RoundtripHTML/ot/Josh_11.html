<html><head>
<meta http-equiv="Content-Type" content="text/html;charset=utf-8" />
<title>Josh 11 &ndash; ইউসা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 11);">
<div id="navbar"><a href="../index.html">কিতাবুল মোকাদ্দস</a> &ndash; <b>ইউসা</b> &ndash; <a href="Josh_1.html">1</a> ... <a href="Josh_9.html">9</a> <a href="Josh_10.html">10</a> <b>11</b> <a href="Josh_12.html">12</a> <a href="Josh_13.html">13</a> ... <a href="Josh_24.html">24</a> </div><hr>
<h1>Josh 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সম্মিলিত বাদশাহ্‌রা ও উত্তরাঞ্চলবাসী কেনানীয়দের পরাজয়</h2><span class="vn">1</span> <span class="br-p"><br><br></span>পরে যখন হাৎসোরের বাদশাহ্‌ যাবীন সেই সংবাদ পেলেন, তখন তিনি মাদোনের বাদশাহ্‌ যোববের, শিম্রোণের বাদশাহ্‌র ও অক্‌ষফের বাদশাহ্‌র কাছে,</div>
<div class="v" id="v2"><span class="vn">2</span> এবং উত্তরে, পর্বতময় প্রদেশে, কিন্নেরতের দক্ষিণস্থ অরাবাতে, নিম্নভূমিতে ও পশ্চিমে দোর নামক পাহাড়ী এলাকায় অবস্থিত বাদশাহ্‌দের কাছে দূত প্রেরণ করলেন।</div>
<div class="v" id="v3"><span class="vn">3</span> এছাড়া, পূর্ব ও পশ্চিম দেশীয় কেনানীয় এবং পর্বতময় প্রদেশস্থ আমোরীয়, হিট্টিয়, পরিষীয় ও যিবূষীয় এবং হার্মোণ পাহাড়ের নিচে অবস্থিত মিস্পাদেশীয় হিব্বীয়দের কাছে দূত প্রেরণ করলেন।</div>
<div class="v" id="v4"><span class="vn">4</span> তাতে তাঁরা নিজ নিজ সমস্ত সৈন্য, সমুদ্রতীরস্থ বালুকণার মত অসংখ্য লোক এবং অনেক অনেক ঘোড়া ও রথ সঙ্গে নিয়ে বের হলেন।</div>
<div class="v" id="v5"><span class="vn">5</span> আর এই বাদশাহ্‌রা সকলে পরামর্শ করে একত্র হলেন; তাঁরা ইসরাইলের সঙ্গে যুদ্ধ করার জন্য মেরোম জলাশয়ের কাছে এসে একত্রে শিবির স্থাপন করলেন।</div>
<div class="v" id="v6"><span class="vn">6</span> <span class="br-p"><br><br></span>তখন মাবুদ ইউসাকে বললেন, তুমি ওদের ভয় করো না; কেননা আগামীকাল এমন সময়ে আমি ইসরাইলের সম্মুখে ওদের সকলকেই শেষ করে দিয়ে তোমার হাতে তুলে দেব; তুমি ওদের ঘোড়ার পায়ের শিরা কেটে দেবে ও সমস্ত রথ আগুনে পুড়িয়ে দেবে।</div>
<div class="v" id="v7"><span class="vn">7</span> তখন ইউসা সমস্ত সৈন্য সঙ্গে নিয়ে মেরোম জলাশয়ের কাছে তাদের বিরুদ্ধে হঠাৎ উপস্থিত হয়ে তাদের আক্রমণ করলেন।</div>
<div class="v" id="v8"><span class="vn">8</span> তাতে মাবুদ তাদের ইসরাইলের হাতে তুলে দিলেন এবং তারা তাদের আঘাত করলো, আর মহাসীদোন ও মিষ্রফোৎ-ময়িম পর্যন্ত ও পূর্ব দিকে মিসপীর উপত্যকা পর্যন্ত তাদের তাড়িয়ে নিয়ে গেল এবং তাদের আঘাত করে কাউকে অবশিষ্ট রাখল না।</div>
<div class="v" id="v9"><span class="vn">9</span> আর ইউসা তাদের প্রতি মাবুদের হুকুম অনুসারে কাজ করলেন; তিনি তাদের ঘোড়ার পায়ের শিরা কেটে দিলেন ও তাদের সমস্ত রথ আগুনে পুড়িয়ে দিলেন।</div>
<div class="v" id="v10"><span class="vn">10</span> <span class="br-p"><br><br></span>ঐ সময়ে ইউসা ফিরে এসে হাৎসোর অধিকার করলেন ও তলোয়ার দ্বারা সেই স্থানের বাদশাহ্‌কে আঘাত করলেন, কেননা পূর্বকাল থেকেই হাৎসোর সেই সকল রাজ্যের প্রধান ছিল।</div>
<div class="v" id="v11"><span class="vn">11</span> আর লোকেরা সেই স্থানের সমস্ত প্রাণীকে তলোয়ারের আঘাতে নিঃশেষে বিনষ্ট করলো; তার মধ্যে শ্বাসবিশিষ্ট কাউকেও অবশিষ্ট রাখল না। তিনি হাৎসোর আগুনে পুড়িয়ে দিলেন।</div>
<div class="v" id="v12"><span class="vn">12</span> আর ইউসা ঐ বাদশাহ্‌দের সমস্ত নগর ও সেসব নগরের সমস্ত বাদশাহ্‌কে অধিকার করলেন এবং মাবুদের গোলাম মূসার হুকুম অনুসারে তলোয়ারের আঘাতে তাদের নিঃশেষে বিনষ্ট করলেন।</div>
<div class="v" id="v13"><span class="vn">13</span> কিন্তু যেসব নগর নিজস্ব সকল ঢিবির উপরে স্থাপিত ছিল, ইসরাইল সেগুলোর একটিও পোড়াল না; কেবল ইউসা হাৎসোর পুড়িয়ে দিলেন।</div>
<div class="v" id="v14"><span class="vn">14</span> আর বনি-ইসরাইল সেসব নগরের সমস্ত দ্রব্য ও পশু নিজেদের জন্য লুট করে নিল, প্রত্যেক মানুষকে তলোয়ারের আঘাতে সংহার করলো; তাদের মধ্যে শ্বাস বিশিষ্ট কাউকেও অবশিষ্ট রাখল না।</div>
<div class="v" id="v15"><span class="vn">15</span> মাবুদ তাঁর গোলাম মূসাকে যেরকম হুকুম করেছিলেন, মূসা ইউসাকে সেরকম হুকুম করেছিলেন, আর ইউসাও সেই অনুসারে কাজ করলেন; তিনি মূসার প্রতি উক্ত মাবুদের সমস্ত হুকুমের একটি কথাও অন্যথা করলেন না।</div>
<div class="v" id="v16"><span class="vn">16</span> <span class="br-p"><br><br></span>এভাবে ইউসা সেসব প্রদেশ, পর্বতময় প্রদেশ, সমস্ত দক্ষিণ অঞ্চল, সমস্ত গোশন দেশ, নিম্নভূমি, অরাবা সমভূমি, ইসরাইলের পর্বতময় প্রদেশ ও তার নিম্নভূমি,</div>
<div class="v" id="v17"><span class="vn">17</span> সেয়ীরগামী হালক পর্বত থেকে হর্মোণ পর্বতের তলস্থ লেবাননের উপত্যকাতে অবস্থিত বালগাদ পর্যন্ত অধিকার করলেন এবং তাদের সমস্ত বাদশাহ্‌কে ধরে তলোয়ারের আঘাতে হত্যা করলেন।</div>
<div class="v" id="v18"><span class="vn">18</span> ইউসা বহুকাল পর্যন্ত সেই বাদশাহ্‌দের বিরুদ্ধে যুদ্ধ করলেন।</div>
<div class="v" id="v19"><span class="vn">19</span> গিবিয়োন-নিবাসী হিব্বীয়েরা ছাড়া আর কোন নগরের লোক বনি-ইসরাইলদের সঙ্গে সন্ধি করলো না; তারা সমস্তই যুদ্ধ করে অধিকার করলো।</div>
<div class="v" id="v20"><span class="vn">20</span> কারণ মাবুদই তাদের অন্তর কঠিন করে দিয়েছিলেন, যেন তারা ইসরাইলের সঙ্গে যুদ্ধ করে, আর তিনি তাদের নির্বিচারে বিনষ্ট করেন, তাদের প্রতি করুণা না করেন, কিন্তু তাদের সংহার করেন; যেমন মাবুদ মূসাকে হুকুম করেছিলেন।</div>
<div class="v" id="v21"><span class="vn">21</span> <span class="br-p"><br><br></span>আর সেই সময়ে ইউসা এসে পর্বতময় প্রদেশ— হেবরন, দবীর ও অনাব, এহুদার সমস্ত পর্বতময় প্রদেশ, আর ইসরাইলের সমস্ত পর্বতময় প্রদেশ থেকে অনাকীয়দের উচ্ছেদ করলেন; ইউসা তাদের নগরগুলোর সঙ্গে তাদের সম্পূর্ণরূপে বিনষ্ট করলেন।</div>
<div class="v" id="v22"><span class="vn">22</span> বনি-ইসরাইলদের দেশে অনাকীয়দের কেউ অবশিষ্ট থাকলো না; কেবল গাজায়, গাত ও অসদোদে কিছু কিছু অনাকীয় অবশিষ্ট থাকলো।</div>
<div class="v" id="v23"><span class="vn">23</span> এভাবে মূসার প্রতি মাবুদের সমস্ত কালাম অনুসারে ইউসা সমস্ত দেশ অধিকার করলেন; আর ইউসা প্রত্যেক বংশ অনুযায়ী বিভাগ অনুসারে তা অধিকারের জন্য ইসরাইলকে দিলেন। পরে দেশ যুদ্ধ থেকে বিশ্রাম পেল।</div>
</div>
<!-- PARSED ABOVE; EDITING MAY BREAK PARSER -->
</body></html>