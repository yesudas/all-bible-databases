<html><head>
<meta http-equiv="Content-Type" content="text/html;charset=utf-8" />
<title>Josh 14 &ndash; ইউসা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 14);">
<div id="navbar"><a href="../index.html">কিতাবুল মোকাদ্দস</a> &ndash; <b>ইউসা</b> &ndash; <a href="Josh_1.html">1</a> ... <a href="Josh_12.html">12</a> <a href="Josh_13.html">13</a> <b>14</b> <a href="Josh_15.html">15</a> <a href="Josh_16.html">16</a> ... <a href="Josh_24.html">24</a> </div><hr>
<h1>Josh 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জর্ডানের পশ্চিম পারে দেশ ভাগ</h2><span class="vn">1</span> <span class="br-p"><br><br></span>কেনান দেশে বনি-ইসরাইল এই সব স্থান অধিকার হিসেবে গ্রহণ করলো; ইলিয়াসর ইমাম ও নূনের পুত্র ইউসা এবং বনি-ইসরাইলদের বংশগুলোর পিতৃ-কুলপতিরা এসব তাদের ভাগ করে দিলেন।</div>
<div class="v" id="v2"><span class="vn">2</span> মাবুদ মূসার মধ্য দিয়ে যেরকম হুকুম করেছিলেন, সেই অনুসারে তাঁরা গুলিবাঁট দ্বারা সাড়ে নয় বংশের অংশ নির্ধারণ করলেন।</div>
<div class="v" id="v3"><span class="vn">3</span> কেননা জর্ডানের ওপারে মূসা আড়াই বংশকে অধিকার দিয়েছিলেন, কিন্তু তাদের মধ্যে লেবীয়দের কোন অধিকার দেন নি।</div>
<div class="v" id="v4"><span class="vn">4</span> কেননা ইউসুফ সন্তানেরা দুই বংশ হল, মানশা ও আফরাহীম; আর লেবীয়দেরকে দেশে কোন অংশ দেওয়া হয়নি, কেবল বাস করার জন্য কতগুলো নগর এবং তাদের পশুপাল ও তাদের সম্পত্তির জন্য সেসব নগরের চারণ-ভূমি দেওয়া গেল।</div>
<div class="v" id="v5"><span class="vn">5</span> মাবুদ মূসাকে যে হুকুম দিয়েছিলেন, বনি-ইসরাইল সেই অনুসারে কাজ করলো এবং দেশ ভাগ করে নিল।</div>
<div class="v" id="v6"><h2>কালুতকে হেবরন দান করা</h2><span class="vn">6</span> <span class="br-p"><br><br></span>আর এহুদা বংশের লোকেরা গিলগলে ইউসার কাছে এল; আর কনিসীয় যিফুন্নির পুত্র কালুত তাঁকে বললেন, মাবুদ আমার ও তোমার বিষয়ে কাদেশ-বর্ণেয়ে আল্লাহ্‌র লোক মূসাকে যে কথা বলেছিলেন, তা তোমার জানা আছে।</div>
<div class="v" id="v7"><span class="vn">7</span> আমার চল্লিশ বছর বয়সের সময়ে মাবুদের গোলাম মূসা দেশ অনুসন্ধান করতে কাদেশ-বর্ণেয় থেকে আমাকে প্রেরণ করেছিলেন, আর আমি সরল অন্তঃকরণে তাঁর কাছে সংবাদ এনে দিয়েছিলাম।</div>
<div class="v" id="v8"><span class="vn">8</span> আমার যে ভাইয়েরা আমার সঙ্গে গিয়েছিল, তারা লোকদের অন্তর ভয়ে গলিয়ে দিয়েছিল; কিন্তু আমি সম্পূর্ণভাবে আমার আল্লাহ্‌ মাবুদের অনুগামী ছিলাম।</div>
<div class="v" id="v9"><span class="vn">9</span> আর মূসা ঐ দিনে শপথ করে বলেছিলেন, যে ভূমির উপরে তুমি তোমার পা রেখেছ, সেই ভূমি তোমার ও চিরকাল তোমার সন্তানদের অধিকার হবে; কেননা তুমি সম্পূর্ণভাবে আমার আল্লাহ্‌ মাবুদের পিছনে চলছো।</div>
<div class="v" id="v10"><span class="vn">10</span> আর এখন, দেখ, মরুভূমিতে ইসরাইলের ভ্রমণকালে যে সময়ে মাবুদ মূসাকে সেই কথা বলেছিলেন, সেই সময় থেকে মাবুদ তাঁর কালাম অনুসারে এই পঁয়তাল্লিশ বছর আমাকে জীবিত রেখেছেন; আর এখন, দেখ, আজ আমার বয়স পঁচাশি বছর।</div>
<div class="v" id="v11"><span class="vn">11</span> মূসা যেদিন আমাকে প্রেরণ করেছিলেন, সেদিন আমি যেমন বলবান ছিলাম, আজও তেমনি আছি; যুদ্ধের জন্য এবং বাইরে যাবার ও ভিতরে আসার জন্য আমার তখন যেমন শক্তি ছিল, এখনও তেমনি শক্তি আছে।</div>
<div class="v" id="v12"><span class="vn">12</span> অতএব সেদিন মাবুদ এই যে পর্বতের বিষয় বলেছিলেন, এখন এটা আমাকে দাও; কেননা তুমি সেদিন শুনেছিলে যে, অনাকীয়েরা সেখানে থাকে এবং সমস্ত নগর বড় ও প্রাচীরবেষ্টিত; হয়তো মাবুদ আমার সহবর্তী থাকবেন, আর আমি মাবুদের কালাম অনুসারে তাদের অধিকারচ্যুত করবো।</div>
<div class="v" id="v13"><span class="vn">13</span> <span class="br-p"><br><br></span>তখন ইউসা তাঁকে দোয়া করলেন এবং যিফুন্নির পুত্র কালুতকে অধিকার হিসেবে হেবরন দিলেন।</div>
<div class="v" id="v14"><span class="vn">14</span> এজন্য আজ পর্যন্ত হেবরনে কনিসীয় যিফুন্নির পুত্র কালেবের অধিকার রয়েছে; কেননা তিনি সমপূর্ণভাবে ইসরাইলের আল্লাহ্‌ মাবুদের অনুগামী ছিলেন।</div>
<div class="v" id="v15"><span class="vn">15</span> আগেকার দিনে হেবরনের নাম কিরিয়ৎ-অর্ব (অর্বপুর) ছিল, ঐ অর্ব অনাকীয়দের মধ্যে সবচেয়ে বলবান লোক ছিলেন। পরে দেশ যুদ্ধ থেকে বিশ্রাম পেল।</div>
</div>
<!-- PARSED ABOVE; EDITING MAY BREAK PARSER -->
</body></html>