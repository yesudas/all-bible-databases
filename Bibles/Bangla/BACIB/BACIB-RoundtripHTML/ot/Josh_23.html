<html><head>
<meta http-equiv="Content-Type" content="text/html;charset=utf-8" />
<title>Josh 23 &ndash; ইউসা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 23);">
<div id="navbar"><a href="../index.html">কিতাবুল মোকাদ্দস</a> &ndash; <b>ইউসা</b> &ndash; <a href="Josh_1.html">1</a> ... <a href="Josh_21.html">21</a> <a href="Josh_22.html">22</a> <b>23</b> <a href="Josh_24.html">24</a> </div><hr>
<h1>Josh 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বনি-ইসরাইলদের প্রতি হযরত ইউসার সান্ত্বনার কথা</h2><span class="vn">1</span> <span class="br-p"><br><br></span>অনেক দিন পরে, যখন মাবুদ ইসরাইলকে তাদের চারদিকের সমস্ত দুশমন থেকে বিশ্রাম দিলেন এবং ইউসাও বৃদ্ধ ও অনেক বয়স্ক হলেন।</div>
<div class="v" id="v2"><span class="vn">2</span> তখন ইউসা সমস্ত ইসরাইল, তাদের প্রাচীনবর্গ, নেতৃবর্গ, বিচারক ও শাসকদের ডেকে এনে বললেন, আমি বৃদ্ধ ও অনেক বয়স্ক হয়েছি।</div>
<div class="v" id="v3"><span class="vn">3</span> তোমাদের আল্লাহ্‌ মাবুদ তোমাদের জন্য এসব জাতির প্রতি যে যে কাজ করেছেন, তা তোমরা দেখেছ; কেননা তোমাদের আল্লাহ্‌ মাবুদ নিজে তোমাদের পক্ষে যুদ্ধ করেছেন।</div>
<div class="v" id="v4"><span class="vn">4</span> দেখ, যে যে জাতি অবশিষ্ট আছে এবং জর্ডান থেকে সূর্যাস্ত-গমনের দিকে মহাসমুদ্র পর্যন্ত যেসব জাতিকে আমি উচ্ছিন্ন করেছি, তাদের দেশে আমি তোমাদের বংশগুলোর অধিকার হিসেবে গুলিবাঁট দ্বারা ভাগ করে দিয়েছি।</div>
<div class="v" id="v5"><span class="vn">5</span> আর তোমাদের আল্লাহ্‌ মাবুদ নিজে তোমাদের সম্মুখ থেকে তাদের ঠেলে ফেলে দেবেন, তোমাদের দৃষ্টিসীমা থেকে তাড়িয়ে দেবেন, তাতে তোমরা তোমাদের আল্লাহ্‌ মাবুদের কালাম অনুসারে তাদের দেশ অধিকার করবে।</div>
<div class="v" id="v6"><span class="vn">6</span> অতএব তোমরা মূসার শরীয়ত-কিতাবে লেখা সমস্ত কালাম পালন ও রক্ষা করার জন্য সাহস কর; তার ডানে কিংবা বামে ফিরবে না।</div>
<div class="v" id="v7"><span class="vn">7</span> আর এই জাতিদের যে অবশিষ্ট লোক তোমাদের মধ্যে রইলো, তাদের মধ্যে প্রবেশ করো না, তাদের দেবতাদের নাম নিও না, তাদের নামে শপথ করো না এবং তাদের সেবা ও তাদের সেজ্‌দা করো না;</div>
<div class="v" id="v8"><span class="vn">8</span> কিন্তু আজ পর্যন্ত যেমন করে আসছ, তেমনি তোমাদের আল্লাহ্‌ মাবুদের প্রতি আসক্ত থাক।</div>
<div class="v" id="v9"><span class="vn">9</span> কেননা মাবুদ তোমাদের সম্মুখ থেকে বড় ও বলবান জাতিদের তাড়িয়ে দিয়েছেন; আজ পর্যন্ত তোমাদের সম্মুখে কেউ দাঁড়াতে পারে নি।</div>
<div class="v" id="v10"><span class="vn">10</span> তোমাদের এক জন হাজার জনকে তাড়িয়ে দেয়; কেননা তোমাদের আল্লাহ্‌ মাবুদ তোমাদের যেমন বলেছেন, সেই অনুসারে তিনি নিজে তোমাদের পক্ষে যুদ্ধ করছেন।</div>
<div class="v" id="v11"><span class="vn">11</span> অতএব তোমরা নিজ নিজ প্রাণের বিষয়ে অতি সাবধান হয়ে তোমাদের আল্লাহ্‌ মাবুদকে মহব্বত করো।</div>
<div class="v" id="v12"><span class="vn">12</span> নতুবা যদি কোনভাবে পিছনে ফিরে যাও এবং এই জাতিদের শেষ যে লোকেরা তোমাদের মধ্যে অবশিষ্ট আছে, তাদের প্রতি আসক্ত হও, তাদের সঙ্গে বিয়ের সম্বন্ধ স্থাপন কর এবং তাদের কাছে তোমাদের ও তোমাদের কাছে তাদের সমাগম হয়;</div>
<div class="v" id="v13"><span class="vn">13</span> তবে নিশ্চয় জানবে, তোমাদের আল্লাহ্‌ মাবুদ তোমাদের দৃষ্টিসীমা থেকে এই জাতিদের আর তাড়িয়ে দেবেন না, কিন্তু তারা তোমাদের ফাঁদ ও পাশ এবং তোমাদের কক্ষে কশাঘাত ও তোমাদের চোখের কাঁটাস্বরূপ হয়ে থাকবে, যে পর্যন্ত তোমরা এই উত্তম ভূমি থেকে বিনষ্ট না হও, যে ভূমি তোমাদের আল্লাহ্‌ মাবুদ তোমাদের দিয়েছেন।</div>
<div class="v" id="v14"><span class="vn">14</span> <span class="br-p"><br><br></span>আর দেখ, সমস্ত দুনিয়ার যে পথ, আজ আমি সেই পথে যাচ্ছি; আর তোমরা অন্তরে ও প্রাণে সকলে এই কথা জেনো যে, তোমাদের আল্লাহ্‌ মাবুদ তোমাদের বিষয়ে যত মঙ্গলের কথা শুনিয়েছিলেন তার মধ্যে একটিও বিফল হয় নি; তোমাদের পক্ষে সকলই সফল হয়েছে, তার একটিও বিফল হয় নি।</div>
<div class="v" id="v15"><span class="vn">15</span> কিন্তু তোমাদের আল্লাহ্‌ মাবুদ তোমাদের কাছে যেসব মঙ্গলের কথা শুনিয়েছিলেন তা যেমন তোমাদের পক্ষে সফল হল, তেমনি মাবুদ তোমাদের প্রতি সমস্ত অমঙ্গলের কথাও সফল করবেন, যে পর্যন্ত না তিনি তোমাদের এই উত্তম ভূমি থেকে বিনষ্ট করেন, যে ভূমি তোমাদের আল্লাহ্‌ মাবুদ তোমাদের দিয়েছেন।</div>
<div class="v" id="v16"><span class="vn">16</span> তোমরা যদি তোমাদের আল্লাহ্‌ মাবুদের নির্দেশিত নিয়ম লঙ্ঘন কর, গিয়ে অন্য দেবতাদের সেবা কর ও তাদের কাছে সেজ্‌দা কর, তবে তোমাদের প্রতি মাবুদের ক্রোধ প্রজ্বলিত হবে এবং তাঁর দেওয়া এই উত্তম দেশ থেকে তোমরা শীঘ্রই বিনষ্ট হবে।</div>
</div>
<!-- PARSED ABOVE; EDITING MAY BREAK PARSER -->
</body></html>