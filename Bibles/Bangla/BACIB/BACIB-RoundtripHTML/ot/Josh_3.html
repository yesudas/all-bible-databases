<html><head>
<meta http-equiv="Content-Type" content="text/html;charset=utf-8" />
<title>Josh 3 &ndash; ইউসা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>ইউসা</b> &ndash; <a href="Josh_1.html">1</a> <a href="Josh_2.html">2</a> <b>3</b> <a href="Josh_4.html">4</a> <a href="Josh_5.html">5</a> ... <a href="Josh_24.html">24</a> </div><hr>
<h1>Josh 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বনি-ইসরাইলদের জর্ডান নদী পার হওয়া</h2><span class="vn">1</span> <span class="br-p"><br><br></span>পরে ইউসা প্রত্যুষে উঠে সমস্ত বনি-ইসরাইলদের সঙ্গে শিটীম থেকে যাত্রা করে জর্ডান সমীপে উপস্থিত হলেন, কিন্তু তখন পার না হয়ে সেই স্থানে রাত্রি যাপন করলেন।</div>
<div class="v" id="v2"><span class="vn">2</span> তিন দিন পর নেতৃবর্গ শিবিরের মধ্য দিয়ে গেলেন;</div>
<div class="v" id="v3"><span class="vn">3</span> তাঁরা লোকদের এই হুকুম করলেন; তোমরা যে সময়ে তোমাদের আল্লাহ্‌ মাবুদের শরীয়ত-সিন্দুক লেবীয় ইমামদের বহন করতে দেখবে, তখন নিজ নিজ স্থান থেকে যাত্রা করে তার পিছনে পিছনে গমন করবে।</div>
<div class="v" id="v4"><span class="vn">4</span> তবুও শরীয়ত-সিন্দুক ও তোমাদের মধ্যে অনুমান দুই হাজার হাত দূরত্ব বজায় থাকবে, তার আর কাছে যাবে না; যেন তোমরা তোমাদের গন্তব্য পথ জানতে পার, কেননা ইতোপূর্বে তোমরা এই পথ দিয়ে যাও নি।</div>
<div class="v" id="v5"><span class="vn">5</span> পরে ইউসা লোকদের বললেন, তোমরা নিজেদের পবিত্র কর, কেননা আগামীকাল মাবুদ তোমাদের মধ্যে অলৌকিক কাজ করবেন।</div>
<div class="v" id="v6"><span class="vn">6</span> পরে ইউসা ইমামদের বললেন, তোমরা শরীয়ত-সিন্দুক তুলে নিয়ে লোকদের আগে আগে চল; তাতে তারা শরীয়ত-সিন্দুক তুলে নিয়ে লোকদের আগে আগে চলতে লাগল।</div>
<div class="v" id="v7"><span class="vn">7</span> <span class="br-p"><br><br></span>তখন মাবুদ ইউসাকে বললেন, আজ আমি সমস্ত ইসরাইলের সাক্ষাতে তোমাকে মহিমান্বিত করতে আরম্ভ করবো, যেন তারা জানতে পারে যে, আমি যেমন মূসার সহবর্তী ছিলাম, তেমনি তোমার সহবর্তী থাকব।</div>
<div class="v" id="v8"><span class="vn">8</span> তুমি নিয়ম-সিন্দুক বহনকারী ইমামদের এই হুকুম দাও, জর্ডানের পানির ধারে উপস্থিত হলে তোমরা জর্ডানে দাঁড়িয়ে থাকবে।</div>
<div class="v" id="v9"><span class="vn">9</span> <span class="br-p"><br><br></span>তখন ইউসা বনি-ইসরাইলদের বললেন, তোমরা এখানে এসো, তোমাদের আল্লাহ্‌ মাবুদের কালাম শোন।</div>
<div class="v" id="v10"><span class="vn">10</span> আর ইউসা বললেন, জীবন্ত আল্লাহ্‌ যে তোমাদের মধ্যে বিদ্যমান এবং কেনানীয়, হিট্টিয়, হিব্বীয়, পরিষীয়, গির্গাশীয়, আমোরীয় ও যিবুষীয়দের তোমাদের সম্মুখ থেকে নিশ্চয়ই অধিকারচ্যুত করবেন, তা তোমরা এর মধ্য দিয়ে জানতে পারবে।</div>
<div class="v" id="v11"><span class="vn">11</span> দেখ, সমস্ত ভূমণ্ডলের প্রভুর শরীয়ত-সিন্দুক তোমাদের আগে আগে জর্ডনে যাচ্ছে।</div>
<div class="v" id="v12"><span class="vn">12</span> এখন তোমরা ইসরাইলের এক এক বংশ থেকে এক এক জন, এভাবে বারো বংশ থেকে বারো জনকে গ্রহণ কর।</div>
<div class="v" id="v13"><span class="vn">13</span> পরে এরকম হবে, সমস্ত দুনিয়ার মালিক মাবুদের নিয়ম-সিন্দুক-বহনকারী ইমামেরা যেই জর্ডানের পানিতে পা দেবে অমনি জর্ডান নদীর পানি, অর্থাৎ উপর থেকে যে পানি বয়ে আসছে তা ছিন্ন হবে এবং একরাশি হয়ে দাঁড়িয়ে থাকবে।</div>
<div class="v" id="v14"><span class="vn">14</span> <span class="br-p"><br><br></span>তখন লোকেরা জর্ডান নদী পার হবার জন্য নিজ নিজ তাঁবু থেকে যাত্রা করলো, আর শরীয়ত-সিন্দুক বহনকারী ইমামেরা লোকদের অগ্রবর্তী হল।</div>
<div class="v" id="v15"><span class="vn">15</span> আর সিন্দুক-বহনকারীরা যখন জর্ডান সমীপে উপস্থিত হল এবং পানির ধারে সিন্দুক-বহনকারী ইমামদের পা পানি স্পর্শ করলো —বাস্তবিক ফসল কাটার সব সময় জর্ডানের পানি সমস্ত তীরের উপরে থাকে,</div>
<div class="v" id="v16"><span class="vn">16</span> —তখন উপর থেকে আগত সমস্ত পানি দাঁড়িয়ে রইল, অতিদূরে সর্তনের নিকটবর্তী আদম নগরের কাছে এক রাশি হয়ে উঠে রইলো এবং অরাবা সমভূমির সমুদ্রে অর্থাৎ লবণ সমুদ্রে যে পানি নেমে যাচ্ছিল, তা সম্পূর্ণ পৃথক হল; তাতে লোকেরা জেরিকোর সম্মুখেই পার হল।</div>
<div class="v" id="v17"><span class="vn">17</span> আর যে পর্র্যন্ত সমস্ত লোক নিঃশেষে জর্ডান নদী পার না হল, সেই পর্র্যন্ত মাবুদের নিয়ম-সিন্দুক বহনকারী ইমামেরা জর্ডান নদীর মধ্যে শুকনো ভূমিতে দাঁড়িয়ে থাকলো; এবং সমস্ত ইসরাইল ক্রমশ শুকনো ভূমি দিয়ে পার হয়ে গেল।</div>
</div>
<!-- PARSED ABOVE; EDITING MAY BREAK PARSER -->
</body></html>