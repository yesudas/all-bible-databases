<html><head>
<meta http-equiv="Content-Type" content="text/html;charset=utf-8" />
<title>Josh 4 &ndash; ইউসা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>ইউসা</b> &ndash; <a href="Josh_1.html">1</a> <a href="Josh_2.html">2</a> <a href="Josh_3.html">3</a> <b>4</b> <a href="Josh_5.html">5</a> <a href="Josh_6.html">6</a> ... <a href="Josh_24.html">24</a> </div><hr>
<h1>Josh 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>গিল্‌গলে বারোটি স্মরণার্থাক পাথর স্থাপন</h2><span class="vn">1</span> <span class="br-p"><br><br></span>এভাবে সমস্ত লোক সম্পূর্ণরূপে জর্ডান নদী পার হবার পর মাবুদ ইউসাকে বললেন,</div>
<div class="v" id="v2"><span class="vn">2</span> তোমরা এক এক বংশের মধ্য থেকে এক এক জন, এভাবে মোট বারো জন লোককে গ্রহণ কর,</div>
<div class="v" id="v3"><span class="vn">3</span> আর তাদের এই হুকুম দাও, তোমরা জর্ডান নদীর মধ্যবর্তী ঐ স্থান থেকে, যে স্থানে ইমামেরা দাঁড়িয়ে ছিল, সেখান থেকে বারোটি পাথর গ্রহণ করে তোমাদের সঙ্গে পারে নিয়ে যাও, আজ যে স্থানে রাত্রি যাপন করবে সেগুলো সেই স্থানে রেখো।</div>
<div class="v" id="v4"><span class="vn">4</span> তাতে ইউসা বনি-ইসরাইলদের প্রত্যেক বংশ থেকে এক এক জন করে যে বারো জনকে বেছে নিয়েছিলেন তাদের ডাকলেন;</div>
<div class="v" id="v5"><span class="vn">5</span> আর ইউসা তাদের বললেন, তোমরা তোমাদের আল্লাহ্‌ মাবুদের সিন্দুকের সম্মুখে জর্ডান নদীর মধ্যে গিয়ে বনি-ইসরাইলদের বংশ-সংখ্যানুসারে প্রত্যেকজন এক একটি পাথর তুলে কাঁধে নাও;</div>
<div class="v" id="v6"><span class="vn">6</span> যেন তা চিহ্নরূপে তোমাদের মধ্যে থাকতে পারে; ভাবী কালে যখন তোমাদের সন্তানেরা জিজ্ঞাসা করবে, এই পাথরগুলোর তাৎপর্য কি?</div>
<div class="v" id="v7"><span class="vn">7</span> তখন তোমরা তাদের বলবে, মাবুদের নিয়ম-সিন্দুকের সম্মুখে জর্ডানের পানি পৃথক হয়েছিল, সিন্দুক যখন জর্ডান নদী পার হয়, সেই সময়ে জর্ডান নদীর পানি পৃথক হয়েছিল; তাই এই পাথরগুলো চিরকাল বনি-ইসরাইলদের স্মরণার্থে থাকবে।</div>
<div class="v" id="v8"><span class="vn">8</span> <span class="br-p"><br><br></span>আর বনি-ইসরাইলরা ইউসার হুকুম অনুসারে কাজ করলো, মাবুদ ইউসাকে যেমন বলেছিলেন, তেমনি বনি-ইসরাইলদের বংশ-সংখ্যা অনুসারে জর্ডান নদীর মধ্য থেকে বারোটি পাথর তুলে নিল; এবং তাদের সঙ্গে পরে রাত্রি যাপনের স্থানে নিয়ে গিয়ে সেখানে রাখল।</div>
<div class="v" id="v9"><span class="vn">9</span> আর যে স্থানে নিয়ম-সিন্দুক বহনকারী ইমামদের দাঁড়িয়ে ছিল জর্ডান নদীর সেই স্থানেও ইউসা বারোখানি পাথর স্থাপন করলেন; সেসব আজও সেই স্থানে আছে।</div>
<div class="v" id="v10"><span class="vn">10</span> <span class="br-p"><br><br></span>ইউসার প্রতি মূসার হুকুম অনুযায়ী যে সমস্ত কথা লোকদের বলবার হুকুম মাবুদ ইউসাকে দিয়েছিলেন, তা সমাপ্ত না হওয়া পর্যন্ত সিন্দুক-বাহক ইমামেরা জর্ডান নদীর মধ্যে দাঁড়িয়ে থাকলো এবং লোকেরা তাড়াতাড়ি পার হয়ে গেল।</div>
<div class="v" id="v11"><span class="vn">11</span> এভাবে সমস্ত লোক সম্পূর্ণরূপে পার হবার পর মাবুদের সিন্দুক ও ইমামেরা লোকদের সাক্ষাতে পার হয়ে গেল।</div>
<div class="v" id="v12"><span class="vn">12</span> আর রূবেণ-বংশের লোকেরা, গাদ-বংশের লোকেরা ও মানশার অর্ধেক বংশ তাদের প্রতি মূসার কথা অনুসারে অস্ত্রশস্ত্রে সজ্জিত হয়ে বনি-ইসরাইলদের সম্মুখে পার হয়ে গেল;</div>
<div class="v" id="v13"><span class="vn">13</span> যুদ্ধ করার জন্য প্রস্তুত অনুমান চল্লিশ হাজার লোক যুদ্ধের জন্য মাবুদের সম্মুখে পার হয়ে জেরিকোর সমভূমিতে গেল।</div>
<div class="v" id="v14"><span class="vn">14</span> <span class="br-p"><br><br></span>সেই দিনে মাবুদ সমস্ত ইসরাইলের সাক্ষাতে ইউসাকে মহিমান্বিত করলেন; তাতে লোকেরা যেমন মূসাকে ভয় করতো, তেমনি ইউসার জীবনকালে তাঁকেও ভয় করতে লাগল।</div>
<div class="v" id="v15"><span class="vn">15</span> <span class="br-p"><br><br></span>মাবুদ ইউসাকে বলেছিলেন,</div>
<div class="v" id="v16"><span class="vn">16</span> তুমি শরীয়ত-সিন্দুক বহনকারী ইমামদের জর্ডান নদী থেকে উঠে আসতে হুকুম কর।</div>
<div class="v" id="v17"><span class="vn">17</span> তাতে ইউসা ইমামদের এই হুকুম করলেন, তোমরা জর্ডান নদী থেকে উঠে এসো।</div>
<div class="v" id="v18"><span class="vn">18</span> পরে জর্ডান নদীর মধ্য থেকে মাবুদের নিয়ম-সিন্দুক বহনকারী ইমামদের উঠে আসার সময়ে যখন ইমামদের পা শুকনো ভূমি স্পর্শ করলো, তখনই জর্ডান নদীর পানি স্বস্থানে ফিরে এসে আগের মত সমস্ত তীরের উপরে উঠলো।</div>
<div class="v" id="v19"><span class="vn">19</span> <span class="br-p"><br><br></span>এভাবে লোকেরা প্রথম মাসের দশম দিনে জর্ডান থেকে উঠে এসে জেরিকোর পূর্ব-সীমায়, গিল্‌গলে শিবির স্থাপন করলো।</div>
<div class="v" id="v20"><span class="vn">20</span> আর তারা যে বারোখানি পাথর জর্ডান নদী থেকে এনেছিল সেগুলো ইউসা গিল্‌গলে স্থাপন করলেন।</div>
<div class="v" id="v21"><span class="vn">21</span> আর তিনি বনি-ইসরাইলদের বললেন, ভবিষ্যতে যখন তোমাদের সন্তানেরা তাদের পিতাদেরকে জিজ্ঞাসা করবে, এই পাথরগুলোর তাৎপর্য কি?</div>
<div class="v" id="v22"><span class="vn">22</span> তখন তোমরা তোমাদের সন্তানদের জানাবে, বলবে, ইসরাইল শুকনো ভূমি দিয়ে এই জর্ডান নদী পার হয়ে এসেছিল।</div>
<div class="v" id="v23"><span class="vn">23</span> কারণ তোমাদের আল্লাহ্‌ মাবুদ লোহিত সাগরের প্রতি যেমন করেছিলেন, আমাদের পার না হওয়া পর্র্যন্ত যেমন তা শুকনো অবস্থায় রেখে ছিলেন, তেমনি তোমাদের পার না হওয়া পর্র্যন্ত তোমাদের আল্লাহ্‌ মাবুদ তোমাদের সম্মুখে জর্ডানের পানি শুকিয়ে ফেললেন;</div>
<div class="v" id="v24"><span class="vn">24</span> যেন দুনিয়ার সমস্ত জাতি জানতে পায় যে, মাবুদের হাত শক্তিশালী এবং তারা যেন সব সময় তোমাদের আল্লাহ্‌ মাবুদকে ভয় করে।</div>
</div>
<!-- PARSED ABOVE; EDITING MAY BREAK PARSER -->
</body></html>