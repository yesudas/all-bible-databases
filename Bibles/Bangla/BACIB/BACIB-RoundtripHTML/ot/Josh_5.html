<html><head>
<meta http-equiv="Content-Type" content="text/html;charset=utf-8" />
<title>Josh 5 &ndash; ইউসা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>ইউসা</b> &ndash; <a href="Josh_1.html">1</a> ... <a href="Josh_3.html">3</a> <a href="Josh_4.html">4</a> <b>5</b> <a href="Josh_6.html">6</a> <a href="Josh_7.html">7</a> ... <a href="Josh_24.html">24</a> </div><hr>
<h1>Josh 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলদের নতুন বংশধরদের খৎনা করানো</h2><span class="vn">1</span> <span class="br-p"><br><br></span>আর যখন জর্ডান নদীর পশ্চিম পারস্থ আমোরীয়দের সকল বাদশাহ্‌ ও সমুদ্রের নিকটস্থ কেনানীয়দের সকল বাদশাহ্‌ শুনতে পেলেন যে, আমরা যতক্ষণ পার না হলাম, ততক্ষণ মাবুদ বনি-ইসরাইলদের সম্মুখে জর্ডানের পানি শুকিয়ে ফেললেন, তখন তাঁদের অন্তর গলে গেল ও বনি-ইসরাইলদের কারণে তাঁদের আর সাহস রইলো না।</div>
<div class="v" id="v2"><span class="vn">2</span> <span class="br-p"><br><br></span>সেই সময়ে মাবুদ ইউসাকে বললেন, তুমি চকমকি পাথরের কতগুলো ছুরি প্রস্তুত করে দ্বিতীয়বার বনি-ইসরাইলদের খৎনা করাও।</div>
<div class="v" id="v3"><span class="vn">3</span> তাতে ইউসা চকমকি পাথরের ছুরি প্রস্তুত করে গিবিয়োৎ হারালোতে (খৎনা-পর্বতে) বনি-ইসরাইলদের খৎনা করালেন।</div>
<div class="v" id="v4"><span class="vn">4</span> ইউসা যে খৎনা করালেন, তার কারণ হচ্ছে: মিসর থেকে যে সমস্ত পুরুষ লোক, যত যোদ্ধা বের হয়ে এসেছিল, তারা মিসর থেকে বের হবার পর পথের মধ্যে মরু-ভূমিতে মারা গিয়েছিল।</div>
<div class="v" id="v5"><span class="vn">5</span> যারা বের হয়ে এসেছিল, তাদের সকলেরই খৎনা করানো হয়েছিল বটে, কিন্তু মিসর থেকে বের হবার পর যেসব সন্তান পথের মধ্যে মরুভূমিতে জন্মেছিল তাদের খৎনা করানো হয় নি।</div>
<div class="v" id="v6"><span class="vn">6</span> ফলত যে সমস্ত লোক, যে যোদ্ধারা মিসর থেকে বের হয়ে এসেছিল, তারা মাবুদের কথামত চলতো না, সেজন্য তাদের সংহার না হওয়া পর্যন্ত বনি-ইসরাইল চল্লিশ বছর মরুভূমিতে ভ্রমণ করেছিল; কেননা আমাদের দুগ্ধ-মধু-প্রবাহী যে দেশ দেবার বিষয়ে মাবুদ তাদের পূর্বপুরুষদের কাছে শপথ করেছিলেন, মাবুদ তাদের সেই দেশ দেখতে দেবেন না, এমন শপথ ওদের কাছে করেছিলেন।</div>
<div class="v" id="v7"><span class="vn">7</span> তাদের স্থানে তাদের যে সন্তানদের তিনি উৎপন্ন করলেন, ইউসা তাদেরই খৎনা করালেন; কেননা তারা খৎনা-না-করানো অবস্থায় ছিল; কারণ পথের মধ্যে তাদের খৎনা করানো হয় নি।</div>
<div class="v" id="v8"><span class="vn">8</span> <span class="br-p"><br><br></span>লোকদের খৎনা করার কাজ সমাপ্ত হবার পর যতক্ষণ মরুভূমিতে তারা সুস্থ না হল, ততক্ষণ শিবিরের মধ্যে নিজ নিজ স্থানে অবস্থান করলো।</div>
<div class="v" id="v9"><span class="vn">9</span> পরে মাবুদ ইউসাকে বললেন, আজ আমি তোমাদের কাছ থেকে মিসরের দুর্নাম গড়িয়ে দূর করে দিলাম। আর আজ পর্র্যন্ত সেই স্থানের নাম গিল্‌গল [গড়ানো] বলে আখ্যাত হয়েছে।</div>
<div class="v" id="v10"><h2>গিল্‌গলে ঈদুল ফেসাখ পালন</h2><span class="vn">10</span> <span class="br-p"><br><br></span>বনি-ইসরাইল গিল্‌গলে শিবির স্থাপন করলো; আর সেই মাসের চতুর্দশ দিনের সন্ধ্যাবেলা জেরিকোর সমভূমিতে ঈদুল ফেসাখ পালন করলো।</div>
<div class="v" id="v11"><span class="vn">11</span> সেই ঈদুল ফেসাখের পরের দিন তারা দেশে উৎপন্ন শস্য ভোজন করতে লাগল, সেই দিনে খামিহীন রুটি ও ভাজা শস্য ভোজন করলো।</div>
<div class="v" id="v12"><span class="vn">12</span> আর সেই দিন তাদের দেশে উৎপন্ন শস্য ভোজনের পর থেকে মান্না নিবৃত্ত হল; সেই সময় থেকে বনি-ইসরাইল আর মান্না পেল না, কিন্তু সেই বছরে তারা কেনান দেশের ফল ভোজন করলো।</div>
<div class="v" id="v13"><h2>হযরত ইউসার দর্শন</h2><span class="vn">13</span> <span class="br-p"><br><br></span>জেরিকোর কাছাকাছি অবস্থান করার সময় ইউসা চোখ তুলে চাইলেন, আর দেখ, এক জন পুরুষ তার সম্মুখে দণ্ডায়মান, তাঁর হাতে একখানা কোষমুক্ত তলোয়ার; ইউসা তাঁর কাছে গিয়ে জিজ্ঞাসা করলেন, আপনি আমাদের পক্ষের না আমাদের দুশমনদের পক্ষের লোক?</div>
<div class="v" id="v14"><span class="vn">14</span> তিনি বললেন, আমি কারও পক্ষের লোক নই। কিন্তু আমি মাবুদের সৈন্য দলের সেনাপতি, এখনই এলাম। তখন ইউসা ভূমিতে উবুড় হয়ে পড়ে সম্মান জানিয়ে বললেন, হে আমার প্রভু, আপনার এই গোলামকে কি হুকুম করেন?</div>
<div class="v" id="v15"><span class="vn">15</span> মাবুদের সৈন্যদলের নেতা ইউসাকে বললেন, তোমার পা থেকে জুতা খুলে ফেল, কেননা যে স্থানে তুমি দাঁড়িয়ে আছ, ঐ স্থান পবিত্র। তখন ইউসা তা-ই করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>