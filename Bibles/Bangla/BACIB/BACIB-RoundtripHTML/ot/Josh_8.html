<html><head>
<meta http-equiv="Content-Type" content="text/html;charset=utf-8" />
<title>Josh 8 &ndash; ইউসা &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>ইউসা</b> &ndash; <a href="Josh_1.html">1</a> ... <a href="Josh_6.html">6</a> <a href="Josh_7.html">7</a> <b>8</b> <a href="Josh_9.html">9</a> <a href="Josh_10.html">10</a> ... <a href="Josh_24.html">24</a> </div><hr>
<h1>Josh 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অয় নগর অধিকার করা ও ধ্বংস করা</h2><span class="vn">1</span> <span class="br-p"><br><br></span>পরে মাবুদ ইউসাকে বললেন, তুমি ভয় কোরো না কিংবা নিরাশ হোয়ো না; সমস্ত সৈন্যকে সঙ্গে নাও, উঠ, অয় নগরে যাত্রা কর; দেখ, আমি অয়ের বাদশাহ্‌কে ও তার লোকদের এবং তার নগর ও তার দেশ তোমার হাতে তুলে দিয়েছি।</div>
<div class="v" id="v2"><span class="vn">2</span> তুমি জেরিকোর ও সেই স্থানের বাদশাহ্‌র প্রতি যা করলে, অয়ের ও সেই স্থানের বাদশাহ্‌র প্রতিও তা-ই করবে, কিন্তু তার লুটদ্রব্য ও পশু তোমরা তোমাদের জন্য নেবে। তুমি নগরের বিরুদ্ধে পিছনের দিকে তোমার এক দল সৈন্য গোপনে রাখবে।</div>
<div class="v" id="v3"><span class="vn">3</span> <span class="br-p"><br><br></span>তখন ইউসা ও সমস্ত যোদ্ধা উঠে অয়ের বিরুদ্ধে যাত্রা করলেন; ইউসা তিন হাজার বলবান বীর মনোনীত করলেন এবং তাদেরকে রাতে পাঠিয়ে দিলেন।</div>
<div class="v" id="v4"><span class="vn">4</span> তিনি এই হুকুম করলেন, দেখ, তোমরা নগরের পিছনে নগরের বিরুদ্ধে লুকিয়ে থাকবে; নগর থেকে বেশি দূরে যাবে না, কিন্তু সকলেই প্রস্তুত থাকবে।</div>
<div class="v" id="v5"><span class="vn">5</span> পরে আমি ও আমার সঙ্গী সমস্ত লোক নগরের কাছে উপস্থিত হব; আর তারা যখন আগের মত আমাদের বিরুদ্ধে বের হয়ে আসবে, তখন আমরা তাদের সম্মুখ থেকে পালিয়ে যাব।</div>
<div class="v" id="v6"><span class="vn">6</span> আর তারা বের হয়ে আমাদের পিছনে পিছনে আসবে, শেষে আমরা তাদের নগর থেকে দূরে আকর্ষণ করবো; কেননা তারা বলবে, এরা আগের মত আমাদের সম্মুখ থেকে পালিয়ে যাচ্ছে; এভাবে আমরা তাদের সম্মুখ থেকে পালিয়ে যাব;</div>
<div class="v" id="v7"><span class="vn">7</span> আর তোমরা গুপ্ত স্থান থেকে উঠে নগর অধিকার করবে; কেননা তোমাদের আল্লাহ্‌ মাবুদ তা তোমাদের হাতে তুলে দিবেন।</div>
<div class="v" id="v8"><span class="vn">8</span> নগর আক্রমণ করামাত্র তোমরা নগরে আগুন লাগিয়ে দেবে; তোমরা মাবুদের হুকুম অনুসারে কাজ করবে; দেখ, আমি তোমাদের এই হুকুম দিলাম।</div>
<div class="v" id="v9"><span class="vn">9</span> <span class="br-p"><br><br></span>এভাবে ইউসা তাদের প্রেরণ করলেন; আর তারা গিয়ে অয়ের পশ্চিমে বেথেল ও অয়ের মধ্যস্থানে লুকিয়ে থাকলো; কিন্তু ইউসা লোকদের মধ্যে সেই রাত যাপন করলেন।</div>
<div class="v" id="v10"><span class="vn">10</span> <span class="br-p"><br><br></span>পরে ইউসা প্রত্যুষে উঠে লোক সংগ্রহ করলেন, আর তিনি ও ইসরাইলের প্রাচীনবর্গরা লোকদের আগে আগে অয়ের দিকে যাত্রা করলেন।</div>
<div class="v" id="v11"><span class="vn">11</span> আর তাঁর সঙ্গী সমস্ত যোদ্ধা চললো এবং এগিয়ে গিয়ে নগরের সম্মুখে উপস্থিত হল, আর অয় নগরের উত্তর দিকে শিবির স্থাপন করলো; তাঁর ও অয়ের মধ্যস্থানে একটি উপত্যকা ছিল।</div>
<div class="v" id="v12"><span class="vn">12</span> আর তিনি অনুমান পাঁচ হাজার লোক নিয়ে নগরের পশ্চিম দিকে বেথেল ও অয়ের মধ্যস্থানে লুকিয়ে রাখলেন।</div>
<div class="v" id="v13"><span class="vn">13</span> এভাবে লোকেরা নগরের উত্তর দিকস্থ সমস্ত শিবিরকে ও নগরের পশ্চিম দিকে তাদের গুপ্ত দলকে নিযুক্ত করলো এবং ইউসা ঐ রাতে উপত্যকার মধ্যে গমন করলেন।</div>
<div class="v" id="v14"><span class="vn">14</span> <span class="br-p"><br><br></span>পরে যখন অয়ের বাদশাহ্‌ তা দেখলেন, তখন নগরস্থ লোকেরা, বাদশাহ্‌ ও তাঁর সকল লোক, তাড়াতাড়ি প্রত্যুষে উঠে ইসরাইলের সঙ্গে যুদ্ধ করতে বের হয়ে নিরূপিত স্থানে অরাবা উপত্যকার সম্মুখে গেলেন; কিন্তু তাঁর বিরুদ্ধে এক দল সৈন্য নগরের পিছনে লুকিয়ে আছে তা তিনি জানতেন না।</div>
<div class="v" id="v15"><span class="vn">15</span> ইউসা ও সমস্ত ইসরাইল তাদের সম্মুখে নিজেদের পরাজিতের মত ভান করে মরুভূমির পথ দিয়ে পালিয়ে গেলেন।</div>
<div class="v" id="v16"><span class="vn">16</span> তাতে নগরে অবস্থিত সমস্ত লোককে ডাকা হল, যেন তারা তাদের পিছনে দৌড়ে যায়। আর তারা ইউসার পিছনে পিছনে গমন করতে করতে নগর থেকে দূরে আকর্ষিত হল;</div>
<div class="v" id="v17"><span class="vn">17</span> বের হয়ে ইসরাইলের পিছনে গেল না এমন এক জনও অয়ে বা বেথেলে অবশিষ্ট থাকলো না; সকলেই নগরের দ্বার খোলা রেখে ইসরাইলের পিছনে পিছনে দৌড়ে গেল।</div>
<div class="v" id="v18"><span class="vn">18</span> <span class="br-p"><br><br></span>তখন মাবুদ ইউসাকে বললেন, তুমি তোমার হাতে থাকা বর্শাটি অয়ের দিকে বাড়িয়ে দাও; কেননা আমি সেই নগর তোমার হাতে দেব। তখন ইউসা তাঁর হাতে থাকা বর্শাটি নগরের দিকে বাড়িয়ে দাও।</div>
<div class="v" id="v19"><span class="vn">19</span> তিনি হাত বিস্তার করার সঙ্গে সঙ্গে গোপনে স্থাপিত সৈন্যদল অমনি স্বস্থান থেকে উঠে বেগে গমন করলো ও নগরে প্রবেশ করে তা অধিকার করলো এবং দ্রুত নগরে আগুন লাগিয়ে দিল।</div>
<div class="v" id="v20"><span class="vn">20</span> পরে অয়ের লোকেরা পিছনে ফিরে চেয়ে দেখলো, আর দেখ, নগরের ধোঁয়া আসমানে উঠছে, কিন্তু তারা এদিকে কি ওদিকে কোন দিকেই পালাবার উপায় পেল না; আর মরুভূমিতে পলায়মান লোকেরা তাদের পিছনে ধাবমান লোকদের দিকে ফিরে আক্রমণ করতে লাগল।</div>
<div class="v" id="v21"><span class="vn">21</span> ফলত গোপনে স্থাপিত সৈন্যদল নগর অধিকার করেছে ও নগরে ধোঁয়া উঠছে, এটা দেখে ইউসা ও সমস্ত ইসরাইল ফিরে অয়ের লোকদের সংহার করতে লাগলেন;</div>
<div class="v" id="v22"><span class="vn">22</span> আর অন্য দলও নগর থেকে তাদের বিরুদ্ধে আসছিল; সুতরাং তারা ইসরাইলের মধ্যে পড়লো, কতগুলো এপাশে কতগুলো ওপাশে; আর তারা তাদের এমন আঘাত করলো যে, তাদের অবশিষ্ট বা রক্ষাপ্রাপ্ত কেউ রইলো না।</div>
<div class="v" id="v23"><span class="vn">23</span> আর তারা অয়ের বাদশাহ্‌কে জীবিত ধরে ইউসার কাছে আনলো।</div>
<div class="v" id="v24"><span class="vn">24</span> <span class="br-p"><br><br></span>এভাবে ইসরাইল তাদের সকলকে মাঠে, অর্থাৎ যে মরুভূমিতে অয় নিবাসীরা তাদের পিছনে ধাবমান হয়েছিল সেখানে তাদের সম্পূর্ণভাবে সংহার করলো; তারা সকলে নিঃশেষে তলোয়ারের আঘাতে মারা পড়লো, পরে সমস্ত ইসরাইল ফিরে অয়ে এসে তলোয়ারের আঘাতে সেই স্থানের লোকদেরও আঘাত করলো।</div>
<div class="v" id="v25"><span class="vn">25</span> সেই দিনে অয়-নিবাসী সমস্ত লোক অর্থাৎ স্ত্রী, পুরুষ মোট বারো হাজার লোক মারা পড়লো।</div>
<div class="v" id="v26"><span class="vn">26</span> কেননা অয়-নিবাসী সকলে যতক্ষণ সম্পূর্ণরূপে বিনষ্ট না হল, ততক্ষণ ইউসা তাঁর প্রসারিত শল্যধারী হাত সংকুচিত করলেন না।</div>
<div class="v" id="v27"><span class="vn">27</span> ইউসার প্রতি মাবুদের হুকুম করা কালাম অনুসারে ইসরাইল কেবল ঐ নগরের পশু ও সমস্ত লুটদ্রব্য নিজেদের জন্য গ্রহণ করলো।</div>
<div class="v" id="v28"><span class="vn">28</span> আর ইউসা অয় নগর পুড়িয়ে দিয়ে চিরস্থায়ী ঢিবি এবং উৎসন্ন স্থান করলেন, তা আজও সেরকম আছে।</div>
<div class="v" id="v29"><span class="vn">29</span> আর তিনি অয়ের বাদশাহ্‌কে সন্ধ্যাকাল পর্র্যন্ত গাছে টাঙ্গিয়ে রাখলেন। পরে সূর্যাস্ত সময়ে লোকেরা ইউসার হুকুমে তার লাশ গাছ থেকে নামিয়ে নগরের দ্বার-প্রবেশের স্থানে ফেলে তার উপরে পাথরের একটি বড় ঢিবি করলো; তা আজও রয়েছে।</div>
<div class="v" id="v30"><h2>হযরত ইউসা শরীয়ত কিতাব পাঠ করেন</h2><span class="vn">30</span> <span class="br-p"><br><br></span>সেই সময় ইউসা এবল পর্বতে ইসরাইলের আল্লাহ্‌ মাবুদের উদ্দেশে একটি কোরবানগাহ্‌ তৈরি করলেন।</div>
<div class="v" id="v31"><span class="vn">31</span> মাবুদের গোলাম মূসা বনি-ইসরাইলদের যেমন হুকুম করেছিলেন, তেমনি তারা মূসার শরীয়ত-কিতাবে লেখা হুকুম অনুসারে যন্ত্রপাতি দ্বারা মসৃণ করা হয় নি এমন পাথরে, অর্থাৎ যার উপরে কেউ লোহা উঠায় নি, এমন পাথর দ্বারা ঐ কোরবানগাহ্‌ তৈরি করলো এবং তার উপরে মাবুদের উদ্দেশে পোড়ানো-কোরবানী ও মঙ্গল-কোরবানী দিল।</div>
<div class="v" id="v32"><span class="vn">32</span> আর সেখানে পাথরগুলোর উপরে বনি-ইসরাইলদের সম্মুখে তিনি মূসার লেখা শরীয়তের একটি অনুলিপি লিখলেন।</div>
<div class="v" id="v33"><span class="vn">33</span> আর ইসরাইল লোকদেরকে সর্বপ্রথমে দোয়া করার জন্য, মাবুদের গোলাম মূসা যেমন হুকুম করেছিলেন, তেমনি সমস্ত ইসরাইল, তাদের প্রাচীনবর্গরা, কর্মচারীরা ও বিচারকরা, স্বজাতীয় বা প্রবাসী সমস্ত লোক সিন্দুকের এদিকে ওদিকে মাবুদের শরীয়ত-সিন্দুক-বাহক লেবীয় ইমামদের সম্মুখে দাঁড়াল; তাদের অর্ধেক গরিষীম পর্বতের সম্মুখে, বাকী অর্ধেক এবল পর্বতের সম্মুখে রইলো।</div>
<div class="v" id="v34"><span class="vn">34</span> পরে শরীয়ত-কিতাবে যা যা লেখা আছে, সেই অনুসারে তিনি শরীয়তের সমস্ত কথা, দোয়া ও বদদোয়ার কথা পাঠ করলেন।</div>
<div class="v" id="v35"><span class="vn">35</span> মূসা যা যা হুকুম করেছিলেন, ইউসা ইসরাইলের সমস্ত সমাজ এবং স্ত্রী-লোকদের, বালক-বালিকা ও তাদের মধ্যবর্তী প্রবাসীদের সম্মুখে সেসব পাঠ করলেন, একটি কথাও বাদ দিলেন না।</div>
</div>
<!-- PARSED ABOVE; EDITING MAY BREAK PARSER -->
</body></html>