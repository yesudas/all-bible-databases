<html><head>
<meta http-equiv="Content-Type" content="text/html;charset=utf-8" />
<title>Judg 10 &ndash; কাজীগণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 10);">
<div id="navbar"><a href="../index.html">কিতাবুল মোকাদ্দস</a> &ndash; <b>কাজীগণ</b> &ndash; <a href="Judg_1.html">1</a> ... <a href="Judg_8.html">8</a> <a href="Judg_9.html">9</a> <b>10</b> <a href="Judg_11.html">11</a> <a href="Judg_12.html">12</a> ... <a href="Judg_21.html">21</a> </div><hr>
<h1>Judg 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিচারকর্তা তোলয়</h2><span class="vn">1</span> <span class="br-p"><br><br></span>আবিমালেকের পরে তোলয় ইসরাইলকে উদ্ধার করার জন্য উৎপন্ন হলেন; তিনি ইষাখর-বংশীয় দোদয়ের পৌত্র পূয়ার পুত্র; তিনি পর্বতময় আফরাহীম প্রদেশের শামীরে বাস করতেন।</div>
<div class="v" id="v2"><span class="vn">2</span> তিনি তেইশ বছর ইসরাইলের বিচার করলেন; পরে তাঁর মৃত্যু হলে শামীরে তাঁকে দাফন করা হল।</div>
<div class="v" id="v3"><h2>বিচারকর্তা যায়ীর</h2><span class="vn">3</span> <span class="br-p"><br><br></span>তাঁর পরে গিলিয়দীয় যায়ীর উৎপন্ন হলেন এবং বাইশ বছর পর্যন্ত ইসরাইলের বিচার করলেন।</div>
<div class="v" id="v4"><span class="vn">4</span> তাঁর ত্রিশজন পুত্র ছিল এবং তারা ত্রিশটি গাধার পিঠে চড়ে বেড়াত। তাদের ত্রিশটি নগর ছিল, আর গিলিয়দ দেশস্থ সেসব নগরকে আজও হবোৎ-যায়ীর বলা হয়।</div>
<div class="v" id="v5"><span class="vn">5</span> পরে যায়ীর ইন্তেকাল করলেন এবং কামোনে তাঁকে দাফন করা হল।</div>
<div class="v" id="v6"><h2>অম্মোনীয়দের দৌরাত্ব</h2><span class="vn">6</span> <span class="br-p"><br><br></span>পরে বনি-ইসরাইল মাবুদের দৃষ্টিতে যা মন্দ, তা-ই পুনর্বার করতে লাগল এবং বাল দেবতাদের, অষ্টারোৎ দেবীদের, অরামের দেবতাদের, সিডনের দেবতাদের, মোয়াবের দেবতাদের, অম্মোনীয়দের দেবতাদের ও ফিলিস্তিনীদের দেবতাদের সেবা করতে লাগল; তারা মাবুদকে ত্যাগ করলো, তাঁর সেবা করলো না।</div>
<div class="v" id="v7"><span class="vn">7</span> তখন ইসরাইলের বিরুদ্ধে মাবুদের ক্রোধ প্রজ্বলিত হল, আর তিনি পলেষ্টীয়দের হাতে ও অম্মোনীয়দের হাতে তাদেরকে বিক্রি করলেন।</div>
<div class="v" id="v8"><span class="vn">8</span> আর তারা সেই বছর বনি-ইসরাইলীয়দের জুলুম ও চূর্ণ করলো; আঠার বছর পর্যন্ত জর্ডান পারস্থ গিলিয়দের অন্তর্গত আমোরীয় দেশ-নিবাসী সমস্ত বনি-ইসরাইলদেরকে চূর্ণ করলো।</div>
<div class="v" id="v9"><span class="vn">9</span> আর অম্মোনীয়রা এহুদার ও বিন্‌ইয়ামীনের এবং আফরাহীম কুলের সঙ্গে যুদ্ধ করতে জর্ডান পার হয়ে আসত; এভাবে ইসরাইল অতিশয় কষ্ট পেতে লাগল।</div>
<div class="v" id="v10"><span class="vn">10</span> <span class="br-p"><br><br></span>পরে বনি-ইসরাইলরা মাবুদের কাছে কেঁদে কেঁদে বললো, আমরা তোমার বিরুদ্ধে গুনাহ্‌ করেছি, কেননা আমরা আমাদের আল্লাহ্‌কে ত্যাগ করে বাল দেবতাদের সেবা করেছি।</div>
<div class="v" id="v11"><span class="vn">11</span> তাতে মাবুদ বনি-ইসরাইলকে বললেন, মিসরীয়দের থেকে, আমোরীয়দের থেকে, অম্মোনীয়দের ও ফিলিস্তিনীদের থেকে আমি কি তোমাদের উদ্ধার করি নি নি?</div>
<div class="v" id="v12"><span class="vn">12</span> আর সীদোনীয়, আমালেকীয় ও মায়োনীয়রা যখন তোমাদের উপরে জুলুম করেছিল আর তোমরা আমার কাছে কান্নাকাটি করলে আমি তাদের হাত থেকে তোমাদেরকে উদ্ধার করলাম।</div>
<div class="v" id="v13"><span class="vn">13</span> তবুও তোমরা আমাকে ত্যাগ করে অন্য দেবতাদের সেবা করলে, অতএব আমি আর তোমাদের উদ্ধার করবো না।</div>
<div class="v" id="v14"><span class="vn">14</span> তোমরা যাও, তোমাদের মনোনীত ঐ দেবতাদের কাছে কান্নাকাটি কর; সঙ্কটের সময়ে তারাই তোমাদেরকে উদ্ধার করুক।</div>
<div class="v" id="v15"><span class="vn">15</span> তখন বনি-ইসরাইল মাবুদকে বললো, আমরা গুনাহ্‌ করেছি; এখন তোমার দৃষ্টিতে যা ভাল মনে হয়, তা-ই আমাদের প্রতি কর; আরজ করি, কেবল আজ আমাদের উদ্ধার কর।</div>
<div class="v" id="v16"><span class="vn">16</span> পরে তারা তাদের মধ্য থেকে বিজাতীয় দেবমূর্তিকে দূর করে মাবুদের সেবা করতে লাগল; তাতে ইসরাইলের কষ্টে তাঁর প্রাণ দুঃখিত হল।</div>
<div class="v" id="v17"><span class="vn">17</span> <span class="br-p"><br><br></span>ঐ সময়ে অম্মোনীয়দের ডাকা হলে তারা এসে গিলিয়দে শিবির স্থাপন করলো। আর বনি-ইসরাইল একত্র হয়ে মিস্‌পাতে শিবির স্থাপন করলো।</div>
<div class="v" id="v18"><span class="vn">18</span> তাতে লোকেরা, গিলিয়— দের নেতৃবর্গ, পরষ্পর বললো, অম্মোনীয়দের সঙ্গে যুদ্ধ কোন ব্যক্তি আরম্ভ করবে? সে গিলিয়দ-নিবাসী সমস্ত লোকের প্রধান হবে।</div>
</div>
<!-- PARSED ABOVE; EDITING MAY BREAK PARSER -->
</body></html>