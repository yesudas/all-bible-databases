<html><head>
<meta http-equiv="Content-Type" content="text/html;charset=utf-8" />
<title>Judg 17 &ndash; কাজীগণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 17);">
<div id="navbar"><a href="../index.html">কিতাবুল মোকাদ্দস</a> &ndash; <b>কাজীগণ</b> &ndash; <a href="Judg_1.html">1</a> ... <a href="Judg_15.html">15</a> <a href="Judg_16.html">16</a> <b>17</b> <a href="Judg_18.html">18</a> <a href="Judg_19.html">19</a> ... <a href="Judg_21.html">21</a> </div><hr>
<h1>Judg 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মিকাহ্‌র তৈরি মূর্তি ও প্রতিমা</h2><span class="vn">1</span> <span class="br-p"><br><br></span>পর্বতময় আফরাহীম প্রদেশে মিকাহ্‌ নামে এক ব্যক্তি ছিল।</div>
<div class="v" id="v2"><span class="vn">2</span> সে তার মাকে বললো, যে এগার শত রূপার মুদ্রা তোমার কাছ থেকে চুরি হয়েছিল, যে বিষয়ে তুমি বদদোয়া দিয়েছিলে ও আমার কানে তুলেছিলে, দেখ, সেই রূপার মুদ্রা আমার কাছেই আছে, আমিই তা নিয়েছিলাম। তার মা বললো, বৎস, তুমি মাবুদের দোয়ার পাত্র হও।</div>
<div class="v" id="v3"><span class="vn">3</span> পরে সে ঐ এগার শত রূপার মুদ্রা মাকে ফিরিয়ে দিলে তার মা বললো, আমি এই রূপা মাবুদের উদ্দেশে পবিত্র করছি, আমার পুত্র এই মুদ্রা আমার হাত থেকে নিয়ে একটি ছাঁচে ঢালা ও একটি খোদাই-করা মূর্তি তৈরি করুক। অতএব এখন এই রূপা তোমাকে ফিরিয়ে দিলাম।</div>
<div class="v" id="v4"><span class="vn">4</span> সে তার মাকে ঐ রূপা ফিরিয়ে দিলে তার মা দুই শত রূপার মুদ্রা নিয়ে স্বর্ণকারকে দিল; আর সে একটি ছাঁচে ঢালা ও একটি খোদাই-করা মূর্তি তৈরি করলে তা মিকাহ্‌র বাড়িতে রাখা হল।</div>
<div class="v" id="v5"><span class="vn">5</span> মিকাহ্‌র একটি দেবালয় ছিল; আর সে একটি এফোদ ও কয়েকটি পারিবারিক দেবতা তৈরি করলো এবং তার এক পুত্রকে অভিষেক করলে সে তার ইমাম হল।</div>
<div class="v" id="v6"><span class="vn">6</span> ঐ সময়ে ইসরাইলের মধ্যে বাদশাহ্‌ ছিল না, যার দৃষ্টিতে যা ভাল মনে হত, সে তা-ই করতো।</div>
<div class="v" id="v7"><span class="vn">7</span> <span class="br-p"><br><br></span>সেই সময়ে এহুদা গোষ্ঠীর বেথেলহেম-এহুদার এক জন লোক ছিল। সে ছিল এক জন লেবীয়, সে সেখানে বাস করছিল।</div>
<div class="v" id="v8"><span class="vn">8</span> সেই ব্যক্তি যেখানে স্থান পেতে পারে, সেখানে বাস করার জন্য নগর থেকে, বেথেলহেম-এহুদা থেকে চলে গিয়ে, যেতে যেতে পর্বতময় আফরাহীম প্রদেশে ঐ মিকাহ্‌র বাড়িতে উপস্থিত হল।</div>
<div class="v" id="v9"><span class="vn">9</span> মিকাহ্‌ তাকে জিজ্ঞাসা করলো, তুমি কোথা থেকে আসলে? সে তাকে বললো, আমি বেথেলহেম-এহুদার এক জন লেবীয়; যেখানে স্থান পাই, সেখানে বাস করতে যাচ্ছি।</div>
<div class="v" id="v10"><span class="vn">10</span> মিকাহ্‌ তাকে বললো, তুমি আমার এখানে থাক, আমার পিতা ও ইমাম হও, আমি বছরে তোমাকে দশটি রূপার মুদ্রা এবং এক জোড়া কাপড় ও তোমার খাদ্যদ্রব্য দেব। তাতে সেই লেবীয় ভিতরে গেল।</div>
<div class="v" id="v11"><span class="vn">11</span> সেই লেবীয় সেই স্থানে থাকতে সম্মত হল; আর এই যুবক তার এক জন পুত্রের মতই থাকতে লাগল।</div>
<div class="v" id="v12"><span class="vn">12</span> পরে মিকাহ্‌ সেই লেবীয়কে অভিষেক করলো, আর সেই যুবক মিকাহ্‌র ইমাম হয়ে তার বাড়িতে থাকলো।</div>
<div class="v" id="v13"><span class="vn">13</span> তখন মিকাহ্‌ বললো, এখন আমি জানলাম যে, মাবুদ আমার মঙ্গল করবেন, যেহেতু এক জন লেবীয় আমার ইমাম হয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>