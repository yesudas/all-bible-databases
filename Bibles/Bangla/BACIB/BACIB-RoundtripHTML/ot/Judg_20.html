<html><head>
<meta http-equiv="Content-Type" content="text/html;charset=utf-8" />
<title>Judg 20 &ndash; কাজীগণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 20);">
<div id="navbar"><a href="../index.html">কিতাবুল মোকাদ্দস</a> &ndash; <b>কাজীগণ</b> &ndash; <a href="Judg_1.html">1</a> ... <a href="Judg_18.html">18</a> <a href="Judg_19.html">19</a> <b>20</b> <a href="Judg_21.html">21</a> </div><hr>
<h1>Judg 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিন্‌ইয়ামীন-বংশের সঙ্গে বনি-ইসরাইলদের যুদ্ধ</h2><span class="vn">1</span> <span class="br-p"><br><br></span>পরে বনি-ইসরাইলরা সকলে বের হল, দান থেকে বের্‌-শেবা পর্যন্ত সকলে ও গিলিয়দ দেশ সমেত সমস্ত মণ্ডলী একটি মানুষের মত মিস্‌পাতে মাবুদের কাছে জমায়েত হল।</div>
<div class="v" id="v2"><span class="vn">2</span> আল্লাহ্‌র লোকদের সেই সমাজে ইসরাইলের সমস্ত বংশের সমস্ত জনসমাজের নেতৃবর্গ ও চার লক্ষ তলোয়ারধারী পদাতিক উপস্থিত হল।</div>
<div class="v" id="v3"><span class="vn">3</span> আর বনি-ইসরাইল মিস্‌পাতে উঠে গেছে, এই কথা বিন্‌ইয়ামীনীয়রা শুনতে পেল। পরে বনি-ইসরাইল বললো, বল দেখি, এই দুষ্কর্ম কিভাবে হল?</div>
<div class="v" id="v4"><span class="vn">4</span> সেই লেবীয়, নিহতা স্ত্রীর স্বামী জবাবে বললো, আমি ও আমার উপপত্নী রাত্রি যাপন করার জন্য বিন্‌ইয়ামীন অধিকৃত গিবিয়াতে প্রবেশ করেছিলাম।</div>
<div class="v" id="v5"><span class="vn">5</span> আর গিবিয়ার গৃহস্থেরা আমার বিরুদ্ধে রাতের বেলায় উঠে আমার জন্য বাড়ির চারদিক বেষ্টন করলো। তারা আমাকে খুন করার কল্পনা করেছিল, আর আমার উপপত্নীকে বলাৎকার করায় সে মারা গেল।</div>
<div class="v" id="v6"><span class="vn">6</span> পরে আমি নিজের উপপত্নীকে নিয়ে খণ্ড খণ্ড করে ইসরাইলের অধিকারস্থ প্রদেশের সর্বত্র পাঠালাম, কেননা তারা ইসরাইলের মধ্যে কুকর্ম ও মূঢ়তার কাজ করেছে।</div>
<div class="v" id="v7"><span class="vn">7</span> এখন হে বনি-ইসরাইলরা, আপনারা এই বিষয়ে আলোচনা করে আপনাদের মতামত দিন।</div>
<div class="v" id="v8"><span class="vn">8</span> <span class="br-p"><br><br></span>তখন সকল লোক একটি মানুষের মত উঠে বললো, আমরা কেউ নিজের তাঁবুতে যাব না, কেউ নিজের বাড়িতে ফিরে যাব না;</div>
<div class="v" id="v9"><span class="vn">9</span> কিন্তু এখন গিবিয়ার প্রতি যে কাজ করবো, তা হচ্ছে আমরা গুলিবাঁটপূর্বক তার বিরুদ্ধে যাব।</div>
<div class="v" id="v10"><span class="vn">10</span> আর আমরা লোকদের জন্য খাদ্যদ্রব্য আনতে ইসরাইল-বংশগুলোর মধ্যে এক শত লোকের প্রতি দশ, এক হাজারের প্রতি এক শত ও দশ হাজারের প্রতি এক হাজার লোক সংগ্রহ করবো, যেন আমরা বিন্‌ইয়ামীনের গিবিয়াতে গিয়ে ইসরাইলের মধ্যে কৃত সমস্ত মূঢ়তার কাজ অনুসারে প্রতিশোধ নিতে পারি।</div>
<div class="v" id="v11"><span class="vn">11</span> এভাবে ইসরাইলের সমস্ত লোক একটি মানুষের মত একসঙ্গে জমায়েত হয়ে ঐ নগরের বিরুদ্ধে একত্র হল।</div>
<div class="v" id="v12"><span class="vn">12</span> <span class="br-p"><br><br></span>পরে ইসরাইলের বংশগুলো বিন্‌ইয়ামীন-বংশের সর্বত্র লোক প্রেরণ করে বললো, তোমাদের মধ্যে এ কি দুষ্কর্ম হয়েছে?</div>
<div class="v" id="v13"><span class="vn">13</span> তোমরা এখন গিবিয়া-নিবাসী ঐ পাষণ্ড লোকদেরকে আমাদের হাতে তুলে দাও, আমরা তাদেরকে হত্যা করে ইসরাইল থেকে দুষ্টাচার মুছে ফেলবো, কিন্তু বিন্‌ইয়ামীনের লোকেরা আপন ভাইদের অর্থাৎ বনি-ইসরাইলদের কথা শুনতে সম্মত হল না।</div>
<div class="v" id="v14"><span class="vn">14</span> বরং বনি-ইসরাইলদের সঙ্গে যুদ্ধ করার জন্য বিন্‌ইয়ামীনীয়রা নানা নগর থেকে গিবিয়াতে গিয়ে একত্র হল।</div>
<div class="v" id="v15"><span class="vn">15</span> সেদিন নানা নগর থেকে আগত বিন্‌ইয়ামীন-বংশের ছাব্বিশ হাজার তলোয়ারধারী লোক গণনা করা হল; এরা গিবিয়া-নিবাসী সাত শত মনোনীত লোক থেকে ভিন্ন।</div>
<div class="v" id="v16"><span class="vn">16</span> আবার এসব লোকের মধ্যে সাত শত মনোনীত লোক নেটা ছিল; তাদের প্রত্যেকজন চুল লক্ষ্য করে ফিঙ্গার পাথর মারতে পারতো, লক্ষ্যচ্যুত হত না।</div>
<div class="v" id="v17"><span class="vn">17</span> বিন্‌ইয়ামীন ভিন্ন ইসরাইলের তলোয়ারধারী চার লক্ষ লোককে গণনা করা হল; এরা সকলেই যোদ্ধা ছিল।</div>
<div class="v" id="v18"><span class="vn">18</span> <span class="br-p"><br><br></span>বনি-ইসরাইলরা উঠে বেথেলে গিয়ে আল্লাহ্‌র কাছে জিজ্ঞাসা করলো; তারা বললো, বিন্‌ইয়ামীন-বংশের লোকদের সঙ্গে যুদ্ধ করতে আমাদের মধ্যে প্রথমে কে যাবে? মাবুদ বললেন, প্রথমে যাবে এহুদা।</div>
<div class="v" id="v19"><span class="vn">19</span> তখন বনি-ইসরাইলরা খুব ভোরে উঠে গিবিয়ার সম্মুখে শিবির স্থাপন করলো।</div>
<div class="v" id="v20"><span class="vn">20</span> <span class="br-p"><br><br></span>পরে বনি-ইসরাইলরা বিন্‌ইয়ামীনের সঙ্গে যুদ্ধ করতে বের হয়ে গেল; তাদের সঙ্গে যুদ্ধ করতে বনি-ইসরাইলরা গিবিয়ার কাছে সৈন্য রচনা করলো।</div>
<div class="v" id="v21"><span class="vn">21</span> তখন বিন্‌ইয়ামীনীয়রা গিবিয়া থেকে বের হয়ে ঐ দিনে ইসরাইলের মধ্যে বাইশ হাজার লোককে সংহার করে ভূতলশায়ী করলো।</div>
<div class="v" id="v22"><span class="vn">22</span> পরে বনি-ইসরাইলরা নিজেদেরকে আশ্বাস দিয়ে, প্রথমবার যে স্থানে সৈন্য স্থাপন করেছিল, পুনর্বার সেই স্থানে সৈন্য স্থাপন করলো।</div>
<div class="v" id="v23"><span class="vn">23</span> <span class="br-p"><br><br></span>আর বনি-ইসরাইল উঠে গিয়ে সন্ধ্যাকাল পর্যন্ত মাবুদের সাক্ষাতে কান্নাকাটি করলো এবং তাঁর কাছে জিজ্ঞাসা করলো, আমরা আমাদের ভাই বিন্‌ইয়ামীন-বংশের লোকদের সঙ্গে যুদ্ধ করতে কি পুনর্বার যাব? মাবুদ বললেন, তার বিরুদ্ধে যাও।</div>
<div class="v" id="v24"><span class="vn">24</span> পরে বনি-ইসরাইল দ্বিতীয় দিনে বিন্‌ইয়ামীন-বংশের লোকদের বিরুদ্ধে উপস্থিত হল।</div>
<div class="v" id="v25"><span class="vn">25</span> আর বিন্‌ইয়ামীন সেই দ্বিতীয় দিনে তাদের বিরুদ্ধে গিবিয়া থেকে বের হয়ে পুনর্বার বনি-ইসরাইলদের মধ্যে আঠার হাজার লোককে সংহার করে ভূতলশায়ী করলো, এরা সকলেই তলোয়ারধারী ছিল।</div>
<div class="v" id="v26"><span class="vn">26</span> পরে সমস্ত বনি-ইসরাইল, সমস্ত লোক, বেথেলে উপস্থিত হল এবং সেই স্থানে মাবুদের সম্মুখে কান্নাকাটি করলো ও বসে রইলো এবং সেদিন সন্ধ্যা পর্যন্ত রোজা করে মাবুদের সম্মুখে পোড়ানো-কোরবানী ও মঙ্গল-কোরবানী দিল।</div>
<div class="v" id="v27"><span class="vn">27</span> সেই সময়ে আল্লাহ্‌র শরীয়ত-সিন্দুক ঐ স্থানে ছিল এবং হারুনের পৌত্র ইলিয়াসরের পুত্র পীনহস তৎসম্মুখে দণ্ডায়মান ছিলেন;</div>
<div class="v" id="v28"><span class="vn">28</span> অতএব বনি-ইসরাইল মাবুদকে এই কথা জিজ্ঞাসা করলো, আমরা আপন ভাই বিন্‌ইয়ামীন-বংশের লোকদের সঙ্গে যুদ্ধ করতে এখনও কি পুনর্বার যাব না ক্ষান্ত হব? মাবুদ বললেন, যাও, কেননা আগামীকাল আমি তোমাদের হাতে তাদেরকে তুলে দেব।</div>
<div class="v" id="v29"><span class="vn">29</span> <span class="br-p"><br><br></span>পরে ইসরাইল গিবিয়ার চারদিকে ঘাঁটি স্থপন করলো।</div>
<div class="v" id="v30"><span class="vn">30</span> পরে তৃতীয় দিনে বনি-ইসরাইলরা বিন্‌ইয়ামীন-বংশের লোকদের বিরুদ্ধে গিয়ে অন্যান্য সময়ের মত গিবিয়ার কাছে সৈন্য সমাবেশ করলো।</div>
<div class="v" id="v31"><span class="vn">31</span> তখন বিন্‌ইয়ামীনীয়রা ঐ লোকদের বিরুদ্ধে বের হল এবং নগর থেকে দূরে আকর্ষিত হয়ে প্রথমবারের মত লোকদের আঘাত ও হত্যা করতে লাগল, বিশেষত বেথেল ও গিবিয়ার দিকে যাবার দুই রাজপথে তারা ইসরাইলের মধ্যে অনুমান ত্রিশ জনকে হত্যা করলো।</div>
<div class="v" id="v32"><span class="vn">32</span> তাতে বিন্‌ইয়ামীনীয়রা বললো, ওরা আমাদের সম্মুখে আগের মত পরাজিত হচ্ছে, কিন্তু বনি-ইসরাইলরা বলেছিল, এসো, আমরা পালিয়ে ওদেরকে নগর থেকে রাজপথে আকর্ষণ করি।</div>
<div class="v" id="v33"><span class="vn">33</span> অতএব ইসরাইলের সমস্ত লোক নিজ নিজ স্থান থেকে উঠে গিয়ে বাল্‌-তামরে সৈন্য রচনা করলো; ইতোমধ্যে ইসরাইলের লুকিয়ে থাকা লোকেরা তাদের স্থান থেকে অর্থাৎ মারে-গেবা থেকে বের হল।</div>
<div class="v" id="v34"><span class="vn">34</span> পরে সমস্ত ইসরাইল থেকে দশ হাজার মনোনীত লোক গিবিয়ার সম্মুখে আসলে ঘোরতর যুদ্ধ হল; কিন্তু ওরা জানত না যে, অমঙ্গল ওদের নিকটবর্তী।</div>
<div class="v" id="v35"><span class="vn">35</span> <span class="br-p"><br><br></span>তখন মাবুদ ইসরাইলের সম্মুখে বিন্‌ইয়ামীনকে আঘাত করলেন, আর সেদিন বনি-ইসরাইলরা বিন্‌ইয়ামীনের পঁচিশ হাজার একশত লোককে সংহার করলো, এরা সকলেই তলোয়ারধারী ছিল।</div>
<div class="v" id="v36"><span class="vn">36</span> <span class="br-p"><br><br></span>এভাবে বিন্‌ইয়ামীনীয়রা দেখলো যে, তারা হেরে গেছে। কারণ ইসরাইলের লোকেরা বিন্‌ইয়ামীনের কাছ থেকে পালিয়ে গিয়েছিল। এই দিকে বনি-ইসরাইল যাদেরকে গিবিয়ার বিরুদ্ধে স্থাপন করেছিল তাদের উপরে নির্ভর করেই তারা পালিয়ে যাচ্ছিল।</div>
<div class="v" id="v37"><span class="vn">37</span> <span class="br-p"><br><br></span>ইতোমধ্যে ঐ লুকিয়ে থাকা লোকেরা তাড়াতাড়ি গিবিয়া আক্রমণ করলো, আর নগরে প্রবেশ করে তলোয়ারের আঘাতে সমস্ত লোককে আঘাত করলো।</div>
<div class="v" id="v38"><span class="vn">38</span> বনি-ইসরাইলরা ও তাদের লুকিয়ে থাকা লোকদের মধ্যে এই চিহ্ন স্থির করা হয়েছিল যে, লুকিয়ে থাকা লোকেরা নগর থেকে ধোঁয়ার মেঘ ওঠাবে।</div>
<div class="v" id="v39"><span class="vn">39</span> অতএব বনি-ইসরাইলরা যুদ্ধ করতে করতে পিছনে মুখ ফিরাল। তখন বিন্‌ইয়ামীনীয়রা তাদের অনুমান ত্রিশ জনকে আঘাত ও হত্যা করেছিল, কেননা তারা বলেছিল, প্রথম যুদ্ধের মত এবারেও ওরা আমাদের সম্মুখে আহত হল।</div>
<div class="v" id="v40"><span class="vn">40</span> কিন্তু যখন নগর থেকে স্তম্ভাকারে ধোঁয়ার মেঘ উঠতে লাগল, তখন বিন্‌ইয়ামীন পিছনে চেয়ে দেখলো, আর দেখ, সমস্ত নগর থেকে ধোঁয়া আসমানে উড়ে যাচ্ছে।</div>
<div class="v" id="v41"><span class="vn">41</span> আর বনি-ইসরাইলরাও মুখ ফিরালো; তাতে অমঙ্গল তাদের উপরে এসে পড়লো দেখে বিন্‌ইয়ামীনের লোকেরা ভীষণ ভয় পেল।</div>
<div class="v" id="v42"><span class="vn">42</span> অতএব তারা বনি-ইসরাইলদের সম্মুখে মরুভূমির পথের দিকে ফিরল; কিন্তু সেই স্থানেও যুদ্ধ তাদের অনুবর্তী হল; এবং সমস্ত নগর থেকে আগত লোকেরা সেখানে তাদেরকে সংহার করলো।</div>
<div class="v" id="v43"><span class="vn">43</span> তারা চারদিকে বিন্‌ইয়ামীনকে ঘিরে তাড়াতে লাগল এবং সূর্যোদয়-দিকে গিবিয়ার সম্মুখস্থ স্থান পর্যন্ত তাদের বিশ্রামস্থানে তাদেরকে দমন করতে লাগল।</div>
<div class="v" id="v44"><span class="vn">44</span> তাতে বিন্‌ইয়ামীনের আঠার হাজার লোক হত হল, তারা সকলেই যোদ্ধা ছিল।</div>
<div class="v" id="v45"><span class="vn">45</span> পরে অবশিষ্ট লোকেরা মরুভূমির দিকে ফিরে রিম্মোণ শৈলে পালিয়ে যেতে লাগল, আর ওরা রাজপথে তাদের অন্য পাঁচ হাজার লোককে হত্যা করলো; পরে বেগে তাদের পিছনে পিছনে তাড়া করে গিদোম পর্যন্ত গিয়ে তাদের দুই হাজার লোককে আক্রমণ করলো।</div>
<div class="v" id="v46"><span class="vn">46</span> অতএব সেদিন বিন্‌ইয়ামীনের মধ্যে তলোয়ারধারী পঁচিশ হাজার লোক হত হল; তারা সকলেই বলবান লোক ছিল।</div>
<div class="v" id="v47"><span class="vn">47</span> কিন্তু ছয় শত লোক মরুভূমির দিকে ফিরে রিম্মোণ শৈলে পালিয়ে গিয়ে সেই রিম্মোণ শৈলে চার মাস বাস করলো।</div>
<div class="v" id="v48"><span class="vn">48</span> পরে বনি-ইসরাইলরা বিন্‌ইয়ামীন-বংশের লোকদের প্রতিকূলে ফিরে নগরস্থ মানুষ ও পশু প্রভৃতি যা যা পাওয়া গেল, সেই সকলকে তলোয়ার দ্বারা আঘাত করলো; তারা যত নগর পেল, সেসব আগুনে পুড়িয়ে দিল।</div>
</div>
<!-- PARSED ABOVE; EDITING MAY BREAK PARSER -->
</body></html>