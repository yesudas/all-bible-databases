<html><head>
<meta http-equiv="Content-Type" content="text/html;charset=utf-8" />
<title>Lam 2 &ndash; মাতম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lam', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>মাতম</b> &ndash; <a href="Lam_1.html">1</a> <b>2</b> <a href="Lam_3.html">3</a> <a href="Lam_4.html">4</a> <a href="Lam_5.html">5</a> </div><hr>
<h1>Lam 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমের বিনাশ</h2><span class="vn">1</span> <span class="br-p"><br><br></span>তিনি তাঁর ক্রোধে সিয়োন-কন্যাকে কেমন মেঘাচ্ছন্ন করেছেন! <span class="br-p"><br><br></span>তিনি ইসরাইলের শোভা বেহেশত থেকে ভূতলে নিক্ষেপ করেছেন; <span class="br-p"><br><br></span>তিনি তাঁর ক্রোধের দিনে তাঁর পাদপীঠ স্মরণ করেন নি।</div>
<div class="v" id="v2"><span class="vn">2</span> <span class="br-p"><br><br></span>প্রভু ইয়াকুবের সমস্ত বাসস্থান গ্রাস করেছেন, করুণা করেন নি; <span class="br-p"><br><br></span>তিনি ক্রোধে এহুদা-কন্যার দৃঢ় দুর্গগুলো উৎপাটন করেছেন, <span class="br-p"><br><br></span>তিনি সেসব ভূমিসাৎ করেছেন; <span class="br-p"><br><br></span>রাজ্য ও তার নেতৃবর্গকে নাপাক করেছেন।</div>
<div class="v" id="v3"><span class="vn">3</span> <span class="br-p"><br><br></span>তিনি প্রচণ্ড ক্রোধে ইসরাইলের সমস্ত শিং ভেঙ্গে ফেলেছেন, <span class="br-p"><br><br></span>তনি দুশমনের সম্মুখ থেকে তাঁর ডান হাত সঙ্কুচিত করেছেন, <span class="br-p"><br><br></span>চতুর্দিক পুড়িয়ে দেওয়া আগুনের শিখার মত তিনি ইয়াকুবের মধ্যে জ্বলে উঠেছেন।</div>
<div class="v" id="v4"><span class="vn">4</span> <span class="br-p"><br><br></span>তিনি দুশমনের মত তাঁর ধনুকে চাড়া দিয়েছেন, <span class="br-p"><br><br></span>বিপক্ষের মত ডান হাত তুলে দাঁড়িয়েছেন, <span class="br-p"><br><br></span>আর নয়নরঞ্জন সকলকে হত্যা করেছেন; <span class="br-p"><br><br></span>তিনি সিয়োন-কন্যার তাঁবুর মধ্যে তাঁর ক্রোধের আগুন ঢেলে দিয়েছেন।</div>
<div class="v" id="v5"><span class="vn">5</span> <span class="br-p"><br><br></span>প্রভু দুশমনের মত হয়েছেন, ইসরাইলকে গ্রাস করেছেন, <span class="br-p"><br><br></span>তিনি তার সমস্ত অট্টালিকা গ্রাস করেছেন, <span class="br-p"><br><br></span>তার দুর্গ সকল ধ্বংস করেছেন, <span class="br-p"><br><br></span>তিনি এহুদা-কন্যার শোক ও মাতম বৃদ্ধি করেছেন।</div>
<div class="v" id="v6"><span class="vn">6</span> <span class="br-p"><br><br></span>তিনি বাগানের কুটীরের মত নিজের কুটীর দূর করেছেন, <span class="br-p"><br><br></span>আপনার জমায়েত-স্থান বিনষ্ট করেছেন; <span class="br-p"><br><br></span>মাবুদ সিয়োনে ঈদ ও বিশ্রামবার বিস্মৃত করিয়েছেন, <span class="br-p"><br><br></span>প্রচণ্ড ক্রোধে বাদশাহ্‌কে ও ইমামকে অবজ্ঞা করেছেন।</div>
<div class="v" id="v7"><span class="vn">7</span> <span class="br-p"><br><br></span>প্রভু তাঁর নিজের কোরবানগাহ্‌ দূর করেছেন, <span class="br-p"><br><br></span>তাঁর পবিত্র স্থান ঘৃণা করেছেন; <span class="br-p"><br><br></span>তিনি তার অট্টালিকার ভিত্তি শত্রুর হাতে তুলে দিয়েছেন; <span class="br-p"><br><br></span>তারা মাবুদের গৃহমধ্যে ঈদের দিনের মত কোলাহল করেছে।</div>
<div class="v" id="v8"><span class="vn">8</span> <span class="br-p"><br><br></span>মাবুদ সিয়োন-কন্যার প্রাচীর নষ্ট করার সঙ্কল্প করেছেন; <span class="br-p"><br><br></span>তিনি সূত্রপাত করেছেন, <span class="br-p"><br><br></span>লোপ করণ থেকে নিজের হাত থামিয়ে রাখেন নি; <span class="br-p"><br><br></span>তিনি পরিখা ও প্রাচীরকে মাতম করিয়েছেন, <span class="br-p"><br><br></span>সেসব একসঙ্গে তেজোহীন হয়েছে।</div>
<div class="v" id="v9"><span class="vn">9</span> <span class="br-p"><br><br></span>তোরণদ্বার সকল মাটিতে আচ্ছন্ন হয়েছে, <span class="br-p"><br><br></span>তিনি তার অর্গল নষ্ট ও খণ্ড খণ্ড করেছেন; <span class="br-p"><br><br></span>তার বাদশাহ্‌ ও নেতৃবর্গ জাতিদের মধ্যে থাকে; <span class="br-p"><br><br></span>পরিচালনার কিতাব বলতে আর কিছু নেই; <span class="br-p"><br><br></span>তার নবীরাও মাবুদের কাছ থেকে কোন দর্শন পায় না।</div>
<div class="v" id="v10"><span class="vn">10</span> <span class="br-p"><br><br></span>সিয়োন-কন্যার প্রাচীনেরা মাটিতে বসে আছে, <span class="br-p"><br><br></span>নীরব হয়ে রয়েছে; <span class="br-p"><br><br></span>তারা নিজ নিজ মাথায় ধূলি ছড়িয়েছে, <span class="br-p"><br><br></span>তারা কোমরে চট বেঁধেছে, <span class="br-p"><br><br></span>জেরুশালেম-কুমারীরা ভূমি পর্যন্ত মাথা হেঁট করেছে।</div>
<div class="v" id="v11"><span class="vn">11</span> <span class="br-p"><br><br></span>আমার নেত্রযুগল অশ্রুপাতে ক্ষীণ হয়েছে, <span class="br-p"><br><br></span>আমার অন্ত্র জ্বলছে; <span class="br-p"><br><br></span>আমার লোকদের ধ্বংসের কারণে <span class="br-p"><br><br></span>আমার যকৃৎ মাটিতে ঢালা যাচ্ছে, <span class="br-p"><br><br></span>কেননা নগরের চকে চকে বালক-বালিকা <span class="br-p"><br><br></span>ও স্তন্যপায়ী শিশু মূর্চ্ছাপন্ন হয়।</div>
<div class="v" id="v12"><span class="vn">12</span> <span class="br-p"><br><br></span>তারা নিজের নিজের মাকে বলে, <span class="br-p"><br><br></span>গম ও আঙ্গুর-রস কোথায়? <span class="br-p"><br><br></span>কেননা তারা নগরের চকে চকে তলোয়ারে বিদ্ধ লোকদের মত মূর্চ্ছাপন্ন হয়, <span class="br-p"><br><br></span>নিজ নিজ মাতার বক্ষঃস্থলে প্রাণত্যাগ করে।</div>
<div class="v" id="v13"><span class="vn">13</span> <span class="br-p"><br><br></span>অয়ি জেরুশালেম-কন্যে, <span class="br-p"><br><br></span>আমি কি বলে তোমার কাছে সাক্ষ্য দেব? <span class="br-p"><br><br></span>কিসের সঙ্গে তোমার উপমা দেব? <span class="br-p"><br><br></span>অয়ি সিয়োন-কুমারী, আমি তোমার সান্ত্বনার জন্য <span class="br-p"><br><br></span>কিসের সঙ্গে তোমার তুলনা দেব? <span class="br-p"><br><br></span>কেননা তোমার আঘাত সমুদ্রের মত বিশাল, <span class="br-p"><br><br></span>তোমার চিকিৎসা করা কার সাধ্য?</div>
<div class="v" id="v14"><span class="vn">14</span> <span class="br-p"><br><br></span>তোমার নবীরা তোমার জন্য মিথ্যা ও মূর্খতার দর্শন পেয়েছে, <span class="br-p"><br><br></span>তারা তোমার বন্দীদশা ফিরাবার জন্য তোমার অধর্ম ব্যক্ত করে নি, <span class="br-p"><br><br></span>কিন্তু তোমার জন্য মিথ্যা দৈববাণী সকল <span class="br-p"><br><br></span>ও নির্বাসনের বিষয় সকল দর্শন করেছে।</div>
<div class="v" id="v15"><span class="vn">15</span> <span class="br-p"><br><br></span>যেসব লোক তোমার কাছ দিয়ে যায়, <span class="br-p"><br><br></span>তারা তোমার দিকে হাততালি দেয়; <span class="br-p"><br><br></span>তারা শিশ দিয়ে জেরুশালেম-কন্যার দিকে মাথা নেড়ে বলে, <span class="br-p"><br><br></span>এ কি সেই নগর, যা ‘পরম সৌন্দর্যের স্থল’ <span class="br-p"><br><br></span>ও ‘সমস্ত দুনিয়ার আনন্দ-স্থল’ নামে আখ্যাত ছিল?</div>
<div class="v" id="v16"><span class="vn">16</span> <span class="br-p"><br><br></span>তোমার সমস্ত দুশমন তোমার বিরুদ্ধে মুখ খুলে হ্যাঁ, করেছে, <span class="br-p"><br><br></span>তারা শিস দিয়ে দাঁত ঘর্ষণ করে, <span class="br-p"><br><br></span>বলে, আমরা তাকে গ্রাস করলাম, <span class="br-p"><br><br></span>এটি অবশ্য সেদিন, যার আকাঙ্খা করতাম; <span class="br-p"><br><br></span>আমরা পেলাম, দেখলাম।</div>
<div class="v" id="v17"><span class="vn">17</span> <span class="br-p"><br><br></span>মাবুদ যে সঙ্কল্প করেছিলেন, তা সিদ্ধ করেছেন; <span class="br-p"><br><br></span>পুরাকালে যা হুকুম করেছিলেন, <span class="br-p"><br><br></span>সেই কালাম পূর্ণ করেছেন, <span class="br-p"><br><br></span>তিনি নিপাত করেছেন, রহম করেন নি; <span class="br-p"><br><br></span>তিনি দুশমনকে তোমার উপরে আনন্দ করতে দিয়েছেন, <span class="br-p"><br><br></span>তোমার বিপক্ষদের শিং উঁচু করেছেন।</div>
<div class="v" id="v18"><span class="vn">18</span> <span class="br-p"><br><br></span>লোকদের অন্তর প্রভুর কাছে কান্নাকাটি করেছে; <span class="br-p"><br><br></span>অহো সিয়োন-কন্যার প্রাচীর! <span class="br-p"><br><br></span>দিনরাত অশ্রুধারা পানির স্রোতের মত বয়ে যাক, <span class="br-p"><br><br></span>নিজেকে কোন বিশ্রাম দিও না, <span class="br-p"><br><br></span>তোমার চোখের তারাকে ক্ষান্ত হতে দিও না।</div>
<div class="v" id="v19"><span class="vn">19</span> <span class="br-p"><br><br></span>উঠ, রাতের বেলায় প্রত্যেক প্রহরের আরম্ভে মাতম কর, <span class="br-p"><br><br></span>প্রভুর সম্মুখে তোমার অন্তর পানির মত ঢেলে দাও, <span class="br-p"><br><br></span>তাঁর উদ্দেশে হাত তোল, <span class="br-p"><br><br></span>তোমার শিশুদের প্রাণ রক্ষার্থে, <span class="br-p"><br><br></span>যারা প্রতি রাস্তার মোড়ে মোড়ে ক্ষুধায় মূর্চ্ছাপন্ন রয়েছে।</div>
<div class="v" id="v20"><span class="vn">20</span> <span class="br-p"><br><br></span>দেখ, হে মাবুদ, মনযোগ দাও, <span class="br-p"><br><br></span>তুমি কার প্রতি এমন ব্যবহার করেছ? <span class="br-p"><br><br></span>স্ত্রীলোক কি তার গর্ভফল, যাদেরকে হাতে করে দুলিয়েছে, <span class="br-p"><br><br></span>সেই শিশুদেরকে ভোজন করবে? <span class="br-p"><br><br></span>প্রভুর পবিত্র স্থানে কি ইমাম ও নবী নিহত হবে?</div>
<div class="v" id="v21"><span class="vn">21</span> <span class="br-p"><br><br></span>বালক ও বৃদ্ধ পথে পথে ভূমিতে পড়ে আছে, <span class="br-p"><br><br></span>আমার কুমারীরা ও আমার যুবকেরা <span class="br-p"><br><br></span>তলোয়ারের আঘাতে মারা পড়েছে; <span class="br-p"><br><br></span>তুমি তোমার ক্রোধের দিনে তাদেরকে হত্যা করেছ; <span class="br-p"><br><br></span>তুমি হত্যা করেছ, দয়া কর নি।</div>
<div class="v" id="v22"><span class="vn">22</span> <span class="br-p"><br><br></span>তুমি চারদিক থেকে আমার ত্রাস সকলকে <span class="br-p"><br><br></span>ঈদের দিনে মত আহ্বান করেছ; <span class="br-p"><br><br></span>মাবুদের ক্রোধের দিনে উত্তীর্ণ বা রক্ষা পাওয়া কেউই রইলো না; <span class="br-p"><br><br></span>আমি যাদেরকে দোলাতাম ও ভরণপোষণ করতাম, <span class="br-p"><br><br></span>আমার দুশমন তাদেরকে সংহার করেছে।</div>
</div>
<!-- PARSED ABOVE; EDITING MAY BREAK PARSER -->
</body></html>