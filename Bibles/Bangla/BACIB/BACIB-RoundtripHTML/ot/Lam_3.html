<html><head>
<meta http-equiv="Content-Type" content="text/html;charset=utf-8" />
<title>Lam 3 &ndash; মাতম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lam', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>মাতম</b> &ndash; <a href="Lam_1.html">1</a> <a href="Lam_2.html">2</a> <b>3</b> <a href="Lam_4.html">4</a> <a href="Lam_5.html">5</a> </div><hr>
<h1>Lam 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ভক্তের দুঃখ ও বিশ্বাস</h2><span class="vn">1</span> <span class="br-p"><br><br></span>আমি সেই ব্যক্তি, যে তাঁর ক্রোধের দণ্ডঘটিত দুঃখ দেখেছে।</div>
<div class="v" id="v2"><span class="vn">2</span> <span class="br-p"><br><br></span>আমাকে তিনি চালিয়েছেন, আর গমন করিয়েছেন, <span class="br-p"><br><br></span>অন্ধকারে, আলোকে নয়।</div>
<div class="v" id="v3"><span class="vn">3</span> <span class="br-p"><br><br></span>সত্যিই আমার বিরুদ্ধে তিনি তাঁর হাত তুলেছেন; <span class="br-p"><br><br></span>সমস্ত দিন বারে বারে তুলেছেন।</div>
<div class="v" id="v4"><span class="vn">4</span> <span class="br-p"><br><br></span>তিনি আমার মাংস ও চামড়া শুকিয়ে ফেলেছেন; <span class="br-p"><br><br></span>আমার অস্থিগুলো ভেঙ্গে দিয়েছেন।</div>
<div class="v" id="v5"><span class="vn">5</span> <span class="br-p"><br><br></span>তিনি আমাকে অবরোধ করেছেন, <span class="br-p"><br><br></span>এবং তিক্ততা ও কষ্ট দ্বারা আমাকে বেষ্টন করেছেন;</div>
<div class="v" id="v6"><span class="vn">6</span> <span class="br-p"><br><br></span>তিনি আমাকে অন্ধকারে বাস করিয়েছেন, <span class="br-p"><br><br></span>বহুকালের মৃতদের মত করেছেন।</div>
<div class="v" id="v7"><span class="vn">7</span> <span class="br-p"><br><br></span>তিনি আমার চারদিকে বেড়া দিয়েছেন, <span class="br-p"><br><br></span>আমি বের হতে পারি না; <span class="br-p"><br><br></span>তিনি আমার শিকল ভারী করেছেন।</div>
<div class="v" id="v8"><span class="vn">8</span> <span class="br-p"><br><br></span>আমি যখন ক্রন্দন ও আর্তনাদ করি, <span class="br-p"><br><br></span>তিনি আমার মুনাজাত অগ্রাহ্য করেন।</div>
<div class="v" id="v9"><span class="vn">9</span> <span class="br-p"><br><br></span>তিনি খোদাই-করা পাথর দ্বারা আমার পথ রোধ করেছেন, <span class="br-p"><br><br></span>তিনি আমার পথ বাঁকা করেছেন।</div>
<div class="v" id="v10"><span class="vn">10</span> <span class="br-p"><br><br></span>তিনি আমার পক্ষে লুকিয়ে থাকা ভল্লুক বা অন্তরালে গুপ্ত সিংহস্বরূপ।</div>
<div class="v" id="v11"><span class="vn">11</span> <span class="br-p"><br><br></span>তিনি আমার পথ বিপথ করেছেন, <span class="br-p"><br><br></span>আমাকে খণ্ড-বিখণ্ড করেছেন, এতিম করেছেন।</div>
<div class="v" id="v12"><span class="vn">12</span> <span class="br-p"><br><br></span>তিনি তাঁর ধনুকে চাড়া দিয়ে আমাকে তীরের লক্ষ্য করে রেখেছেন।</div>
<div class="v" id="v13"><span class="vn">13</span> <span class="br-p"><br><br></span>তিনি তাঁর তূণ থেকে তীর নিয়ে আমার মর্মে প্রবেশ করিয়েছেন।</div>
<div class="v" id="v14"><span class="vn">14</span> <span class="br-p"><br><br></span>আমি হয়েছি স্বজাতীয় সকলের উপহাসের বিষয়, <span class="br-p"><br><br></span>সমস্ত দিন তাদের গানের বিষয়।</div>
<div class="v" id="v15"><span class="vn">15</span> <span class="br-p"><br><br></span>তিনি আমাকে তিক্ততায় পূর্ণ করেছেন, <span class="br-p"><br><br></span>আমাকে নাগদানায় পূরিত করেছেন।</div>
<div class="v" id="v16"><span class="vn">16</span> <span class="br-p"><br><br></span>তিনি কঙ্কর দ্বারা আমার দাঁত ভেঙ্গেছেন, <span class="br-p"><br><br></span>আমাকে ভস্মে আচ্ছাদন করেছেন।</div>
<div class="v" id="v17"><span class="vn">17</span> <span class="br-p"><br><br></span>তুমি আমার প্রাণ শান্তি থেকে দূর করেছ, <span class="br-p"><br><br></span>আমি মঙ্গল ভুলে গিয়েছি।</div>
<div class="v" id="v18"><span class="vn">18</span> <span class="br-p"><br><br></span>আমি বললাম, আমার বল ও মাবুদতে আমার প্রত্যাশা নষ্ট হয়েছে।</div>
<div class="v" id="v19"><span class="vn">19</span> <span class="br-p"><br><br></span>আমি স্মরণ করলাম আমার দুঃখ ও আমার দুর্দশা, নাগদানা ও বিষ।</div>
<div class="v" id="v20"><span class="vn">20</span> <span class="br-p"><br><br></span>আমার প্রাণ নিত্য তা স্মরণে রাখছে, <span class="br-p"><br><br></span>আমার প্রাণ আমার অন্তরে অবসন্ন হচ্ছে।</div>
<div class="v" id="v21"><span class="vn">21</span> <span class="br-p"><br><br></span>আমি পুনর্বার এই কথা মনে করি, <span class="br-p"><br><br></span>তাই আমার প্রত্যাশা আছে।</div>
<div class="v" id="v22"><span class="vn">22</span> <span class="br-p"><br><br></span>মাবুদের অটল মহব্বতের গুণে আমরা নষ্ট হই নি; <span class="br-p"><br><br></span>কেননা তাঁর বিবিধ করুণা শেষ হয় নি।</div>
<div class="v" id="v23"><span class="vn">23</span> <span class="br-p"><br><br></span>নতুন নতুন করুণা প্রতি প্রভাতে! তোমার বিশ্বস্ততা মহৎ।</div>
<div class="v" id="v24"><span class="vn">24</span> <span class="br-p"><br><br></span>আমার প্রাণ বলে, মাবুদই আমার অধিকার; <span class="br-p"><br><br></span>এজন্য আমি তাঁতে প্রত্যাশা করবো।</div>
<div class="v" id="v25"><span class="vn">25</span> <span class="br-p"><br><br></span>মাবুদ মঙ্গলস্বরূপ, তাঁর আকাঙক্ষীদের পক্ষে, <span class="br-p"><br><br></span>তাঁর অন্বেষী প্রাণের পক্ষে।</div>
<div class="v" id="v26"><span class="vn">26</span> <span class="br-p"><br><br></span>মাবুদের উদ্ধারের প্রত্যাশা করা, <span class="br-p"><br><br></span>নীরবে অপেক্ষা করা, এ-ই মঙ্গল।</div>
<div class="v" id="v27"><span class="vn">27</span> <span class="br-p"><br><br></span>যৌবনকালে জোয়াল বহন করা মানুষের মঙ্গল।</div>
<div class="v" id="v28"><span class="vn">28</span> <span class="br-p"><br><br></span>সে একাকী বসুক, নীরব থাকুক, <span class="br-p"><br><br></span>কারণ তিনি তার কাঁধে [জোয়াল] রেখেছেন।</div>
<div class="v" id="v29"><span class="vn">29</span> <span class="br-p"><br><br></span>সে ধুলাতে মুখ দিক, তবে প্রত্যাশা হলে হতেও পারে।</div>
<div class="v" id="v30"><span class="vn">30</span> <span class="br-p"><br><br></span>সে তার প্রহারকের কাছে গাল পেতে দিক; অপমানে পরিপূর্ণ হোক।</div>
<div class="v" id="v31"><span class="vn">31</span> <span class="br-p"><br><br></span>কেননা প্রভু চিরতরে পরিত্যাগ করবেন না।</div>
<div class="v" id="v32"><span class="vn">32</span> <span class="br-p"><br><br></span>যদিও মনস্তাপ দেন, তবুও তাঁর প্রচুর অটল মহব্বত অনুসারে করুণা করবেন।</div>
<div class="v" id="v33"><span class="vn">33</span> <span class="br-p"><br><br></span>কেননা তিনি অন্তরের সঙ্গে দুঃখ দেন না, <span class="br-p"><br><br></span>মানুষকে শোকার্ত করেন না।</div>
<div class="v" id="v34"><span class="vn">34</span> <span class="br-p"><br><br></span>লোকে যে দেশের বন্দীদেরকে পদতলে দলিত করে,</div>
<div class="v" id="v35"><span class="vn">35</span> <span class="br-p"><br><br></span>সর্বশক্তিমানের সম্মুখে মানুষের প্রতি অন্যায় করে,</div>
<div class="v" id="v36"><span class="vn">36</span> <span class="br-p"><br><br></span>কারো বিবাদের অন্যায় নিষ্পত্তি করে, <span class="br-p"><br><br></span>তা প্রভু দেখতে পারেন না।</div>
<div class="v" id="v37"><span class="vn">37</span> <span class="br-p"><br><br></span>প্রভু হুকুম না করলে কার কালাম সিদ্ধ হতে পারে?</div>
<div class="v" id="v38"><span class="vn">38</span> <span class="br-p"><br><br></span>সর্বশক্তিমানের মুখ থেকে কি বিপদ ও সম্পদ দুই বের হয় না?</div>
<div class="v" id="v39"><span class="vn">39</span> <span class="br-p"><br><br></span>জীবিত মানুষ কেন আক্ষেপ করে, <span class="br-p"><br><br></span>প্রত্যেক ব্যক্তি তার গুনাহ্‌র দণ্ডের জন্য?</div>
<div class="v" id="v40"><span class="vn">40</span> <span class="br-p"><br><br></span>এসো, আমরা নিজ নিজ পথের সন্ধান ও পরীক্ষা করি, <span class="br-p"><br><br></span>এবং মাবুদের কাছে ফিরে আসি;</div>
<div class="v" id="v41"><span class="vn">41</span> <span class="br-p"><br><br></span>এসো, হস্তযুগলের সঙ্গে হৃদয়কেও <span class="br-p"><br><br></span>বেহেশত-নিবাসী আল্লাহ্‌র দিকে উত্তোলন করি।</div>
<div class="v" id="v42"><span class="vn">42</span> <span class="br-p"><br><br></span>আমরা অধর্মও বিদ্রোহাচরণ করেছি; <span class="br-p"><br><br></span>তুমি মাফ কর নি।</div>
<div class="v" id="v43"><span class="vn">43</span> <span class="br-p"><br><br></span>তুমি ক্রোধে আচ্ছাদন করে আমাদেরকে তাড়না করেছ, <span class="br-p"><br><br></span>হত্যা করেছ, রহম কর নি।</div>
<div class="v" id="v44"><span class="vn">44</span> <span class="br-p"><br><br></span>তুমি মেঘে নিজেকে আচ্ছাদন করেছ, <span class="br-p"><br><br></span>মুনাজাত তা ভেদ করতে পারে না।</div>
<div class="v" id="v45"><span class="vn">45</span> <span class="br-p"><br><br></span>তুমি জাতিদের মধ্যে আমাদেরকে জঞ্জাল ও আবর্জনার মত করেছ।</div>
<div class="v" id="v46"><span class="vn">46</span> <span class="br-p"><br><br></span>আমাদের সমস্ত দুশমন আমাদের বিরুদ্ধে মুখ খুলে হা করেছে।</div>
<div class="v" id="v47"><span class="vn">47</span> <span class="br-p"><br><br></span>ত্রাস ও খাত, উৎসন্নতা ও ভঙ্গ, আমাদের প্রতি উপস্থিত।</div>
<div class="v" id="v48"><span class="vn">48</span> <span class="br-p"><br><br></span>আমার জাতিরূপ কন্যার ভঙ্গের কারণে <span class="br-p"><br><br></span>আমার চোখ থেকে পানির ধারা বইছে।</div>
<div class="v" id="v49"><span class="vn">49</span> <span class="br-p"><br><br></span>আমার চোখ অবিশ্রান্ত অশ্রুতে ভাসছে, বিরাম পায় না,</div>
<div class="v" id="v50"><span class="vn">50</span> <span class="br-p"><br><br></span>যে পর্যন্ত মাবুদ বেহেশত থেকে হেঁট হয়ে দৃষ্টিপাত না করেন।</div>
<div class="v" id="v51"><span class="vn">51</span> <span class="br-p"><br><br></span>আমার নগরীর সমস্ত কন্যার বিষয়ে আমি যা দেখতে পাচ্ছি তাতে আমার কাঁদছে।</div>
<div class="v" id="v52"><span class="vn">52</span> <span class="br-p"><br><br></span>অকারণে যারা আমার দুশমন, <span class="br-p"><br><br></span>তারা আমাকে পাখির মত শিকার করেছে।</div>
<div class="v" id="v53"><span class="vn">53</span> <span class="br-p"><br><br></span>তারা আমার জীবন কূপে সংহার করেছে, <span class="br-p"><br><br></span>এবং আমার উপরে পাথর নিক্ষেপ করেছে।</div>
<div class="v" id="v54"><span class="vn">54</span> <span class="br-p"><br><br></span>আমার মাথার উপর দিয়ে পানি বয়ে গেল; <span class="br-p"><br><br></span>আমি বললাম, আমি উচ্ছিন্ন হয়েছি।</div>
<div class="v" id="v55"><span class="vn">55</span> <span class="br-p"><br><br></span>হে মাবুদ, আমি পাতালের কুয়ার মধ্য থেকে <span class="br-p"><br><br></span>তোমার নামে ডেকেছি।</div>
<div class="v" id="v56"><span class="vn">56</span> <span class="br-p"><br><br></span>তুমি আমার ফরিয়াদ শুনেছ; <span class="br-p"><br><br></span>আমার নিঃশ্বাস, আমার আর্তনাদ থেকে কান লুকিয়ে রেখো না।</div>
<div class="v" id="v57"><span class="vn">57</span> <span class="br-p"><br><br></span>যেদিন আমি তোমাকে ডেকেছি, <span class="br-p"><br><br></span>সেই দিন তুমি কাছে এসেছো, বলেছ, ভয় করো না।</div>
<div class="v" id="v58"><span class="vn">58</span> <span class="br-p"><br><br></span>হে, প্রভু, তুমি আমার প্রাণের সমস্ত ঝগড়া নিষ্পত্তি করেছ; <span class="br-p"><br><br></span>আমার জীবন মুক্ত করেছ।</div>
<div class="v" id="v59"><span class="vn">59</span> <span class="br-p"><br><br></span>হে মাবুদ, তুমি আমার প্রতি কৃত জুলুম দেখেছ, <span class="br-p"><br><br></span>আমার বিচার নিষ্পত্তি কর।</div>
<div class="v" id="v60"><span class="vn">60</span> <span class="br-p"><br><br></span>ওদের সমস্ত প্রতিশোধ ও আমার বিরুদ্ধে কৃত সমস্ত সঙ্কল্প তুমি দেখেছো।</div>
<div class="v" id="v61"><span class="vn">61</span> <span class="br-p"><br><br></span>হে মাবুদ, তুমি ওদের টিটকারি <span class="br-p"><br><br></span>ও আমার বিরুদ্ধে কৃত ওদের সমস্ত সঙ্কল্প শুনেছ;</div>
<div class="v" id="v62"><span class="vn">62</span> <span class="br-p"><br><br></span>আমার প্রতিরোধীদের মুখের বচন <span class="br-p"><br><br></span>ও আমার বিরুদ্ধে সমস্ত দিন তাদের বক্‌বকানি শুনেছ।</div>
<div class="v" id="v63"><span class="vn">63</span> <span class="br-p"><br><br></span>তাদের উপবেশন ও উত্থান নিরীক্ষণ কর, <span class="br-p"><br><br></span>আমি তাদের গানস্বরূপ।</div>
<div class="v" id="v64"><span class="vn">64</span> <span class="br-p"><br><br></span>হে মাবুদ, তুমি তাদের হস্তকৃত কাজ অনুযায়ী <span class="br-p"><br><br></span>প্রতিফল তাদেরকে দেবে।</div>
<div class="v" id="v65"><span class="vn">65</span> <span class="br-p"><br><br></span>তুমি তাদেরকে অন্তরের জড়তা দেবে, <span class="br-p"><br><br></span>তোমার বদদোয়া তাদের প্রতি বর্তিবে।</div>
<div class="v" id="v66"><span class="vn">66</span> <span class="br-p"><br><br></span>তুমি তাদেরকে ক্রোধে তাড়না করবে, <span class="br-p"><br><br></span>মাবুদের বেহেশতের নিচে থেকে উচ্ছিন্ন করবে।</div>
</div>
<!-- PARSED ABOVE; EDITING MAY BREAK PARSER -->
</body></html>