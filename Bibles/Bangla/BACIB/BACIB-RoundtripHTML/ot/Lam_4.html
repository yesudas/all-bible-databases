<html><head>
<meta http-equiv="Content-Type" content="text/html;charset=utf-8" />
<title>Lam 4 &ndash; মাতম &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lam', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>মাতম</b> &ndash; <a href="Lam_1.html">1</a> <a href="Lam_2.html">2</a> <a href="Lam_3.html">3</a> <b>4</b> <a href="Lam_5.html">5</a> </div><hr>
<h1>Lam 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বনি-ইসরাইলদের দুঃখ</h2><span class="vn">1</span> <span class="br-p"><br><br></span>হায়, সোনা কেমন মলিন হয়েছে! <span class="br-p"><br><br></span>খাঁটি সোনা কেমন বিকৃত হয়েছে! <span class="br-p"><br><br></span>বায়তুল-মোকাদ্দসের পাথরগুলো প্রতিটি রাস্তার মাথায় নিক্ষিপ্ত রয়েছে।</div>
<div class="v" id="v2"><span class="vn">2</span> <span class="br-p"><br><br></span>হায়, বহুমূল্য সিয়োন-পুত্ররা, যারা খাঁটি সোনার মত, <span class="br-p"><br><br></span>তারা মৃন্ময় ভাণ্ডের মত, কুম্ভকারের হাতের তৈরি বস্তুর মত গণিত হয়েছে।</div>
<div class="v" id="v3"><span class="vn">3</span> <span class="br-p"><br><br></span>শৃগালীরাও স্তন দেয়, নিজ নিজ শিশুদেরকে দুধ পান করায়; <span class="br-p"><br><br></span>আমার জাতিরূপ কন্যা নিষ্ঠুরা হয়েছে, মরুভূমিস্থ উটপাখিদের ন্যায়।</div>
<div class="v" id="v4"><span class="vn">4</span> <span class="br-p"><br><br></span>স্তন্যপায়ী শিশুর জিহ্বা পিপাসায় তালুতে সংলগ্ন হয়েছে; <span class="br-p"><br><br></span>বালক-বালিকারা রুটি চাচ্ছে, <span class="br-p"><br><br></span>কেউ তাদেরকে তা দেয় না।</div>
<div class="v" id="v5"><span class="vn">5</span> <span class="br-p"><br><br></span>যারা উপাদেয় দ্রব্য ভোজন করতো, <span class="br-p"><br><br></span>তারা এতিম হয়ে পথে পথে রয়েছে; <span class="br-p"><br><br></span>যাদেরকে লাল রংয়ের কাপড় পরিয়ে লালন-পালন করা যেত, <span class="br-p"><br><br></span>তারা সারের ঢিবি আলিঙ্গন করছে।</div>
<div class="v" id="v6"><span class="vn">6</span> <span class="br-p"><br><br></span>বাস্তবিক আমার জাতিরূপ কন্যার অপরাধ <span class="br-p"><br><br></span>সেই সাদুমের গুনাহ্‌ হতেও বেশি, <span class="br-p"><br><br></span>যা এক নিমিষে উৎপাটিত হয়েছিল, <span class="br-p"><br><br></span>অথচ তার উপরে মানুষের হাত পড়ে নি।</div>
<div class="v" id="v7"><span class="vn">7</span> <span class="br-p"><br><br></span>তার নেতৃবর্গ হিমের চেয়ে নির্মল, <span class="br-p"><br><br></span>দুধের চেয়ে শুভ্রবর্ণ ছিলেন; <span class="br-p"><br><br></span>প্রবালের চেয়ে লাল রংয়ের অঙ্গ তাঁদের ছিল; <span class="br-p"><br><br></span>নীলকান্তমণির মত কান্তি তাঁদের ছিল;</div>
<div class="v" id="v8"><span class="vn">8</span> <span class="br-p"><br><br></span>তাঁদের মুখ কালি হতেও কালো হয়ে পড়েছে; <span class="br-p"><br><br></span>পথে তাঁদেরকে চেনা যায় না; <span class="br-p"><br><br></span>তাঁদের চামড়া অস্থিতে সংলগ্ন হয়েছে; <span class="br-p"><br><br></span>তা কাঠের মত শুকিয়ে গেছে।</div>
<div class="v" id="v9"><span class="vn">9</span> <span class="br-p"><br><br></span>ক্ষুধায় নিহত লোকের চেয়ে বরং তলোয়ারে নিহত লোক ধন্য, <span class="br-p"><br><br></span>কেননা এরা ক্ষেতের শস্যের অভাবে <span class="br-p"><br><br></span>যেন শূলে বিদ্ধ হয়ে ক্ষয় পাচ্ছে।</div>
<div class="v" id="v10"><span class="vn">10</span> <span class="br-p"><br><br></span>স্নেহময়ী স্ত্রীদের হাত নিজ নিজ শিশু রান্না করেছে; <span class="br-p"><br><br></span>আমার জাতিরূপ কন্যার ভঙ্গের কারণে এরা তাদের খাদ্যদ্রব্য হয়েছে।</div>
<div class="v" id="v11"><span class="vn">11</span> <span class="br-p"><br><br></span>মাবুদ তাঁর ক্রোধ সম্পন্ন করেছেন, <span class="br-p"><br><br></span>তাঁর প্রচণ্ড গজব ঢেলে দিয়েছেন; <span class="br-p"><br><br></span>তিনি সিয়োনে আগুন জ্বালিয়েছেন, <span class="br-p"><br><br></span>তা তার ভিত্তিমূল গ্রাস করেছে।</div>
<div class="v" id="v12"><span class="vn">12</span> <span class="br-p"><br><br></span>দুনিয়ার বাদশাহ্‌রা, দুনিয়াবাসী সমস্ত লোক, বিশ্বাস করতো না যে, <span class="br-p"><br><br></span>জেরুশালেমের দ্বারে কোন বিপক্ষ কি দুশমন প্রবেশ করতে পারবে।</div>
<div class="v" id="v13"><span class="vn">13</span> <span class="br-p"><br><br></span>এর কারণ তার নবীদের গুনাহ্‌ ও তার ইমামদের অপরাধ; <span class="br-p"><br><br></span>কেননা তারা তার মধ্যে ধার্মিকদের রক্তপাত করতো।</div>
<div class="v" id="v14"><span class="vn">14</span> <span class="br-p"><br><br></span>তারা অন্ধদের মত পথে পথে ঘুরে বেড়িয়েছে, <span class="br-p"><br><br></span>রক্তে কলুষিত হয়েছে, <span class="br-p"><br><br></span>লোকেরা তাদের কাপড় স্পর্শ করতে পারে না।</div>
<div class="v" id="v15"><span class="vn">15</span> <span class="br-p"><br><br></span>লোকে তাদেরকে চেঁচিয়ে বলেছে, তোমরা পথ ছাড়; <span class="br-p"><br><br></span>নাপাক, পথ ছাড়, পথ ছাড় সপর্শ করো না; <span class="br-p"><br><br></span>তারা পালিয়ে গেছে, ঘুরে বেড়িয়েছে; <span class="br-p"><br><br></span>জাতিদের মধ্যে লোকে বলেছে, <span class="br-p"><br><br></span>ওরা এই স্থানে আর প্রবাস করতে পারবে না।</div>
<div class="v" id="v16"><span class="vn">16</span> <span class="br-p"><br><br></span>মাবুদের মুখ তাদেরকে ছিন্নভিন্ন করেছে, <span class="br-p"><br><br></span>তিনি তাদেরকে আর দেখতে পারেন না; <span class="br-p"><br><br></span>লোকে ইমামদের মুখাপেক্ষা করে নি, <span class="br-p"><br><br></span>প্রাচীনদের প্রতি কৃপা করে নি।</div>
<div class="v" id="v17"><span class="vn">17</span> <span class="br-p"><br><br></span>এখনও আমাদের চোখ ক্ষীণ হয়ে পড়ছে, <span class="br-p"><br><br></span>মিথ্যা সাহায্যের প্রত্যাশায়; <span class="br-p"><br><br></span>আমরা অপেক্ষা করতে করতে এমন জাতির অপেক্ষায় রয়েছি, <span class="br-p"><br><br></span>যে রক্ষা করতে পারে না।</div>
<div class="v" id="v18"><span class="vn">18</span> <span class="br-p"><br><br></span>দুশমনেরা আমাদের পাদবিক্ষেপের অনুসরণ করে, <span class="br-p"><br><br></span>আমরা নিজ নিজ পথে বেড়াতে পারি না; <span class="br-p"><br><br></span>আমাদের শেষকাল নিকটবর্তী, আমাদের আয়ু সমপূর্ণ হল, <span class="br-p"><br><br></span>হ্যাঁ, আমাদের শেষকাল উপস্থিত।</div>
<div class="v" id="v19"><span class="vn">19</span> <span class="br-p"><br><br></span>আমাদের তাড়নাকারীরা আসমানের ঈগল পাখির চেয়ে বেগবান ছিল; <span class="br-p"><br><br></span>তারা পর্বতের উপরে আমাদের পিছনে পিছনে দৌড়াত, <span class="br-p"><br><br></span>মরুভূমিতে আমাদের জন্য ঘাঁটি বসাত।</div>
<div class="v" id="v20"><span class="vn">20</span> <span class="br-p"><br><br></span>যিনি আমাদের নাসিকায় বায়ুস্বরূপ, মাবুদের অভিষিক্ত, <span class="br-p"><br><br></span>তিনি তাদের গর্তে ধৃত হলেন, <span class="br-p"><br><br></span>যাঁর বিষয়ে বলেছিলাম, <span class="br-p"><br><br></span>আমরা তাঁর ছায়ায় জাতিদের মধ্যে জীবন যাপন করবো।</div>
<div class="v" id="v21"><span class="vn">21</span> <span class="br-p"><br><br></span>হে ঊষদেশ-নিবাসীনী ইদোম-কন্যে, <span class="br-p"><br><br></span>তুমি আনন্দকর ও পুলকিতা হও। <span class="br-p"><br><br></span>তোমার কাছেও সেই পানপাত্র আসবে, <span class="br-p"><br><br></span>তুমি মত্তা হবে, উলঙ্গিনী হবে।</div>
<div class="v" id="v22"><span class="vn">22</span> <span class="br-p"><br><br></span>সিয়োন-কন্যা, তোমার অপরাধ শেষ হল; <span class="br-p"><br><br></span>তিনি তোমাকে আর বন্দী দশায় ফেলে রাখবেন না; <span class="br-p"><br><br></span>হে ইদোম-কন্যা, তিনি তোমার অপরাধের প্রতিফল দেবেন, <span class="br-p"><br><br></span>তোমার গুনাহ্‌ অনাবৃত করবেন।</div>
</div>
<!-- PARSED ABOVE; EDITING MAY BREAK PARSER -->
</body></html>