<html><head>
<meta http-equiv="Content-Type" content="text/html;charset=utf-8" />
<title>Lev 11 &ndash; লেবীয় কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 11);">
<div id="navbar"><a href="../index.html">কিতাবুল মোকাদ্দস</a> &ndash; <b>লেবীয় কিতাব</b> &ndash; <a href="Lev_1.html">1</a> ... <a href="Lev_9.html">9</a> <a href="Lev_10.html">10</a> <b>11</b> <a href="Lev_12.html">12</a> <a href="Lev_13.html">13</a> ... <a href="Lev_27.html">27</a> </div><hr>
<h1>Lev 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হালাল ও হারাম খাবার</h2><span class="vn">1</span> <span class="br-p"><br><br></span>আর মাবুদ মূসা ও হারুনকে বললেন,</div>
<div class="v" id="v2"><span class="vn">2</span> তোমরা বনি-ইসরাইলকে বল, ভূচর সমস্ত পশুর মধ্যে এসব জীব তোমাদের খাদ্য হবে।</div>
<div class="v" id="v3"><span class="vn">3</span> পশুগুলোর মধ্যে যে সমস্ত পশু সমপূর্ণ দ্বিখণ্ড খুরবিশিষ্ট ও জাবর কাটে, সেগুলো তোমরা ভোজন করতে পার।</div>
<div class="v" id="v4"><span class="vn">4</span> কিন্তু যেগুলো জাবর কাটে, কিংবা দ্বিখণ্ড খুরবিশিষ্ট, তাদের মধ্যে তোমরা এই সমস্ত পশু ভোজন করবে না। উট তোমাদের পক্ষে হারাম, কেননা সে জাবর কাটে বটে, কিন্তু দ্বিখণ্ড খুরবিশিষ্ট নয়।</div>
<div class="v" id="v5"><span class="vn">5</span> আর শাফন তোমাদের পক্ষে হারাম, কেননা সে জাবর কাটে, কিন্তু দ্বিখণ্ড খুরবিশিষ্ট নয়।</div>
<div class="v" id="v6"><span class="vn">6</span> আর খরগোস তোমাদের পক্ষে হারাম, কেননা সে জাবর কাটে, কিন্তু দ্বিখণ্ড খুরবিশিষ্ট নয়।</div>
<div class="v" id="v7"><span class="vn">7</span> আর শূকর তোমাদের পক্ষে হারাম, কেননা সে সমপূর্ণভাবে দ্বিখণ্ড খুরবিশিষ্ট বটে, কিন্তু জাবর কাটে না।</div>
<div class="v" id="v8"><span class="vn">8</span> তোমরা তাদের গোশ্‌ত ভোজন করো না এবং তাদের মৃতদেহ স্পর্শ করো না; তারা তোমাদের পক্ষে হারাম।</div>
<div class="v" id="v9"><span class="vn">9</span> <span class="br-p"><br><br></span>জলচর প্রাণীদের মধ্যে তোমরা এসব ভোজন করতে পার; জলাশয়ে, সমুদ্রে কি নদীতে স্থিত প্রাণীদের মধ্যে ডানা ও আঁশবিশিষ্ট প্রাণী তোমাদের খাদ্য।</div>
<div class="v" id="v10"><span class="vn">10</span> কিন্তু সমুদ্রে কি নদীতে স্থিত জলচরদের মধ্যে, পানিতে অবস্থিত যাবতীয় প্রাণীর মধ্যে যারা ডানা ও আঁশবিশিষ্ট নয়, তারা তোমাদের পক্ষে ঘৃণার বস্তু।</div>
<div class="v" id="v11"><span class="vn">11</span> তারা তোমাদের পক্ষে ঘৃণার বস্তু হবে; তোমরা তাদের গোশ্‌ত ভোজন করবে না, তাদের মৃতদেহ ঘৃণা করবে।</div>
<div class="v" id="v12"><span class="vn">12</span> জলচর প্রাণীর মধ্যে যাদের ডানা ও আঁশ নেই, সে সবই তোমাদের পক্ষে ঘৃণার বস্তু।</div>
<div class="v" id="v13"><span class="vn">13</span> <span class="br-p"><br><br></span>আর পাখিদের মধ্যে এসব তোমাদের পক্ষে ঘৃণার বস্তু হবে; এসব অখাদ্য, এসব ঘৃণার বস্তু;</div>
<div class="v" id="v14"><span class="vn">14</span> ঈগল, হাড়গিলা ও কুরল, চিল ও স্ব স্ব জাত অনুসারে শকুন,</div>
<div class="v" id="v15"><span class="vn">15</span> এবং স্ব স্ব জাত অনুসারে যাবতীয় কাক,</div>
<div class="v" id="v16"><span class="vn">16</span> উটপাখি, প্যাঁচা ও গাংচিল এবং স্ব স্ব জাত অনুসারে শ্যেন,</div>
<div class="v" id="v17"><span class="vn">17</span> পেচক, মাছরাঙ্গা ও মহাপেচক,</div>
<div class="v" id="v18"><span class="vn">18</span> দীর্ঘগল হাস, পানিভেলা ও শকুনী,</div>
<div class="v" id="v19"><span class="vn">19</span> সারস এবং স্ব স্ব জাত অনুসারে বক, টিট্টিভ ও বাদুড়।</div>
<div class="v" id="v20"><span class="vn">20</span> <span class="br-p"><br><br></span>চার পায়ে হাঁটা সমস্ত পতঙ্গ তোমাদের পক্ষে ঘৃণার বস্তু।</div>
<div class="v" id="v21"><span class="vn">21</span> তবুও চার পায়ে হাঁটা পাখাবিশিষ্ট জন্তুর মধ্যে ভূমিতে লাফ দেবার জন্য যাদের পায়ের নলী দীর্ঘ, তারা তোমাদের খাদ্য হবে।</div>
<div class="v" id="v22"><span class="vn">22</span> ফলত স্ব স্ব জাত অনুসারে পঙ্গপাল, স্ব স্ব জাত অনুসারে বাঘাফড়িং, স্ব স্ব জাত অনুসারে ঝিঁঝি এবং স্ব স্ব জাত অনুসারে অন্য ফড়িং তোমাদের খাদ্য হবে।</div>
<div class="v" id="v23"><span class="vn">23</span> কিন্তু আর চারটি করে পা আছে এমন সমস্ত উড়ে বেড়ানো পতঙ্গ তোমাদের পক্ষে ঘৃণার বস্তু।</div>
<div class="v" id="v24"><h2>নাপাক পশু</h2><span class="vn">24</span> <span class="br-p"><br><br></span>এসব দ্বারা তোমরা নাপাক হবে; যে কেউ তাদের মৃতদেহ স্পর্শ করবে, সে সন্ধ্যা পর্যন্ত নাপাক থাকবে।</div>
<div class="v" id="v25"><span class="vn">25</span> আর যে কেউ তাদের মৃতদেহের কোন অংশ বহন করবে, সে নিজের কাপড় ধুয়ে ফেলবে এবং সন্ধ্যা পর্যন্ত নাপাক থাকবে।</div>
<div class="v" id="v26"><span class="vn">26</span> <span class="br-p"><br><br></span>যেসব জন্তু কিঞ্চিৎ ছিন্ন খুরবিশিষ্ট, সমপূর্ণভাবে দ্বিখণ্ড খুরবিশিষ্ট নয় এবং জাবর কাটে না, তারা তোমাদের পক্ষে নাপাক; যে কেউ তাদেরকে স্পর্শ করে, সে নাপাক হবে।</div>
<div class="v" id="v27"><span class="vn">27</span> আর সমস্ত চতুষ্পদ জন্তুর মধ্যে যে যে জন্তু থাবা দ্বারা চলে, তারা তোমাদের পক্ষে নাপাক; যে কেউ তাদের মৃতদেহ স্পর্শ করবে, সে সন্ধ্যা পর্যন্ত নাপাক থাকবে।</div>
<div class="v" id="v28"><span class="vn">28</span> যে কেউ তাদের মৃতদেহ বহন করবে, সে নিজের কাপড় ধুয়ে নেবে এবং সন্ধ্যা পর্যন্ত নাপাক থাকবে; তারা তোমাদের পক্ষে নাপাক।</div>
<div class="v" id="v29"><span class="vn">29</span> <span class="br-p"><br><br></span>আর ভূচর সরীসৃপের মধ্যে এসব তোমাদের পক্ষে নাপাক; স্ব স্ব জাত অনুসারে বেজি, ইদুঁর ও টিকটিকি,</div>
<div class="v" id="v30"><span class="vn">30</span> এবং গোসাপ, নীল টিকটিকি, মেটে গিরগিটি, সবুজ টিকটিকি ও কাঁকলাশ।</div>
<div class="v" id="v31"><span class="vn">31</span> সরীসৃপের মধ্যে এসব তোমাদের পক্ষে নাপাক; এসব মরলে যে কেউ তাদেরকে স্পর্শ করবে, সে সন্ধ্যা পর্যন্ত নাপাক থাকবে।</div>
<div class="v" id="v32"><span class="vn">32</span> আর তাদের মধ্যে কারো মৃতদেহ যে জিনিসের উপরে পড়বে, তাও নাপাক হবে; কাঠের পাত্র কিংবা কাপড় কিংবা চামড়া কিংবা ছালা, যে কোন কর্মযোগ্য পাত্র হোক, তা পানিতে ডুবাতে হবে এবং সন্ধ্যা পর্যন্ত নাপাক থাকবে; পরে পাক-সাফ হবে।</div>
<div class="v" id="v33"><span class="vn">33</span> কোন মাটির পাত্রের মধ্যে তাদের মৃতদেহ পড়লে তার মধ্যস্থিত সমস্ত বস্তু নাপাক হবে ও তোমরা তা ভেঙে ফেলবে।</div>
<div class="v" id="v34"><span class="vn">34</span> তার মধ্যস্থিত যে কোন খাদ্য সামগ্রীর উপরে পানি দেওয়া যায়, তা নাপাক হবে এবং এই রকম সকল পাত্রে সমস্ত রকমের পানীয় দ্রব্য নাপাক হবে।</div>
<div class="v" id="v35"><span class="vn">35</span> যে কোন দ্রব্যের উপরে তাদের মৃতদেহের কিঞ্চিৎ পড়ে তবে তা নাপাক হবে এবং যদি তন্দুরে কিংবা চুলাতে পড়ে তবে তা ভেঙে ফেলতে হবে; তা নাপাক, তোমাদের পক্ষে নাপাক থাকবে।</div>
<div class="v" id="v36"><span class="vn">36</span> কেবল ফোয়ারা কিংবা যে কূপে অনেক পানি থাকে, তা পাক-পবিত্র হবে; কিন্তু যাতে তাদের মৃতদেহের স্পর্শ লাগবে তা-ই নাপাক হবে।</div>
<div class="v" id="v37"><span class="vn">37</span> আর তাদের মৃতদেহের কিঞ্চিৎ যদি কোন বপনীয় বীজে পড়ে তবে তা পাক-পবিত্র থাকবে।</div>
<div class="v" id="v38"><span class="vn">38</span> কিন্তু বীজের উপরে পানি থাকলে যদি তাদের মৃতদেহের কিঞ্চিৎ তার উপরে পড়ে তবে তা তোমাদের পক্ষে নাপাক।</div>
<div class="v" id="v39"><span class="vn">39</span> <span class="br-p"><br><br></span>আর তোমাদের খাদ্যে কোন পশু মরলে, যে কেউ তার মৃতদেহ স্পর্শ করবে, সে সন্ধ্যা পর্যন্ত নাপাক থাকবে।</div>
<div class="v" id="v40"><span class="vn">40</span> আর যে কেউ তার মৃতদেহের গোশ্‌ত ভোজন করবে, সে নিজের কাপড় ধুয়ে নেবে এবং সন্ধ্যা পর্যন্ত নাপাক থাকবে; আর যে কেউ সেই মৃতদেহ বহন করবে, সেও নিজের কাপড় ধুয়ে নেবে এবং সন্ধ্যা পর্যন্ত নাপাক থাকবে।</div>
<div class="v" id="v41"><span class="vn">41</span> <span class="br-p"><br><br></span>আর ভূচর প্রত্যেক কীট ঘৃণার বস্তু; তা অখাদ্য হবে।</div>
<div class="v" id="v42"><span class="vn">42</span> মাটির উপরে ঘুরে বেড়ানোই হোক কিংবা চার পায়ে কিংবা ততোধিক পায়ে গমনকারী হোক, যে কোন ভূচর কীট হোক, তোমরা তা ভোজন করো না, তা ঘৃণার বস্তু।</div>
<div class="v" id="v43"><span class="vn">43</span> মাটির উপরে ঘুরে বেড়ানো কোন কীট দ্বারা তোমরা নিজেদের ঘৃণার বস্তু করো না ও সেই সবের দ্বারা নিজেদের নাপাক করো না, পাছে তা দ্বারা নাপাক হও।</div>
<div class="v" id="v44"><span class="vn">44</span> কেননা আমি মাবুদ তোমাদের আল্লাহ্‌; অতএব তোমরা নিজেদের পবিত্র কর; পবিত্র হও, কেননা আমি পবিত্র; তোমরা ভূমির উপরে ঘুরে বেড়ানো কোন রকমের জীব দ্বারা নিজেদের নাপাক করো না।</div>
<div class="v" id="v45"><span class="vn">45</span> কেননা আমি মাবুদ তোমাদের আল্লাহ্‌ হবার জন্য মিসর দেশ থেকে তোমাদেরকে এনেছি; অতএব তোমরা পবিত্র হবে, কারণ আমি পবিত্র।</div>
<div class="v" id="v46"><span class="vn">46</span> <span class="br-p"><br><br></span>পশু, পাখি, জলচর সমস্ত প্রাণীর ও মাটির উপরে ঘুরে বেড়ানো ভূচর সমস্ত প্রাণীর বিষয়ে এই ব্যবস্থা;</div>
<div class="v" id="v47"><span class="vn">47</span> এতে পাক, নাপাক দ্রব্যের ও খাদ্য অখাদ্য প্রাণীর পার্থক্য জানা যায়।</div>
</div>
<!-- PARSED ABOVE; EDITING MAY BREAK PARSER -->
</body></html>