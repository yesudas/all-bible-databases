<html><head>
<meta http-equiv="Content-Type" content="text/html;charset=utf-8" />
<title>Lev 16 &ndash; লেবীয় কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 16);">
<div id="navbar"><a href="../index.html">কিতাবুল মোকাদ্দস</a> &ndash; <b>লেবীয় কিতাব</b> &ndash; <a href="Lev_1.html">1</a> ... <a href="Lev_14.html">14</a> <a href="Lev_15.html">15</a> <b>16</b> <a href="Lev_17.html">17</a> <a href="Lev_18.html">18</a> ... <a href="Lev_27.html">27</a> </div><hr>
<h1>Lev 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মহা-কাফ্‌ফারা দিনের ব্যবস্থা</h2><span class="vn">1</span> <span class="br-p"><br><br></span>হারুনের দুই পুত্র মাবুদের কাছে উপস্থিত হয়ে মারা পড়লে পর, মাবুদ মূসার সঙ্গে আলাপ করলেন।</div>
<div class="v" id="v2"><span class="vn">2</span> মাবুদ মূসাকে এই কথা বললেন, তুমি তোমার ভাই হারুনকে বল, যেন সে মহা-পবিত্র স্থানে পর্দার ভিতরে, সিন্দুকের উপরিস্থ গুনাহ্‌ আবরণের সম্মুখে যেকোন সময়ে প্রবেশ না করে, পাছে তার মৃত্যু হয়; কেননা আমি ঐ গুনাহ্‌ আবরণের উপরে মেঘে দর্শন দেব।</div>
<div class="v" id="v3"><span class="vn">3</span> <span class="br-p"><br><br></span>হারুন গুনাহ্‌-কোরবানীর জন্য একটি ষাঁড় ও পোড়ানো-কোরবানীর জন্য একটি ভেড়া সঙ্গে নিয়ে, এভাবে মহা-পবিত্র স্থানে প্রবেশ করবে।</div>
<div class="v" id="v4"><span class="vn">4</span> সে মসীনার ইমামের পবিত্র পোশাক পরবে, মসীনার জাঙ্গিয়া পরবে, মসীনার কোমরবন্ধনী পরবে এবং মসীনার পাগড়ীতে বিভূষিত হবে; এসব পবিত্র পোশাক; সে পানিতে তার শরীর ধুয়ে ফেলে এসব পোশাক পরবে।</div>
<div class="v" id="v5"><span class="vn">5</span> পরে সে বনি-ইসরাইলদের মণ্ডলীর কাছে গুনাহ্‌-কোরবানী হিসেবে দু’টি ছাগল ও পোড়ানো-কোরবানীর জন্য একটি ভেড়া নেবে।</div>
<div class="v" id="v6"><span class="vn">6</span> <span class="br-p"><br><br></span>আর হারুন নিজের জন্য গুনাহ্‌-কোরবানীর ষাঁড় এনে নিজের ও নিজের কুলের জন্য কাফ্‌ফারা দেবে।</div>
<div class="v" id="v7"><span class="vn">7</span> পরে সেই দু’টি ছাগল নিয়ে জমায়েত-তাঁবুর দরজা সমীপে মাবুদের সম্মুখে উপস্থিত করবে।</div>
<div class="v" id="v8"><span class="vn">8</span> পরে হারুন ঐ দু’টি ছাগলের বিষয়ে গুলিবাঁট করবে; এর এক অংশ মাবুদের জন্য ও অন্যগুলো আজাজিলের জন্য হবে।</div>
<div class="v" id="v9"><span class="vn">9</span> গুলিবাঁট দ্বারা যে ছাগল মাবুদের জন্য হয়, হারুন তাকে নিয়ে গুনাহ্‌-কোরবানী হিসেবে কোরবানী করবে।</div>
<div class="v" id="v10"><span class="vn">10</span> কিন্তু গুলিবাঁট দ্বারা যে ছাগলটি আজাজিলের জন্য নির্ধারিত হয়, সেটিকে মাবুদের সম্মুখে তাকে জীবিত উপস্থিত করতে হবে যেন সেটি কাফ্‌ফারা করার জন্য মরুভূমিতে প্রেরিত হতে পারে।</div>
<div class="v" id="v11"><span class="vn">11</span> <span class="br-p"><br><br></span>পরে হারুন নিজের গুনাহ্‌-কোরবানীর ষাঁড় এনে নিজের ও নিজের কুলের জন্য কাফ্‌ফারা দেবে, ফলত সে তার গুনাহ্‌-কোরবানীর জন্য আনা সেই বাছুরটিকে জবেহ্‌ করবে;</div>
<div class="v" id="v12"><span class="vn">12</span> আর মাবুদের সম্মুখ থেকে, কোরবানগাহ্‌র উপর থেকে, জ্বলন্ত অঙ্গারে পূর্ণ ধূপদানী ও এক মুষ্টি মিহি করা সুগন্ধি ধূপ নিয়ে পর্দার ভিতরে যাবে।</div>
<div class="v" id="v13"><span class="vn">13</span> আর ঐ ধূপ মাবুদের সম্মুখে আগুনে দেবে; তাতে শরীয়ত-সিন্দুকের উপরিস্থ গুনাহ্‌ আবরণ ধূপের ধোঁয়ার মেঘে আচ্ছন্ন হলে সে মরবে না।</div>
<div class="v" id="v14"><span class="vn">14</span> পরে সে ঐ বাছুরটির কিঞ্চিৎ রক্ত নিয়ে গুনাহ্‌ আবরণের পূর্ব পাশে আঙ্গুল দ্বারা ছিটিয়ে দেবে এবং আঙ্গুল দ্বারা গুনাহ্‌ আবরণের সম্মুখে ঐ রক্ত সাতবার ছিটিয়ে দেবে।</div>
<div class="v" id="v15"><span class="vn">15</span> <span class="br-p"><br><br></span>পরে সে লোকদের গুনাহ্‌-কোরবানীর ছাগলটি জবেহ্‌ করে তার রক্ত পর্দার ভিতরে এনে যেমন বাছুরটির রক্ত ছিটিয়ে দিয়েছিল, সেভাবে তারও রক্ত নিয়ে ছিটিয়ে দেবে, গুনাহ্‌ আবরণের উপরে ও গুনাহ্‌ আবরণের সম্মুখে তা ছিটিয়ে দেবে।</div>
<div class="v" id="v16"><span class="vn">16</span> আর বনি-ইসরাইলদের নানা রকম নাপাকীতা ও অধর্ম, অর্থাৎ সব রকম গুনাহের দরুন সে পবিত্র স্থানের জন্য কাফ্‌ফারা দেবে এবং যে জমায়েত-তাঁবু তাদের সঙ্গে তাদের নানা রকম নাপাকীতার মধ্যে বসতি করে, তার জন্য সে সেরকম করবে।</div>
<div class="v" id="v17"><span class="vn">17</span> আর কাফ্‌ফারা করার জন্য পবিত্র স্থানে প্রবেশ করার পর থেকে যে পর্যন্ত সে বের না হয় এবং তার ও তার নিজের কুলের এবং সমস্ত ইসরাইল-সমাজের জন্য কাফ্‌ফারা সমাপ্ত না করে, সেই পর্যন্ত জমায়েত-তাঁবুতে কোন মানুষ থাকবে না।</div>
<div class="v" id="v18"><span class="vn">18</span> সে বের হয়ে মাবুদের সম্মুখবর্তী কোরবানগাহ্‌র কাছে গিয়ে তার জন্য কাফ্‌ফারা দেবে এবং সেই বাছুরটির কিঞ্চিৎ রক্ত ও ছাগলের কিঞ্চিৎ রক্ত নিয়ে কোরবানগাহ্‌র চারদিকে শিংগুলোর উপরে দেবে।</div>
<div class="v" id="v19"><span class="vn">19</span> আর সে রক্তের কিছু পরিমাণ নিয়ে তার আঙ্গুল দ্বারা তার উপরে সাতবার ছিটিয়ে দিয়ে তা পাক-সাফ করবে ও বনি-ইসরাইলদের নাপাকীতা থেকে তা পবিত্র করবে।</div>
<div class="v" id="v20"><span class="vn">20</span> <span class="br-p"><br><br></span>এভাবে সে পবিত্র স্থানের, জমায়েত-তাঁবু ও কোরবানগাহ্‌র জন্য কাফ্‌ফারা কাজ সমাপ্ত করার পর সেই জীবিত ছাগলটি আনবে;</div>
<div class="v" id="v21"><span class="vn">21</span> পরে হারুন সেই জীবিত ছাগল-টির মাথায় তার দুই হাত রাখবে এবং বনি-ইসরাইলদের সমস্ত অপরাধ ও তাদের সমস্ত অধর্ম অর্থাৎ তাদের সব রকম গুনাহ্‌ তার উপরে স্বীকার করে সেসব ঐ ছাগলের মাথায় অর্পণ করবে। পরে এই কাজের জন্য যে লোক প্রস্তুত হয়েছে তার হাত দিয়ে সেটি মরুভূমিতে পাঠিয়ে দেবে।</div>
<div class="v" id="v22"><span class="vn">22</span> আর ঐ ছাগল নিজের উপরে তাদের সমস্ত অপরাধ বিচ্ছিন্ন ভূমিতে বয়ে নিয়ে যাবে; আর সেই ব্যক্তি ছাগলটিকে মরুভূমিতে ছেড়ে দেবে।</div>
<div class="v" id="v23"><span class="vn">23</span> <span class="br-p"><br><br></span>আর হারুন জমায়েত-তাঁবুতে প্রবেশ করবে এবং পবিত্র স্থানে প্রবেশ করার সময়ে যেসব মসীনার পোশাক পরেছিল তা ত্যাগ করে সেই স্থানে রাখবে।</div>
<div class="v" id="v24"><span class="vn">24</span> পরে সে কোন পবিত্র স্থানে তার শরীর ধুয়ে ফেলে নিজের পোশাক পরে বাইরে আসবে এবং নিজের পোড়ানো-কোরবানী ও লোকদের পোড়ানো-কোরবানী করে নিজের জন্য ও লোকদের জন্য কাফ্‌ফারা দেবে।</div>
<div class="v" id="v25"><span class="vn">25</span> আর সে গুনাহ্‌-কোরবানীর চর্বি কোরবানগাহের উপর পুড়িয়ে ফেলবে।</div>
<div class="v" id="v26"><span class="vn">26</span> আর যে ব্যক্তি আজাজিলের জন্য নির্দিষ্ট ছাগলটি ছেড়ে দিয়েছিল, সে নিজের কাপড় ধুয়ে ফেলবে ও শরীর ধুয়ে নিয়ে শিবিরে ফিরে আসবে।</div>
<div class="v" id="v27"><span class="vn">27</span> আর গুনাহ্‌-কোরবানীর ষাঁড় ও গুনাহ্‌-কোরবানীর ছাগল, যে সমস্ত পশুর রক্ত কাফ্‌ফারা করার জন্য পবিত্র স্থানে আনা হয়েছিল, লোকেরা সেই পশুগুলোকে শিবিরের বাইরে নিয়ে গিয়ে তাদের চামড়া, গোশ্‌ত ও গোবর আগুনে পুড়িয়ে দেবে।</div>
<div class="v" id="v28"><span class="vn">28</span> আর যে লোক তা পুড়িয়ে দেবে, সে নিজের কাপড় ধুয়ে ফেলবে ও নিজের শরীর পানিতে ধুয়ে নিয়ে তারপর শিবিরে আসবে।</div>
<div class="v" id="v29"><span class="vn">29</span> <span class="br-p"><br><br></span>তোমাদের জন্য তা চিরস্থায়ী নিয়ম হবে; সপ্তম মাসের দশম দিনে স্বদেশী কিংবা তোমাদের মধ্যে প্রবাসকারী বিদেশী, তোমরা নিজ নিজ প্রাণকে কষ্ট দেবে ও কোন কাজ করবে না।</div>
<div class="v" id="v30"><span class="vn">30</span> কেননা সেদিন তোমাদেরকে পাক-সাফ করার জন্য তোমাদের জন্য কাফ্‌ফারা করা যাবে; মাবুদের সম্মুখে তোমাদের সমস্ত গুনাহ্‌ থেকে তোমরা পাক-পবিত্র হবে।</div>
<div class="v" id="v31"><span class="vn">31</span> তা তোমাদের বিশ্রাম নেবার জন্য বিশ্রামবার এবং এই দিন তোমরা নিজ নিজ প্রাণকে কষ্ট দেবে; এটি চিরস্থায়ী নিয়ম।</div>
<div class="v" id="v32"><span class="vn">32</span> পিতার স্থানে ইমামের কাজ করতে যাকে অভিষেক ও পবিত্রকরণ দ্বারা নিযুক্ত করা যাবে, সেই ইমাম কাফ্‌ফারা দেবে এবং মসীনার পোশাক অর্থাৎ পবিত্র সমস্ত পোশাক পরবে।</div>
<div class="v" id="v33"><span class="vn">33</span> আর পবিত্র স্থানের জন্য কাফ্‌ফারা দেবে এবং জমায়েত-তাঁবুর ও কোরবানগাহ্‌র জন্য কাফ্‌ফারা দেবে এবং ইমামদের ও সমাজের সমস্ত লোকের জন্য কাফ্‌ফারা দেবে।</div>
<div class="v" id="v34"><span class="vn">34</span> বনি-ইসরাইলদের জন্য তাদের সমস্ত গুনাহের দরুন বছরের মধ্যে একবার কাফ্‌ফারা করা তোমাদের পক্ষে চিরস্থায়ী নিয়ম হবে। <span class="br-p"><br><br></span>তখন হারুন মূসার প্রতি মাবুদের হুকুম অনুসারে কাজ করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>