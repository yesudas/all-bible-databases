<html><head>
<meta http-equiv="Content-Type" content="text/html;charset=utf-8" />
<title>Lev 21 &ndash; লেবীয় কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 21);">
<div id="navbar"><a href="../index.html">কিতাবুল মোকাদ্দস</a> &ndash; <b>লেবীয় কিতাব</b> &ndash; <a href="Lev_1.html">1</a> ... <a href="Lev_19.html">19</a> <a href="Lev_20.html">20</a> <b>21</b> <a href="Lev_22.html">22</a> <a href="Lev_23.html">23</a> ... <a href="Lev_27.html">27</a> </div><hr>
<h1>Lev 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইমামদের পবিত্রতা</h2><span class="vn">1</span> <span class="br-p"><br><br></span>আর মাবুদ মূসাকে বললেন, তুমি হারুনের পুত্র ইমামদেরকে বল, আত্মীয়-স্বজনের মৃতের জন্য তারা কেউ নাপাক হবে না।</div>
<div class="v" id="v2"><span class="vn">2</span> কেবল নিজেদের নিকটবর্তী গোত্র, অর্থাৎ তার মা, বা পিতা, বা পুত্র, বা কন্যা, বা ভাই মারা গেলে নিজেকে নাপাক করতে পারবে।</div>
<div class="v" id="v3"><span class="vn">3</span> আর নিকটস্থ যে বোনের বিয়ে হয় নি, এমন বোন মারা গেলে সে নিজেকে নাপাক করতে পারবে।</div>
<div class="v" id="v4"><span class="vn">4</span> নিজের লোকদের মধ্যে প্রধান বলে সে নিজেকে নাপাক করার জন্য নাপাক হবে না।</div>
<div class="v" id="v5"><span class="vn">5</span> তারা নিজ নিজ মাথা মুণ্ডন করবে না, নিজ নিজ দাড়ির কোণও কামাবে না ও নিজ নিজ শরীরে অস্ত্রাঘাত করবে না।</div>
<div class="v" id="v6"><span class="vn">6</span> তারা তাদের আল্লাহ্‌র উদ্দেশে পবিত্র হবে ও তার আল্লাহ্‌র নাম নাপাক করবে না; কেননা তারা মাবুদের অগ্নিকৃত উপহার, তাদের আল্লাহ্‌র খাদ্য, কোরবানী করে; অতএব তারা পবিত্র হবে।</div>
<div class="v" id="v7"><span class="vn">7</span> তারা পতিতা কিংবা ভ্রষ্টা স্ত্রীকে বিয়ে করবে না এবং স্বামীর পরিত্যক্তা স্ত্রীকেও বিয়ে করবে না, কেননা ইমাম তার আল্লাহ্‌র উদ্দেশে পবিত্র।</div>
<div class="v" id="v8"><span class="vn">8</span> অতএব তুমি তাকে পবিত্র রাখবে; কারণ সে তোমার আল্লাহ্‌র খাদ্য কোরবানী করে; সে তোমার কাছে পবিত্র হবে; কেননা তোমাদের পবিত্রকারী মাবুদ আমি পবিত্র।</div>
<div class="v" id="v9"><span class="vn">9</span> আর কোন ইমামের কন্যা যদি জেনা করে নিজেকে নাপাক করে তবে সে তার পিতাকে নাপাক করে; তাকে আগুনে পুড়িয়ে দিতে হবে।</div>
<div class="v" id="v10"><span class="vn">10</span> <span class="br-p"><br><br></span>আর নিজের ভাইদের মধ্যে প্রধান ইমাম, যার মাথায় অভিষেক তেল ঢালা হয়েছে, যে ব্যক্তি অভিষেক দ্বারা পবিত্র পোশাক পরার অধিকারী হয়েছে, সে নিজের মাথা মুণ্ডন করবে না ও তার পোশাক চিরবে না।</div>
<div class="v" id="v11"><span class="vn">11</span> আর সে কোন লাশের কাছে যাবে না, তার পিতার বা তার মাতার জন্যও সে নিজেকে নাপাক করবে না,</div>
<div class="v" id="v12"><span class="vn">12</span> এবং পবিত্র স্থান থেকে বাইরে যাবে না এবং তার আল্লাহ্‌র পবিত্র স্থান নাপাক করবে না, কেননা তার আল্লাহ্‌র অভিষেক তেলের সংস্কার তার উপরে আছে; আমি মাবুদ।</div>
<div class="v" id="v13"><span class="vn">13</span> আর সে কেবল কুমারী মেয়েকে বিয়ে করবে।</div>
<div class="v" id="v14"><span class="vn">14</span> বিধবা, বা স্বামী পরিত্যক্তা, বা ভ্রষ্টা স্ত্রী, বা পতিতা, এদের কাউকেও বিয়ে করবে না; সে তার নিজের লোকদের মধ্যে এক জন কুমারীকে বিয়ে করবে।</div>
<div class="v" id="v15"><span class="vn">15</span> সে নিজের লোকদের মধ্যে নিজের বংশ নাপাক করবে না, কেননা আমি মাবুদ তার পবিত্রকারী।</div>
<div class="v" id="v16"><span class="vn">16</span> <span class="br-p"><br><br></span>আর মাবুদ মূসাকে বললেন,</div>
<div class="v" id="v17"><span class="vn">17</span> তুমি হারুনকে বল, পুরুষানুক্রমে তোমার বংশের মধ্যে যার শরীরে খুঁত থাকে, সে তার আল্লাহ্‌র উদ্দেশে খাবার উৎসর্গ করতে কোরবানগাহ্‌র নিকটবর্তী না হোক।</div>
<div class="v" id="v18"><span class="vn">18</span> যে ব্যক্তির খুঁত আছে, সে কোরবানগাহ্‌র নিকটবর্তী হবে না; অন্ধ, বা খঞ্জ, বা খাঁদা, বা অস্বাভাবিক ভাবে লম্বা অঙ্গ,</div>
<div class="v" id="v19"><span class="vn">19</span> বা ভাঙ্গা পা, বা ভাঙ্গা হাত,</div>
<div class="v" id="v20"><span class="vn">20</span> বা কুঁজো, বা বামন, বা ছানিপড়া, বা শ্বেতিরোগী, বা স্ফোটক-বিশিষ্ট, বা অণ্ডকোষ নষ্ট;</div>
<div class="v" id="v21"><span class="vn">21</span> কোন খুঁতবিশিষ্ট পুরুষ ইমাম হারুনের বংশের মধ্যে আছে, সে মাবুদের উদ্দেশে অগ্নিকৃত উপহার কোরবানী করতে কোরবানগাহ্‌র নিকটবর্তী হবে না; তার খুঁত আছে, সে তার আল্লাহ্‌র উদ্দেশে খাবার উৎসর্গ করতে কোরবানগাহ্‌র নিকটবর্তী হবে না।</div>
<div class="v" id="v22"><span class="vn">22</span> সে তার আল্লাহ্‌র খাদ্য, অতি পবিত্র বস্তু ও পবিত্র বস্তু ভোজন করতে পারবে;</div>
<div class="v" id="v23"><span class="vn">23</span> কিন্তু পর্দার কাছে প্রবেশ করবে না ও কোরবানগাহ্‌র নিকটবর্তী হবে না, কেননা তার খুঁত আছে; সে আমার পবিত্র সমস্ত স্থান নাপাক করবে না, কেননা আমি মাবুদ সেই সবের পবিত্রকারী।</div>
<div class="v" id="v24"><span class="vn">24</span> মূসা হারুনকে, তাঁর পুত্রদেরকে ও সমস্ত বনি-ইসরাইলকে এই কথা বললেন।</div>
</div>
<!-- PARSED ABOVE; EDITING MAY BREAK PARSER -->
</body></html>