<html><head>
<meta http-equiv="Content-Type" content="text/html;charset=utf-8" />
<title>Lev 25 &ndash; লেবীয় কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 25);">
<div id="navbar"><a href="../index.html">কিতাবুল মোকাদ্দস</a> &ndash; <b>লেবীয় কিতাব</b> &ndash; <a href="Lev_1.html">1</a> ... <a href="Lev_23.html">23</a> <a href="Lev_24.html">24</a> <b>25</b> <a href="Lev_26.html">26</a> <a href="Lev_27.html">27</a> </div><hr>
<h1>Lev 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিশ্রাম বছরের নিয়ম</h2><span class="vn">1</span> <span class="br-p"><br><br></span>আর মাবুদ তুর পর্বতে মূসাকে বললেন,</div>
<div class="v" id="v2"><span class="vn">2</span> তুমি বনি-ইসরাইলকে বল, আমি তোমাদেরকে যে দেশ দেব, তোমরা সেই দেশে প্রবেশ করলে পর দেখো, মাবুদের উদ্দেশে ভূমি যেন বিশ্রাম ভোগ করে।</div>
<div class="v" id="v3"><span class="vn">3</span> ছয় বছর কাল তুমি তার ক্ষেতে বীজ বপন করবে, ছয় বছর কাল তার আঙ্গুরলতা ছেঁটে দেবে ও তার ফল সংগ্রহ করবে।</div>
<div class="v" id="v4"><span class="vn">4</span> কিন্তু সপ্তম বছর ভূমি বিশ্রাম নেবে, তা মাবুদের উদ্দেশে বিশ্রামকাল হবে; তুমি তোমার ক্ষেতে বীজ বপন করো না ও তোমার আঙ্গুরলতা ছেঁটো না;</div>
<div class="v" id="v5"><span class="vn">5</span> তুমি তার ক্ষেতের নিজে থেকে উৎপন্ন শস্য কাটবে না ও আঝোড়া আঙ্গুরলতার ফল সংগ্রহ করবে না; তা ভূমির বিশ্রামের বছর হবে।</div>
<div class="v" id="v6"><span class="vn">6</span> আর ভূমির বিশ্রাম তোমাদের খাদ্যের জন্য হবে; ভূমির সমস্ত দ্রব্যই তোমার, তোমার গোলাম ও বাঁদীর, তোমার বেতনজীবী ভৃত্য ও তোমার সহবাসী বিদেশীর,</div>
<div class="v" id="v7"><span class="vn">7</span> এবং তোমার পশু ও তোমার দেশের বন্য পশুর খাদ্যের জন্য হবে।</div>
<div class="v" id="v8"><h2>জুবিলী বছরের নিয়ম</h2><span class="vn">8</span> <span class="br-p"><br><br></span>আর তুমি তোমার জন্য সাত বিশ্রাম-বছর, সাত গুণ সাত বছর, গণনা করবে; তাতে তোমার গণনকৃত সেই সাত গুণ সাত বিশ্রাম-বছরে ঊনপঞ্চাশ বছর হবে।</div>
<div class="v" id="v9"><span class="vn">9</span> তখন সপ্তম মাসের দশম দিনে তুমি জয়ধ্বনির তূরীবাদ্য করবে; কাফ্‌ফারা দিনে তোমাদের সমস্ত দেশে তূরী বাজাবে।</div>
<div class="v" id="v10"><span class="vn">10</span> আর তোমরা পঞ্চাশতম বছরকে পবিত্র করবে এবং সমস্ত দেশে সেখানকার সমস্ত নিবাসীর কাছে মুক্তি ঘোষণা করবে; সেটি তোমাদের জন্য জুবিলী (তূরীধ্বনির মহোৎসব) হবে এবং তোমরা প্রত্যেক জন নিজ নিজ অধিকারে ফিরে যাবে ও প্রত্যেক জন তার নিজের গোষ্ঠীর কাছে ফিরে যাবে।</div>
<div class="v" id="v11"><span class="vn">11</span> তোমাদের জন্য পঞ্চাশতম বছর জুবিলী হবে; তোমরা বীজ বুনবে না, নিজে থেকে উৎপন্ন শস্য কেটো না এবং আছাঁটা আঙ্গুরলতার ফল সংগ্রহ করো না।</div>
<div class="v" id="v12"><span class="vn">12</span> কেননা এটাই জুবিলী, সেটি তোমাদের পক্ষে পবিত্র হবে; তোমরা ক্ষেতে উৎপন্ন শস্যাদি ভোজন করতে পারবে।</div>
<div class="v" id="v13"><span class="vn">13</span> <span class="br-p"><br><br></span>ঐ জুবিলী বছরে তোমরা প্রত্যেক জন নিজ নিজ অধিকারে ফিরে যাবে।</div>
<div class="v" id="v14"><span class="vn">14</span> যদি তুমি স্বজাতির কাছে কোন কিছু বিক্রি কর, কিংবা তোমার স্বজাতির হাত থেকে ক্রয় কর তবে তোমরা পরস্পর অন্যায় করো না।</div>
<div class="v" id="v15"><span class="vn">15</span> তুমি জুবিলীর পরে বছর-সংখ্যা অনুসারে স্বজাতির কাছ থেকে ক্রয় করবে এবং ফল উৎপন্নের বছর-সংখ্যা অনুসারে তোমার কাছে সে বিক্রি করবে।</div>
<div class="v" id="v16"><span class="vn">16</span> তুমি বছরের সংখ্যা বেশি হলে তার মূল্য বাড়াবে ও বছরের সংখ্যা কম হলে তার মূল্য কমাবে; কেননা সে তোমার কাছে ফল উৎপন্নের কালের সংখ্যা অনুসারে বিক্রি করে।</div>
<div class="v" id="v17"><span class="vn">17</span> তোমরা তোমাদের স্বজাতির প্রতি অন্যায় করো না, কিন্তু তোমার আল্লাহ্‌কে ভয় করো, কেননা আমি মাবুদ তোমাদের আল্লাহ্‌।</div>
<div class="v" id="v18"><span class="vn">18</span> <span class="br-p"><br><br></span>আর তোমরা আমার বিধি অনুসারে আচরণ করবে, আমার সমস্ত অনুশাসন মানবে ও তা পালন করবে; তাতে দেশে নির্ভয়ে বাস করবে।</div>
<div class="v" id="v19"><span class="vn">19</span> আর ভূমি নিজের ফল উৎপন্ন করবে, তাতে তোমরা তৃপ্তি পর্যন্ত ভোজন করবে ও দেশে নির্ভয়ে বাস করবে।</div>
<div class="v" id="v20"><span class="vn">20</span> আর যদি তোমরা বল, দেখ, আমরা সপ্তম বছরে কি খাব? কেননা, আমরা তো ক্ষেতে বপন করবো না ও উৎপন্ন ফল সংগ্রহ করবো না;</div>
<div class="v" id="v21"><span class="vn">21</span> তবে আমি ষষ্ঠ বছরে তোমাদেরকে দোয়া করবো; তাতে তিন বছরের জন্য শস্য উৎপন্ন হবে।</div>
<div class="v" id="v22"><span class="vn">22</span> পরে অষ্টম বছরে তোমরা বপন করবে ও নবম বছর পর্যন্ত পুরানো শস্য ভোজন করবে; যতদিন ফল না হয় ততদিন পুরানো শস্য ভোজন করবে।</div>
<div class="v" id="v23"><span class="vn">23</span> আর ভূমি চিরকালের জন্য বিক্রি করা চলবে না, কেননা ভূমির স্বত্ব আমার; তোমরা আমার সম্মুখে এই দেশে বিদেশী ও প্রবাসী।</div>
<div class="v" id="v24"><span class="vn">24</span> তোমরা তোমাদের অধিকৃত দেশের সর্বত্র বিক্রি করা ভূমি পুনরুদ্ধার করতে সুযোগ দিও।</div>
<div class="v" id="v25"><span class="vn">25</span> <span class="br-p"><br><br></span>তোমার ভাই যদি দরিদ্র হয়ে তার অধিকারের কিঞ্চিৎ বিক্রি করে তবে তার মুক্তিকর্তা নিকটস্থ জ্ঞাতি এসে তার ভাইয়ের বিক্রি করা ভূমি পুনরুদ্ধার করে নেবে।</div>
<div class="v" id="v26"><span class="vn">26</span> যার মুক্তিকর্তা নেই, সে যদি ধনবান হয়ে নিজেই তা উদ্ধার করতে সমর্থ হয়,</div>
<div class="v" id="v27"><span class="vn">27</span> তবে সে তার বিক্রয়ের বছর গণনা করে সেই অনুসারে অতিরিক্ত মূল্য ক্রেতাকে ফিরিয়ে দেবে; এভাবে সে তার নিজের অধিকারে ফিরে যাবে।</div>
<div class="v" id="v28"><span class="vn">28</span> কিন্তু যদি সে তা ফিরিয়ে নিতে অসমর্থ হয় তবে সেই বিক্রি করা অধিকার জুবিলী বছর পর্যন্ত ক্রেতার হাতে থাকবে; জুবিলী বছরে তা মুক্ত হবে এবং সে তার নিজের অধিকারে ফিরে যাবে।</div>
<div class="v" id="v29"><span class="vn">29</span> <span class="br-p"><br><br></span>আর যদি কেউ প্রাচীরবেষ্টিত নগরের মধ্যস্থিত বাসগৃহ বিক্রি করে তবে সে বিক্রি-বছরের শেষ পর্যন্ত তা মুক্ত করতে পারবে, পূর্ণ এক বছরের মধ্যে তা মুক্ত করার অধিকারী থাকবে।</div>
<div class="v" id="v30"><span class="vn">30</span> কিন্তু যদি সমপূর্ণ এক বছর কালের মধ্যে তা মুক্ত না হয় তবে প্রাচীরবেষ্টিত নগরে স্থিত সেই বাড়ি বংশ পরম্পরায় ক্রয়কর্তার চিরস্থায়ী অধিকার হবে; তা জুবিলী বছরে মুক্ত হবে না।</div>
<div class="v" id="v31"><span class="vn">31</span> কিন্তু প্রাচীরহীন গ্রামে অবস্থিত বাড়ি দেশের ভূমির মধ্যে গণ্য হবে; তা মুক্ত করা যেতে পারে এবং জুবিলী বছরে তা মুক্ত হবে।</div>
<div class="v" id="v32"><span class="vn">32</span> কিন্তু লেবীয়দের সমস্ত নগর, তাদের অধিকৃত নগরের সমস্ত বাড়ি মুক্ত করার অধিকার লেবীয়দের সব সময়ই থাকবে।</div>
<div class="v" id="v33"><span class="vn">33</span> যদি লেবীয়দের কেউ মুক্ত করে তবে সেই বিক্রি হওয়া বাড়ি এবং তার অধিকারস্থ নগর জুবিলী বছরে মুক্ত হবে; কেননা বনি-ইসরাইলদের মধ্যে লেবীয়দের নগরস্থ গৃহগুলো তাদের অধিকার।</div>
<div class="v" id="v34"><span class="vn">34</span> আর তাদের নগরের চারণভূমি বিক্রি করা চলবে না; কেননা তা-ই তাদের চিরস্থায়ী অধিকার।</div>
<div class="v" id="v35"><span class="vn">35</span> <span class="br-p"><br><br></span>আর তোমার ভাই যদি দরিদ্র হয় ও তোমার কাছে শূন্য হাতে আসে তবে তুমি তার উপকার করবে; সে বিদেশী ও প্রবাসীর মত তোমার সঙ্গে জীবন ধারণ করবে।</div>
<div class="v" id="v36"><span class="vn">36</span> তুমি তার কাছ থেকে সুদ কিংবা সুদের অগ্রিম নেবে না, কিন্তু তোমার আল্লাহ্‌কে ভয় করবে, তোমার ভাইকে তোমার সঙ্গে জীবন ধারণ করতে দেবে।</div>
<div class="v" id="v37"><span class="vn">37</span> তুমি সুদের জন্য তাকে টাকা ও লাভের জন্য তাকে খাদ্য দেবে না।</div>
<div class="v" id="v38"><span class="vn">38</span> আমি মাবুদ তোমাদের সেই আল্লাহ্‌, যিনি তোমাদেরকে কেনান দেশ দেবার জন্য ও তোমাদের আল্লাহ্‌ হবার জন্য তোমাদেরকে মিসর দেশ থেকে বের করে এনেছেন।</div>
<div class="v" id="v39"><span class="vn">39</span> <span class="br-p"><br><br></span>আর তোমার ভাই যদি দরিদ্র হয়ে তোমার কাছে নিজেকে বিক্রি করে তবে তুমি তাকে গোলামের মত গোলামীর কাজ করাবে না।</div>
<div class="v" id="v40"><span class="vn">40</span> সে বেতনজীবী ভৃত্যের মত কিংবা প্রবাসীর মত তোমার সঙ্গে থাকবে, জুবিলী বছর পর্যন্ত তোমার গোলামীর কাজ করবে।</div>
<div class="v" id="v41"><span class="vn">41</span> পরে সে তার আপন সন্তানদের সঙ্গে তোমার কাছ থেকে মুক্ত হয়ে নিজের গোষ্ঠীর কাছে ফিরে যাবে ও তার পৈতৃক অধিকারে ফিরে যাবে।</div>
<div class="v" id="v42"><span class="vn">42</span> কেননা তারা আমারই গোলাম, যাদেরকে আমি মিসর দেশ থেকে বের করে এনেছি; তাদের গোলামের মত বিক্রি করা হবে না।</div>
<div class="v" id="v43"><span class="vn">43</span> তুমি তার উপরে কঠিন কর্তৃত্ব করো না, কিন্তু তোমার আল্লাহ্‌কে ভয় করো।</div>
<div class="v" id="v44"><span class="vn">44</span> তোমাদের চারদিকের জাতিগুলোর মধ্য থেকে তোমরা গোলাম ও বাঁদী রাখতে পারবে; তাদের হতেই তোমরা গোলাম ও বাঁদী ক্রয় করো।</div>
<div class="v" id="v45"><span class="vn">45</span> আর তোমাদের মধ্যে প্রবাসী বিদেশীদের সন্তানদের থেকে এবং তোমাদের দেশে তাদের থেকে উৎপন্ন তাদের যে যে গোষ্ঠী তোমাদের সঙ্গে আছে, তাদের মধ্য থেকেও ক্রয় করো; তারা তোমাদের অধিকার হবে।</div>
<div class="v" id="v46"><span class="vn">46</span> আর তোমরা নিজ নিজ ভাবী সন্তানদের অধিকারের জন্য উত্তরাধিকার হিসেবে তাদেরকে দিতে পার এবং নিত্য তোমাদের গোলামীর কাজ তাদেরকে দিয়ে করাতে পার; কিন্তু তোমাদের ভাই বনি-ইসরাইলদের মধ্যে তোমরা কেউ কারো উপরে কঠিন কর্তৃত্ব করবে না।</div>
<div class="v" id="v47"><span class="vn">47</span> <span class="br-p"><br><br></span>আর যদি তোমাদের মধ্যে কোন বিদেশী কিংবা প্রবাসী ধনবান হয় এবং তার নিকটবর্তী তোমার ভাই দরিদ্র হয়ে যদি তোমার সহবর্তী প্রবাসী, বিদেশী কিংবা বিদেশী গোত্রস্থ কোন লোকের কাছে নিজেকে বিক্রি করে,</div>
<div class="v" id="v48"><span class="vn">48</span> তবে সে বিক্রি হবার পরে মুক্ত হতে পারবে; তার জ্ঞাতির মধ্যে কেউ তাকে মুক্ত করতে পারবে;</div>
<div class="v" id="v49"><span class="vn">49</span> তার চাচা কিংবা চাচার পুত্র তাকে মুক্ত করবে, কিংবা তার গোষ্ঠীভুক্ত নিকটবর্তী কোন জ্ঞাতি তাকে মুক্ত করবে; কিংবা যদি সে ধনবান হয়ে উঠে তবে সে নিজেকে মুক্ত করবে।</div>
<div class="v" id="v50"><span class="vn">50</span> তাতে তার বিক্রি-বছর থেকে জুবিলী বছর পর্যন্ত ক্রেতার সঙ্গে হিসাব হলে বছরের সংখ্যা অনুসারে তার মূল্য হবে; ওর কাছে তার থাকবার সময় বেতনজীবীর দিনের মত হবে।</div>
<div class="v" id="v51"><span class="vn">51</span> যদি অনেক বছর অবশিষ্ট থাকে তবে সেই অনুসারে সে ক্রয়-মূল্য থেকে নিজের মুক্তির মূল্য ফিরিয়ে দেবে।</div>
<div class="v" id="v52"><span class="vn">52</span> যদি জুবিলী বছরের অল্প বছর অবশিষ্ট থাকে তবে সে তার সঙ্গে হিসাব করে সেই কয়েক বছর অনুসারে তার নিজের মুক্তির মূল্য ফিরিয়ে দেবে।</div>
<div class="v" id="v53"><span class="vn">53</span> বার্ষিক বেতনভুক্ত ভৃত্যের মত সে তার সঙ্গে থাকবে; তোমার সাক্ষাতে সে তার উপরে কঠিন কর্তৃত্ব করবে না।</div>
<div class="v" id="v54"><span class="vn">54</span> আর যদি সে ঐ সমস্ত বছরে মুক্ত না হয় তবে জুবিলী বছরে তার সন্তানদের সঙ্গে মুক্ত হয়ে যাবে।</div>
<div class="v" id="v55"><span class="vn">55</span> কেননা বনি-ইসরাইল আমারই গোলাম; তারা আমার গোলাম, যাদেরকে আমি মিসর দেশ থেকে বের করে এনেছি; আমি মাবুদ তোমাদের আল্লাহ্‌।</div>
</div>
<!-- PARSED ABOVE; EDITING MAY BREAK PARSER -->
</body></html>