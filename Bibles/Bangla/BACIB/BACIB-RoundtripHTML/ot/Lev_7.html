<html><head>
<meta http-equiv="Content-Type" content="text/html;charset=utf-8" />
<title>Lev 7 &ndash; লেবীয় কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 7);">
<div id="navbar"><a href="../index.html">কিতাবুল মোকাদ্দস</a> &ndash; <b>লেবীয় কিতাব</b> &ndash; <a href="Lev_1.html">1</a> ... <a href="Lev_5.html">5</a> <a href="Lev_6.html">6</a> <b>7</b> <a href="Lev_8.html">8</a> <a href="Lev_9.html">9</a> ... <a href="Lev_27.html">27</a> </div><hr>
<h1>Lev 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আর দোষ-কোরবানীর এই ব্যবস্থা; তা অতি পবিত্র।</div>
<div class="v" id="v2"><span class="vn">2</span> যে স্থানে লোকেরা পোড়ানো-কোরবানী জবেহ্‌ করে সেই স্থানে দোষ-কোরবানী জবেহ্‌ করবে এবং ইমাম কোরবানগাহ্‌র উপরে চারদিকে তার রক্ত ছিটিয়ে দেবে।</div>
<div class="v" id="v3"><span class="vn">3</span> আর কোরবানীর সমস্ত চর্বি কোরবানী করবে, লেজ ও পাকস্থলীর উপরিস্থ চর্বি,</div>
<div class="v" id="v4"><span class="vn">4</span> এবং দু’টি বৃক্ক ও তার উপরি-ভাগের চর্বি ও দু’টি বৃক্কের সঙ্গে কলিজার উপরিভাগের অংশগুলো ছাড়িয়ে নেবে।</div>
<div class="v" id="v5"><span class="vn">5</span> আর ইমাম মাবুদের উদ্দেশে অগ্নিকৃত কোরবানীর জন্য কোরবানগাহ্‌র উপরে এসব পুড়িয়ে ফেলবে; এটি দোষ-কোরবানী।</div>
<div class="v" id="v6"><span class="vn">6</span> ইমামদের মধ্যে সমস্ত পুরুষ তা ভোজন করবে, কোন পবিত্র স্থানে তা ভোজন করতে হবে; তা অতি পবিত্র।</div>
<div class="v" id="v7"><span class="vn">7</span> <span class="br-p"><br><br></span>গুনাহ্‌-কোরবানী যেরকম, দোষ-কোরবানীও সেরকম; উভয়েরই এক ব্যবস্থা; যে ইমাম তা দ্বারা কাফ্‌ফারা করে তা তারই হবে।</div>
<div class="v" id="v8"><span class="vn">8</span> আর যে ইমাম যে কোন ব্যক্তির জন্য পোড়ানো-কোরবানীর পশু কোরবানী করে সেই ইমাম সেই পশুর চামড়াটি পাবে।</div>
<div class="v" id="v9"><span class="vn">9</span> এবং তন্দুরে কিংবা কড়াইতে কিংবা ভাজবার পাত্রে পাক-করা যত শস্য-উৎসর্গ, সেসব উৎসর্গকারী ইমামের হবে।</div>
<div class="v" id="v10"><span class="vn">10</span> তেল মিশানো কিংবা শুকনো সমস্ত শস্য-উৎসর্গ সমানভাবে হারুনের সকল পুত্রের হবে।</div>
<div class="v" id="v11"><h2>মঙ্গল-কোরবানীর নিয়ম</h2><span class="vn">11</span> <span class="br-p"><br><br></span>আর মাবুদের উদ্দেশে কোরবানীর জন্য আনা মঙ্গল-কোরবানীর এই ব্যবস্থা।</div>
<div class="v" id="v12"><span class="vn">12</span> কেউ যদি শুকরিয়া-কোরবানী আনে তবে সে শুকরিয়া-কোরবানীর সঙ্গে তেল মিশানো খামিহীন রুটি, তৈলাক্ত খামিহীন চাপাটি, তৈলসিক্ত মিহি সুজি ও তৈলাক্ত পিঠা নিবেদন করবে।</div>
<div class="v" id="v13"><span class="vn">13</span> সে মঙ্গলের নিমিত্ত শুকরিয়া-কোরবানী সঙ্গে খামিযুক্ত রুটি নিয়ে উপহার দেবে।</div>
<div class="v" id="v14"><span class="vn">14</span> আর সে তা থেকে, অর্থাৎ প্রত্যেক উপহার থেকে, এক একখানি পিঠা নিয়ে উত্তোলনীয় উপহার হিসেবে মাবুদের উদ্দেশে নিবেদন করবে; যে ইমাম মঙ্গল-কোরবানীর রক্ত ছিটিয়ে দেবে সে তা পাবে।</div>
<div class="v" id="v15"><span class="vn">15</span> আর মঙ্গলের নিমিত্ত আনা শুকরিয়া-কোরবানীর গোশ্‌ত কোরবানীর দিনেই ভোজন করতে হবে; তার কিছুই সকাল পর্যন্ত রাখা যাবে না।</div>
<div class="v" id="v16"><span class="vn">16</span> কিন্তু তার কোরবানী যদি মানত অথবা স্বেচ্ছাকৃত উপহার হয় তবে কোরবানীর দিনে তা ভোজন করতে হবে এবং পরদিনেও তার অবশিষ্ট অংশ ভোজন করা যাবে।</div>
<div class="v" id="v17"><span class="vn">17</span> কিন্তু তৃতীয় দিনে কোরবানীর অবশিষ্ট গোশ্‌ত আগুনে পুড়িয়ে দিতে হবে।</div>
<div class="v" id="v18"><span class="vn">18</span> যদি তৃতীয় দিনে তার মঙ্গল-কোরবানীর কিঞ্চিৎ গোশ্‌তও ভোজন করা হয় তবে সেই কোরবানীকে কবুল করা হবে না এবং সেই কোরবানী-দাতার পক্ষে তা গণ্য হবে না, তা ঘৃণার বস্তু হবে এবং যে জন তা ভোজন করে সে অপরাধী বলে গণ্য হবে।</div>
<div class="v" id="v19"><span class="vn">19</span> <span class="br-p"><br><br></span>আর যে গোশ্‌তে কোন নাপাক বস্তুর স্পর্শ লাগে তা ভোজন করা যাবে না, আগুনে পুড়িয়ে দিতে হবে। অন্য গোশ্‌ত প্রত্যেক পাক-পবিত্র লোকের খাদ্য।</div>
<div class="v" id="v20"><span class="vn">20</span> কিন্তু যে কেউ নাপাক অবস্থায় মাবুদের উদ্দেশে নিবেদিত মঙ্গল-কোরবানীর গোশ্‌ত ভোজন করে সে নিজের লোকদের মধ্য থেকে উচ্ছিন্ন হবে।</div>
<div class="v" id="v21"><span class="vn">21</span> আর যদি কেউ কোন নাপাক বস্তু, অর্থাৎ মানুষের নাপাক বস্তু কিংবা নাপাক পশু কিংবা কোন নাপাক ঘৃণার বস্তু স্পর্শ করে মাবুদ সম্বন্ধীয় মঙ্গল-কোরবানীর গোশ্‌ত ভোজন করে তবে সেই ব্যক্তি নিজের লোকদের মধ্য থেকে উচ্ছিন্ন হবে।</div>
<div class="v" id="v22"><span class="vn">22</span> <span class="br-p"><br><br></span>আর মাবুদ মূসাকে বললেন,</div>
<div class="v" id="v23"><span class="vn">23</span> তুমি বনি-ইসরাইলকে বল, তোমরা গরুর কিংবা ভেড়ার কিংবা ছাগলের চর্বি ভোজন করো না।</div>
<div class="v" id="v24"><span class="vn">24</span> মৃত কিংবা কোন পশুর আঘাতে নিহত কোন পশুর চর্বি অন্যান্য কাজে ব্যবহার করবে; কিন্তু কোন মতে তা ভোজন করবে না;</div>
<div class="v" id="v25"><span class="vn">25</span> কেননা তোমাদের মধ্যে যে কেউ মাবুদের উদ্দেশে অগ্নিকৃত কোরবানীর পশুর চর্বি ভোজন করে সেই ভোক্তা নিজের লোকদের মধ্য থেকে উচ্ছিন্ন হবে।</div>
<div class="v" id="v26"><span class="vn">26</span> আর তোমাদের কোন বাসস্থানে তোমরা কোন পশুর কিংবা পাখির রক্ত পান করো না।</div>
<div class="v" id="v27"><span class="vn">27</span> যে কেউ কোন প্রকারের রক্ত পান করে সেই লোক নিজের লোকদের মধ্য থেকে উচ্ছিন্ন হবে।</div>
<div class="v" id="v28"><span class="vn">28</span> <span class="br-p"><br><br></span>আর মাবুদ মূসাকে বললেন,</div>
<div class="v" id="v29"><span class="vn">29</span> তুমি বনি-ইসরাইলকে বল, যে ব্যক্তি মাবুদের উদ্দেশে মঙ্গল-কোরবানী করে, সেই ব্যক্তি নিজের মঙ্গল-কোরবানী থেকে মাবুদের উদ্দেশে নিজের উপহার আনবে।</div>
<div class="v" id="v30"><span class="vn">30</span> ফলত মাবুদের উদ্দেশে অগ্নিকৃত উপহার অর্থাৎ বুকের গোশ্‌তের সঙ্গে চর্বি নিজের হাতে আনবে; তাতে সেই বুকের গোশ্‌ত দোলনীয় উপহার হিসেবে মাবুদের সম্মুখে দোলায়িত হবে।</div>
<div class="v" id="v31"><span class="vn">31</span> আর ইমাম কোরবানগাহ্‌র উপরে সেই চর্বি পুড়িয়ে ফেলবে, কিন্তু বুকের গোশ্‌তটি হারুন ও তার পুত্রদের হবে।</div>
<div class="v" id="v32"><span class="vn">32</span> আর তোমরা নিজ নিজ মঙ্গল-কোরবানীর পশুর ডান ঊরু উত্তোলনীয় উপহার হিসেবে ইমামকে দেবে।</div>
<div class="v" id="v33"><span class="vn">33</span> হারুনের পুত্রদের মধ্যে যে কেউ মঙ্গল-কোরবানীর পশুর রক্ত ও চর্বি কোরবানী করে সে তার অংশরূপে তার ডান ঊরু পাবে।</div>
<div class="v" id="v34"><span class="vn">34</span> কেননা বনি-ইসরাইল থেকে আমি মঙ্গল-কোরবানীর দোলনীয় উপহার হিসেবে বক্ষ ও উত্তোলনীয় উপহার হিসেবে ঊরু নিয়ে বনি-ইসরাইলদের দেয় বলে চিরস্থায়ী অধিকার হিসেবে তা হারুন ইমাম ও তার পুত্রদেরকে দিলাম।</div>
<div class="v" id="v35"><span class="vn">35</span> <span class="br-p"><br><br></span>যে দিনে তারা মাবুদের ইমামের কাজ করতে নিযুক্ত হয় সেদিন থেকে মাবুদের উদ্দেশে অগ্নিকৃত উপহার হতে এটিই হারুনের ও তার পুত্রদের অভিষেকের জন্য অধিকার।</div>
<div class="v" id="v36"><span class="vn">36</span> মাবুদ তাদের অভিষেকের দিনে পুরুষানুক্রমে বনি-ইসরাইলদের দেয় বলে চিরস্থায়ী অধিকার হিসেবে এটি তাদেরকে দিতে হুকুম করলেন।</div>
<div class="v" id="v37"><span class="vn">37</span> পোড়ানো-কোরবানীর, শস্য-উৎসর্গের, গুনাহ্‌-কোরবানীর, দোষ-কোরবানীর অভিষেক করার ও মঙ্গল-কোরবানীর জন্য এ হল ব্যবস্থা।</div>
<div class="v" id="v38"><span class="vn">38</span> মাবুদ যেদিন সিনাই মরু-ভূমিতে বনি-ইসরাইলকে মাবুদের উদ্দেশে নিজ নিজ উপহার কোরবানী করতে হুকুম দিলেন, সেদিন তুর পর্বতে মূসাকে এই বিষয়ে হুকুম দিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>