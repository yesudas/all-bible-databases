<html><head>
<meta http-equiv="Content-Type" content="text/html;charset=utf-8" />
<title>Lev 8 &ndash; লেবীয় কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>লেবীয় কিতাব</b> &ndash; <a href="Lev_1.html">1</a> ... <a href="Lev_6.html">6</a> <a href="Lev_7.html">7</a> <b>8</b> <a href="Lev_9.html">9</a> <a href="Lev_10.html">10</a> ... <a href="Lev_27.html">27</a> </div><hr>
<h1>Lev 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত হারুন ও তাঁর পুত্রদের অভিষেক</h2><span class="vn">1</span> <span class="br-p"><br><br></span>আর মাবুদ মূসাকে বললেন,</div>
<div class="v" id="v2"><span class="vn">2</span> তুমি হারুন ও তার সঙ্গে তার পুত্রদেরকে এবং সমস্ত পোশাক, অভিষেকের জন্য তেল ও গুনাহ্‌-কোরবানীর ষাঁড়, দু’টি ভেড়া ও খামিহীন রুটির ডালি সঙ্গে নাও,</div>
<div class="v" id="v3"><span class="vn">3</span> আর জমায়েত-তাঁবুর দরজার কাছে সমস্ত মণ্ডলীকে একত্র কর।</div>
<div class="v" id="v4"><span class="vn">4</span> তাতে মূসা মাবুদের হুকুম অনুসারে সমস্ত কাজ করলেন এবং জমায়েত-তাঁবুর দরজার কাছে সমস্ত মণ্ডলী জমায়েত হল।</div>
<div class="v" id="v5"><span class="vn">5</span> তখন মূসা মণ্ডলীকে বললেন, মাবুদ এই কাজ করতে হুকুম করলেন।</div>
<div class="v" id="v6"><span class="vn">6</span> পরে মূসা হারুন ও তাঁর পুত্রদেরকে কাছে এনে গোসল করালেন।</div>
<div class="v" id="v7"><span class="vn">7</span> <span class="br-p"><br><br></span>আর হারুনকে ইমামের পোশাক পরালেন, কোমরবন্ধনী পরালেন, তাঁর শরীরে পরিচ্ছদ ও তাঁর উপরে এফোদ দিলেন এবং এফোদের বুনানি করা পটুকাতে শরীর বেষ্টন করে তার সঙ্গে এফোদখানি আট্‌কে দিলেন।</div>
<div class="v" id="v8"><span class="vn">8</span> আর তাঁর বুকে বুকপাটা দিলেন এবং বুকপাটায় ঊরীম ও তুম্মীম আট্‌কে দিলেন।</div>
<div class="v" id="v9"><span class="vn">9</span> আর তাঁর মাথায় পাগড়ী দিলেন ও তাঁর কপালে পাগড়ীর উপরে সোনার পাতের পবিত্র মুকুট দিলেন; যেমন মাবুদ মূসাকে হুকুম দিয়েছিলেন।</div>
<div class="v" id="v10"><span class="vn">10</span> <span class="br-p"><br><br></span>পরে মূসা অভিষেকের তেল নিয়ে শরীয়ত-তাঁবু ও তার মধ্যস্থিত সমস্ত বস্তু অভিষেক করে পবিত্র করলেন।</div>
<div class="v" id="v11"><span class="vn">11</span> আর তার কিছু নিয়ে কোরবানগাহ্‌র উপরে সাতবার ছিটিয়ে দিলেন এবং কোরবানগাহ্‌ ও তৎসংক্রান্ত সমস্ত পাত্র, ধোবার পাত্র ও তার গামলা পবিত্র করার জন্য অভিষেক করলেন।</div>
<div class="v" id="v12"><span class="vn">12</span> পরে অভিষেকের জন্য তেলের কিঞ্চিৎ হারুনের মাথায় ঢেলে তাঁকে পবিত্র করার জন্য অভিষেক করলেন।</div>
<div class="v" id="v13"><span class="vn">13</span> পরে মূসা হারুনের পুত্রদেরকে কাছে এনে তাদেরকেও ইমামের পোশাক পরালেন, কোমরবন্ধনী পরালেন ও তাদের মাথায় টুপি পরিয়ে দিলেন; যেমন মাবুদ মূসাকে হুকুম দিয়েছিলেন।</div>
<div class="v" id="v14"><span class="vn">14</span> <span class="br-p"><br><br></span>পরে মূসা গুনাহ্‌-কোরবানীর ষাঁড় আনলেন এবং হারুন ও তাঁর পুত্ররা সেই গুনাহ্‌-কোরবানীর বাছুরটির মাথায় হাত রাখলেন।</div>
<div class="v" id="v15"><span class="vn">15</span> তখন তিনি তা জবেহ্‌ করলেন এবং মূসা তার রক্ত নিয়ে আঙ্গুল দ্বারা কোরবানগাহ্‌র চারদিকে শিংগুলোতে লাগিয়ে দিয়ে কোরবানগাহ্‌কে পাক-পবিত্র করলেন এবং কোরবানগাহ্‌র গোড়ায় রক্ত ঢেলে দিলেন ও তার জন্য কাফ্‌ফারা করার জন্য তা পবিত্র করলেন।</div>
<div class="v" id="v16"><span class="vn">16</span> পরে তিনি অন্ত্রগুলোর উপরিভাগের সমস্ত চর্বি ও কলিজার উপরি-ভাগের অংশগুলো এবং দু’টি বৃক্ক ও তার চর্বি নিলেন ও মূসা তা কোরবানগাহ্‌র উপরে পুড়িয়ে দিলেন।</div>
<div class="v" id="v17"><span class="vn">17</span> আর তিনি চামড়া, গোশ্‌ত ও গোবরসুদ্ধ বাছুরটি নিয়ে গিয়ে শিবিরের বাইরে আগুনে পুড়িয়ে দিলেন; যেমন মাবুদ মূসাকে হুকুম দিয়েছিলেন।</div>
<div class="v" id="v18"><span class="vn">18</span> <span class="br-p"><br><br></span>পরে তিনি পোড়ানো-কোরবানীর ভেড়াটি আনলেন; আর হারুন ও তাঁর পুত্ররা সেই ভেড়ার মাথায় হাত রাখলেন।</div>
<div class="v" id="v19"><span class="vn">19</span> আর তিনি তা জবেহ্‌ করলেন এবং মূসা কোরবানগাহ্‌র উপরে চারদিকে তার রক্ত ছিটিয়ে দিলেন।</div>
<div class="v" id="v20"><span class="vn">20</span> আর তিনি ভেড়াটি খণ্ড খণ্ড করলেন এবং মূসা তার মাথা, মাংসখণ্ড ও চর্বি পুড়িয়ে দিলেন।</div>
<div class="v" id="v21"><span class="vn">21</span> পরে তিনি তার অন্ত্রগুলো ও পাগুলো পানিতে ধুয়ে নিলেন এবং মূসা সম্পূর্ণ ভেড়াটি কোরবানগাহ্‌র উপরে পুড়িয়ে দিলেন; এটি খোশবুযুক্ত পোড়ানো-কোরবানী। এটি মাবুদের উদ্দেশে অগ্নিকৃত উপহার যা করতে মাবুদ মূসাকে হুকুম দিয়েছিলেন।</div>
<div class="v" id="v22"><span class="vn">22</span> <span class="br-p"><br><br></span>পরে তিনি দ্বিতীয় ভেড়া, অর্থাৎ অভিষেকের ভেড়াটি আনলেন এবং হারুন ও তাঁর পুত্ররা ঐ ভেড়ার মাথায় হাত রাখলেন।</div>
<div class="v" id="v23"><span class="vn">23</span> আর তিনি সেটি জবেহ্‌ করলেন এবং মূসা তার কিঞ্চিৎ রক্ত নিয়ে হারুনের ডান কানের লতিতে ও ডান হাতের বৃদ্ধাঙ্গুলির উপরে ও ডান পায়ের বৃদ্ধাঙ্গুলের উপরে দিলেন।</div>
<div class="v" id="v24"><span class="vn">24</span> পরে তিনি হারুনের পুত্রদেরকে কাছে আনলেন ও মূসা সেই রক্তের কিঞ্চিৎ নিয়ে তাদের ডান কানের লতিতে, ডান হাতের বৃদ্ধাঙ্গুলের উপরে ও ডান পায়ের বৃদ্ধাঙ্গুলের উপরে দিলেন এবং মূসা অবশিষ্ট রক্ত কোরবানগাহ্‌র উপরে চারদিকে ছিটিয়ে দিলেন।</div>
<div class="v" id="v25"><span class="vn">25</span> পরে তিনি চর্বি ও লেজ এবং অন্ত্রের উপরিভাগের সমস্ত চর্বি ও কলিজার উপরিভাগের অংশগুলো এবং দু’টি বৃক্ক, তার চর্বি ও ডান ঊরু নিলেন।</div>
<div class="v" id="v26"><span class="vn">26</span> পরে মাবুদের সম্মুখে অবস্থিত খামিহীন রুটির ডালি থেকে একখানি খামিহীন পিঠা, তেলে ভাজা রুটির একখানি পিঠা ও একখানি চাপাটি নিয়ে ঐ চর্বির ও ডান ঊরুর উপরে রাখলেন।</div>
<div class="v" id="v27"><span class="vn">27</span> আর হারুন ও তাঁর পুত্রদের হাতে সেসব দিয়ে মাবুদের সম্মুখে দোলনীয় কোরবানীর জন্য দোলালেন।</div>
<div class="v" id="v28"><span class="vn">28</span> পরে মূসা তাঁদের হাত থেকে সেসব নিয়ে কোরবানগাহে পোড়ানো-কোরবানীর উপরে পুড়িয়ে দিলেন; এসব খোশবুযুক্ত, অভিষেকের উপহার, তা মাবুদের উদ্দেশে অগ্নিকৃত উপহার হল।</div>
<div class="v" id="v29"><span class="vn">29</span> পরে মূসা বুকের অংশটি নিয়ে মাবুদের সম্মুখে দোলনীয় কোরবানীর জন্য দোলালেন; এটি অভিষেক-উৎসর্গের ভেড়া থেকে মূসার অংশ হল; যেমন মাবুদ মূসাকে হুকুম দিয়েছিলেন।</div>
<div class="v" id="v30"><span class="vn">30</span> <span class="br-p"><br><br></span>পরে মূসা অভিষেকের তেল থেকে ও কোরবানগাহ্‌র উপরিস্থ রক্ত থেকে কিঞ্চিৎ নিয়ে হারুনের উপরে, তাঁর পোশাকের উপরে এবং সেই সঙ্গে তাঁর পুত্রদের উপরে ও তাঁদের পোশাকের উপরে ছিটিয়ে দিয়ে হারুন ও তাঁর সমস্ত পোশাক এবং সেই সঙ্গে তাঁর পুত্রদের ও তাঁদের সমস্ত পোশাক পবিত্র করলেন।</div>
<div class="v" id="v31"><span class="vn">31</span> <span class="br-p"><br><br></span>পরে মূসা হারুন ও তাঁর পুত্রদেরকে বললেন, তোমরা জমায়েত-তাঁবুর দ্বারে কোরবানীর গোশ্‌ত সিদ্ধ কর এবং “হারুন ও তাঁর পুত্ররা তা ভোজন করবেন,” আমার এই হুকুম অনুসারে তোমরা সেই স্থানে তা এবং অভিষেক-কোরবানীর ডালিতে স্থিত রুটি ভোজন কর।</div>
<div class="v" id="v32"><span class="vn">32</span> পরে অবশিষ্ট গোশ্‌ত ও রুটি নিয়ে আগুনে পুড়িয়ে দাও।</div>
<div class="v" id="v33"><span class="vn">33</span> আর তোমরা সাত দিন, অর্থাৎ তোমাদের অভিষেকের সমাপ্তি দিন পর্যন্ত, জমায়েত-তাঁবুর দরজা থেকে বের হয়ো না; কারণ তিনি সাত দিন তোমাদের অভিষেক করবেন।</div>
<div class="v" id="v34"><span class="vn">34</span> আজ যে রকম করা হয়েছে, তোমাদের কাফ্‌ফারার জন্য সেই রকম করার হুকুম মাবুদ দিয়েছেন।</div>
<div class="v" id="v35"><span class="vn">35</span> তোমরা যেন মারা না পড়, এজন্য সাতদিন পর্যন্ত দিনরাত জমায়েত-তাঁবুর দ্বারে থাকবে এবং মাবুদ তোমাদের যে দায়িত্ব দিয়েছেন তা পালন করবে; কেননা আমি এরকম হুকুম পেয়েছি।</div>
<div class="v" id="v36"><span class="vn">36</span> মাবুদ মূসার মধ্য দিয়ে যেরকম হুকুম করেছিলেন হারুন ও তাঁর পুত্ররা সেসবই পালন করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>