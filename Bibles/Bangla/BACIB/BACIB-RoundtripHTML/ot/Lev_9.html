<html><head>
<meta http-equiv="Content-Type" content="text/html;charset=utf-8" />
<title>Lev 9 &ndash; লেবীয় কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>লেবীয় কিতাব</b> &ndash; <a href="Lev_1.html">1</a> ... <a href="Lev_7.html">7</a> <a href="Lev_8.html">8</a> <b>9</b> <a href="Lev_10.html">10</a> <a href="Lev_11.html">11</a> ... <a href="Lev_27.html">27</a> </div><hr>
<h1>Lev 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইমামদের কাজের শুরু</h2><span class="vn">1</span> <span class="br-p"><br><br></span>পরে অষ্টম দিনে মূসা হারুন ও তাঁর পুত্রদেরকে এবং ইসরাইলের প্রাচীন লোকদেরকে ডাকলেন।</div>
<div class="v" id="v2"><span class="vn">2</span> তখন তিনি হারুনকে বললেন, তুমি গুনাহ্‌-কোরবানীর জন্য নিখুঁত একটি বাচ্চা ষাঁড় ও পোড়ানো-কোরবানীর জন্য নিখুঁত একটি ভেড়া নিয়ে মাবুদের সম্মুখে উপস্থিত কর।</div>
<div class="v" id="v3"><span class="vn">3</span> আর বনি-ইসরাইলকে বল, তোমরা মাবুদের সম্মুখে কোরবানীর জন্য গুনাহ্‌-কোরবানীর জন্য একটি ছাগল, পোড়ানো-কোরবানীর জন্য এক বছর বয়সের নিখুঁত একটি বাছুর ও একটি ভেড়ার বাচ্চা,</div>
<div class="v" id="v4"><span class="vn">4</span> এবং মঙ্গল-কোরবানীর জন্য একটি ষাঁড় ও একটি ভেড়া এবং তেল মিশানো শস্য-উৎসর্গ নেবে; কেননা আজ মাবুদ তোমাদেরকে দর্শন দেবেন।</div>
<div class="v" id="v5"><span class="vn">5</span> তখন তারা মূসার হুকুম অনুসারে এসব জমায়েত-তাঁবুর সম্মুখে আনলো আর সমস্ত মণ্ডলী এগিয়ে এসে মাবুদের সম্মুখে দাঁড়ালো।</div>
<div class="v" id="v6"><span class="vn">6</span> পরে মূসা বললেন, মাবুদ তোমাদেরকে এই কাজ করতে হুকুম করেছেন, এই কাজ করলে তোমাদের প্রতি মাবুদের মহিমা প্রকাশ পাবে।</div>
<div class="v" id="v7"><span class="vn">7</span> <span class="br-p"><br><br></span>তখন মূসা হারুনকে বললেন, তুমি কোরবানগাহ্‌র কাছে যাও, তোমার গুনাহ্‌-কোরবানী ও পোড়ানো-কোরবানী কর, তোমার ও লোকদের জন্য কাফ্‌ফারা কর; আর লোকদের উপহার নিবেদন করে তাদের জন্য কাফ্‌ফারা কর; যেমন মাবুদ হুকুম দিয়েছিলেন।</div>
<div class="v" id="v8"><span class="vn">8</span> <span class="br-p"><br><br></span>তাতে হারুন কোরবানগাহ্‌র কাছে গিয়ে নিজের জন্য গুনাহ্‌-কোরবানীর বাছুর জবেহ্‌ করলেন।</div>
<div class="v" id="v9"><span class="vn">9</span> পরে হারুনের পুত্ররা তাঁর কাছে তার রক্ত আনলেন ও তিনি নিজের আঙ্গুল রক্তে ডুবিয়ে কোরবানগাহ্‌র শিংগুলোর উপরে লাগিয়ে দিলেন এবং অবশিষ্ট রক্ত কোরবানগাহ্‌র গোড়ায় ঢাললেন।</div>
<div class="v" id="v10"><span class="vn">10</span> আর গুনাহ্‌-কোরবানীর চর্বি, বৃক্ক ও কলিজার উপরিভাগের অংশগুলো কোরবানগাহ্‌র উপরে পুড়িয়ে দিলেন; যেমন মাবুদ মূসাকে হুকুম দিয়েছিলেন।</div>
<div class="v" id="v11"><span class="vn">11</span> কিন্তু তার গোশ্‌ত ও চামড়া শিবিরের বাইরে আগুনে পুড়িয়ে দিলেন।</div>
<div class="v" id="v12"><span class="vn">12</span> <span class="br-p"><br><br></span>পরে তিনি পোড়ানো-কোরবানী করলেন এবং হারুনের পুত্ররা তাঁর কাছে তার রক্ত আনলে তিনি কোরবানগাহ্‌র উপরে চারদিকে তা ছিটিয়ে দিলেন।</div>
<div class="v" id="v13"><span class="vn">13</span> পরে তাঁরা পোড়ানো-কোরবানীর মাংসের খণ্ডগুলো ও মাথা তাঁর কাছে আনলেন ও তিনি সেসব কোরবানগাহ্‌র উপরে পুড়িয়ে দিলেন।</div>
<div class="v" id="v14"><span class="vn">14</span> পরে তার অন্ত্রগুলো ও পাগুলো ধুয়ে নিয়ে কোরবানগাহে পোড়ানো-কোরবানীর উপরে পুড়িয়ে দিলেন।</div>
<div class="v" id="v15"><span class="vn">15</span> <span class="br-p"><br><br></span>পরে তিনি লোকদের উপহার কাছে আনলেন এবং লোকদের জন্য গুনাহ্‌-কোরবানীর ছাগল নিয়ে প্রথমটির মত জবেহ্‌ করে গুনাহ্‌-কোরবানী করলেন।</div>
<div class="v" id="v16"><span class="vn">16</span> পরে তিনি পোড়ানো-কোরবানী এনে নিয়ম অনুসারে কোরবানী করলেন।</div>
<div class="v" id="v17"><span class="vn">17</span> আর শস্য-উৎসর্গ এনে তার এক মুষ্টি নিয়ে কোরবানগাহ্‌র উপরে পুড়িয়ে দিলেন। এছাড়া, তিনি প্রাতঃকালীন পোড়ানো-কোরবানী করলেন।</div>
<div class="v" id="v18"><span class="vn">18</span> <span class="br-p"><br><br></span>পরে তিনি লোকদের জন্য মঙ্গল-কোরবানী ঐ ষাঁড় ও ভেড়া জবেহ্‌ করলেন এবং হারুনের পুত্ররা তাঁর কাছে তার রক্ত আনলে তিনি কোরবানগাহ্‌র উপরে চারদিকে তা ছিটিয়ে দিলেন।</div>
<div class="v" id="v19"><span class="vn">19</span> পরে ষাঁড়ের চর্বি ও ভেড়ার লেজ এবং অন্ত্রগুলোর ও বৃক্কের উপরিভাগের চর্বি ও কলিজার উপরিভাগের অংশগুলো,</div>
<div class="v" id="v20"><span class="vn">20</span> এ সব চর্বি নিয়ে দু’টি বুকের উপরে রাখলেন ও কোরবানগাহ্‌র উপরে সেই চর্বি পুড়িয়ে দিলেন।</div>
<div class="v" id="v21"><span class="vn">21</span> আর হারুন মাবুদের সম্মুখে বুকের গোশ্‌ত ও ডান ঊরু দোলনীয় উপহার হিসেবে দোলালেন; যেমন মূসা হুকুম দিয়েছিলেন।</div>
<div class="v" id="v22"><span class="vn">22</span> <span class="br-p"><br><br></span>পরে হারুন লোকদের দিকে তাঁর হাত বাড়িয়ে তাদেরকে দোয়া করলেন; আর তিনি গুনাহ্‌-কোরবানী, পোড়ানো-কোরবানীর ও মঙ্গল-কোরবানী করে নেমে আসলেন।</div>
<div class="v" id="v23"><span class="vn">23</span> আর মূসা ও হারুন জমায়েত-তাঁবুতে প্রবেশ করলেন। পরে বের হয়ে লোকদেরকে দোয়া করলেন। তখন সমস্ত লোকের কাছে মাবুদের মহিমা প্রকাশ পেল।</div>
<div class="v" id="v24"><span class="vn">24</span> আর মাবুদের সম্মুখ থেকে আগুন বের হয়ে কোরবানগাহ্‌র উপরিস্থ পোড়ানো-কোরবানী ও চর্বি ভস্ম করলো; তা দেখে সমস্ত লোক আনন্দ-রব করে উবুড় হয়ে পড়ে সেজ্‌দা করলো।</div>
</div>
<!-- PARSED ABOVE; EDITING MAY BREAK PARSER -->
</body></html>