<html><head>
<meta http-equiv="Content-Type" content="text/html;charset=utf-8" />
<title>Mal 2 &ndash; মালাখি নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mal', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>মালাখি নবীর কিতাব</b> &ndash; <a href="Mal_1.html">1</a> <b>2</b> <a href="Mal_3.html">3</a> <a href="Mal_4.html">4</a> </div><hr>
<h1>Mal 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>এখন, হে ইমামেরা, তোমাদের প্রতি এই হুকুম।</div>
<div class="v" id="v2"><span class="vn">2</span> বাহিনীগণের মাবুদ বলেন, যদি আমার নামের মহিমা স্বীকার করার জন্য তোমরা কথা না শোন ও মনোযোগ না কর, তবে আমি তোমাদের উপরে বদদোয়া প্রেরণ করবো ও তোমাদের দোয়ার পাত্র সকলকে বদদোয়া দেব; বাস্তবিক আমি সেসব লোককে বদদোয়া দিয়েছি, কেননা তোমরা মনোযোগ দাও না।</div>
<div class="v" id="v3"><span class="vn">3</span> দেখ, আমি তোমাদের জন্য বংশধরকে ভৎর্সনা করবো ও তোমাদের মুখে বিষ্ঠা ছড়াব এবং লোকেরা তার সঙ্গে তোমাদের নিয়ে যাবে।</div>
<div class="v" id="v4"><span class="vn">4</span> <span class="br-p"><br><br></span>আর তোমরা জানবে, লেবির সঙ্গে যেন আমার নিয়ম থাকে, সেজন্য আমি তোমাদের কাছে এই হুকুম পাঠালাম, এই কথা বাহিনীগণের মাবুদ বলেন।</div>
<div class="v" id="v5"><span class="vn">5</span> তার সঙ্গে আমার যে নিয়ম ছিল, তা জীবন ও শান্তির নিয়ম, আর আমি তাকে উভয়ই দিতাম, যেন সে ভয় করে, আর সে আমাকে ভয় করতো এবং আমার নামে ভয় পেত।</div>
<div class="v" id="v6"><span class="vn">6</span> তার মুখে সত্যের ব্যবস্থা ছিল ও তার কথায় কোন অন্যায় পাওয়া যেত না; সে শান্তিতে ও সরলতায় আমার সঙ্গে চলাফেরা করতো এবং অনেককে অপরাধ থেকে ফিরিয়ে রাখত।</div>
<div class="v" id="v7"><span class="vn">7</span> বস্তুত ইমামের মুখ জ্ঞান রক্ষা করে ও তার মুখে লোকেরা শরীয়তের খোঁজ করে; কেননা সে বাহিনীগণের মাবুদের দূত।</div>
<div class="v" id="v8"><span class="vn">8</span> কিন্তু তোমরা পথ থেকে সরে পড়েছ, শরীয়তের বিষয়ে অনেককে হোঁচট খাইয়েছ; তোমরা লেবির নিয়ম নষ্ট করেছ; এই কথা বাহিনীগণের মাবুদ বলেন।</div>
<div class="v" id="v9"><span class="vn">9</span> এজন্য আমিও সকল লোকের সাক্ষাতে তোমাদেকে তুচ্ছতার পাত্র ও নিচ করলাম, কারণ তোমরা আমার পথ রক্ষা করছো না, শরীয়তের বিষয়ে পক্ষপাতিত্ব করে থাক।</div>
<div class="v" id="v10"><h2>নিয়ম রক্ষা না করে এহুদার বেঈমানী</h2><span class="vn">10</span> <span class="br-p"><br><br></span>আমাদের সকলের কি এক জন পিতা নন? এই আল্লাহ্‌ই কি আমাদের সৃষ্টি করেন নি? তবে আমরা কেন প্রত্যেকে আপন আপন ভাইয়ের প্রতি বেঈমানী করি, নিজেদের পৈতৃক নিয়ম নাপাক করি?</div>
<div class="v" id="v11"><span class="vn">11</span> এহুদা বেঈমানী করেছে এবং ইসরাইল ও জেরুশালেমে জঘন্য কাজ করেছে; কেননা এহুদা মাবুদের সেই পবিত্র-স্থান নাপাক করেছে, যা তিনি ভালবাসেন ও এক বিজাতীয় দেবতার কন্যাকে বিয়ে করেছে।</div>
<div class="v" id="v12"><span class="vn">12</span> যে ব্যক্তি এই কাজ করে, মাবুদ তার প্রতি এরকম করবেন, ইয়াকুবের তাঁবুগুলো থেকে যে জাগায় ও যে উত্তর দেয় এবং যে বাহিনীগণের মাবুদের উদ্দেশে নৈবেদ্য আনয়ন করে, তাকে উচ্ছিন্ন করবেন।</div>
<div class="v" id="v13"><span class="vn">13</span> <span class="br-p"><br><br></span>আর তোমাদের দ্বিতীয় অপকর্ম এই, তোমরা অশ্রুপাতে, কান্নাকাটিতে ও আর্তস্বরে মাবুদের কোরবানগাহ্‌ আচ্ছন্ন করে থাক, কারণ তিনি আর কোরবানীর প্রতি দৃষ্টিপাত করেন না ও তোমাদের হাত থেকে তুষ্টিজনক বলে কিছু গ্রাহ্য করেন না।</div>
<div class="v" id="v14"><span class="vn">14</span> তবুও তোমরা বলছো, এর কারণ কি? কারণ এই, মাবুদ তোমার যৌবনকালীন স্ত্রীর ও তোমার মধ্যে সাক্ষী হয়েছেন; ফলত তুমি তার প্রতি বেঈমানী করেছ, যদিও সে তোমার সখী ও তোমার নিয়মের স্ত্রী।</div>
<div class="v" id="v15"><span class="vn">15</span> মাবুদ কি স্বামী ও স্ত্রীকে এক করে সৃষ্টি করেন নি? রূহে ও মাংসে তারা তাঁরই। তারা কেন এক? কারণ তিনি তাদের মধ্য দিয়ে একটি আল্লাহ্‌-ভক্ত বংশ রক্ষা করতে চেয়েছিলেন। অতএব তোমার নিজ নিজ রূহের বিষয়ে সাবধান হও এবং কেউ তার যৌবনকালীন স্ত্রীর প্রতি বেঈমানী না করুক।</div>
<div class="v" id="v16"><span class="vn">16</span> কেননা আমি স্ত্রীত্যাগ ঘৃণা করি, এই কথা ইসরাইলের আল্লাহ্‌ মাবুদ বলেন, আর যে তার পোশাক জোর-জুলুম দিয়ে ঢাকে, তাকে ঘৃণা করি, এই কথা বাহিনীগণের মাবুদ বলেন। অতএব তোমরা নিজ নিজ রূহের বিষয়ে সাবধান হও, বেঈমানী করো না।</div>
<div class="v" id="v17"><h2>ইহুদীদের প্রতি অনুযোগ ও ধার্মিকতারূপ সূর্যের আগমন</h2><span class="vn">17</span> <span class="br-p"><br><br></span>তোমরা নিজ নিজ কথা দ্বারা মাবুদকে ক্লান্ত করেছ। তবুও বলে থাক, কিসে তাঁকে ক্লান্ত করেছি? এই কথায় করছো, তোমরা বলছো, যে কেউ দুষ্কর্ম করে, সে মাবুদের দৃষ্টিতে উত্তম; তিনি তাদের প্রতি প্রীত; অথবা, বিচারকর্তা আল্লাহ্‌ কোথায়?</div>
</div>
<!-- PARSED ABOVE; EDITING MAY BREAK PARSER -->
</body></html>