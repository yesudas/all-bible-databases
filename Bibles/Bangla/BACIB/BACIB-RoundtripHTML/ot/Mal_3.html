<html><head>
<meta http-equiv="Content-Type" content="text/html;charset=utf-8" />
<title>Mal 3 &ndash; মালাখি নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mal', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>মালাখি নবীর কিতাব</b> &ndash; <a href="Mal_1.html">1</a> <a href="Mal_2.html">2</a> <b>3</b> <a href="Mal_4.html">4</a> </div><hr>
<h1>Mal 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>দেখ, আমি আমার দূতকে প্রেরণ করবো, সে আমার আগে পথ প্রস্তুত করবে; এবং তোমরা যে প্রভুর খোঁজ করছো, তিনি অকস্মাৎ তাঁর এবাদতখানায় আসবেন; নিয়মের সেই দূত, যাঁতে তোমাদের প্রীতি, দেখ, তিনি আসছেন, এই কথা বাহিনীগণের মাবুদ বলেন।</div>
<div class="v" id="v2"><span class="vn">2</span> কিন্তু তাঁর আগমনের দিন কে সহ্য করতে পারবে; আর তিনি দর্শন দিলে কে দাঁড়াতে পারবে; কেননা তিনি রূপা পরিষ্কার করা আগুনের মত ও ধোপার সাবানের মত।</div>
<div class="v" id="v3"><span class="vn">3</span> তিনি রূপা-পরিষ্কারক ও শুদ্ধিকারক হয়ে বসবেন, তিনি লেবির সন্তানদের পাক-পবিত্র করবেন, সোনার ও রূপার মত তাদের বিশুদ্ধ করবেন; তাতে তারা মাবুদের উদ্দেশে ধার্মিকতায় নৈবেদ্য কোরবানী করবে।</div>
<div class="v" id="v4"><span class="vn">4</span> তখন এহুদা ও জেরুশালেমের নৈবেদ্য মাবুদের তুষ্টিজনক হবে, যেমন আগেকার দিনে, আদিকালের বছরগুলোতে হয়েছিল।</div>
<div class="v" id="v5"><span class="vn">5</span> <span class="br-p"><br><br></span>আর আমি বিচার করতে তোমাদের কাছে আসব; এবং মায়াবী, পতিতাগামী ও মিথ্যা শপথকারীদের বিরুদ্ধে ও যারা বেতনের বিষয়ে বেতনজীবীর প্রতি এবং বিধবা ও এতিম লোকের প্রতি জুলুম করে, বিদেশীর প্রতি অন্যায় করে ও আমাকে ভয় করে না, তাদের বিরুদ্ধে আমি সাক্ষী দিতে দেরি করবো না, এই কথা বাহিনীগণের মাবুদ বলেন।</div>
<div class="v" id="v6"><span class="vn">6</span> <span class="br-p"><br><br></span>কারণ আমি মাবুদ, আমার পরিবর্তন নেই; তাই তোমরা, হে ইয়াকুবের সন্তানেরা, বিনষ্ট হচ্ছ না।</div>
<div class="v" id="v7"><span class="vn">7</span> তোমাদের পূর্বপুরুষদের সময় থেকে তোমরা আমার বিধিকলাপ থেকে সরে পড়েছ, সেসব পালন কর নি। আমার কাছে ফিরে এসো, আমিও তোমাদের কাছে ফিরে আসবো, এই কথা বাহিনীগণের মাবুদ বলেন। কিন্তু তোমরা বলছো, আমরা কিসে ফিরব?</div>
<div class="v" id="v8"><h2>আল্লাহ্‌কে ঠকিয়ো না</h2><span class="vn">8</span> <span class="br-p"><br><br></span>মানুষ কি আল্লাহ্‌কে ঠকাবে? তোমরা তো আমাকে ঠকিয়ে থাক। কিন্তু তোমরা বলছো, কিসে তোমাকে ঠকিয়েছি? দশমাংশে ও উপহারে।</div>
<div class="v" id="v9"><span class="vn">9</span> তোমরা অভিশাপে বদদোয়াগ্রস্ত; হ্যাঁ, তোমরা, এ সব জাতি, আমাকেই ঠকাচ্ছ।</div>
<div class="v" id="v10"><span class="vn">10</span> তোমরা সমস্ত দশ ভাগের এক ভাগ ভাণ্ডারে আন, যেন আমার গৃহে খাদ্য থাকে; আর তোমরা এতে আমার পরীক্ষা কর, এই কথা বাহিনীগণের মাবুদ বলেন, আমি আসমানের দরজাগুলো মুক্ত করে তোমাদের প্রতি অপরিমেয় দোয়া বর্ষণ করি কি না।</div>
<div class="v" id="v11"><span class="vn">11</span> আর আমি তোমাদের জন্য গ্রাসকারীকে ভর্ৎসনা করবো, সে তোমাদের ভূমির ফল বিনষ্ট করবে না এবং ক্ষেতে তোমাদের আঙ্গুরলতার ফল অকালে ঝরাবে না, এই কথা বাহিনীগণের মাবুদ বলেন।</div>
<div class="v" id="v12"><span class="vn">12</span> আর সর্ব জাতি তোমাদেরকে সুখী বলবে, কেননা তোমরা প্রীতিজনক দেশ হবে, এই কথা বাহিনীগণের মাবুদ বলেন।</div>
<div class="v" id="v13"><span class="vn">13</span> <span class="br-p"><br><br></span>তোমরা আমার বিরুদ্ধে শক্ত শক্ত কথা বলেছ, মাবুদ এই কথা বলেন। কিন্তু তোমরা বলছো, আমরা কিসে তোমার বিরুদ্ধে কথা বলেছি? তোমরা বলেছ, আল্লাহ্‌র সেবা করা অনর্থক;</div>
<div class="v" id="v14"><span class="vn">14</span> এবং তাঁর রক্ষণীয়-দ্রব্য রক্ষা ও বাহিনীগণের মাবুদের সাক্ষাতে শোকবেশে চলাফেরা করায় আমাদের লাভ কি হল?</div>
<div class="v" id="v15"><span class="vn">15</span> আমরা এখন গর্বিত লোকদেরকে সুখী বলি; হ্যাঁ, দুর্বৃত্তরা প্রতিষ্ঠিত হয় এবং আল্লাহ্‌র পরীক্ষা করেও রক্ষা পায়।</div>
<div class="v" id="v16"><h2>ধার্মিকতার পুরস্কার</h2><span class="vn">16</span> <span class="br-p"><br><br></span>তখন, যারা মাবুদকে ভয় করতো, তারা পরস্পর আলাপ করলো এবং মাবুদ মনোযোগ দিয়ে শুনলেন; আর যারা মাবুদকে ভয় করতো ও তাঁর নাম ধ্যান করতো, তাদের জন্য তাঁর সম্মুখে একটি স্মরণ করার কিতাব লেখা হল।</div>
<div class="v" id="v17"><span class="vn">17</span> আর তারা আমারই হবে, এই কথা বাহিনীগণের মাবুদ বলেন; আমার কাজ করার দিনে তারা আমার নিজস্ব হবে; এবং কোন মানুষ যেমন আপন সেবাকারী পুত্রের প্রতি মমতা করে, আমি তাদের প্রতি তেমনি মমতা করবো।</div>
<div class="v" id="v18"><span class="vn">18</span> তখন তোমরা ফিরে আসবে এবং ধার্মিক ও দুষ্টের মধ্যে, যে আল্লাহ্‌র সেবা করে ও যে তাঁর সেবা না করে, উভয়ের মধ্যে প্রভেদ দেখবে।</div>
</div>
<!-- PARSED ABOVE; EDITING MAY BREAK PARSER -->
</body></html>