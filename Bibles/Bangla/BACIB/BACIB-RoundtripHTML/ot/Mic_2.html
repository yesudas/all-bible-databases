<html><head>
<meta http-equiv="Content-Type" content="text/html;charset=utf-8" />
<title>Mic 2 &ndash; মিকাহ্ নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mic', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>মিকাহ্ নবীর কিতাব</b> &ndash; <a href="Mic_1.html">1</a> <b>2</b> <a href="Mic_3.html">3</a> <a href="Mic_4.html">4</a> ... <a href="Mic_7.html">7</a> </div><hr>
<h1>Mic 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শোষকদের বিরুদ্ধে শাস্তি ঘোষণা</h2><span class="vn">1</span> <span class="br-p"><br><br></span>ধিক্‌ তাদেরকে, যারা নিজ নিজ বিছানায় অধর্ম কল্পনা ও কুকর্ম স্থির করে! তারা রাত প্রভাত হওয়ামাত্র তা সাধন করে, কেননা তা তাদের ক্ষমতার অধীন।</div>
<div class="v" id="v2"><span class="vn">2</span> তারা ভূমির প্রতি লোভ করে সবলে তা কেড়ে নেয় এবং ঘরের প্রতিও লোভ করে তা হরণ করে; এভাবে তারা পুরুষ ও তার ঘরের প্রতি, মানুষের ও তার পৈতৃক অধিকারের প্রতি দৌরাত্ম্য করে।</div>
<div class="v" id="v3"><span class="vn">3</span> <span class="br-p"><br><br></span>এজন্য মাবুদ এই কথা বলেন, দেখ, আমি এই গোষ্ঠীর বিরুদ্ধে এমন অমঙ্গল কল্পনা করি, যা থেকে তোমরা নিজ নিজ ঘাড় বের করতে পারবে না এবং গর্ব করে চলতে পারবে না; কেননা সেই সময় দুঃসময়।</div>
<div class="v" id="v4"><span class="vn">4</span> <span class="br-p"><br><br></span>সেদিন লোকেরা তোমাদের বিষয়ে একটি প্রবাদ গ্রহণ করবে এবং আর্তনাদ সহকারে মাতম করবে, বলবে, আমাদের নিতান্তই সর্বনাশ হল, তিনি আমার জাতির অধিকার হস্তান্তর করেন; তিনি একেবারে আমার কাছ থেকে তা দূর করেন! আমাদের ভূমি ভাগ করে ধর্মত্যাগী লোককে দেন।</div>
<div class="v" id="v5"><span class="vn">5</span> <span class="br-p"><br><br></span>এজন্য গুলিবাঁট দ্বারা জমি ভাগ করতে মাবুদের সমাজে তোমার কেউ থাকবে না।</div>
<div class="v" id="v6"><span class="vn">6</span> <span class="br-p"><br><br></span>‘তোমরা তবলিগ করো না,’ এভাবে তারা তবলিগ করে; ‘কেউ তাদের কাছে এই কথা তবলিগ করা উচিত হবে না; অপমান ঘুচবে না।’</div>
<div class="v" id="v7"><span class="vn">7</span> হে ইয়াকুবের কুল, এ কি বলা যাবে, ‘মাবুদের রূহ্‌ কি সঙ্কুচিত হয়েছে?’ এসব কি তাঁর কাজ? সরলাচারী লোকের পক্ষে আমার কালামগুলো কি মঙ্গলজনক নয়?</div>
<div class="v" id="v8"><span class="vn">8</span> কিন্তু সম্প্রতি আমার লোকেরা দুশমনের মত হয়ে উঠে দাঁড়িয়েছে; যুদ্ধবিমুখ নিশ্চিন্ত পথিকদের শরীরের কাপড় থেকে তোমরা শাল কেড়ে নিচ্ছো।</div>
<div class="v" id="v9"><span class="vn">9</span> তোমরা আমার লোকদের নারীদেরকে তাদের প্রিয় বাড়ি থেকে তাড়িয়ে দিচ্ছ, তাদের শিশুদের থেকে আমার দেওয়া শোভা চিরকালের জন্য হরণ করছে।</div>
<div class="v" id="v10"><span class="vn">10</span> ওঠ, প্রস্থান কর, এটা তো বিশ্রামের স্থান নয়, কেননা নাপাকীতা বিনাশ করছে, আর সেই বিনাশ ভয়ানক।</div>
<div class="v" id="v11"><span class="vn">11</span> বায়ু ও মিথ্যা কথার অনুগামী কোন লোক যদি মিথ্যা করে বলে, আমি আঙ্গুর-রস ও সুরার বিষয়ে তোমার কাছে কালাম তবলিগ করবো, তবে সে এই লোকদের কালাম-তবলিগকারী হবে।</div>
<div class="v" id="v12"><h2>অবশিষ্টাংশের জন্য একটি প্রতিজ্ঞা</h2><span class="vn">12</span> <span class="br-p"><br><br></span>হে ইয়াকুব, আমি নিশ্চয়ই তোমার সমস্ত লোককে সমবেত করবো, আমি নিশ্চয়ই ইসরাইলের অবশিষ্টাংশকে সংগ্রহ করবো; তাদেরকে বস্রার ভেড়াগুলোর মত একত্র করবো; যেমন বাথানের মধ্যস্থিত ভেড়ার পাল, তেমনি অনেক লোকের কারণে তারা কোলাহল করবে।</div>
<div class="v" id="v13"><span class="vn">13</span> <span class="br-p"><br><br></span>ভঙ্গকারী উঠে তাদের অগ্রগামী হলেন; তারা বেড়া ভেঙ্গেছে, দ্বারে পৌঁছেছে, তা দিয়ে বাইরে গেছে এবং তাদের বাদশাহ্‌ তাদের সম্মুখে চলে গেলেন; আর মাবুদ তাদের অগ্রগামী হলেন।</div>
</div>
<!-- PARSED ABOVE; EDITING MAY BREAK PARSER -->
</body></html>