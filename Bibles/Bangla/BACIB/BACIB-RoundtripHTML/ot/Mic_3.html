<html><head>
<meta http-equiv="Content-Type" content="text/html;charset=utf-8" />
<title>Mic 3 &ndash; মিকাহ্ নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mic', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>মিকাহ্ নবীর কিতাব</b> &ndash; <a href="Mic_1.html">1</a> <a href="Mic_2.html">2</a> <b>3</b> <a href="Mic_4.html">4</a> <a href="Mic_5.html">5</a> ... <a href="Mic_7.html">7</a> </div><hr>
<h1>Mic 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দুষ্ট নবী ও বাদশাহ্‌রা</h2><span class="vn">1</span> <span class="br-p"><br><br></span>আর আমি বললাম, শোন, হে ইয়াকুবের প্রধানবর্গ ও ইসরাইল-কুলের শাসনকর্তারা ন্যায়বিচার সম্বন্ধে জানা কি তোমাদের উচিত নয়?</div>
<div class="v" id="v2"><span class="vn">2</span> তোমরা সৎকর্ম ঘৃণা করছো ও দুষ্কর্ম ভালবাসছ, লোকদের শরীর থেকে চামড়া ও অস্থি থেকে মাংস ছাড়িয়ে নিচ্ছ।</div>
<div class="v" id="v3"><span class="vn">3</span> এই লোকেরা আমার লোকদের গোশ্‌ত খাচ্ছে; তাদের চামড়া খুলে অস্থি ভেঙ্গে ফেলছে; যেমন হাঁড়ির জন্য খাদ্যদ্রব্য, কিংবা কড়াইয়ের মধ্যে গোশ্‌ত, তেমনি তা কুচি কুচি করে কাটছে।</div>
<div class="v" id="v4"><span class="vn">4</span> সেই সময়ে তারা মাবুদের কাছে কান্নাকাটি করবে, কিন্তু তিনি তাদেরকে উত্তর দেবেন না; বরং তারা যেমন নিজেদের ব্যবহার দ্বারা দুষ্কর্ম করেছে, তেমনি তিনি সেই সময়ে তাদের থেকে আপন মুখ লুকাবেন।</div>
<div class="v" id="v5"><span class="vn">5</span> <span class="br-p"><br><br></span>যে নবীরা আমার লোকদেরকে ভ্রান্ত করে, যারা দাঁত দিয়ে দংশন করে, আর বলে, ‘শান্তি’ কিন্তু তাদের মুখে যে ব্যক্তি কিছু না দেয়, তার সঙ্গে যুদ্ধ নিরূপণ করে, তাদের বিরুদ্ধে মাবুদ এই কথা বলেন,</div>
<div class="v" id="v6"><span class="vn">6</span> এই কারণ তোমাদের কাছে রাত উপস্থিত হবে, তোমরা দর্শন পাবে না; তোমাদের কাছে অন্ধকার উপস্থিত হবে, তোমরা মন্ত্র পাঠ করবে না; এই নবীদের উপরে সূর্য অস্তগত হবে ও এদের উপরে দিন কালো রংয়ের হবে।</div>
<div class="v" id="v7"><span class="vn">7</span> তাতে এই দর্শকেরা লজ্জিত ও এই গণকেরা হতাশ হবে, সকলে নিজ নিজ মুখ বন্ধ করবে, কেননা আল্লাহ্‌ উত্তর দেবেন না।</div>
<div class="v" id="v8"><span class="vn">8</span> কিন্তু ইয়াকুবকে তার অধর্ম ও ইসরাইলকে তার গুনাহ্‌ জানাবার জন্য আমি সত্যিই মাবুদের রূহের দেওয়া শক্তিতে এবং ন্যায়বিচারে ও বিক্রমে পরিপূর্ণ।</div>
<div class="v" id="v9"><span class="vn">9</span> <span class="br-p"><br><br></span>হে ইয়াকুব-কুলের প্রধানবর্গ ও ইসরাইল-কুলের শাসনকর্তারা তোমরা একথা শোন; তোমরা যা কিছু সরল তা বাঁকা করছো।</div>
<div class="v" id="v10"><span class="vn">10</span> তোমরা প্রত্যেকে সিয়োনকে রক্তে ও জেরুশালেমকে জোর-জুলুমে গেঁথে তুলেছ।</div>
<div class="v" id="v11"><span class="vn">11</span> সেখানকার প্রধানবর্গ ঘুষ নিয়ে বিচার করে, সেখানকার ইমামেরা বেতন নিয়ে শিক্ষা দেয় ও সেখানকার নবীরা টাকা নিয়ে দৈববাণী বলে; তবুও মাবুদের উপরে নির্ভর করে বলে, আমাদের মধ্যে কি মাবুদ নেই? কোন অমঙ্গল আমাদের কাছ আসবে না।</div>
<div class="v" id="v12"><span class="vn">12</span> এজন্য তোমাদের নিমিত্ত সিয়োন ক্ষেতের মত কর্ষিত হবে ও জেরুশালেম ধ্বংসস্তূপ হয়ে যাবে এবং এবাদতখানার পর্বত বনের উচ্চস্থলীর সমান হবে।</div>
</div>
<!-- PARSED ABOVE; EDITING MAY BREAK PARSER -->
</body></html>