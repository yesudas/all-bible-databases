<html><head>
<meta http-equiv="Content-Type" content="text/html;charset=utf-8" />
<title>Mic 4 &ndash; মিকাহ্ নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mic', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>মিকাহ্ নবীর কিতাব</b> &ndash; <a href="Mic_1.html">1</a> <a href="Mic_2.html">2</a> <a href="Mic_3.html">3</a> <b>4</b> <a href="Mic_5.html">5</a> <a href="Mic_6.html">6</a> <a href="Mic_7.html">7</a> </div><hr>
<h1>Mic 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>কিন্তু শেষকালে এরকম ঘটবে; মাবুদের গৃহের পর্বত অন্য পর্বতমালার মস্তকরূপে স্থাপিত হবে, উপপর্বতগুলো থেকে উচ্চীকৃত হবে; তাতে জাতিরা তার দিকে স্রোতের মত প্রবাহিত হবে।</div>
<div class="v" id="v2"><span class="vn">2</span> আর অনেক জাতি যেতে যেতে বলবে, চল, আমরা মাবুদের পর্বতে, ইয়াকুবের আল্লাহ্‌র গৃহে গিয়ে উঠি; তিনি আমাদের তাঁর পথের বিষয়ে শিক্ষা দেবেন, আর আমরা তাঁর পথে গমন করবো; কারণ সিয়োন থেকে শরীয়ত ও জেরুশালেম থেকে মাবুদের কালাম বের হবে।</div>
<div class="v" id="v3"><span class="vn">3</span> আর তিনি অনেক জাতির মধ্যে বিচার করবেন এবং দূরস্থ বলবান জাতিদের বিচার নিষ্পত্তি করবেন; আর তারা নিজ নিজ তলোয়ার ভেঙ্গে লাঙ্গলের ফাল গড়বে ও নিজ নিজ বর্শা ভেঙ্গে কাস্তে গড়বে; এক জাতি অন্য জাতির বিরুদ্ধে আর তলোয়ার তুলবে না, তারা আর যুদ্ধ শিখবে না।</div>
<div class="v" id="v4"><span class="vn">4</span> কিন্তু প্রত্যেকে নিজ নিজ আঙ্গুরলতার ও নিজ নিজ ডুমুর গাছের তলে বসবে; কেউ তাদেরকে ভয় দেখাবে না; কেননা বাহিনীগণের মাবুদের মুখ এই কথা বলেছে।</div>
<div class="v" id="v5"><span class="vn">5</span> কারণ প্রত্যেক জাতি নিজ নিজ দেবতার নামে চলে; আর আমরা যুগে যুগে চিরকাল আমাদের আল্লাহ্‌ মাবুদের নামে চলবো।</div>
<div class="v" id="v6"><h2>বন্দীদশার পরে পুনস্থাপনের প্রতিজ্ঞা</h2><span class="vn">6</span> <span class="br-p"><br><br></span>মাবুদ বলেন, সেই দিনে আমি খঞ্জকে সমবেত করবো এবং যে তাড়িতা হয়েছে ও যাকে আমি দুঃখ দিয়েছি, তাকে সংগ্রহ করবো।</div>
<div class="v" id="v7"><span class="vn">7</span> আর খঞ্জকে অবশিষ্টাংশ করে রাখবো ও দূরীকৃতকে বলবান জাতি করবো; এবং মাবুদ এখন থেকে চিরকাল সিয়োন পর্বতে তাদের উপর রাজত্ব করবেন।</div>
<div class="v" id="v8"><span class="vn">8</span> আর হে পালের উচ্চগৃহ, হে সিয়োন-কন্যার পাহাড়, তোমার কাছে রাজ্য আসবেই আসবে, হ্যাঁ, পূর্বকালীন কর্তৃত্ব, জেরুশালেম-কন্যার রাজ্য আসবে।</div>
<div class="v" id="v9"><span class="vn">9</span> <span class="br-p"><br><br></span>তুমি এখন কেন ঘোর চিৎকার করছো? তোমার মধ্যে কি বাদশাহ্‌ নেই? তোমার মন্ত্রী কি বিনষ্ট হল? তাই বলে কি স্ত্রীর প্রসব-বেদনার মত বেদনা তোমাকে ধরেছে?</div>
<div class="v" id="v10"><span class="vn">10</span> <span class="br-p"><br><br></span>হে সিয়োন-কন্যা তুমি প্রসবকারিণীর মত ব্যথা ভোগ কর, কোঁকাও ও ছটফট কর; কেননা এখন তোমাকে নগর ছেড়ে মাঠে বাস করতে ও ব্যাবিলন পর্যন্ত যেতে হবে; সেখানে তুমি উদ্ধার পাবে; সেখানে মাবুদ তোমাকে তোমার দুশমনদের হাত থেকে মুক্ত করবেন।</div>
<div class="v" id="v11"><span class="vn">11</span> এখন অনেক জাতি তোমার বিরুদ্ধে সমবেত হল; তারা বলে, সিয়োন নাপাক হোক, আমাদের চোখ তার দুর্দশা দেখুক।</div>
<div class="v" id="v12"><span class="vn">12</span> কিন্তু তারা মাবুদের সঙ্কল্প সকল জানে না ও তাঁর মন্ত্রণা বোঝে না; বস্তুত তিনি তাদেরকে আঁটির মত খামারে সংগ্রহ করেছেন।</div>
<div class="v" id="v13"><span class="vn">13</span> <span class="br-p"><br><br></span>হে সিয়োন-কন্যা ওঠ, শস্য মাড়াই কর; কেননা আমি তোমার শিং লোহার ও খুর ব্রোঞ্জের করে দেব, তুমি অনেক জাতিকে চূর্ণ করবে; এবং তুমি মাবুদের উদ্দেশে তাদের লুণ্ঠিত দ্রব্য ও সমস্ত দুনিয়ার প্রভুর উদ্দেশে তাদের সম্পত্তি নিবেদন করবে।</div>
</div>
<!-- PARSED ABOVE; EDITING MAY BREAK PARSER -->
</body></html>