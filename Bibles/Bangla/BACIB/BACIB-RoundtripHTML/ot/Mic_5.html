<html><head>
<meta http-equiv="Content-Type" content="text/html;charset=utf-8" />
<title>Mic 5 &ndash; মিকাহ্ নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mic', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>মিকাহ্ নবীর কিতাব</b> &ndash; <a href="Mic_1.html">1</a> ... <a href="Mic_3.html">3</a> <a href="Mic_4.html">4</a> <b>5</b> <a href="Mic_6.html">6</a> <a href="Mic_7.html">7</a> </div><hr>
<h1>Mic 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের শাসনকর্তার আগমন</h2><span class="vn">1</span> <span class="br-p"><br><br></span>হে সৈন্যদল-কন্যা, এখন তুমি প্রাচীরের মধ্যেই অবরুদ্ধ হলে; কারণ আমাদের বিরুদ্ধে একটা অবরোধ হল। তারা দণ্ড দিয়ে ইসরাইলের বিচারকর্তার চোঁয়ালে আঘাত করবে।</div>
<div class="v" id="v2"><span class="vn">2</span> <span class="br-p"><br><br></span>আর তুমি, হে বেথেলহেম-ইফ্রাথা, তুমি এহুদার হাজার হাজার লোকদের মধ্যে ক্ষুদ্রা বলে অগণিতা, তোমার ভেতর থেকে ইসরাইলের মধ্যে শাসনকর্তা হবার জন্য আমার উদ্দেশে এক জন ব্যক্তি উৎপন্ন হবেন; প্রাক্কাল থেকে, অনাদিকাল থেকে তাঁর উৎপত্তি।</div>
<div class="v" id="v3"><span class="vn">3</span> এজন্য তিনি তাদেরকে ত্যাগ করবেন, যে পর্যন্ত প্রসবকারিণী প্রসব না করেন, সেই সময় পর্যন্ত। পরে তাঁর অবশিষ্ট ভাইয়েরা বনি-ইসরাইলদের কাছে ফিরে আসবে।</div>
<div class="v" id="v4"><span class="vn">4</span> আর তিনি দাঁড়াবেন এবং মাবুদের শক্তিতে, তাঁর আল্লাহ্‌ মাবুদের নামের শক্তিতে, তাঁর আল্লাহ্‌ মাবুদের নামের মহিমাতে, তাঁর পাল চরাবেন; তাই তারা বাস করবে, কেননা সেকালে তিনি দুনিয়ার প্রান্ত পর্যন্ত মহান হবেন।</div>
<div class="v" id="v5"><span class="vn">5</span> আর ইনিই আমাদের শান্তি হবেন। আশেরিয়া যখন আমাদের দেশে আসবে ও আমাদের অট্টালিকাগুলো দলিত করবে, তখন আমরা তার বিপক্ষে সাত জন পালরক্ষক ও আট জন নরপতিকে উত্থাপন করবো।</div>
<div class="v" id="v6"><span class="vn">6</span> তারা তলোয়ার দ্বারা আশেরিয়া দেশ এবং নমরূদের দেশের দ্বারে দ্বারে সেই দেশ শাসন করবে; আশেরিয়া আমাদের দেশে এসে আমাদের সীমা দলিত করলে তিনি তা থেকে আমাদেরকে উদ্ধার করবেন।</div>
<div class="v" id="v7"><h2>ভবিষ্যতে অবশিষ্টাংশের করণীয়</h2><span class="vn">7</span> <span class="br-p"><br><br></span>আর অনেক জাতির মধ্যে ইয়াকুবের অবশিষ্টাংশ মাবুদের কাছ থেকে আগত শিশিরের মত, ঘাসের উপরে পড়া বৃষ্টির মত হবে, যা মানুষের জন্য বিলম্ব করে না ও তাদের অপেক্ষা করে না।</div>
<div class="v" id="v8"><span class="vn">8</span> আর জাতিদের মধ্যে, অনেক জাতির মধ্যে, ইয়াকুবের অবশিষ্টাংশ, বন্য পশুদের মধ্যে যেমন সিংহ, ভেড়ার পালগুলোর মধ্যে যেমন যুবসিংহ, তেমনি হবে; এই যদি পালের মধ্য দিয়ে যায়, তবে দলন করে ও বিদীর্ণ করে; কেউ তাদের উদ্ধার করতে পারে না।</div>
<div class="v" id="v9"><span class="vn">9</span> তোমার বিপক্ষদের উপরে তোমার হাত উন্নত হোক, আর তোমার সমস্ত দুশমন উচ্ছিন্ন হোক।</div>
<div class="v" id="v10"><span class="vn">10</span> <span class="br-p"><br><br></span>আর মাবুদ বলেন, সেদিন আমি তোমার মধ্য থেকে তোমার ঘোড়াগুলো মুছে ফেলব ও তোমার রথগুলো নষ্ট করবো;</div>
<div class="v" id="v11"><span class="vn">11</span> আর আমি তোমার দেশের নগরগুলো ধ্বংস করবো ও তোমার দুর্গগুলো নিপাত করবো;</div>
<div class="v" id="v12"><span class="vn">12</span> আর আমি তোমার হাতের মধ্য থেকে সকল মায়াবিত্ব মুছে ফেলব, গণকেরা তোমার মধ্যে আর থাকবে না;</div>
<div class="v" id="v13"><span class="vn">13</span> এবং আমি তোমার মধ্য থেকে তোমার খোদাই-করা মূর্তি ও তোমার স্তম্ভগুলো ধ্বংস করবো; তুমি আর তোমার হাতের তৈরি বস্তুর কাছে সেজ্‌দা করবে না।</div>
<div class="v" id="v14"><span class="vn">14</span> আর আমি তোমার মধ্য থেকে তোমার আশেরা-মূর্তিগুলো উৎপাটন করবো ও তোমার নগরগুলো বিনষ্ট করবো।</div>
<div class="v" id="v15"><span class="vn">15</span> আর আমি ক্রোধে ও প্রচণ্ডতায় সেই জাতিদের বিরুদ্ধে প্রতিশোধ নেব, যারা কথা শুনে নি।</div>
</div>
<!-- PARSED ABOVE; EDITING MAY BREAK PARSER -->
</body></html>