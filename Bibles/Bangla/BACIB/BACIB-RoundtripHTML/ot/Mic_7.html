<html><head>
<meta http-equiv="Content-Type" content="text/html;charset=utf-8" />
<title>Mic 7 &ndash; মিকাহ্ নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mic', 7);">
<div id="navbar"><a href="../index.html">কিতাবুল মোকাদ্দস</a> &ndash; <b>মিকাহ্ নবীর কিতাব</b> &ndash; <a href="Mic_1.html">1</a> ... <a href="Mic_5.html">5</a> <a href="Mic_6.html">6</a> <b>7</b> </div><hr>
<h1>Mic 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সর্বস্থানে অবিশ্বস্ততা</h2><span class="vn">1</span> <span class="br-p"><br><br></span>ধিক্‌ আমাকে! কেননা আমি গ্রীষ্মকালীন ফল আহরণ করার কিংবা আঙ্গুর সংগ্রহের পরের সংগ্রহকারীদের মত হয়েছি; খাবার যোগ্য একটি আঙ্গুরগুচ্ছ নেই; আমার প্রাণ প্রথম পাকা ডুমুর ফল আশা করছে।</div>
<div class="v" id="v2"><span class="vn">2</span> দুনিয়া থেকে বিশ্বস্ত লোক উচ্ছিন্ন হয়েছে, মানুষের মধ্যে সরল লোক একেবারে নেই; সকলেই রক্তপাত করার জন্য ঘাঁটি বসায়; প্রত্যেকে আপন আপন ভাইকে জালে আটকাতে চেষ্টা করে।</div>
<div class="v" id="v3"><span class="vn">3</span> যা মন্দ, সেই কাজ সযত্নে করার জন্য তাদের দুই হাতই ব্যতিব্যস্ত; কর্মকর্তা অর্থ চায়, বিচারকর্তা উপহার গ্রহণে প্রস্তুত; এবং বড় মানুষ আপন প্রাণের নাফরমানী মুখে ব্যক্ত করে; তারা তা জালের মত বুনে।</div>
<div class="v" id="v4"><span class="vn">4</span> তাদের মধ্যে যে ব্যক্তি উত্তম, সে কাঁটাঝোপের মত; আর যে অতি সরল, সে কাঁটাযুক্ত বেড়া থেকেও মন্দ; তোমার প্রহরীদের দিন, তোমার সমুচিত দণ্ড, আসছে; এখনই তাদের ব্যাকুল হবার সময়।</div>
<div class="v" id="v5"><span class="vn">5</span> তোমরা বন্ধুর উপর বিশ্বাস করো না; আত্মীয়ের উপরও বিশ্বাস স্থাপন করো না; তোমার বক্ষঃস্থলে শয়নকারিণী স্ত্রীর কাছেও কথা বলতে সতর্ক হবে।</div>
<div class="v" id="v6"><span class="vn">6</span> কেননা পুত্র পিতাকে লঘুজ্ঞান করে, কন্যা তার মায়ের ও পুত্রবধূ তার শাশুড়ীর বিরুদ্ধে ওঠে, নিজ নিজ পরিজনই মানুষের দুশমন।</div>
<div class="v" id="v7"><span class="vn">7</span> <span class="br-p"><br><br></span>কিন্তু আমি মাবুদের প্রতি দৃষ্টি রাখবো, আমার উদ্ধারের আল্লাহ্‌র অপেক্ষা করবো; আমার আল্লাহ্‌ আমার কথা শুনবেন।</div>
<div class="v" id="v8"><h2>এখনও আশা আছে</h2><span class="vn">8</span> <span class="br-p"><br><br></span>হে আমার বিদ্বেষিণী, আমার বিরুদ্ধে আনন্দ করো না; পড়ে গেলেও আমি উঠবো, অন্ধকারে বসে থাকলেও মাবুদ হবেন আমার আলো।</div>
<div class="v" id="v9"><span class="vn">9</span> আমি মাবুদের ক্রোধ বহন করবো, কারণ আমি তাঁর বিরুদ্ধে গুনাহ্‌ করেছি; শেষে তিনি আমার বিবাদে পক্ষ অবলম্বন করে আমার বিচার নিষ্পত্তি করবেন; তিনি আমাকে বের করে আলোতে আনবেন, আমি তাঁর ধর্মশীলতা দর্শন করবো।</div>
<div class="v" id="v10"><span class="vn">10</span> তা দেখে আমার বিদ্বেষিণী লজ্জায় আচ্ছন্ন হবে; সে তো আমাকে বলতো, ‘তোমার আল্লাহ্‌ মাবুদ কোথায়?’ আমি স্বচক্ষে তাকে দেখব; এখন সে পথের কাদার মত পদতলে দলিতা হবে।</div>
<div class="v" id="v11"><span class="vn">11</span> <span class="br-p"><br><br></span>তোমার প্রাচীর গাঁথবার দিন। সেদিন তোমার সীমানা অনেক বৃদ্ধি পাবে।</div>
<div class="v" id="v12"><span class="vn">12</span> সেদিন তোমার কাছে লোকেরা আসবে, আশেরিয়া ও মিসরের নগরগুলো থেকে, মিসর থেকে ফোরাত নদী পর্যন্ত, আর সমুদ্র থেকে সমুদ্র এবং পর্বত থেকে পর্বত পর্যন্ত আসবে।</div>
<div class="v" id="v13"><span class="vn">13</span> তবুও অধিবাসীদের দোষে, তাদের কর্মকাণ্ডের ফল হিসেবে, দেশ ধ্বংসস্থান হয়ে যাবে।</div>
<div class="v" id="v14"><span class="vn">14</span> <span class="br-p"><br><br></span>তুমি তোমার পাঁচনী নিয়ে তোমার লোকদেরকে, স্বতন্ত্র বাসকারী তোমার অধিকারস্বরূপ পালকে, কর্মিলের মধ্যস্থিত অরণ্যে চরাও; আগেকার দিনে যেমন চরতো, তেমনি তারা বাশনে ও গিলিয়দে চরে বেড়াক।</div>
<div class="v" id="v15"><span class="vn">15</span> <span class="br-p"><br><br></span>মিসর দেশ থেকে তোমার বের হয়ে আসার দিনের মত আমি তাদের অলৌকিক কাজগুলো দেখাব।</div>
<div class="v" id="v16"><span class="vn">16</span> জাতিরা দেখে নিজেদের সমস্ত পরাক্রমের বিষয়ে লজ্জিত হবে; তারা মুখে হাত দেবে ও তাদের কান বধির হয়ে যাবে।</div>
<div class="v" id="v17"><span class="vn">17</span> তারা সাপের মত ধুলা চাটবে, তারা কাঁপতে কাঁপতে ভূমিস্থ কীটের মত নিজ নিজ গোপন স্থান থেকে বের হয়ে আসবে; তারা সভয়ে আমাদের আল্লাহ্‌ মাবুদের কাছে আসবে ও তোমাকে ভয় করবে।</div>
<div class="v" id="v18"><h2>আল্লাহ্‌র করুণা ও ক্ষমা</h2><span class="vn">18</span> <span class="br-p"><br><br></span>কে তোমার মত আল্লাহ্‌?— অপরাধ ক্ষমাকারী ও আপন অধিকারের অবশিষ্টাংশের অধর্মের ক্ষমাকারী! তিনি চিরকাল ক্রোধ রাখেন না, কারণ তিনি দয়ায় প্রীত।</div>
<div class="v" id="v19"><span class="vn">19</span> তিনি ফিরে আমাদের প্রতি করুণা করবেন; তিনি আমাদের অপরাধগুলো পদতলে মর্দিত করবেন; হ্যাঁ, তুমি তোমার লোকদের সমস্ত গুনাহ্‌ সমুদ্রের অগাধ পানিতে নিক্ষেপ করবে।</div>
<div class="v" id="v20"><span class="vn">20</span> তুমি ইয়াকুবের জন্য সেই বিশ্বস্ততা ও ইব্রাহিমের জন্য সেই রহম সাধন করবে, যা পূর্বকাল থেকে আমাদের পিতৃপুরুষদের কাছে শপথ করেছিলে।</div>
</div>
<!-- PARSED ABOVE; EDITING MAY BREAK PARSER -->
</body></html>