<html><head>
<meta http-equiv="Content-Type" content="text/html;charset=utf-8" />
<title>Nah 1 &ndash; নাহূম নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Nah', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>নাহূম নবীর কিতাব</b> &ndash; <b>1</b> <a href="Nah_2.html">2</a> <a href="Nah_3.html">3</a> </div><hr>
<h1>Nah 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দুশমনদের প্রতি আল্লাহ্‌র ন্যায়বিচার</h2><span class="vn">1</span> <span class="br-p"><br><br></span>নিনেভে-বিষয়ক দৈববাণী। ইল্‌কোশীয় নহূমের দর্শন-কিতাব।</div>
<div class="v" id="v2"><span class="vn">2</span> <span class="br-p"><br><br></span>মাবুদ স্বগৌরব-রক্ষণে উদ্যোগী আল্লাহ্‌, তিনি প্রতিফলদাতা; মাবুদ প্রতিফলদাতা ও ক্রোধশালী; মাবুদ তাঁর বিরুদ্ধবাদীদের প্রতিফল দেন, আপন দুশমনদের জন্য ক্রোধ সঞ্চয় করেন।</div>
<div class="v" id="v3"><span class="vn">3</span> মাবুদ ক্রোধে ধীর ও পরাক্রমে মহান এবং তিনি অবশ্য গুনাহ্‌র দণ্ড দেন; ঘূর্ণিবাতাস ও ঝড় মাবুদের পথ, মেঘ তাঁর পদধূলি।</div>
<div class="v" id="v4"><span class="vn">4</span> তিনি সমুদ্রকে তিরস্কার করেন, শুকিয়ে ফেলেন, নদ-নদীগুলো পানিশূন্য করেন; বাশন ও কর্মিল ম্লান হয়, আর লেবাননের পুষ্প ম্লান হয়।</div>
<div class="v" id="v5"><span class="vn">5</span> তাঁর ভয়ে পর্বতমালা কাঁপে, উপপর্বতগুলো গলে যায় এবং তাঁর সম্মুখ থেকে দুনিয়া, দুনিয়া ও সেখানকার অধিবাসী সকলে কেঁপে ওঠে।</div>
<div class="v" id="v6"><span class="vn">6</span> তাঁর ক্রোধের সম্মুখে কে দাঁড়াতে পারে? তাঁর কোপের প্রদাহে কে দাঁড়িয়ে থাকতে পারে? তাঁর ক্রোধ আগুনের মত ধাবমান হয়, তাঁর দ্বারা শৈলগুলো বিদীর্ণ হয়।</div>
<div class="v" id="v7"><span class="vn">7</span> <span class="br-p"><br><br></span>মাবুদ মঙ্গলস্বরূপ, সঙ্কটের দিনে তিনি দুর্গ; আর যারা তাঁর আশ্রয় নেয়, তিনি তাদেরকে জানেন।</div>
<div class="v" id="v8"><span class="vn">8</span> কিন্তু তিনি প্লাবনকারী বন্যা দ্বারা সেই স্থান সংহার করবেন এবং তাঁর দুশমনদেরকে অন্ধকারে বিতাড়িত করবেন।</div>
<div class="v" id="v9"><span class="vn">9</span> <span class="br-p"><br><br></span>তোমরা মাবুদের বিরুদ্ধে কি চিন্তা করছো? তিনি একেবারে শেষ করবেন, দ্বিতীয় বার সঙ্কট উপস্থিত হবে না।</div>
<div class="v" id="v10"><span class="vn">10</span> কেননা, কাঁটার মত জড়িত থাকলে ও মদ্যপানে মাতাল হলেও, তারা শুকনো খড়ের মত নিঃশেষে আগুনে পুড়ে যাবে।</div>
<div class="v" id="v11"><span class="vn">11</span> হে নিনেভে, এক জন তোমা থেকে উৎপন্ন হয়েছে, যে মাবুদের বিরুদ্ধে কুকল্পনা করছে, যে পাষণ্ডতায় মন্ত্রণা দেয়।</div>
<div class="v" id="v12"><h2>এহুদার জন্য সুখবর</h2><span class="vn">12</span> <span class="br-p"><br><br></span>মাবুদ এই কথা বলেন, পূর্ণশক্তি ও বহুসংখ্যক হলেও তারা অমনি ছিন্ন হবে এবং বাদশাহ্‌ অতীত হবে। হে এহুদা, আমি তোমাকে নত করেছি, আর নত করবো না।</div>
<div class="v" id="v13"><span class="vn">13</span> এখন আমি তোমার কাঁধ থেকে তার জোয়াল ভাঙ্গব ও তোমার বন্ধন কেটে ফেলব।</div>
<div class="v" id="v14"><span class="vn">14</span> <span class="br-p"><br><br></span>আর হে নিনেভে, তোমার বিষয়ে মাবুদ এই হুকুম করলেন, তোমার নাম বহন করতে আর কোন লোক থাকবে না, আমি তোমার দেবালয় থেকে খোদাই-করা ও ছাঁচে ঢালা মূর্তি ধ্বংস করবো, আমি তোমার কবর প্রস্তুত করবো, কেননা তুমি জঘন্য।</div>
<div class="v" id="v15"><span class="vn">15</span> <span class="br-p"><br><br></span>দেখ, পর্বতমালার উপরে তারই পা, যে সুসমাচার নিয়ে আসে, শান্তি ঘোষণা করে; হে এহুদা, তুমি তোমার ঈদগুলো পালন কর; তোমার মানতগুলো পূর্ণ কর, কেননা পাষণ্ড আর তোমার কাছে যাতায়াত করবে না; সে সর্বতোভাবে উচ্ছিন্ন হল।</div>
</div>
<!-- PARSED ABOVE; EDITING MAY BREAK PARSER -->
</body></html>