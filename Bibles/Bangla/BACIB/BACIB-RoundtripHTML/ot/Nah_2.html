<html><head>
<meta http-equiv="Content-Type" content="text/html;charset=utf-8" />
<title>Nah 2 &ndash; নাহূম নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Nah', 2);">
<div id="navbar"><a href="../index.html">কিতাবুল মোকাদ্দস</a> &ndash; <b>নাহূম নবীর কিতাব</b> &ndash; <a href="Nah_1.html">1</a> <b>2</b> <a href="Nah_3.html">3</a> </div><hr>
<h1>Nah 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নিনেভের অবরোধ ও পতন</h2><span class="vn">1</span> <span class="br-p"><br><br></span>খণ্ডবিখণ্ডকারী তোমার বিরুদ্ধে উঠে এসেছে; তুমি দুর্গ রক্ষা কর, পথে প্রহরীর কাজ কর, কোমর কষে বাঁধ, নিজেকে খুব শক্তিশালী কর।</div>
<div class="v" id="v2"><span class="vn">2</span> কারণ মাবুদ ইসরাইলের জাঁকজমকের মত ইয়াকুবের জাঁকজমককে পুনরায় সতেজ করতে উদ্যত; কারণ ধ্বংসকারীরা তাদেরকে ধ্বংস করেছে ও তাদের আঙ্গুরলতাগুলো বিনষ্ট করেছে।</div>
<div class="v" id="v3"><span class="vn">3</span> <span class="br-p"><br><br></span>ওর বীরদের ঢাল রক্তাক্ত, যোদ্ধারা লাল রংয়ের কাপড় পরিহিত, ওর আয়োজন-দিনে রথগুলো ঝলসে ওঠে ও বর্শাগুলো চালিত হয়।</div>
<div class="v" id="v4"><span class="vn">4</span> পথে পথে রথগুলো উন্মত্তের মত চলে, প্রশস্ত চকে দৌড়াতে দৌড়াতে পরসপর আঘাত করে; তাদের আভা মশালের মত, তারা বিদ্যুতের মত ধাবমান হয়।</div>
<div class="v" id="v5"><span class="vn">5</span> <span class="br-p"><br><br></span>বাদশাহ্‌ তাঁর কুলীনবর্গকে স্মরণ করেন, তারা যাবার সময় হোঁচট খায়, প্রাচীরের দিকে দৌড়াদৌড়ি হচ্ছে, অবরোধ-যন্ত্র স্থাপন করা হয়েছে।</div>
<div class="v" id="v6"><span class="vn">6</span> নদীর দ্বারগুলো খুলে গেল; প্রাসাদ বিলীন হল।</div>
<div class="v" id="v7"><span class="vn">7</span> হ্যাঁ, এটি নিরূপিত; নিনেভে বিবস্ত্রা হয়েছে, নীতা হচ্ছে ও তার বাঁদীরা কবুতরের ধ্বনির মত শোকধ্বনি করছে, বক্ষঃস্থলে করাঘাত করছে, নিনেভে তো জন্ম থেকে পানিতে পূর্ণ পুষ্করিণীস্বরূপা, কিন্তু সকলে পালিয়ে যাচ্ছে;</div>
<div class="v" id="v8"><span class="vn">8</span> দাঁড়াও, দাঁড়াও বললেও কেউ মুখ ফিরায় না।</div>
<div class="v" id="v9"><span class="vn">9</span> তোমরা রূপা লুট কর, সোনা লুট কর! সেই স্থানে মূল্যবান ধন-সম্পদ অফুরন্ত! সেখানে সব রকম ধন-রত্নের প্রাচুর্য আছে!</div>
<div class="v" id="v10"><span class="vn">10</span> সে শূন্য, শূন্যীকৃত ও উৎসন্ন হয়েছে! আর হৃদয় গলে গেছে ও হাঁটুতে কাঁপন ধরেছে এবং কারও কোমরে শক্তি নেই ও প্রত্যেক মানুষের মুখ ফ্যাকাশে হয়ে গেছে।</div>
<div class="v" id="v11"><span class="vn">11</span> <span class="br-p"><br><br></span>কোথায় সেই সিংহদের গহ্বর, যুবা কেশরীদের সেই ভোজনস্থান, যে স্থানে সিংহ, সিংহী ও সিংহের বাচ্চা ঘুরে বেড়াত, ভয় দেখাবার কেউ ছিল না?</div>
<div class="v" id="v12"><span class="vn">12</span> সিংহ তার বাচ্চাগুলোর জন্য যথেষ্ট পশু মারত, তার সিংহীদের জন্য অনেকের গলা চেপে মারত, তার গুহাগুলো শিকারের পশু ও গহ্বরগুলো বিদীর্ণ পশু দিয়ে পরিপূর্ণ করতো।</div>
<div class="v" id="v13"><span class="vn">13</span> <span class="br-p"><br><br></span>দেখ, আমি তোমার বিপক্ষ, এই কথা বাহিনীগণের মাবুদ বলেন, আমি তোমার রথগুলো পুড়িয়ে দিয়ে ধোঁয়ায় লীন করবো এবং তলোয়ার তোমার যুবা কেশরীদেরকে গ্রাস করবে; হ্যাঁ, আমি দুনিয়া থেকে তোমার লুণ্ঠিত দ্রব্য মুছে ফেলব; এবং তোমার দূতদের স্বর আর শুনা যাবে না।</div>
</div>
<!-- PARSED ABOVE; EDITING MAY BREAK PARSER -->
</body></html>