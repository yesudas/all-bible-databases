<html><head>
<meta http-equiv="Content-Type" content="text/html;charset=utf-8" />
<title>Neh 6 &ndash; নহিমিয়া &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Neh', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>নহিমিয়া</b> &ndash; <a href="Neh_1.html">1</a> ... <a href="Neh_4.html">4</a> <a href="Neh_5.html">5</a> <b>6</b> <a href="Neh_7.html">7</a> <a href="Neh_8.html">8</a> ... <a href="Neh_13.html">13</a> </div><hr>
<h1>Neh 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত নহিমিয়ার বিরুদ্ধে ষড়যন্ত্র</h2><span class="vn">1</span> <span class="br-p"><br><br></span>পরে সন্‌বল্লট, টোবিয়, আরবীয় গেশম ও আমাদের অন্য সকল দুশমন শুনতে পেল যে, আমি প্রাচীর পুনর্নির্মাণ করছি, তার মধ্যে আর ভগ্ন স্থান নেই; তবুও তখনও নগর-দ্বারগুলোর কবাট স্থাপন করি নি।</div>
<div class="v" id="v2"><span class="vn">2</span> তখন সন্‌বল্লট ও গেশম লোক দ্বারা আমার কাছে এই কথা বলে পাঠাল, এসো, আমরা কোন উপত্যকার কোন পল্লীগ্রামে একত্র হই। কিন্তু তারা আমার ক্ষতি করতে মনস্থ করেছিল।</div>
<div class="v" id="v3"><span class="vn">3</span> তখন আমি দূতদের দ্বারা তাদেরকে বলে পাঠালাম, আমি একটি মহৎ কাজ করছি, নেমে যেতে পারি না; আমি যতক্ষণ কাজ ত্যাগ করে তোমাদের কাছে নেমে যাব, ততক্ষণ কাজ কেন বন্ধ থাকবে?</div>
<div class="v" id="v4"><span class="vn">4</span> এইভাবে তারা আমার কাছে চারবার লোক পাঠাল, আর আমি তাদেরকে সেই একই রকম জবাব দিলাম।</div>
<div class="v" id="v5"><span class="vn">5</span> পরে সন্‌বল্লট একইভাবে পঞ্চমবার আমার কাছে তার ভৃত্যকে পাঠাল, তার হাতে একটি খোলা চিঠি ছিল;</div>
<div class="v" id="v6"><span class="vn">6</span> তাতে এই কথা লেখা ছিল, জাতিদের মধ্যে এই গুজব হচ্ছে এবং গেশমও বলছে যে, তুমি ও ইহুদীরা রাজদ্রোহ করার সঙ্কল্প করছো; এজন্য তুমি প্রাচীর নির্মাণ করছো; আর এই গুজবের মর্ম এই যে, তুমি তাদের বাদশাহ্‌ হতে যাচ্ছ।</div>
<div class="v" id="v7"><span class="vn">7</span> আর এহুদা দেশে এক জন বাদশাহ্‌ আছেন, নিজের বিষয়ে জেরুশালেমে এই বিষয়ে প্রচার করাবার জন্য তুমি নবীদেরকেও নিযুক্ত করেছ। এখন এই গুজব বাদশাহ্‌র কাছে উপস্থিত হবে; অতএব এসো, আমরা একত্র হয়ে পরামর্শ করি।</div>
<div class="v" id="v8"><span class="vn">8</span> তখন আমি তাকে বলে পাঠালাম, তুমি যেসব কথা বলছো সেরকম কোন কাজ হয় নি; কিন্তু তুমি মনগড়া কথা বলছো।</div>
<div class="v" id="v9"><span class="vn">9</span> কারণ তারা সকলে আমাদেরকে ভয় দেখাতে চাইত, বলতো, এই কাজে ওদের হাত দুর্বল হোক, তাতে তা সমাপ্ত হবে না। কিন্তু এখন, হে আল্লাহ্‌, তুমি আমার হাত সবল কর।</div>
<div class="v" id="v10"><span class="vn">10</span> <span class="br-p"><br><br></span>পরে মহেটবেলের সন্তান দলায়ের পুত্র যে শময়িয় তার বাড়িতে লুকিয়ে ছিল, আমি সেখানে গেলাম; আর সে বললো, এসো, আমরা আল্লাহ্‌র গৃহে, বায়তুল-মোকাদ্দসের ভিতরে একত্র হই ও বায়তুল-মোকাদ্দসের সমস্ত দ্বার রুদ্ধ করি, কেননা লোকে তোমাকে হত্যা করতে আসবে, রাতেই তোমাকে হত্যা করতে আসবে।</div>
<div class="v" id="v11"><span class="vn">11</span> তখন আমি বললাম আমার মত লোক কি পালিয়ে যাবে? আমার মত কোন লোক কি প্রাণ বাঁচাবার জন্য বায়তুল মোকাদ্দসে আশ্রয় নেবে? আমি সেখানে প্রবেশ করবো না।</div>
<div class="v" id="v12"><span class="vn">12</span> আর আমি টের পেলাম, দেখ, আল্লাহ্‌ তাকে পাঠান নি, সে আমার বিপক্ষে ভবিষ্যদ্বাণী উচ্চারণ করেছে এবং টোবিয় ও সন্‌বল্লট তাকে ঘুষ দিয়েছে।</div>
<div class="v" id="v13"><span class="vn">13</span> তাকে এজন্য ঘুষ দেওয়া হয়েছিল, যেন আমি ভয় পেয়ে সেই কাজ করি ও গুনাহ্‌ করি এবং তারা যেন আমার দুর্নাম করার সূত্র পেয়ে আমাকে টিট্‌কারি দিতে পারে।</div>
<div class="v" id="v14"><span class="vn">14</span> হে আমার আল্লাহ্‌, টোবিয় ও সন্‌বল্লটের এই কাজ অনুসারে তাদেরকে এবং নোয়দিয়া মহিলা-নবীকে ও অন্য যে নবীরা আমাকে ভয় দেখাতে চাইত, তাদেরকেও স্মরণ কর।</div>
<div class="v" id="v15"><h2>প্রাচীর নির্মাণ সমাপ্ত</h2><span class="vn">15</span> <span class="br-p"><br><br></span>ইলূল মাসের পঞ্চবিংশ দিনে, বায়ান্ন দিনের মধ্যে প্রাচীর সমাপ্ত হল।</div>
<div class="v" id="v16"><span class="vn">16</span> পরে আমাদের সমস্ত দুশমন যখন তা শুনতে পেল, তখন আমাদের চারদিকের জাতিরা সকলে ভয় পেল এবং নিজেদের দৃষ্টিতে নিতান্ত লঘু মনে করলো, কেননা এই কাজ যে আমাদের আল্লাহ্‌ দ্বারাই হল, এই বিষয়টি তারা বুঝতে পারলো।</div>
<div class="v" id="v17"><span class="vn">17</span> আবার ঐ সময়ে এহুদার প্রধান লোকেরা টোবিয়ের কাছে অনেক পত্র পাঠাত এবং টোবিয়ের পত্রও তাদের কাছে আসত।</div>
<div class="v" id="v18"><span class="vn">18</span> কারণ এহুদার মধ্যে অনেকে তার পক্ষে শপথ করেছিল; কারণ সে আরহের পুত্র শখনিয়ের জামাতা ছিল এবং তার পুত্র যিহোহানন বেরিখিয়ের পুত্র মশুল্লমের কন্যাকে বিয়ে করেছিল।</div>
<div class="v" id="v19"><span class="vn">19</span> আরও তারা আমার সাক্ষাতে তার সৎকাজের কথা বলতো এবং আমার কথাও তাকে জানাত। আমাকে ভয় দেখাবার জন্য টোবিয় পত্র পাঠাত।</div>
</div>
<!-- PARSED ABOVE; EDITING MAY BREAK PARSER -->
</body></html>