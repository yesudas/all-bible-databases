<html><head>
<meta http-equiv="Content-Type" content="text/html;charset=utf-8" />
<title>Neh 8 &ndash; নহিমিয়া &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Neh', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>নহিমিয়া</b> &ndash; <a href="Neh_1.html">1</a> ... <a href="Neh_6.html">6</a> <a href="Neh_7.html">7</a> <b>8</b> <a href="Neh_9.html">9</a> <a href="Neh_10.html">10</a> ... <a href="Neh_13.html">13</a> </div><hr>
<h1>Neh 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রকাশ্যে পাক-কিতাব পাঠ</h2><span class="vn">1</span> <span class="br-p"><br><br></span>সপ্তম মাস উপস্থিত হলে বনি-ইসরাইল নিজ নিজ নগরে ছিল। আর সমস্ত লোক একটি মানুষের মত পানি-দ্বারের সম্মুখস্থ চকে একত্র হল; এবং তারা অধ্যাপক উযায়েরকে মূসার শরীয়ত-কিতাব আনতে বললো যা আল্লাহ্‌ ইসরাইলকে দিয়েছিলেন।</div>
<div class="v" id="v2"><span class="vn">2</span> তাতে সপ্তম মাসের প্রথম দিনে ইমাম উযায়ের সমাজের সম্মুখে, স্ত্রী পুরুষ এবং যারা শুনে বুঝতে পারে, তাদের সম্মুখে সেই শরীয়ত-কিতাব আনলেন।</div>
<div class="v" id="v3"><span class="vn">3</span> আর পানি-দ্বারের সম্মুখস্থ চকে স্ত্রী পুরুষ এবং যত লোক বুঝতে পারে, তাদের কাছে তিনি সকাল থেকে মধ্যাহ্ন পর্যন্ত তা পাঠ করলেন, তাতে সমস্ত লোক মনোযোগের সঙ্গে শরীয়ত-কিতাব শুনতে লাগল।</div>
<div class="v" id="v4"><span class="vn">4</span> বস্তুত অধ্যাপক উযায়ের ঐ কাজের জন্য নির্মিত একটি কাঠের মঞ্চের উপরে দাঁড়ালেন এবং তাঁর দক্ষিণ পাশে মত্তিথিয়, শেমা, অনায়, ঊরিয়, হিল্কিয় ও মাসেয় এবং তাঁর বাম পাশে পদায়, মীশায়েল, মল্কিয়, হশুম, হশবদ্দানা, জাকারিয়া ও মশুল্লম দাঁড়ালো।</div>
<div class="v" id="v5"><span class="vn">5</span> উযায়ের সমস্ত লোকের সাক্ষাতে কিতাবখানি খুললেন, কেননা তিনি সমস্ত লোকের চেয়ে উচ্চে দণ্ডায়মান ছিলেন। তিনি কিতাব খোলামাত্র সমস্ত লোক উঠে দাঁড়ালো।</div>
<div class="v" id="v6"><span class="vn">6</span> পরে উযায়ের মহান আল্লাহ্‌ মাবুদের প্রশংসা করলেন। আর সমস্ত লোক হাত তুলে জবাবে বললো, আমিন, আমিন এবং উবুড় হয়ে ভূমিতে মুখ দিয়ে মাবুদের কাছে সেজ্‌দা করলো।</div>
<div class="v" id="v7"><span class="vn">7</span> আর যেশূয়, বানি, শেরেবিয়, যামীন, অক্কুব, শব্বথর, হোদিয়, মাসেয়, কলীট, অসরীয়, যোষাবদ, হানন, পলায়ও লেবীয়েরা লোকদেরকে শরীয়ত-কিতাবের অর্থ বুঝিয়ে দিল; আর লোকেরা স্ব স্ব স্থানে দাঁড়িয়ে রইলো।</div>
<div class="v" id="v8"><span class="vn">8</span> এভাবে তারা স্পষ্ট উচ্চারণপূর্বক সেই কিতাব, আল্লাহ্‌র শরীয়ত, পাঠ করলো এবং তার অর্থ করে লোকদের পাঠ বুঝিয়ে দিল।</div>
<div class="v" id="v9"><span class="vn">9</span> <span class="br-p"><br><br></span>আর শাসনকর্তা নহিমিয়া, অধ্যাপক উযায়ের ইমাম ও লোকদের শিক্ষক লেবীয়েরা সমস্ত লোককে বললেন, আজকের দিন তোমাদের আল্লাহ্‌ মাবুদের উদ্দেশে পবিত্র, তোমরা শোক করো না, কান্নাকাটি করো না। কেননা শরীয়ত কিতাবের কালাম শুনে সমস্ত লোক কান্নাকাটি করছিল।</div>
<div class="v" id="v10"><span class="vn">10</span> আর তিনি তাদেরকে বললেন, যাও, পুষ্টিকর দ্রব্য ভোজন কর, মিষ্ট রস পান কর এবং যার জন্য কিছু প্রস্তুত নেই, তাকে অংশ পাঠিয়ে দাও; কারণ আজকের দিন আমাদের প্রভুর উদ্দেশে পবিত্র, তোমরা বিষণ্ন হয়ো না, কেননা মাবুদে যে আনন্দ, তা-ই তোমাদের শক্তি।</div>
<div class="v" id="v11"><span class="vn">11</span> লেবীয়েরাও লোক সকলকে শান্ত করে বললো, শান্ত হও, কেননা আজ পবিত্র দিন, তোমরা বিষণ্ন হয়ো না।</div>
<div class="v" id="v12"><span class="vn">12</span> তখন সমস্ত লোক ভোজন পান, অংশ প্রেরণ ও অতিশয় আনন্দ করতে গেল, কেননা যেসব কথা তাদের কাছে বলা গিয়েছিল, তারা সেসব বুঝতে পেরেছিল।</div>
<div class="v" id="v13"><h2>কুটির উৎসব পালন</h2><span class="vn">13</span> <span class="br-p"><br><br></span>আর দ্বিতীয় দিনে সমস্ত লোকের পিতৃকুলপতি, ইমাম ও লেবীয়েরা শরীয়তের কালামে মনোনিবেশ করার জন্য অধ্যাপক উযায়েরের কাছে একত্র হল।</div>
<div class="v" id="v14"><span class="vn">14</span> আর তারা দেখতে পেল, কালামে এই কথা লেখা আছে যে, মাবুদ মূসা দ্বারা এই হুকুম দিয়েছিলেন, বনি-ইসরাইল সপ্তম মাসের উৎসবকালে কুটিরে বাস করবে;</div>
<div class="v" id="v15"><span class="vn">15</span> এবং নিজেদের সকল নগরে ও জেরুশালেমে এই কথা ঘোষণা ও তবলিগ করবে, যেরকম লেখা আছে, সেই অনুসারে কুটির তৈরি করার জন্য পর্বতে গিয়ে জলপাই গাছের ডাল, বন্য জলপাই গাছের ডাল, গুলমেঁদির ডাল, খেজুর গাছের ডাল ও পাতা-ভরা গাছের ডাল আন।</div>
<div class="v" id="v16"><span class="vn">16</span> তাতে লোকেরা বাইরে গেল ও সেসব এনে প্রত্যেকে নিজ নিজ বাড়ির ছাদে ও প্রাঙ্গণে এবং আল্লাহ্‌র গৃহের সকল প্রাঙ্গণে, পানি-দ্বারের চকে ও আফরাহীম-দ্বারের চকে নিজেদের জন্য কুটির তৈরি করলো।</div>
<div class="v" id="v17"><span class="vn">17</span> বন্দীদশা থেকে প্রত্যাগত লোকদের সমস্ত সমাজ কুটির তৈরি করে তার মধ্যে বাস করলো; বস্তুত নূনের পুত্র ইউসার সময় থেকে সেদিন পর্যন্ত বনি-ইসরাইল এই রকম আর করে নি; তাতে অত্যন্ত আনন্দ হল।</div>
<div class="v" id="v18"><span class="vn">18</span> আর উযায়ের প্রথম দিন থেকে শেষ দিন পর্যন্ত প্রতিদিন আল্লাহ্‌র শরীয়ত-কিতাব পাঠ করলেন। আর লোকেরা সাত দিন ঈদ পালন করলো এবং বিধি অনুসারে অষ্টম দিনে উৎসব-সভা হল।</div>
</div>
<!-- PARSED ABOVE; EDITING MAY BREAK PARSER -->
</body></html>