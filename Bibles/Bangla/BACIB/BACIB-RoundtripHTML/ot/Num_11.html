<html><head>
<meta http-equiv="Content-Type" content="text/html;charset=utf-8" />
<title>Num 11 &ndash; শুমারী কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 11);">
<div id="navbar"><a href="../index.html">কিতাবুল মোকাদ্দস</a> &ndash; <b>শুমারী কিতাব</b> &ndash; <a href="Num_1.html">1</a> ... <a href="Num_9.html">9</a> <a href="Num_10.html">10</a> <b>11</b> <a href="Num_12.html">12</a> <a href="Num_13.html">13</a> ... <a href="Num_36.html">36</a> </div><hr>
<h1>Num 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লোকদের বচসা ও দণ্ড</h2><span class="vn">1</span> <span class="br-p"><br><br></span>আর লোকেরা বচসাকারীদের মত মাবুদের কর্ণগোচরে অভিযোগ করতে লাগল; আর মাবুদ তা শুনলেন ও এতে তাঁর ক্রোধ প্রজ্বলিত হয়ে উঠলো; তাতে তাদের মধ্যে মাবুদের আগুন জ্বলে উঠে শিবিরের প্রান্তভাগ গ্রাস করতে লাগল।</div>
<div class="v" id="v2"><span class="vn">2</span> তখন লোকেরা মূসার কাছে কান্নাকাটি করতে লাগল; তাতে মূসা মাবুদের কাছে মুনাজাত করলে সেই আগুন নিভে গেল।</div>
<div class="v" id="v3"><span class="vn">3</span> তখন তিনি ঐ স্থানের নাম রাখলেন তবেরা [জ্বলন], কেননা মাবুদের আগুন তাদের মধ্যে জ্বলেছিল।</div>
<div class="v" id="v4"><span class="vn">4</span> <span class="br-p"><br><br></span>আর তাদের মধ্যে যেসব বিদেশী লোক ছিল, তারা খাবারের লোভে পাগল হয়ে উঠলো; আর বনি-ইসরাইলও পুনর্বার কান্না-কাটি করে বলতে লাগল, ভোজন করার জন্য কে আমাদের গোশ্‌ত দেবে?</div>
<div class="v" id="v5"><span class="vn">5</span> আমরা মিসর দেশে বিনামূল্যে যে যে মাছ খেতাম সেগুলোর কথা এবং সেখানকার শশা, তরমুজ, পিঁয়াজ, সব্‌জি-পিঁয়াজ ও রসুনের কথা মনে পড়ছে।</div>
<div class="v" id="v6"><span class="vn">6</span> এখন আমাদের প্রাণ শুকিয়ে যাচ্ছে, কিছুই নেই; আমাদের সম্মুখে এই মান্না ছাড়া আর কিছু নেই।</div>
<div class="v" id="v7"><span class="vn">7</span> —ঐ মান্না ছিল ধনিয়া বীজের মত ও তা দেখতে ছিল গুগগুলের মত।</div>
<div class="v" id="v8"><span class="vn">8</span> লোকেরা ঘুরে ঘুরে তা কুড়াতো এবং যাঁতায় পিষে কিংবা উখ্‌লিতে চূর্ণ করে একটি পাত্রে সিদ্ধ করতো ও তা দিয়ে পিঠা প্রস্তুত করতো; তার স্বাদ ছিল তেল দিয়ে তৈরি করা পিঠার মত।</div>
<div class="v" id="v9"><span class="vn">9</span> রাত্রে শিবিরের উপরে শিশির পড়লে ঐ মান্না তার উপরে পড়ে থাকতো।</div>
<div class="v" id="v10"><span class="vn">10</span> <span class="br-p"><br><br></span>মূসা লোকদের কান্না শুনলেন, তারা গোষ্ঠীগুলোর মধ্যে প্রত্যেকে নিজ নিজ তাঁবুর দরজার কাছে কাঁদছিল; আর এতে মাবুদের ক্রোধ অতিশয় প্রজ্বলিত হল এবং মূসাও অসন্তুষ্ট হলেন।</div>
<div class="v" id="v11"><span class="vn">11</span> তখন মূসা মাবুদকে বললেন, তুমি কি জন্য তোমার গোলামকে এত কষ্ট দিচ্ছ? কি জন্যই বা আমি তোমার অনুগ্রহ লাভ করি নি, যার ফলে তুমি এসব লোকের ভার আমার উপরে দিয়েছ?</div>
<div class="v" id="v12"><span class="vn">12</span> আমি কি এই সমস্ত লোক গর্ভে ধারণ করেছি? আমি কি এদেরকে প্রসব করেছি? সেজন্য তুমি এদের পূর্বপুরুষদের কাছে যে দেশের বিষয়ে কসম খেয়েছিলে, সেই দেশ পর্যন্ত আমাকে কি দুগ্ধপোষ্য শিশু বহনকারী পালকের মত এদেরকে বুকে করে বহন করতে বলছো?</div>
<div class="v" id="v13"><span class="vn">13</span> এই সমস্ত লোককে দেবার জন্য আমি কোথায় গোশ্‌ত পাব? এরা তো আমার কাছে কান্নাকাটি করে বলছে, আমাদেরকে গোশ্‌ত দাও, আমরা খাব।</div>
<div class="v" id="v14"><span class="vn">14</span> একাকী এত লোকের ভার সহ্য করা আমার অসাধ্য; কেননা তা আমার শক্তির অতিরিক্ত।</div>
<div class="v" id="v15"><span class="vn">15</span> তুমি যদি আমার প্রতি এরকম ব্যবহার কর, তবে আরজ করি, আমি তোমার দৃষ্টিতে যদি অনুগ্রহ লাভ করে থাকি, আমাকে একবারে মেরে ফেলো; আমি যেন আমার দুর্গতি না দেখি।</div>
<div class="v" id="v16"><h2>সত্তর জন প্রাচীন</h2><span class="vn">16</span> <span class="br-p"><br><br></span>তখন মাবুদ মূসাকে বললেন, তুমি যাদেরকে লোকদের প্রাচীন ও নেতা বলে জান, ইসরাইলের এমন সত্তরজন প্রাচীন লোককে সংগ্রহ কর। তাদেরকে জমায়েত-তাঁবুর কাছে আন; তারা তোমার সঙ্গে সেই স্থানে দাঁড়াবে।</div>
<div class="v" id="v17"><span class="vn">17</span> পরে আমি সেই স্থানে নেমে তোমার সঙ্গে কথা বলবো এবং তোমার উপরে যে রূহ্‌ অবস্থিতি করেন, তাঁর কিছু পরিমাণ নিয়ে তাদের উপরে অবস্থিতি করাব, তাতে তুমি যেন একাকী লোকদের ভার বহন না কর, এজন্য তারা তোমার সঙ্গে লোকদের ভার বহন করবে।</div>
<div class="v" id="v18"><span class="vn">18</span> আর তুমি লোকদেরকে বল, তোমরা আগামী-কালের জন্য নিজদেরকে পাক-পবিত্র কর, গোশ্‌ত ভোজন করতে পাবে; কেননা তোমরা মাবুদের কাছে কান্নাকাটি করেছ, বলেছ, ‘আমাদেরকে কে গোশ্‌ত ভোজন করতে দেবে? বরং মিসর দেশে আমরা ভাল ছিলাম;’ অতএব মাবুদ তোমাদেরকে গোশ্‌ত দেবেন, তোমরা খাবে।</div>
<div class="v" id="v19"><span class="vn">19</span> এক দিন বা দুই দিন বা পাঁচ দিন বা দশ দিন বা বিশ দিন তা খাবে, এমন নয়;</div>
<div class="v" id="v20"><span class="vn">20</span> সমপূর্ণ এক মাস পর্যন্ত, যতক্ষণ তা তোমরা বমন করে না ফেল ও তাতে তোমাদের অরুচি না হয়, ততক্ষণ খাবে; কেননা তোমরা তোমাদের মধ্যবর্তী মাবুদকে অগ্রাহ্য করেছ এবং তাঁর সম্মুখে কান্নাকাটি করে এই কথা বলেছ, ‘আমরা কেন মিসর থেকে বের হয়ে এসেছি?’</div>
<div class="v" id="v21"><span class="vn">21</span> তখন মূসা বললেন, আমি যে লোকদের মধ্যে আছি, তারা ছয় লক্ষ পদাতিক; আর তুমি বলছো, আমি তাদেরকে সমপূর্ণ এক মাস খাওয়ার জন্য গোশ্‌ত দেব।</div>
<div class="v" id="v22"><span class="vn">22</span> তাদের পর্যাপ্ত পরিমাণে খাওয়াবার জন্য কি ভেড়ার পাল ও গরুর পাল মারতে হবে? না তাদের পর্যাপ্ত পরিমাণে খাওয়াবার জন্য সমুদ্রের সমস্ত মাছ সংগ্রহ করতে হবে?</div>
<div class="v" id="v23"><span class="vn">23</span> মাবুদ মূসাকে বললেন, মাবুদের কুদরত কি এতই কম? তোমার কাছে আমার কালাম ফলবে কি না, এখন দেখবে।</div>
<div class="v" id="v24"><span class="vn">24</span> <span class="br-p"><br><br></span>তখন মূসা বাইরে গিয়ে মাবুদের সমস্ত কথা লোকদের বললেন এবং তাদের প্রাচীনদের মধ্যে সত্তর জনকে একত্র করে তাঁবুর চারপাশে উপস্থিত করলেন।</div>
<div class="v" id="v25"><span class="vn">25</span> আর মাবুদ মেঘে নেমে তাঁর সঙ্গে কথা বললেন এবং যে রূহ্‌ তাঁর উপরে ছিলেন, তাঁর কিছু পরিমাণ নিয়ে সেই সত্তর জন প্রধান ব্যক্তিদের উপরে অবস্থিতি করালেন; তাতে রূহ্‌ তাঁদের উপরে অবস্থিতি করলে তাঁরা ভবিষ্যদ্বাণী বললেন, কিন্তু তারপর আর বললেন না।</div>
<div class="v" id="v26"><span class="vn">26</span> <span class="br-p"><br><br></span>কিন্তু শিবিরের মধ্যে দু’জন অবশিষ্ট ছিলেন, একজনের নাম ইল্‌দদ, অপরজন মেদদ; রূহ্‌ তাদের উপরে অবস্থিতি করলেন; তাঁরা ঐ উল্লিখিত লোকদের মধ্যে ছিলেন বটে, কিন্তু বাইরে তাঁবুর কাছে যান নি; তাঁরা শিবিরের মধ্যে ভবিষ্যদ্বাণী বলতে লাগলেন।</div>
<div class="v" id="v27"><span class="vn">27</span> তাতে এক জন যুবক দৌড়ে গিয়ে মূসাকে বললো, ইল্‌দদ ও মেদদ শিবিরে ভবিষ্যদ্বাণী বলতে শুরু করছে।</div>
<div class="v" id="v28"><span class="vn">28</span> তখন নূনের পুত্র ইউসা, মূসার পরিচারক, যিনি তাঁর এক জন মনোনীত লোক, তিনি বললেন, হে আমার মালিক মূসা, তাদেরকে বারণ করুন।</div>
<div class="v" id="v29"><span class="vn">29</span> মূসা তাঁকে বললেন, তুমি কি আমার পক্ষে ঈর্ষা করছো? মাবুদের সকল লোক নবী হোক ও মাবুদ তাদের উপরে তাঁর রূহ্‌ দান করুন।</div>
<div class="v" id="v30"><span class="vn">30</span> পরে মূসা ও ইসরাইলের প্রাচীনবর্গরা শিবিরে প্রস্থান করলেন।</div>
<div class="v" id="v31"><h2>ভারুই পাখি</h2><span class="vn">31</span> <span class="br-p"><br><br></span>পরে মাবুদের কাছ থেকে বায়ু বের হয়ে সমুদ্র থেকে ভারুই পাখি এনে শিবিরের উপরে ফেললো; শিবিরের চারদিকে এপাশে এক দিনের পথ, ওপাশে এক দিনের পথ পর্যন্ত ফেললো, সেগুলো ভূমির উপরে দুই হাত উঁচু হয়ে রইলো।</div>
<div class="v" id="v32"><span class="vn">32</span> লোকেরা সেসব দিনরাত ও পরদিন সমস্ত দিন ভারুই পাখি সংগ্রহ করলো; তাদের মধ্যে কেউ দশ হোমরের কম সংগ্রহ করলো না; পরে নিজেদের জন্য শিবিরের চারদিকে তা ছড়িয়ে রাখল।</div>
<div class="v" id="v33"><span class="vn">33</span> কিন্তু সেই গোশ্‌ত চিবাবার আগেই লোকদের প্রতি মাবুদের ক্রোধ প্রজ্বলিত হল; আর মাবুদ লোকদেরকে প্রচণ্ড মহামারী দ্বারা আঘাত করলেন।</div>
<div class="v" id="v34"><span class="vn">34</span> আর [মূসা] সেই স্থানের নাম কিব্রোৎ-হত্তাবা [লোভীদের কবর] রাখলেন, কেননা সেই স্থানে তারা লোভীদেরকে কবর দিল।</div>
<div class="v" id="v35"><span class="vn">35</span> কিব্রোৎ-হত্তাবা থেকে লোকেরা হৎসেরোতে যাত্রা করলো এবং তারা হৎসেরোতে অবস্থান গ্রহণ করলো।</div>
</div>
<!-- PARSED ABOVE; EDITING MAY BREAK PARSER -->
</body></html>