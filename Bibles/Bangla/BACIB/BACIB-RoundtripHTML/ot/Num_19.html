<html><head>
<meta http-equiv="Content-Type" content="text/html;charset=utf-8" />
<title>Num 19 &ndash; শুমারী কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 19);">
<div id="navbar"><a href="../index.html">কিতাবুল মোকাদ্দস</a> &ndash; <b>শুমারী কিতাব</b> &ndash; <a href="Num_1.html">1</a> ... <a href="Num_17.html">17</a> <a href="Num_18.html">18</a> <b>19</b> <a href="Num_20.html">20</a> <a href="Num_21.html">21</a> ... <a href="Num_36.html">36</a> </div><hr>
<h1>Num 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লাল রংয়ের গাভী</h2><span class="vn">1</span> <span class="br-p"><br><br></span>মাবুদ মূসা ও হারুনকে বললেন,</div>
<div class="v" id="v2"><span class="vn">2</span> মাবুদ যে কিতাবী নিয়ম হুকুম করেছেন তা হচ্ছে এই: বনি-ইসরাইলকে বল, তারা নিখুঁত ও নিষ্কলঙ্ক, জোয়াল বহন করে নি এমন একটি লাল রংয়ের গাভী তোমার কাছে আনুক।</div>
<div class="v" id="v3"><span class="vn">3</span> পরে তোমরা ইমাম ইলিয়াসরকে সেই গাভী দেবে এবং সে তাকে শিবিরের বাইরে নিয়ে যাবে এবং তার সম্মুখে সেটি জবেহ্‌ করা যাবে।</div>
<div class="v" id="v4"><span class="vn">4</span> পরে ইমাম ইলিয়াসর তার আঙ্গুল দিয়ে তার কিঞ্চিৎ রক্ত নিয়ে জমায়েত-তাঁবুর সম্মুখে সাতবার সেই রক্ত ছিটিয়ে দেবে।</div>
<div class="v" id="v5"><span class="vn">5</span> আর তার দৃষ্টিগোচরে সেই গাভী পুড়িয়ে দেওয়া যাবে; তার গোময়ের সঙ্গে চামড়া, গোশ্‌ত ও রক্ত পুড়িয়ে দেওয়া যাবে।</div>
<div class="v" id="v6"><span class="vn">6</span> পরে ইমাম এরস কাঠ, এসোব ও লাল রংয়ের লোম নিয়ে ঐ গোদাহের আগুনের মধ্যে ফেলে দেবে।</div>
<div class="v" id="v7"><span class="vn">7</span> পরে ইমাম তার পোশাক ধুয়ে নেবে ও শরীর পানি দিয়ে ধুয়ে ফেলবে; পরে শিবিরে প্রবেশ করতে পারবে; তবুও ইমাম সন্ধ্যা পর্যন্ত নাপাক থাকবে।</div>
<div class="v" id="v8"><span class="vn">8</span> আর যে ব্যক্তি সেই গাভী পুড়িয়ে দেবে, সেও তার কাপড় ধুয়ে ফেলবে, শরীর ধুয়ে নেবে এবং সন্ধ্যা পর্যন্ত নাপাক থাকবে।</div>
<div class="v" id="v9"><span class="vn">9</span> পরে কোন পাক-পবিত্র ব্যক্তি ঐ গাভীর ভস্ম সংগ্রহ করে শিবিরের বাইরে কোন পাক-পবিত্র স্থানে রাখবে; তা বনি-ইসরাইলদের মণ্ডলীর পাক-পবিত্রকরণ পানির জন্য রাখা যাবে; এটি গুনাহ্‌-কোরবানী।</div>
<div class="v" id="v10"><span class="vn">10</span> আর যে ব্যক্তি ঐ গাভীর ভস্ম সংগ্রহ করবে, সে নিজের কাপড় ধুয়ে ফেলবে এবং সন্ধ্যা পর্যন্ত নাপাক থাকবে, এটি বনি-ইসরাইল এবং তাদের মধ্যে প্রবাসী বিদেশীর পালনীয় চিরস্থায়ী নিয়ম হবে।</div>
<div class="v" id="v11"><span class="vn">11</span> <span class="br-p"><br><br></span>যে কেউ কোন মানুষের লাশ স্পর্শ করে, সে সাত দিন নাপাক থাকবে।</div>
<div class="v" id="v12"><span class="vn">12</span> সে তৃতীয় দিন ও সপ্তম দিনে ঐ পানি দ্বারা নিজেকে পাক-সাফ করার পরে পাক-সাফ হবে; কিন্তু যদি তৃতীয় দিন ও সপ্তম দিনে নিজেকে পাক-সাফ না করে, তবে পাক-সাফ হবে না।</div>
<div class="v" id="v13"><span class="vn">13</span> যে কেউ কোন মানুষের লাশ স্পর্শ করার পরে নিজেকে যদি পাক-সাফ না করে, সে মাবুদের শরীয়ত-তাঁবু নাপাক করে। সেই লোক ইসরাইলের মধ্য থেকে উচ্ছিন্ন হবে; কেননা তার উপরে পাক-পবিত্রকরণ পানি ছিটানো হয় নি, এজন্য সে নাপাক হবে; তার নাপাকীতা দূর হয় নি।</div>
<div class="v" id="v14"><span class="vn">14</span> <span class="br-p"><br><br></span>কোন মানুষ যখন তাঁবুর মধ্যে মারা যায় তখন এই হবে ব্যবস্থা: সেই তাঁবুতে প্রবেশকারী সমস্ত লোক এবং সেই তাঁবুর মধ্যস্থিত সমস্ত লোক সাত দিন নাপাক থাকবে।</div>
<div class="v" id="v15"><span class="vn">15</span> আর যাবতীয় খোলা পাত্র ও সুতায় বাধা ঢাকনিবিহীন পাত্র নাপাক হবে।</div>
<div class="v" id="v16"><span class="vn">16</span> আর যে কেউ ক্ষেতে পড়ে থাকা তলোয়ার দ্বারা নিহত কিংবা মৃত লোকের দেহ কিংবা মানুষের অস্থি কিংবা কবর স্পর্শ করে, সে সাত দিন নাপাক থাকবে।</div>
<div class="v" id="v17"><span class="vn">17</span> লোকেরা সেই নাপাক ব্যক্তির জন্য গুনাহ্‌-কোরবানীর পোড়ানো কিঞ্চিৎ ভস্ম নিয়ে পাত্রে রেখে তার উপরে স্রোতের পানি দেবে।</div>
<div class="v" id="v18"><span class="vn">18</span> পরে কোন পাক-সাফ ব্যক্তি এসব নিয়ে সেই পানিতে ডুবিয়ে ঐ তাঁবুর উপরে ও সেই স্থানের সমস্ত সামগ্রী ও সমস্ত প্রাণীর উপরে এবং অস্থি কিংবা নিহত বা মৃত লোকের দেহ কিংবা কবর স্পর্শকারী ব্যক্তির উপরে তা ছিটিয়ে দেবে।</div>
<div class="v" id="v19"><span class="vn">19</span> আর ঐ পাক-সাফ ব্যক্তি তৃতীয় দিন ও সপ্তম দিনে নাপাক ব্যক্তির উপরে সেই পানি ছিটিয়ে দেবে; পরে সপ্তম দিনে সে তাকে পাক-পবিত্র করবে। ঐ ব্যক্তি নিজের কাপড় ধুয়ে ফেলবে ও গোসল করবে; পরে সন্ধ্যাবেলা পাক-সাফ হবে।</div>
<div class="v" id="v20"><span class="vn">20</span> কিন্তু যে ব্যক্তি নাপাক হয়ে নিজেকে পাক-সাফ না করে, সে সমাজের মধ্য থেকে উচ্ছিন্ন হবে, কেননা সে মাবুদের এবাদতখানা নাপাক করেছে; তার উপরে পাক-পবিত্রকরণ পানি ছিটানো হয় নি, সে নাপাক।</div>
<div class="v" id="v21"><span class="vn">21</span> <span class="br-p"><br><br></span>এই তাদের পালনীয় চিরস্থায়ী নিয়ম হবে এবং যে কেউ সেই পাক-পবিত্রকরণ পানি ছিটিয়ে দেয়, সে নিজের কাপড় ধুয়ে ফেলবে। যে জন সেই পাক-পবিত্রকরণ পানি স্পর্শ করে, সে সন্ধ্যা পর্যন্ত নাপাক থাকবে।</div>
<div class="v" id="v22"><span class="vn">22</span> আর সেই নাপাক ব্যক্তি যা কিছু স্পর্শ করে, তা নাপাক হবে এবং যে প্রাণী তা স্পর্শ করে, সে সন্ধ্যা পর্যন্ত নাপাক থাকবে।</div>
</div>
<!-- PARSED ABOVE; EDITING MAY BREAK PARSER -->
</body></html>