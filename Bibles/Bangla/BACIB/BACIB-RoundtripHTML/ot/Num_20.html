<html><head>
<meta http-equiv="Content-Type" content="text/html;charset=utf-8" />
<title>Num 20 &ndash; শুমারী কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 20);">
<div id="navbar"><a href="../index.html">কিতাবুল মোকাদ্দস</a> &ndash; <b>শুমারী কিতাব</b> &ndash; <a href="Num_1.html">1</a> ... <a href="Num_18.html">18</a> <a href="Num_19.html">19</a> <b>20</b> <a href="Num_21.html">21</a> <a href="Num_22.html">22</a> ... <a href="Num_36.html">36</a> </div><hr>
<h1>Num 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পানির অভাবে বনি-ইসরাইলদের বচসা</h2><span class="vn">1</span> <span class="br-p"><br><br></span>আর বনি-ইসরাইলরা, অর্থাৎ সমস্ত মণ্ডলী প্রথম মাসে সীন মরুভূমিতে উপস্থিত হল এবং লোকেরা কাদেশে বাস করলো; আর সেই স্থানে মরিয়ম ইন্তেকাল করলো ও সেই স্থানে তাঁকে দাফন করা হল।</div>
<div class="v" id="v2"><span class="vn">2</span> <span class="br-p"><br><br></span>সেই স্থানে মণ্ডলীর জন্য পানি ছিল না; তাতে লোকেরা মূসা ও হারুনের বিরুদ্ধে একত্র হল।</div>
<div class="v" id="v3"><span class="vn">3</span> আর তারা মূসার সঙ্গে ঝগড়া করে বললো, হায়, আমাদের ভাইয়েরা যখন মাবুদের সম্মুখে মারা গেল, তখন কেন আমাদের মৃত্যু হল না?</div>
<div class="v" id="v4"><span class="vn">4</span> আর তোমরা আমাদের ও আমাদের পশুদের মৃত্যুর জন্য মাবুদের সমাজকে কেন এই মরুভূমিতে আনলে?</div>
<div class="v" id="v5"><span class="vn">5</span> এই কুস্থানে আনবার জন্য মিসর থেকে আমাদের কেন বের করে নিয়ে আসলে? এই স্থানে কোন শস্য হয় না, ডুমুর বা আঙ্গুর বা ডালিম হয় না এবং পান করার পানিও নেই।</div>
<div class="v" id="v6"><span class="vn">6</span> তখন মূসা ও হারুন সমাজের সম্মুখ থেকে জমায়েত-তাঁবুর দ্বারে গিয়ে উবুড় হয়ে পড়লেন; আর মাবুদের মহিমা তাঁদের দৃষ্টিগোচর হল।</div>
<div class="v" id="v7"><span class="vn">7</span> পরে মাবুদ মূসাকে বললেন,</div>
<div class="v" id="v8"><span class="vn">8</span> তুমি লাঠি নাও এবং তুমি ও তোমার ভাই হারুন মণ্ডলীকে একত্র করে তাদের সাক্ষাতে ঐ শৈলকে বল, তাতে সে পানি দেবে; এভাবে তুমি তাদের জন্য শৈল থেকে পানি বের করে মণ্ডলী ও তাদের পশুগুলোকে পান করাবে।</div>
<div class="v" id="v9"><span class="vn">9</span> <span class="br-p"><br><br></span>তখন মূসা মাবুদের হুকুম অনুসারে তাঁর সম্মুখ থেকে ঐ লাঠি নিলেন।</div>
<div class="v" id="v10"><span class="vn">10</span> আর মূসা ও হারুন সেই শৈলের সম্মুখে সমাজকে একত্র করে তাদের বললেন, হে বিদ্রোহীরা, শোন; আমরা তোমাদের জন্য কি এই শৈল থেকে পানি বের করবো?</div>
<div class="v" id="v11"><span class="vn">11</span> পরে মূসা তার হাত তুলে ঐ লাঠি দ্বারা শৈলে দু’বার আঘাত করলেন, তাতে প্রচুর পানি বের হল এবং মণ্ডলী ও তাদের সমস্ত পশু পান করলো।</div>
<div class="v" id="v12"><span class="vn">12</span> <span class="br-p"><br><br></span>পরে মাবুদ মূসা ও হারুনকে বললেন, তোমরা বনি-ইসরাইলদের সাক্ষাতে আমাকে পবিত্র বলে মান্য করলে না ও আমার কথায় বিশ্বাস করলে না, এজন্য আমি তাদেরকে যে দেশ দিয়েছি, সেই দেশে তোমরা এই লোকদেরকে প্রবেশ করাতে পারবে না।</div>
<div class="v" id="v13"><span class="vn">13</span> সেই পানির নাম মরীবা (ঝগড়া); যেহেতু বনি-ইসরাইল মাবুদের সঙ্গে ঝগড়া করলো, আর তিনি তাদের মধ্যে পবিত্ররূপে মান্য হলেন।</div>
<div class="v" id="v14"><h2>ইদোমের মধ্য দিয়ে যাবার অনুরোধ প্রত্যাখান</h2><span class="vn">14</span> <span class="br-p"><br><br></span>পরে মূসা কাদেশ থেকে ইদোমীয় বাদশাহ্‌র কাছে দূতের মাধ্যমে বলে পাঠালেন, তোমার ভাই ইসরাইল বলছে, আমাদের যে সমস্ত কষ্ট হয়েছে, তা তুমি জান।</div>
<div class="v" id="v15"><span class="vn">15</span> আমাদের পূর্বপুরুষেরা মিসরে গিয়েছিলেন, সেই মিসরে আমরা অনেক দিন বাস করেছিলাম; পরে মিসরীয়েরা আমাদের প্রতি ও আমাদের পূর্বপুরুষদের প্রতি দুর্ব্যবহার করতে লাগল।</div>
<div class="v" id="v16"><span class="vn">16</span> তখন আমরা মাবুদের কাছে কান্নাকাটি করলাম, আর তিনি আমাদের আর্তনাদ শুনলেন এবং ফেরেশতা প্রেরণ করে আমাদের মিসর থেকে বের করে আনলেন; আর দেখ, আমরা তোমার দেশের প্রান্তস্থিত কাদেশ নগরে আছি।</div>
<div class="v" id="v17"><span class="vn">17</span> আমি আরজ করি, তুমি তোমার দেশের মধ্য দিয়ে আমাদের যেতে দাও; আমরা শস্য ক্ষেত বা আঙ্গুর ক্ষেত দিয়ে যাব না, কূপের পানিও পান করবো না; কেবল রাজপথ দিয়ে যাব; যতদিন তোমার সীমা অতিক্রম না করি, ততদিন ডানে বা বামে ফিরব না।</div>
<div class="v" id="v18"><span class="vn">18</span> <span class="br-p"><br><br></span>ইদোম তাঁকে বললো, তুমি আমার (দেশের) মধ্য দিয়ে যেতে পারবে না, গেলে আমি তলোয়ার নিয়ে তোমার বিরুদ্ধে বের হব।</div>
<div class="v" id="v19"><span class="vn">19</span> তখন বনি-ইসরাইল তাকে বললো, আমরা রাজপথ দিয়ে যাব; আমরা কিংবা আমাদের সমস্ত পশু, আমরা যদি তোমার পানি পান করি, তবে তার মূল্য দেব; আর কিছু নয়, কেবল আমাদেরকে পায়ে হেঁটে যেতে দাও।</div>
<div class="v" id="v20"><span class="vn">20</span> সে জবাব দিল, তোমরা যেতে পারবে না। পরে ইদোম অনেক লোক সঙ্গে নিয়ে মহাবিক্রমে তাদের বিরুদ্ধে বের হল।</div>
<div class="v" id="v21"><span class="vn">21</span> এভাবে ইদোম ইসরাইলকে তার সীমার মধ্য দিয়ে যেতে দিতে অসম্মত হল; ফলে ইসরাইল অন্য পথে গমন করলো।</div>
<div class="v" id="v22"><h2>হযরত হারুনের মৃত্যু</h2><span class="vn">22</span> <span class="br-p"><br><br></span>বনি-ইসরাইল অর্থাৎ সমস্ত মণ্ডলী কাদেশ থেকে প্রস্থান করে হোর পর্বতে উপস্থিত হল,</div>
<div class="v" id="v23"><span class="vn">23</span> তখন ইদোম দেশের সীমার নিকটস্থ হোর পর্বতে মাবুদ মূসা ও হারুনকে বললেন,</div>
<div class="v" id="v24"><span class="vn">24</span> হারুনকে তার পূর্বপুরুষদের কাছে চলে যেতে হবে; কেননা আমি বনি-ইসরাইলকে যে দেশ দিয়েছি, সেই দেশে সে প্রবেশ করবে না; কারণ মরীবা পানির কাছে তোমরা আমার হুকুম অমান্য করেছিলে।</div>
<div class="v" id="v25"><span class="vn">25</span> তুমি হারুন ও তার পুত্র ইলিয়াসরকে হোর পর্বতের উপরে নিয়ে যাও।</div>
<div class="v" id="v26"><span class="vn">26</span> হারুনকে তার পোশাক ত্যাগ করিয়ে তার পুত্র ইলিয়াসরকে তা পরাও; হারুন সেই স্থানে নিজের পূর্বপুরুষদের কাছে চলে যাবে, সেখানে তার মৃত্যু হবে।</div>
<div class="v" id="v27"><span class="vn">27</span> তখন মূসা মাবুদের হুকুম অনুযায়ী কাজ করলেন; তাঁরা সমস্ত মণ্ডলীর সাক্ষাতে হোর পর্বতে উঠলেন।</div>
<div class="v" id="v28"><span class="vn">28</span> পরে মূসা হারুনকে তাঁর পোশাক ত্যাগ করিয়ে তাঁর পুত্র ইলিয়াসরকে তা পরালেন এবং সেই পর্বত শৃঙ্গে হারুন ইন্তেকাল করলেন; পরে মূসা ও ইলিয়াসর পর্বত থেকে নেমে আসলেন।</div>
<div class="v" id="v29"><span class="vn">29</span> আর যখন সমস্ত মণ্ডলী দেখলো যে হারুন ইন্তেকাল করেছেন, তখন সমস্ত ইসরাইল-কুল হারুনের জন্য ত্রিশ দিন পর্যন্ত শোক করলো।</div>
</div>
<!-- PARSED ABOVE; EDITING MAY BREAK PARSER -->
</body></html>