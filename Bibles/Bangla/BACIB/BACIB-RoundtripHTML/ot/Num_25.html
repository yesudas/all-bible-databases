<html><head>
<meta http-equiv="Content-Type" content="text/html;charset=utf-8" />
<title>Num 25 &ndash; শুমারী কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 25);">
<div id="navbar"><a href="../index.html">কিতাবুল মোকাদ্দস</a> &ndash; <b>শুমারী কিতাব</b> &ndash; <a href="Num_1.html">1</a> ... <a href="Num_23.html">23</a> <a href="Num_24.html">24</a> <b>25</b> <a href="Num_26.html">26</a> <a href="Num_27.html">27</a> ... <a href="Num_36.html">36</a> </div><hr>
<h1>Num 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলদের মূর্তিপূজা ও জেনা</h2><span class="vn">1</span> <span class="br-p"><br><br></span>পরে ইসরাইল শিটীমে বাস করলো, আর লোকেরা মোয়াবের কন্যাদের সঙ্গে জেনায় লিপ্ত হল।</div>
<div class="v" id="v2"><span class="vn">2</span> সেই কন্যারা তাদেরকে তাদের দেবতার প্রসাদ ভোজনের দাওয়াত করলো এবং লোকেরা ভোজন করে তাদের দেবতাদের কাছে সেজ্‌দা করলো।</div>
<div class="v" id="v3"><span class="vn">3</span> আর ইসরাইল বাল্‌-পিয়োর (দেবতার) প্রতি আসক্ত হতে লাগল; অতএব ইসরাইলের বিরুদ্ধে মাবুদের ক্রোধ প্রজ্বলিত হল।</div>
<div class="v" id="v4"><span class="vn">4</span> মাবুদ মূসাকে বললেন, তুমি লোকদের সমস্ত নেতাকে সঙ্গে নিয়ে মাবুদের উদ্দেশে সূর্যের সম্মুখে ওদেরকে টাঙ্গিয়ে দাও; তাতে ইসরাইলের উপর থেকে মাবুদের প্রচণ্ড ক্রোধ নিবৃত্ত হবে।</div>
<div class="v" id="v5"><span class="vn">5</span> তখন মূসা ইসরাইলের বিচারকর্তাদেরকে বললেন, তোমরা প্রত্যেকে বাল-পিয়োরের প্রতি আসক্ত নিজ নিজ লোকদেরকে হত্যা কর।</div>
<div class="v" id="v6"><span class="vn">6</span> <span class="br-p"><br><br></span>আর দেখ, মূসা ও বনি-ইসরাইলদের সমস্ত মণ্ডলীর সাক্ষাতে বনি-ইসরাইলদের মধ্যে এক জন পুরুষ তার জ্ঞাতিদের কাছে এক মাদিয়ানীয়া স্ত্রীকে আনলো, সেই সময় লোকেরা জমায়েত-তাঁবুর দ্বারে কান্নাকাটি করছিল।</div>
<div class="v" id="v7"><span class="vn">7</span> তা দেখে ইমাম হারুনের পৌত্র ইলিয়াসরের পুত্র পীনহস মণ্ডলীর মধ্য থেকে উঠে হাতে বর্শা নিলেন;</div>
<div class="v" id="v8"><span class="vn">8</span> আর সেই ইসরাইলীয় পুরুষের পিছনে পিছনে কুঠরীতে প্রবেশ করে ঐ দু’জনকে, অর্থাৎ সেই পুরুষ এবং সেই স্ত্রীলোকের পেটে তা বিদ্ধ করলেন। তাতে বনি-ইসরাইল থেকে মহামারী নিবৃত্ত হল।</div>
<div class="v" id="v9"><span class="vn">9</span> যারা ঐ মহামারীতে মারা গিয়েছিল, তারা সংখ্যায় চব্বিশ হাজার।</div>
<div class="v" id="v10"><span class="vn">10</span> <span class="br-p"><br><br></span>পরে মাবুদ মূসাকে বললেন,</div>
<div class="v" id="v11"><span class="vn">11</span> লোকদের মধ্যে আমার পক্ষে গভীর আগ্রহ প্রকাশ করাতে ইমাম হারুনের পৌত্র ইলিয়াসরের পুত্র পীনহস বনি-ইসরাইলদের মধ্য থেকে আমার ক্রোধ নিবৃত্ত করলো; এজন্য আমি অন্তর্জ্বালায় বনি-ইসরাইলকে সংহার করলাম না।</div>
<div class="v" id="v12"><span class="vn">12</span> অতএব তুমি এই কথা বল, দেখ, আমি তাকে আমার শান্তির নিয়ম দিয়েছি;</div>
<div class="v" id="v13"><span class="vn">13</span> তা তার ও তার ভাবী বংশের পক্ষে চিরস্থায়ী ইমামতির নিয়ম হবে; কেননা সে তার আল্লাহ্‌র পক্ষে ভীষণ আগ্রহ প্রকাশ করেছে এবং বনি-ইসরাইলদের জন্য কাফ্‌ফারা করেছে।</div>
<div class="v" id="v14"><span class="vn">14</span> <span class="br-p"><br><br></span>ইসরাইলীয় যে পুরুষ ঐ মাদিয়ানীয়া স্ত্রীর সঙ্গে নিহত হয়েছিল, তার নাম সিম্রি, সে সালূর পুত্র; সে শিমিয়োন গোষ্ঠীর এক জন কুলপতি ছিল।</div>
<div class="v" id="v15"><span class="vn">15</span> আর ঐ নিহত মাদিয়ানীয়া স্ত্রীর নাম কস্‌বী, সে সূরের কন্যা; ঐ সূর ছিল মাদিয়ানীয়দের এক জন গোষ্ঠী প্রধান।</div>
<div class="v" id="v16"><span class="vn">16</span> <span class="br-p"><br><br></span>পরে মাবুদ মূসাকে বললেন,</div>
<div class="v" id="v17"><span class="vn">17</span> তুমি মাদিয়ানীয়দেরকে কষ্ট দাও ও আঘাত কর।</div>
<div class="v" id="v18"><span class="vn">18</span> কেননা পিয়োর বিষয়ক ছলনায় এবং সেই পিয়োরের জন্য মহামারীর দিনে তাদের জ্ঞাতি মাদিয়ানীয় গোষ্ঠী প্রধানের কন্যা কস্‌বী বিষয়ক ছলনায়, তারা তোমাদেরকে প্রবঞ্চনা করে কষ্ট দিয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>