<html><head>
<meta http-equiv="Content-Type" content="text/html;charset=utf-8" />
<title>Num 32 &ndash; শুমারী কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 32);">
<div id="navbar"><a href="../index.html">কিতাবুল মোকাদ্দস</a> &ndash; <b>শুমারী কিতাব</b> &ndash; <a href="Num_1.html">1</a> ... <a href="Num_30.html">30</a> <a href="Num_31.html">31</a> <b>32</b> <a href="Num_33.html">33</a> <a href="Num_34.html">34</a> ... <a href="Num_36.html">36</a> </div><hr>
<h1>Num 32</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জর্ডানের পূর্বপারস্থ দেশের বিভাগ</h2><span class="vn">1</span> <span class="br-p"><br><br></span>রূবেণ-বংশের লোকদের ও গাদ-বংশের লোকদের বিস্তর পশুধন ছিল; তারা যাসের দেশ ও গিলিয়দ দেশ নিরীক্ষণ করে দেখলো, সেই স্থান পশু-পালনের উপযুক্ত স্থান।</div>
<div class="v" id="v2"><span class="vn">2</span> পরে গাদ-বংশের লোকেরা ও রূবেণ-বংশের লোকেরা এসে মূসা, ইমাম ইলিয়াসর ও মণ্ডলীর নেতৃবর্গকে বললো,</div>
<div class="v" id="v3"><span class="vn">3</span> অটারোৎ, দীবোন, যাসের, নিম্রা, হিষ্‌বোন, ইলিয়ালী, সেবাম, নবো ও বিয়োন,</div>
<div class="v" id="v4"><span class="vn">4</span> এই যে দেশকে মাবুদ ইসরাইলদের সম্মুখে আঘাত করেছেন, এটি পশু-পালনের উপযুক্ত দেশ, আর আপনার এই গোলামদের পশু আছে।</div>
<div class="v" id="v5"><span class="vn">5</span> তারা আরও বললো, আমরা যদি আপনার দৃষ্টিতে অনুগ্রহ লাভ করে থাকি, তবে আপনার গোলামদের এই দেশের অধিকার দিতে হুকুম হোক, আমাদেরকে জর্ডানের অন্য পারে নিয়ে যাবেন না।</div>
<div class="v" id="v6"><span class="vn">6</span> <span class="br-p"><br><br></span>তখন মূসা গাদ ও রূবেণ-বংশের লোকদের বললেন, তোমাদের ভাইয়েরা যুদ্ধ করতে যাবে, আর তোমরা কি এই স্থানে বসে থাকবে?</div>
<div class="v" id="v7"><span class="vn">7</span> আর মাবুদের দেওয়া দেশে পার হয়ে যেতে বনি-ইসরাইলদের মন কেন নিরাশ করছো?</div>
<div class="v" id="v8"><span class="vn">8</span> তোমাদের পিতারা, যখন আমি দেশ দেখতে কাদেশ-বর্ণেয় থেকে তাদেরকে পাঠিয়েছিলাম, তখন তা-ই করেছিল;</div>
<div class="v" id="v9"><span class="vn">9</span> তারা ইষ্কোলের উপত্যকা পর্যন্ত গমন করে দেশ দেখে আসবার পর মাবুদের দেওয়া দেশে যেতে বনি-ইসরাইলদের মন নিরাশ করেছিল।</div>
<div class="v" id="v10"><span class="vn">10</span> আর সেদিন মাবুদের ক্রোধ প্রজ্বলিত হলে তিনি শপথ করে বলেছিলেন,</div>
<div class="v" id="v11"><span class="vn">11</span> আমি ইব্রাহিম, ইস্‌হাক ও ইয়াকুবকে যে দেশ দিতে কসম খেয়েছি, মিসর থেকে আগত পুরুষদের মধ্যে বিশ বছর ও তার চেয়েও বেশি বয়স্ক কেউই সেই দেশ দেখতে পাবে না; কেননা তারা সমপূর্ণভাবে আমার অনুগত হয় নি;</div>
<div class="v" id="v12"><span class="vn">12</span> কেবল কনিসীয় যিফুন্নির পুত্র কালুত ও নূনের পুত্র ইউসা তা দেখবে, কারণ তারাই সমপূর্ণভাবে মাবুদের অনুগত হয়েছে।</div>
<div class="v" id="v13"><span class="vn">13</span> তখন ইসরাইলের প্রতি মাবুদের ক্রোধ প্রজ্বলিত হল, আর তিনি চল্লিশ বছর পর্যন্ত, মাবুদের দৃষ্টিতে কুকর্মকারী সমস্ত লোক নিঃশেষ না হওয়া পর্যন্ত, তাদেরকে মরু-ভূমিতে ভ্রমণ করালেন।</div>
<div class="v" id="v14"><span class="vn">14</span> আর দেখ, ইসরাইলের বিরুদ্ধে মাবুদের ভয়ানক ক্রোধ আরও বৃদ্ধি করার জন্য, গুনাহ্‌গার লোকদের বংশ যে তোমরা, তোমরা তোমাদের পিতৃগণের স্থলে উঠেছ।</div>
<div class="v" id="v15"><span class="vn">15</span> কেননা যদি তোমরা তাঁর পশ্চাদ্‌গমন থেকে ফিরে যাও, তবে তিনি পুনর্বার ইসরাইলকে মরুভূমিতে পরিত্যাগ করবেন, তাতে তোমরা এই সব লোককে বিনষ্ট করবে।</div>
<div class="v" id="v16"><span class="vn">16</span> <span class="br-p"><br><br></span>তখন তারা তাঁর কাছে এসে বললো, আমরা এই স্থানে আমাদের পশুগুলোর জন্য মেষবাথান ও আমাদের বালক-বালিকাদের জন্য নগর নির্মাণ করবো।</div>
<div class="v" id="v17"><span class="vn">17</span> আর আমরা যতক্ষণ বনি-ইসরাইলকে নিজেদের দেশে প্রতিষ্ঠিত না করি, ততক্ষণ সশস্ত্র হয়ে তাদের আগে আগে যাব; কেবল আমাদের বালক-বালিকারা দেশবাসীদের ভয়ে প্রাচীরবেষ্টিত নগরে বাস করবে।</div>
<div class="v" id="v18"><span class="vn">18</span> বনি-ইসরাইল প্রত্যেকে যতক্ষণ নিজ নিজ অধিকার না পায়, ততক্ষণ আমরা নিজস্ব পরিবারের কাছে ফিরে আসবো না।</div>
<div class="v" id="v19"><span class="vn">19</span> কিন্তু আমরা জর্ডানের পারে বা তার ওদিকে ওদের সঙ্গে অধিকার গ্রহণ করবো না, কারণ জর্ডানের এই পূর্ব পারে, আমাদের অধিকার মিলেছে।</div>
<div class="v" id="v20"><span class="vn">20</span> <span class="br-p"><br><br></span>মূসা তাদের বললেন, তোমরা যদি এই কাজ কর, যদি সশস্ত্র হয়ে মাবুদের সম্মুখে যুদ্ধের জন্য গমন কর;</div>
<div class="v" id="v21"><span class="vn">21</span> এবং তিনি যতক্ষণ তাঁর দুশমনদেরকে তাঁর সম্মুখ থেকে অধিকারচ্যুত না করেন, ততক্ষণ যদি তোমরা প্রত্যেকে সশস্ত্র হয়ে মাবুদের সম্মুখে জর্ডান পার হও;</div>
<div class="v" id="v22"><span class="vn">22</span> তবে দেশ মাবুদের বশীভূত হলে তোমরা ফিরে আসবে এবং মাবুদ ও ইসরাইলের কাছে নির্দোষ হবে, আর মাবুদের সম্মুখে এই দেশে তোমাদের অধিকার হবে।</div>
<div class="v" id="v23"><span class="vn">23</span> কিন্তু যদি সেরকম না কর, তবে দেখ, তোমরা মাবুদের কাছে গুনাহ্‌ করলে এবং নিশ্চয় জেনো, তোমাদের গুনাহ্‌ তোমাদেরকে ধরবে।</div>
<div class="v" id="v24"><span class="vn">24</span> তোমরা নিজ নিজ পুত্র কন্যাদের জন্য নগর ও ভেড়াগুলোর জন্য বাথান নির্মাণ কর এবং নিজেদের প্রতিশ্রুতি অনুসারে কাজ কর।</div>
<div class="v" id="v25"><span class="vn">25</span> <span class="br-p"><br><br></span>তখন গাদ-বংশের লোকেরা ও রূবেণ-বংশের লোকেরা মূসাকে বললো, আমাদের মালিক যে হুকুম করলেন, আপনার গোলাম আমরা তা-ই করবো।</div>
<div class="v" id="v26"><span class="vn">26</span> আমাদের পুত্র কন্যারা, আমাদের স্ত্রীলোকেরা, আমাদের গবাদির পালগুলো ও আমাদের সমস্ত পশুধন এই স্থানে গিলিয়দের নগরগুলোতে থাকবে।</div>
<div class="v" id="v27"><span class="vn">27</span> আর আমাদের মালিকের নির্দেশ অনুসারে আপনার এই গোলামেরা, সশস্ত্র প্রত্যেকজন যুদ্ধ করতে মাবুদের সম্মুখে পার হয়ে যাবে।</div>
<div class="v" id="v28"><span class="vn">28</span> <span class="br-p"><br><br></span>তখন মূসা তাদের বিষয়ে ইমাম ইলিয়াসর, নূনের পুত্র ইউসা ও বনি-ইসরাইলদের বংশগুলোর পিতৃকুলপতিদেরকে হুকুম করলেন।</div>
<div class="v" id="v29"><span class="vn">29</span> মূসা তাদেরকে বললেন, গাদ-বংশের লোকেরা ও রূবেণ-বংশের লোকেরা, যুদ্ধের জন্য সশস্ত্র প্রত্যেকজন যদি তোমাদের সঙ্গে মাবুদের সম্মুখে জর্ডান পার হয়, তবে এই দেশ তোমাদের অধিকারে আসার পর তোমরা অধিকার হিসেবে তাদেরকে গিলিয়দ দেশ দেবে।</div>
<div class="v" id="v30"><span class="vn">30</span> কিন্তু যদি তারা সশস্ত্র হয়ে তোমাদের সঙ্গে পার না হয়, তবে তারা তোমাদের মধ্যে কেনান দেশে অধিকার পাবে।</div>
<div class="v" id="v31"><span class="vn">31</span> পরে গাদ-বংশের লোকেরা ও রূবেণ-বংশের লোকেরা জবাবে বললো, মাবুদ আপনার এই গোলামদেরকে যা বলেছেন, তা-ই আমরা করবো।</div>
<div class="v" id="v32"><span class="vn">32</span> আমরা সশস্ত্র হয়ে মাবুদের সম্মুখে পার হয়ে কেনান দেশে যাব; আর জর্ডানের পূর্ব পারে আমাদের অধিকারে আমাদের স্বত্বাধিকার স্থায়ী হল।</div>
<div class="v" id="v33"><span class="vn">33</span> <span class="br-p"><br><br></span>পরে মূসা তাদের, অর্থাৎ গাদ-বংশের লোকেরা, রূবেণ-বংশের লোকেরা ও ইউসুফের পুত্র মানশার অর্ধেক বংশকে আমোরীয়দের বাদশাহ্‌ সীহোনের রাজ্য ও বাশনের বাদশাহ্‌ উজের রাজ্য, সেই দেশ, পরিসীমাসুদ্ধ সেখানকার সমস্ত নগর অর্থাৎ দেশের চারদিকের নগরগুলো দিলেন।</div>
<div class="v" id="v34"><span class="vn">34</span> আর গাদ-বংশের লোকেরা দীবোন,</div>
<div class="v" id="v35"><span class="vn">35</span> অটারোৎ, অরোয়ের এবং</div>
<div class="v" id="v36"><span class="vn">36</span> অট্‌রোৎ-শোফন, যাসের, যগ্‌বিহ এবং বৈৎ-নিম্রা, বৈৎ-হারণ, এসব প্রাচীরবেষ্টিত নগর ও মেষবাথান নির্মাণ করলো।</div>
<div class="v" id="v37"><span class="vn">37</span> আর রূবেণ-বংশের লোকেরা হিষ্‌বোন, ইলিয়ালী ও কিরিয়াথয়িম,</div>
<div class="v" id="v38"><span class="vn">38</span> এবং নবো ও বাল্‌-মিয়োন এবং সিব্‌মা, এই সব নগর নির্মাণ করে তাদের নির্মিত নগরগুলোর নাম নতুন করে রাখল।</div>
<div class="v" id="v39"><span class="vn">39</span> আর মানশার পুত্র মাখীরের সন্তানরা গিলিয়দে গিয়ে তা হস্তগত করে সেই স্থানে বসবাসকারী ইমোরীয়দেরকে অধিকারচ্যুত করলো।</div>
<div class="v" id="v40"><span class="vn">40</span> আর মূসা মানশার পুত্র মাখীরকে গিলিয়দ দিলেন এবং সে সেখানে বাস করলো।</div>
<div class="v" id="v41"><span class="vn">41</span> আর মানশার সন্তান যায়ীর গিয়ে সেখানকার গ্রামগুলো অধিকার করলো এবং তাদের নাম হব্বোৎ-যায়ীর [যায়ীরের গ্রামগুলো] রাখল।</div>
<div class="v" id="v42"><span class="vn">42</span> আর নোবহ গিয়ে কনাৎ ও তার গ্রামগুলো অধিকার করলো এবং তার নাম অনুসারে নাম রাখল নোবহ।</div>
</div>
<!-- PARSED ABOVE; EDITING MAY BREAK PARSER -->
</body></html>