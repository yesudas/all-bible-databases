<html><head>
<meta http-equiv="Content-Type" content="text/html;charset=utf-8" />
<title>Num 35 &ndash; শুমারী কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 35);">
<div id="navbar"><a href="../index.html">কিতাবুল মোকাদ্দস</a> &ndash; <b>শুমারী কিতাব</b> &ndash; <a href="Num_1.html">1</a> ... <a href="Num_33.html">33</a> <a href="Num_34.html">34</a> <b>35</b> <a href="Num_36.html">36</a> </div><hr>
<h1>Num 35</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লেবীয়দের নগর</h2><span class="vn">1</span> <span class="br-p"><br><br></span>পরে মাবুদ মোয়াবের উপত্যকাতে জেরিকোর নিকটস্থ জর্ডানের কাছে মূসাকে বললেন,</div>
<div class="v" id="v2"><span class="vn">2</span> তুমি বনি-ইসরাইলকে হুকুম কর, যেন তারা নিজ নিজ অধিকৃত অংশ থেকে বাস করার জন্য কতকগুলো নগর লেবীয়দেরকে দেয়। তোমরা সেসব নগরের সঙ্গে চারদিকের চারণ-ভূমিও লেবীয়দেরকে দেবে।</div>
<div class="v" id="v3"><span class="vn">3</span> সেসব নগর তাদের নিবাসের জন্য হবে ও নগরগুলোর চারণ-ভূমি তাদের সমস্ত পশু, সম্পত্তি ও প্রাণীগুলোর জন্য হবে।</div>
<div class="v" id="v4"><span class="vn">4</span> আর তোমরা নগরগুলোর যেসব চারণ-ভূমি লেবীয়দেরকে দেবে, তার পরিমাণ নগর প্রাচীরের বাইরে চারদিকে এক হাজার হাত হবে।</div>
<div class="v" id="v5"><span class="vn">5</span> আর তোমরা নগরের বাইরে তার পূর্ব সীমা দুই হাজার হাত, দক্ষিণ সীমা দুই হাজার হাত, পশ্চিম সীমা দুই হাজার হাত ও উত্তর সীমা দুই হাজার হাত পরিমাণ করবে; মধ্য স্থলে থাকবে নগরটি। তাদের জন্য তা নগরের চারণ-ভূমি হবে।</div>
<div class="v" id="v6"><span class="vn">6</span> <span class="br-p"><br><br></span>নরহন্তাদের পলায়নের জন্য যে ছয়টি আশ্রয়-নগর তোমরা দেবে, সেসব এবং তা ছাড়া আরও বেয়াল্লিশটি নগর তোমরা লেবীয়দেরকে দেবে।</div>
<div class="v" id="v7"><span class="vn">7</span> মোট আটচল্লিশটি নগর ও সেগুলোর চারণ-ভূমি লেবীয়দেরকে দেবে।</div>
<div class="v" id="v8"><span class="vn">8</span> আর বনি-ইসরাইলদের অধিকার থেকে সেসব নগর দেবার সময়ে তোমরা বেশি থেকে বেশি ও অল্প থেকে অল্প নেবে; প্রত্যেক বংশ যে অধিকার পেয়েছে সেই অনুসারে কতকগুলো নগর লেবীয়দেরকে দেবে।</div>
<div class="v" id="v9"><h2>আশ্রয়-নগর নির্ধারণ</h2><span class="vn">9</span> <span class="br-p"><br><br></span>পরে মাবুদ মূসাকে বললেন,</div>
<div class="v" id="v10"><span class="vn">10</span> তুমি বনি-ইসরাইলকে বল, যখন তোমরা জর্ডান পার হয়ে কেনান দেশে উপস্থিত হবে,</div>
<div class="v" id="v11"><span class="vn">11</span> তখন তোমাদের আশ্রয়-নগরের জন্য কতকগুলো নগর নির্ধারণ করবে; যে জন ভুলবশত কারো প্রাণ নষ্ট করে, এমন নর-হন্তা যেন সেখানে পালিয়ে যেতে পারে।</div>
<div class="v" id="v12"><span class="vn">12</span> ফলত সেসব নগর প্রতিশোধদাতার হাত থেকে তোমাদের আশ্রয়স্থান হবে; যেন নরহন্তা বিচারের জন্য মণ্ডলীর সম্মুখে উপস্থিত হবার আগে মারা না পড়ে।</div>
<div class="v" id="v13"><span class="vn">13</span> <span class="br-p"><br><br></span>তোমরা যেসব নগর দেবে, তার মধ্যে ছয়টি আশ্রয় নগর হবে।</div>
<div class="v" id="v14"><span class="vn">14</span> তোমরা জর্ডানের পূর্ব পারে তিনটি নগর ও কেনান দেশে তিনটি নগর দেবে; সেগুলো আশ্রয় নগর হবে।</div>
<div class="v" id="v15"><span class="vn">15</span> বনি-ইসরাইলদের জন্য এবং তাদের মধ্যে প্রবাসী ও বিদেশীদের জন্য এই ছয়টি নগর আশ্রয়স্থান হবে; যেন কেউ ভুলবশত মানুষকে খুন করলে সেই স্থানে লুকাতে পারে।</div>
<div class="v" id="v16"><h2>খুনের ও রক্তের প্রতিশোধদাতার বিষয়ে</h2><span class="vn">16</span> <span class="br-p"><br><br></span>এছাড়া, যদি কেউ লোহার অস্ত্র দ্বারা কাউকেও এমন আঘাত করে যে তাতে সে মারা যায়, তবে সেই ব্যক্তি নরহন্তা; সেই নরহন্তার প্রাণদণ্ড অবশ্য হবে।</div>
<div class="v" id="v17"><span class="vn">17</span> আর যা দ্বারা মারা যেতে পারে, এমন পাথর হাতে নিয়ে যদি সে কাউকেও আঘাত করে ও তাতে সে মারা যায়, তবে সে নরহন্তা; সেই নরহন্তার প্রাণদণ্ড অবশ্য হবে।</div>
<div class="v" id="v18"><span class="vn">18</span> কিংবা যা দ্বারা মারা যেতে পারে, এমন কোন কাঠের তৈরি বস্তু হাতে নিয়ে যদি সে কাউকেও আঘাত করে, আর তাতে সে মারা যায়, তবে সে নরহন্তা; সেই নরহন্তার প্রাণদণ্ড অবশ্য হবে।</div>
<div class="v" id="v19"><span class="vn">19</span> রক্তের প্রতিশোধদাতা নিজে নরহন্তাকে হত্যা করবে; তার দেখা পেলেই তাকে হত্যা করবে।</div>
<div class="v" id="v20"><span class="vn">20</span> আর যদি হিংসা করে কেউ কাউকেও আঘাত করে, কিংবা লক্ষ্য করে তার উপরে অস্ত্র নিক্ষেপ করে ও তাতে সে মারা যায়;</div>
<div class="v" id="v21"><span class="vn">21</span> কিংবা শত্রুতা করে যদি কেউ কাউকেও নিজের হাতে আঘাত করে ও তাতে সে মারা যায়; তবে যে তাকে আঘাত করেছে, তার প্রাণদণ্ড অবশ্য হবে; সে নরহন্তা; রক্তের প্রতিশোধদাতা তার দেখা পেলেই সেই নরহন্তাকে হত্যা করবে।</div>
<div class="v" id="v22"><span class="vn">22</span> <span class="br-p"><br><br></span>কিন্তু যদি শত্রুতা ছাড়া হঠাৎ কেউ কাউকেও আঘাত করে, কিংবা লক্ষ্য না করে তার শরীরে অস্ত্র নিক্ষেপ করে,</div>
<div class="v" id="v23"><span class="vn">23</span> কিংবা যা দ্বারা মরতে পারে, এমন পাথর যদি কারো উপরে যদি না দেখে ফেলে, আর তাতেই যদি তার মৃত্যু হয়, অথচ সে তার দুশমন বা অনিষ্টচেষ্টাকারী ছিল না;</div>
<div class="v" id="v24"><span class="vn">24</span> তবে মণ্ডলী সেই নরহন্তার এবং রক্তের প্রতিশোধ নেবার অধিকারী সম্বন্ধে এসব অনুশাসন অনুযায়ী বিচার করবে।</div>
<div class="v" id="v25"><span class="vn">25</span> আর মণ্ডলী রক্তের প্রতিশোধ-দাতার হাত থেকে সেই নর-হন্তাকে উদ্ধার করবে এবং সে যেখানে পালিয়েছিল, তার সেই আশ্রয়-নগরে মণ্ডলী তাকে পুনর্বার পৌঁছে দেবে। আর যে পর্যন্ত পবিত্র তেলে অভিষিক্ত মহা-ইমামের মৃত্যু না হয়, ততদিন সে সেই নগরে থাকবে।</div>
<div class="v" id="v26"><span class="vn">26</span> কিন্তু সেই নরহন্তা যে আশ্রয়-নগরে পালিয়েছে, কোন সময়ে যদি সে তার সীমার বাইরে যায়,</div>
<div class="v" id="v27"><span class="vn">27</span> এবং রক্তের প্রতিশোধদাতা আশ্রয়-নগরের সীমার বাইরে তাকে পায়, তবে সেই রক্তের প্রতিশোধদাতা তাকে হত্যা করলেও রক্তপাতের অপরাধী হবে না।</div>
<div class="v" id="v28"><span class="vn">28</span> কেননা মহা-ইমামের মৃত্যু পর্যন্ত নিজের আশ্রয়-নগরে থাকা তার উচিত ছিল; কিন্তু মহা-ইমামের মৃত্যু হলে সেই নরহন্তা তার বাড়িতে ফিরে যেতে পারবে।</div>
<div class="v" id="v29"><span class="vn">29</span> <span class="br-p"><br><br></span>তোমাদের পুরুষানুক্রমে তোমাদের সমস্ত নিবাসে এ সব তোমাদের পক্ষে বিচার বিধি হবে।</div>
<div class="v" id="v30"><span class="vn">30</span> <span class="br-p"><br><br></span>যে ব্যক্তি কোন লোককে হত্যা করে, সেই নরহন্তা সাক্ষীদের কথায় হত হবে; কিন্তু কোন লোকের বিরুদ্ধে একমাত্র সাক্ষীর সাক্ষ্য প্রাণদণ্ডের জন্য গ্রাহ্য হবে না।</div>
<div class="v" id="v31"><span class="vn">31</span> আর প্রাণদণ্ডের অপরাধী নরহন্তার প্রাণের জন্য তোমরা কোন মুক্তিপণ গ্রহণ করবে না; তার প্রাণদণ্ড অবশ্যই হবে।</div>
<div class="v" id="v32"><span class="vn">32</span> আর যে কেউ তার আশ্রয়-নগরে পালিয়েছে, সে যেন ইমামের মৃত্যুর আগে পুনর্বার দেশে এসে বাস করতে পারে, এজন্য তার কাছ থেকে কোন মুক্তিপণ গ্রহণ করবে না।</div>
<div class="v" id="v33"><span class="vn">33</span> এভাবে তোমরা তোমাদের নিবাস দেশ নাপাক করবে না; কেননা রক্ত দেশকে নাপাক করে এবং সেখানে যে রক্তপাত হয়, তার জন্য যে রক্তপাত ঘটায় তার রক্তপাত ছাড়া দেশের কাফ্‌ফারা হতে পারে না।</div>
<div class="v" id="v34"><span class="vn">34</span> আর তোমরা যে দেশ অধিকার করবে ও যার মধ্যে আমি বাস করি, তুমি তা নাপাক করবে না; কেননা আমি মাবুদ বনি-ইসরাইলদের মধ্যে বাস করি।</div>
</div>
<!-- PARSED ABOVE; EDITING MAY BREAK PARSER -->
</body></html>