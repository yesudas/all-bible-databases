<html><head>
<meta http-equiv="Content-Type" content="text/html;charset=utf-8" />
<title>Num 36 &ndash; শুমারী কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 36);">
<div id="navbar"><a href="../index.html">কিতাবুল মোকাদ্দস</a> &ndash; <b>শুমারী কিতাব</b> &ndash; <a href="Num_1.html">1</a> ... <a href="Num_34.html">34</a> <a href="Num_35.html">35</a> <b>36</b> </div><hr>
<h1>Num 36</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পৈতৃক সম্পত্তির উত্তরাধিকারিণীদের নিয়ম</h2><span class="vn">1</span> <span class="br-p"><br><br></span>পরে ইউসুফ-সন্তানদের গোষ্ঠীগুলোর মধ্যে মানশার পৌত্র মাখীরের পুত্র গিলিয়দের সন্তানদের গোষ্ঠীর পিতৃকুলপতিগণ এসে মূসা ও নেতৃবর্গের সম্মুখে, বনি-ইসরাইলদের পিতৃকুলপতিদের সম্মুখে কথা বললেন।</div>
<div class="v" id="v2"><span class="vn">2</span> তাঁরা বললেন, মাবুদ গুলিবাঁট দ্বারা অধিকার হিসেবে বনি-ইসরাইলকে দেশ দিতে আমার মালিককে হুকুম করেছেন এবং আপনি আমাদের ভাই সলফাদের অধিকার তাঁর কন্যাদেরকে দেবার হুকুম মাবুদ থেকে পেয়েছেন।</div>
<div class="v" id="v3"><span class="vn">3</span> কিন্তু বনি-ইসরাইলদের অন্য কোন বংশের সন্তানদের মধ্যে কারো সঙ্গে যদি তাদের বিয়ে হয়, তবে আমাদের পিতৃগণের অধিকার থেকে তাদের অধিকার কাটা যাবে ও তারা যে বংশে যাবে, সেই বংশের অধিকারে তা যুক্ত হবে; এভাবে তা আমাদের অধিকারের অংশ থেকে কাটা যাবে।</div>
<div class="v" id="v4"><span class="vn">4</span> আর যখন বনি-ইসরাইলদের জুবিলী উপস্থিত হবে, সেই সময় তাদের যে বংশে বিয়ে হয়েছে, সেই বংশের অধিকারে তাদের অধিকার যুক্ত হবে; এভাবে আমাদের পিতৃবংশের অধিকার থেকে তাদের অধিকার কাটা যাবে।</div>
<div class="v" id="v5"><span class="vn">5</span> <span class="br-p"><br><br></span>তখন মূসা মাবুদের নির্দেশ অনুসারে বনি-ইসরাইলকে হুকুম করলেন, বললেন, ইউসুফ-সন্তানদের বংশ যথার্থ বলছে।</div>
<div class="v" id="v6"><span class="vn">6</span> মাবুদ সলফাদের কন্যাদের বিষয়ে এই হুকুম করছেন, তারা যাকে মনোনীত করবে, তাকে বিয়ে করতে পারবে; কিন্তু কেবল নিজেদের পিতৃবংশের কোন গোষ্ঠীর মধ্যে বিয়ে করবে।</div>
<div class="v" id="v7"><span class="vn">7</span> এভাবে বনি-ইসরাইলদের অধিকার এক বংশ থেকে অন্য বংশে যাবে না; বনি-ইসরাইল প্রত্যেকে নিজ নিজ পিতৃবংশের অধিকারভুক্ত থাকবে।</div>
<div class="v" id="v8"><span class="vn">8</span> আর বনি-ইসরাইল প্রত্যেকে যেন নিজ নিজ পৈতৃক অধিকার ভোগ করে, এজন্য বনি-ইসরাইলদের কোন বংশের মধ্যে অধিকারিণী প্রত্যেক কন্যা তার পিতৃবংশীয় গোষ্ঠীর মধ্যে কোন এক পুরুষের স্ত্রী হবে।</div>
<div class="v" id="v9"><span class="vn">9</span> এভাবে এক বংশ থেকে অন্য বংশে অধিকার যাবে না, কারণ বনি-ইসরাইলদের প্রত্যেক বংশ নিজ নিজ অধিকারভুক্ত থাকবে।</div>
<div class="v" id="v10"><span class="vn">10</span> <span class="br-p"><br><br></span>মূসাকে মাবুদ যেরকম হুকুম করলেন, সলফাদের কন্যারা সেইভাবে কাজ করলো।</div>
<div class="v" id="v11"><span class="vn">11</span> ফলত মহলা, তির্সা, হগ্‌লা মিল্কা ও নোয়া, সলফাদের এই কন্যারা নিজ নিজ চাচাতো ভাইদের সঙ্গে বিবাহিতা হল।</div>
<div class="v" id="v12"><span class="vn">12</span> ইউসুফের পুত্র মানশার সন্তানদের গোষ্ঠীর মধ্যে তাদের বিয়ে হল; তাতে তাদের অধিকার তাদের পিতৃগোষ্ঠীর সম্পর্কীয় বংশেই রইলো।</div>
<div class="v" id="v13"><span class="vn">13</span> <span class="br-p"><br><br></span>মাবুদ জেরিকোর নিকটস্থ জর্ডানের সমীপে মোয়াবের উপত্যকায় মূসা দ্বারা বনি-ইসরাইলকে এ সব নির্দেশ ও অনুশাসন দান করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>