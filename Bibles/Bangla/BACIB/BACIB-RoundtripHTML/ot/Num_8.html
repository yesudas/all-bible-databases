<html><head>
<meta http-equiv="Content-Type" content="text/html;charset=utf-8" />
<title>Num 8 &ndash; শুমারী কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>শুমারী কিতাব</b> &ndash; <a href="Num_1.html">1</a> ... <a href="Num_6.html">6</a> <a href="Num_7.html">7</a> <b>8</b> <a href="Num_9.html">9</a> <a href="Num_10.html">10</a> ... <a href="Num_36.html">36</a> </div><hr>
<h1>Num 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রদীপ-আসন</h2><span class="vn">1</span> <span class="br-p"><br><br></span>আর মাবুদ মূসাকে বললেন,</div>
<div class="v" id="v2"><span class="vn">2</span> তুমি হারুনকে বল, তুমি প্রদীপগুলো জ্বালালে সেই সাতটি প্রদীপ যেন প্রদীপ-আসনের সম্মুখদিকে আলো দেয়।</div>
<div class="v" id="v3"><span class="vn">3</span> তাতে হারুন সেরকম করলেন, প্রদীপ-আসনের সম্মুখদিকে আলো দেবার জন্য সেসব প্রদীপ জ্বালালেন, যেমন মাবুদ মূসাকে হুকুম করেছিলেন।</div>
<div class="v" id="v4"><span class="vn">4</span> ঐ প্রদীপ-আসনের গঠন এই রকম— সেটি পিটানো সোনা দিয়ে তৈরি; কাণ্ড থেকে পুষ্প পর্যন্ত তা পিটানো কাজ ছিল। মাবুদ মূসাকে যে আকার দেখিয়েছিলেন, সেই অনুসারে তিনি প্রদীপ-আসনটি তৈরি করেছিলেন।</div>
<div class="v" id="v5"><h2>লেবীয়দের পাক-পবিত্রকরণ ও কার্যাবলী</h2><span class="vn">5</span> <span class="br-p"><br><br></span>আর মাবুদ মূসাকে বললেন,</div>
<div class="v" id="v6"><span class="vn">6</span> তুমি বনি-ইসরাইলদের মধ্য থেকে লেবীয়দেরকে নিয়ে পাক-পবিত্র কর।</div>
<div class="v" id="v7"><span class="vn">7</span> তাদেরকে পাক-পবিত্র করার জন্য এরকম কর, তাদের উপরে গুনাহ্‌ মাফের পানি ছিটিয়ে দাও এবং তারা তাদের সারা শরীর কামিয়ে কাপড় ধুয়ে নিয়ে নিজেদেরকে পাক-পবিত্র করুক।</div>
<div class="v" id="v8"><span class="vn">8</span> পরে তারা একটি ষাঁড় ও এর সঙ্গে তেল মিশানো মিহি সুজির শস্য-উৎসর্গ আনয়ন করুক এবং তুমি গুনাহ্‌-কোরবানীর জন্য আর একটি ষাঁড় নাও।</div>
<div class="v" id="v9"><span class="vn">9</span> আর লেবীয়দেরকে জমায়েত-তাঁবুর সম্মুখে আন ও বনি-ইসরাইলদের সমস্ত দলকে একত্র কর।</div>
<div class="v" id="v10"><span class="vn">10</span> আর তুমি লেবীয়দেরকে মাবুদের সম্মুখে আনলে বনি-ইসরাইল তাদের শরীরে হস্তার্পণ করুক।</div>
<div class="v" id="v11"><span class="vn">11</span> পরে হারুন বনি-ইসরাইলদের দোলনীয় উপহার হিসেবে লেবীয়দেরকে মাবুদের সম্মুখে নিবেদন করবে; তাতে তারা মাবুদের সেবাকর্মে নিযুক্ত হবে।</div>
<div class="v" id="v12"><span class="vn">12</span> পরে লেবীয়েরা ঐ দু’টি ষাঁড়ের মাথায় হাত রাখবে আর তুমি লেবীয়দের জন্য কাফ্‌ফারা করতে মাবুদের উদ্দেশে একটি ষাঁড় গুনাহ্‌-কোরবানী হিসেবে এবং অন্যটি পোড়ানো-কোরবানী হিসেবে কোরবানী করবে।</div>
<div class="v" id="v13"><span class="vn">13</span> আর হারুনের ও তার পুত্রদের সম্মুখে লেবীয়দেরকে দাঁড় করিয়ে মাবুদের উদ্দেশে দোলনীয় উপহার হিসেবে তাদেরকে নিবেদন করবে।</div>
<div class="v" id="v14"><span class="vn">14</span> <span class="br-p"><br><br></span>এভাবে তুমি বনি-ইসরাইল থেকে লেবীয়দেরকে পৃথক করো; তাতে লেবীয়েরা আমারই হবে।</div>
<div class="v" id="v15"><span class="vn">15</span> তারপর লেবীয়েরা জমায়েত-তাঁবুর সেবাকর্ম করতে প্রবেশ করবে। এভাবে তুমি তাদেরকে পাক-পবিত্র করে দোলনীয় উপহার হিসেবে নিবেদন করবে;</div>
<div class="v" id="v16"><span class="vn">16</span> কেননা তাদের আমায় দেওয়া হয়েছে, বনি-ইসরাইলদের মধ্য থেকে তাদেরকে আমার উদ্দেশে দেওয়া হয়েছে; আমি যাবতীয় গর্ভ উন্মোচকের, সমস্ত বনি-ইসরাইলের প্রথমজাতদের পরিবর্তে তাদেরকে আমার জন্য গ্রহণ করেছি।</div>
<div class="v" id="v17"><span class="vn">17</span> কেননা মানুষ হোক কিংবা পশু হোক, বনি-ইসরাইলদের সমস্ত প্রথমজাত আমার; যে দিনে আমি মিসর দেশের সমস্ত প্রথমজাতকে আঘাত করেছিলাম, সেই দিনে আমার জন্য তাদেরকে পবিত্র করেছিলাম।</div>
<div class="v" id="v18"><span class="vn">18</span> আর আমি বনি-ইসরাইলদের সমস্ত প্রথমজাতের পরিবর্তে লেবীয়দেরকে গ্রহণ করেছি।</div>
<div class="v" id="v19"><span class="vn">19</span> আর জমায়েত-তাঁবুতে বনি-ইসরাইলদের করণীয় সেবাকর্ম করতে ও বনি-ইসরাইলদের জন্য কাফ্‌ফারা করতে লেবীয়দেরকে বনি-ইসরাইলদের মধ্য থেকে হারুন ও তার পুত্রদেরকে দান হিসেবে দিয়েছি, যেন বনি-ইসরাইল পবিত্র-স্থানের নিকটবর্তী হওয়ার ফলে বনি-ইসরাইলদের মধ্যে মহামারী না হয়।</div>
<div class="v" id="v20"><span class="vn">20</span> <span class="br-p"><br><br></span>পরে মূসা, হারুন ও বনি-ইসরাইলদের সমস্ত দল লেবীয়দের প্রতি সেরকম করলো; মাবুদ লেবীয়দের বিষয়ে মূসাকে যে সমস্ত হুকুম করেছিলেন, সেই অনুসারে বনি-ইসরাইল তাদের প্রতি করলো।</div>
<div class="v" id="v21"><span class="vn">21</span> ফলত লেবীয়েরা নিজেদের পাক-পবিত্র করলো ও নিজ নিজ কাপড় ধুয়ে নিল এবং হারুন তাদেরকে মাবুদের সাক্ষাতে দোলনীয় উপহার হিসেবে নিবেদন করলেন, আর হারুন তাদেরকে পাক-পবিত্র করতে তাদের জন্য কাফ্‌ফারা করলেন।</div>
<div class="v" id="v22"><span class="vn">22</span> তারপর লেবীয়েরা হারুনের সম্মুখে ও তাঁর পুত্রদের সম্মুখে নিজ নিজ সেবাকর্ম করার জন্য জমায়েত-তাঁবুতে প্রবেশ করতে লাগল। লেবীয়দের বিষয়ে মাবুদ মূসাকে যেরকম হুকুম দিয়েছিলেন, সেই অনুসারে তাদের প্রতি করা হল।</div>
<div class="v" id="v23"><span class="vn">23</span> <span class="br-p"><br><br></span>পরে মাবুদ মূসাকে বললেন, লেবীয়দের বিষয়ে এই ব্যবস্থা।</div>
<div class="v" id="v24"><span class="vn">24</span> পঁচিশ বছর ও তার চেয়েও বেশি বয়স্ক লেবীয়েরা জমায়েত-তাঁবুতে সেবাকর্ম করার জন্য শ্রেণীভুক্ত হবে;</div>
<div class="v" id="v25"><span class="vn">25</span> আর পঞ্চাশ বছর বয়স হলে সেই সেবাকর্মীরা অবসর গ্রহণ করবে।</div>
<div class="v" id="v26"><span class="vn">26</span> কর্তব্য পালনে সাহায্য করার জন্য তারা জমায়েত-তাঁবুতে আপন আপন ভাইদের সঙ্গে পরিচর্যা করবে, সেবাকর্ম আর করবে না। লেবীয়দের কর্তব্যের বিষয়ে তাদের প্রতি তুমি এরকম ব্যবস্থা করবে।</div>
</div>
<!-- PARSED ABOVE; EDITING MAY BREAK PARSER -->
</body></html>