<html><head>
<meta http-equiv="Content-Type" content="text/html;charset=utf-8" />
<title>Num 9 &ndash; শুমারী কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 9);">
<div id="navbar"><a href="../index.html">কিতাবুল মোকাদ্দস</a> &ndash; <b>শুমারী কিতাব</b> &ndash; <a href="Num_1.html">1</a> ... <a href="Num_7.html">7</a> <a href="Num_8.html">8</a> <b>9</b> <a href="Num_10.html">10</a> <a href="Num_11.html">11</a> ... <a href="Num_36.html">36</a> </div><hr>
<h1>Num 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সিনাই মরুভূমিতে ঈদুল ফেসাখ পালন</h2><span class="vn">1</span> <span class="br-p"><br><br></span>ইসরাইল মিসর দেশ থেকে বের হওয়ার পর দ্বিতীয় বছরের প্রথম মাসে সিনাই মরুভূমিতে মাবুদ মূসাকে বললেন,</div>
<div class="v" id="v2"><span class="vn">2</span> বনি-ইসরাইল যথাসময়ে ঈদুল ফেসাখ পালন করুক।</div>
<div class="v" id="v3"><span class="vn">3</span> এই মাসের চতুর্দশ দিনের সন্ধ্যাবেলা যথাসময়ে তোমরা তা পালন করো, ঈদের সমস্ত বিধি ও শাসন অনুসারে তা পালন করবে।</div>
<div class="v" id="v4"><span class="vn">4</span> তখন মূসা বনি-ইসরাইলকে ঈদুল ফেসাখ পালন করতে হুকুম করলেন।</div>
<div class="v" id="v5"><span class="vn">5</span> তাতে তারা প্রথম মাসের চতুর্দশ দিনে সন্ধ্যাবেলা সিনাই মরুভূমিতে ঈদুল ফেসাখ পালন করলো; মাবুদ মূসাকে যে সমস্ত হুকুম করেছিলেন, সেই অনুসারেই বনি-ইসরাইল তা পালন করলো।</div>
<div class="v" id="v6"><span class="vn">6</span> <span class="br-p"><br><br></span>কিন্তু কয়েকজন লোক একটি মানুষের মৃত লাশ স্পর্শ করে নাপাক হওয়াতে সেদিন ঈদুল ফেসাখ পালন করতে পারল না; অতএব তারা সেদিন মূসা ও হারুনের সম্মুখে উপস্থিত হল।</div>
<div class="v" id="v7"><span class="vn">7</span> আর সেই লোকগুলো তাঁকে বললো, আমরা একটি মৃত মানুষের লাশ স্পর্শ করে নাপাক হয়েছি, এতে বনি-ইসরাইলদের মধ্যে যথাসময়ে মাবুদের উদ্দেশে উপহার নিবেদন করতে কেন দেওয়া হবে না?</div>
<div class="v" id="v8"><span class="vn">8</span> মূসা তাদেরকে বললেন, তোমরা দাঁড়াও, তোমাদের বিষয়ে মাবুদ কি হুকুম করেন, তা শুনি।</div>
<div class="v" id="v9"><span class="vn">9</span> <span class="br-p"><br><br></span>পরে মাবুদ মূসাকে বললেন,</div>
<div class="v" id="v10"><span class="vn">10</span> তুমি বনি-ইসরাইলকে বল, তোমাদের মধ্যে কিংবা তোমাদের ভাবী সন্তানদের মধ্যে যদিও কেউ মৃত লাশ স্পর্শ করে নাপাক হয়, কিংবা যাত্রা পথে থাকে, তবুও সে মাবুদের উদ্দেশে ঈদুল ফেসাখ পালন করবে।</div>
<div class="v" id="v11"><span class="vn">11</span> দ্বিতীয় মাসে চতুর্দশ দিনের সন্ধ্যাবেলা তারা তা পালন করবে; তারা খামিহীন রুটি ও তিক্ত শাকের সঙ্গে (ভেড়ার বাচ্চা) ভোজন করবে;</div>
<div class="v" id="v12"><span class="vn">12</span> তারা সকাল পর্যন্ত তার কিছুই অবশিষ্ট রাখবে না ও তার কোন অস্থি ভাঙবে না; ঈদুল ফেসাখের সমস্ত নিয়ম অনুযায়ী তারা তা পালন করবে।</div>
<div class="v" id="v13"><span class="vn">13</span> কিন্তু যে কেউ পাক-পবিত্র থাকে ও যাত্রা পথে না থাকে, সে যদি ঈদুল ফেসাখ পালন না করে, তবে সে নিজের লোকদের মধ্য থেকে উচ্ছিন্ন হবে; কারণ যথাসময়ে মাবুদের উদ্দেশে উপহার না আনাতে সে নিজের গুনাহ্‌ নিজে বহন করবে।</div>
<div class="v" id="v14"><span class="vn">14</span> আর যদি কোন বিদেশী লোক তোমাদের মধ্যে বাস করে, আর মাবুদের উদ্দেশে ঈদুল ফেসাখ পালন করে; তবে সে ঈদুল ফেসাখের নিয়ম ও শাসন অনুসারে তা পালন করবে; বিদেশী বা দেশজাত উভয়েরই জন্য তোমাদের একই নিয়ম হবে।</div>
<div class="v" id="v15"><h2>মেঘ ও আগুন</h2><span class="vn">15</span> <span class="br-p"><br><br></span>আর যেদিন শরীয়ত-তাঁবু স্থাপিত হল, সেদিন মেঘ এসে শরীয়ত-তাঁবু অর্থাৎ সাক্ষ্য-তাঁবু আচ্ছাদন করলো এবং সন্ধ্যাবেলা সেটি শরীয়ত-তাঁবুর উপরে আগুনের আকার হয়ে রইলো এবং তা সকাল পর্যন্ত থাকলো।</div>
<div class="v" id="v16"><span class="vn">16</span> প্রতিদিন এরকম হত; মেঘ তা আচ্ছাদন করতো, আর রাতে আগুনের আকার দেখা যেত।</div>
<div class="v" id="v17"><span class="vn">17</span> আর যে সময়ে তাঁবুর উপর থেকে মেঘ উপরে উঠে যেত তখন বনি-ইসরাইল যাত্রা করতো এবং মেঘ যে স্থানে অবস্থান গ্রহণ করতো বনি-ইসরাইল সেই স্থানে শিবির স্থাপন করতো।</div>
<div class="v" id="v18"><span class="vn">18</span> মাবুদের হুকুম অনুসারে বনি-ইসরাইল যাত্রা করতো, তাঁর হুকুম অনুসারেই শিবির স্থাপন করতো। মেঘ যতদিন শরীয়ত-তাঁবুর উপরে অবস্থান নিতো, ততদিন তারা শিবিরে থাকতো।</div>
<div class="v" id="v19"><span class="vn">19</span> আর মেঘ যখন শরীয়ত-তাঁবুর উপরে দীর্ঘদিন অবস্থান করতো তখন বনি-ইসরাইল মাবুদের হুকুম পালন করে যাত্রা করতো না।</div>
<div class="v" id="v20"><span class="vn">20</span> আর মেঘ কখনও কখনও শরীয়ত-তাঁবুর উপরে অল্পদিন অবস্থান করতো; তখন মাবুদের হুকুমে তারা শিবিরে থাকতো, আর তাঁর হুকুমেই যাত্রা করতো।</div>
<div class="v" id="v21"><span class="vn">21</span> আর কখনও কখনও মেঘ সন্ধ্যাকাল থেকে সকাল পর্যন্ত থাকতো; আর মেঘ খুব ভোরে উপরে উঠে গেলে তারা যাত্রা করতো; অথবা দিন বা রাত যা-ই হোক না কেন, মেঘ উপরে উঠে গেলেই তারা যাত্রা করতো।</div>
<div class="v" id="v22"><span class="vn">22</span> দুই দিন কিংবা এক মাস কিংবা এক বছর হোক, শরীয়ত-তাঁবুর উপরে মেঘ যতকাল অবস্থান করতো, বনি-ইসরাইলও ততকাল শিবিরে বাস করতো, যাত্রা করতো না; কিন্তু তা উপরে উঠে গেলেই তারা যাত্রা করতো। মাবুদের হুকুমেই তারা শিবিরে থাকতো, মাবুদের হুকুমেই তারা যাত্রা করতো;</div>
<div class="v" id="v23"><span class="vn">23</span> তারা মূসার মধ্য দিয়ে দেওয়া মাবুদের হুকুম অনুসারে তাঁর হুকুম পালন করতো।</div>
</div>
<!-- PARSED ABOVE; EDITING MAY BREAK PARSER -->
</body></html>