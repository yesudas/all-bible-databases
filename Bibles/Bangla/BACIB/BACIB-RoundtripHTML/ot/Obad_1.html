<html><head>
<meta http-equiv="Content-Type" content="text/html;charset=utf-8" />
<title>ওবদিয় নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Obad', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>ওবদিয় নবীর কিতাব</b></div><hr>
<h1>Obad</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইদোমের বিনাশ ও ইসরাইলের মঙ্গল</h2><span class="vn">1</span> <span class="br-p"><br><br></span>ওবদিয়ের দর্শন। <span class="br-p"><br><br></span>সার্বভৌম মাবুদ ইদোমের বিষয়ে এই কথা বলেন। আমরা মাবুদের কাছ থেকে বার্তা শুনেছি এবং জাতিদের কাছে এক ফেরেশতা প্রেরিত হয়েছে; তোমরা ওঠ, চল, আমরা তার বিপক্ষে যুদ্ধ করার জন্য যাই।</div>
<div class="v" id="v2"><span class="vn">2</span> দেখ, আমি তোমাকে জাতিদের মধ্যে ক্ষুদ্র করেছি; তুমি নিতান্ত অবজ্ঞার পাত্র।</div>
<div class="v" id="v3"><span class="vn">3</span> হে শৈলের ফাটলে বাসকারী, হে উঁচু স্থান-নিবাসী, তোমার অন্তঃকরণের অহঙ্কার তোমাকে বঞ্চনা করেছে; তুমি মনে মনে বলছো, কে আমাকে ভূমিতে নামাবে?</div>
<div class="v" id="v4"><span class="vn">4</span> তুমি যদিও ঈগল পাখির মত উচ্চে আরোহণ কর, যদিও তারাগুলোর মধ্যে তোমার বাসা স্থাপিত হয়, তবুও আমি তোমাকে সেখান থেকে নামাব, মাবুদ এই কথা বলেন।</div>
<div class="v" id="v5"><span class="vn">5</span> <span class="br-p"><br><br></span>তোমার কাছে যদি চোরেরা আসে, রাত্রিকালীন বিনাশকারীরা আসে— তুমি কেমন উচ্ছিন্ন হবে!— তবে তারা কি কেবল প্রয়োজনমত চুরি করবে? তোমার কাছে যদি আঙ্গুর সংগ্রহকারীরা আসে, তারা কি কিছু ফল অবশিষ্ট রাখবে না?</div>
<div class="v" id="v6"><span class="vn">6</span> ইসের সম্পত্তি কেমন খোঁজ করা গেছে! তার গুপ্তধনের কেমন অনুসন্ধান হয়েছে!</div>
<div class="v" id="v7"><span class="vn">7</span> যেসব লোক তোমার সঙ্গে চুক্তি করেছে, তারা তোমাকে সীমা পর্যন্ত বিদায় দিয়েছে; তোমার মিত্ররা তোমাকে প্রবঞ্চনা করে পরাজিত করেছে; যারা তোমার খাদ্য খায়, তারা তোমার নিচে ফাঁদ পাতে; না, ইদোমে কোন বিবেচনাবোধ নেই।</div>
<div class="v" id="v8"><span class="vn">8</span> <span class="br-p"><br><br></span>মাবুদ বলেন, সেদিন আমি কি ইদোমের জ্ঞানবানদের বিনষ্ট করবো না? ইসের পর্বত থেকে কি বুদ্ধিমানদের দূর করবো না?</div>
<div class="v" id="v9"><span class="vn">9</span> হে তৈমন, তোমার বীরেরা ভীষণ ভয় পাবে, যেন ইসের পর্বত থেকে নরহত্যায় সকল মানুষ উচ্ছিন্ন হয়।</div>
<div class="v" id="v10"><h2>ইদোমের দোষ</h2><span class="vn">10</span> <span class="br-p"><br><br></span>তোমার ভাই ইয়াকুবের প্রতি কৃত দৌরাত্ম্যের জন্য তুমি লজ্জায় আচ্ছন্ন ও চিরকালের জন্য উচ্ছিন্ন হবে।</div>
<div class="v" id="v11"><span class="vn">11</span> যেদিন তুমি অন্য পক্ষে দাঁড়িয়েছিলে, যেদিন বিদেশীরা তার সম্পত্তি হরণ করে নিয়ে গিয়েছিল ও বিজাতিরা তার তোরণদ্বারে প্রবেশ করেছিল এবং জেরুশালেমের উপরে গুলিবাঁট করেছিল, সেদিন তুমিও তাদের একজনের মত ছিলে।</div>
<div class="v" id="v12"><span class="vn">12</span> কিন্তু তোমার ভাইয়ের দুর্দিনে, তার বিষম দুর্দশার দিনে, তার দিকে তুচ্ছদৃষ্টি করো না; এহুদার সন্তানদের বিনাশের দিনে তাদের বিষয়ে আনন্দ করো না এবং সঙ্কটের দিনে অহংকারের কথা বলো না।</div>
<div class="v" id="v13"><span class="vn">13</span> আমার লোকদের দুর্যোগের দিনে তাদের তোরণদ্বারে প্রবেশ করো না; তুমি তাদের দুর্যোগের দিনে তাদের অমঙ্গলের দিকে দৃষ্টি দিয়ো না এবং তাদের দুর্যোগের দিনে তাদের সম্পত্তিতে হস্তক্ষেপ করো না।</div>
<div class="v" id="v14"><span class="vn">14</span> আর তাদের পলাতকদের খুন করার জন্য পথের সংযোগ স্থানে দাঁড়াবে না; এবং সঙ্কটের দিনে তাদের রক্ষা পাওয়া লোকদের দুশমনদের হাতে তুলে দিও না।</div>
<div class="v" id="v15"><span class="vn">15</span> <span class="br-p"><br><br></span>কেননা সর্বজাতির উপরে মাবুদের দিন সন্নিকট; তুমি যেরকম করেছ, তোমার প্রতিও তেমনি করা যাবে, তোমার অপকারের ফল তোমারই মাথায় বর্তাবে।</div>
<div class="v" id="v16"><span class="vn">16</span> কেননা আমার পবিত্র পর্বতে তোমরা যেভাবে পান করেছ, তেমনি সমস্ত জাতি অনবরত পান করবে, পান করতে করতে গিলবে, পরে তারা এমন হবে যে, তাদের কখনও কোন অস্তিত্ব ছিল না।</div>
<div class="v" id="v17"><h2>ইসরাইলের শেষ বিজয়</h2><span class="vn">17</span> <span class="br-p"><br><br></span>কিন্তু সিয়োন পর্বতে রক্ষা পাওয়া লোকেরা থাকবে, আর তা পবিত্র হবে এবং ইয়াকুবের কুল নিজেদের অধিকারের অধিকারী হবে।</div>
<div class="v" id="v18"><span class="vn">18</span> আর ইয়াকুবের কুল আগুন ও ইউসুফের কুল শিখা, আর ইসের কুল নাড়াস্বরূপ হবে; সেই আগুন তাদের গ্রাস করবে; তাতে ইসের কুলে রক্ষা পাওয়া কোন লোক থাকবে না, কারণ মাবুদ এই কথা বলেছেন।</div>
<div class="v" id="v19"><span class="vn">19</span> <span class="br-p"><br><br></span>তখন দক্ষিণের লোকেরা ইসের পর্বত ও নিম্নভূমির লোকেরা ফিলিস্তিনীদের দেশ অধিকার করবে; আর লোকেরা আফরাহীম ও সামেরিয়ার ভূমি অধিকার করবে; এবং বিন্‌ইয়ামীন গিলিয়দকে অধিকার করবে।</div>
<div class="v" id="v20"><span class="vn">20</span> আর বনি-ইসরাইলদের নির্বাসিত সৈন্য সারিফৎ পর্যন্ত কেনানীয়দের দেশ অধিকার করবে এবং জেরুশালেমের যে নির্বাসিত লোকেরা সফারদে আছে তারা দক্ষিণের নগরগুলো অধিকার করবে।</div>
<div class="v" id="v21"><span class="vn">21</span> আর ইসের পর্বতের বিচার করার জন্য শাসনকর্তারা সিয়োন পর্বতে উঠবে; এবং রাজ্য মাবুদের হবে।</div>
</div>
<!-- PARSED ABOVE; EDITING MAY BREAK PARSER -->
</body></html>