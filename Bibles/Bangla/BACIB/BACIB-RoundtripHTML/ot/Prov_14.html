<html><head>
<meta http-equiv="Content-Type" content="text/html;charset=utf-8" />
<title>Prov 14 &ndash; মেসাল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 14);">
<div id="navbar"><a href="../index.html">কিতাবুল মোকাদ্দস</a> &ndash; <b>মেসাল</b> &ndash; <a href="Prov_1.html">1</a> ... <a href="Prov_12.html">12</a> <a href="Prov_13.html">13</a> <b>14</b> <a href="Prov_15.html">15</a> <a href="Prov_16.html">16</a> ... <a href="Prov_31.html">31</a> </div><hr>
<h1>Prov 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>স্ত্রীলোকদের বিজ্ঞতা তাদের গৃহ গাঁথে; <span class="br-p"><br><br></span>কিন্তু অজ্ঞানতা নিজের হাতে তা ভেঙ্গে ফেলে।</div>
<div class="v" id="v2"><span class="vn">2</span> <span class="br-p"><br><br></span>যে নিজের সরলতায় চলে, সেই মাবুদকে ভয় করে; <span class="br-p"><br><br></span>কিন্তু যে বিপথগামী, সে তাঁকে তুচ্ছ করে।</div>
<div class="v" id="v3"><span class="vn">3</span> <span class="br-p"><br><br></span>অজ্ঞানের মুখে অহঙ্কারের দণ্ড থাকে; <span class="br-p"><br><br></span>কিন্তু জ্ঞানবানদের কথা তাদেরকে রক্ষা করে।</div>
<div class="v" id="v4"><span class="vn">4</span> <span class="br-p"><br><br></span>গরু না থাকলে যাবপাত্র পরিষ্কার থাকে; <span class="br-p"><br><br></span>কিন্তু বলদের বলে প্রচুর ধন হয়।</div>
<div class="v" id="v5"><span class="vn">5</span> <span class="br-p"><br><br></span>বিশ্বস্ত সাক্ষী মিথ্যা কথা বলে না; <span class="br-p"><br><br></span>কিন্তু মিথ্যাসাক্ষী অসত্য কথা বলে।</div>
<div class="v" id="v6"><span class="vn">6</span> <span class="br-p"><br><br></span>নিন্দুক প্রজ্ঞার খোঁজ করে, আর তা পায় না; <span class="br-p"><br><br></span>কিন্তু বুদ্ধিমানের পক্ষে জ্ঞান সুলভ।</div>
<div class="v" id="v7"><span class="vn">7</span> <span class="br-p"><br><br></span>তুমি হীনবুদ্ধির সম্মুখ থেকে চলে যাও, <span class="br-p"><br><br></span>তার কাছে জ্ঞানের কথা শুনতে পাবে না।</div>
<div class="v" id="v8"><span class="vn">8</span> <span class="br-p"><br><br></span>নিজের পথ বুঝে নেওয়া সতর্কের প্রজ্ঞা, <span class="br-p"><br><br></span>কিন্তু হীনবুদ্ধিদের অজ্ঞানতা ছলমাত্র।</div>
<div class="v" id="v9"><span class="vn">9</span> <span class="br-p"><br><br></span>অজ্ঞানেরা দোষকে উপহাস করে; <span class="br-p"><br><br></span>কিন্তু ধার্মিকদের কাছে অনুগ্রহ থাকে।</div>
<div class="v" id="v10"><span class="vn">10</span> <span class="br-p"><br><br></span>অন্তঃকরণ আপনার তিক্ততা বোঝে, <span class="br-p"><br><br></span>অপর লোক তার আনন্দের ভাগী হতে পারে না।</div>
<div class="v" id="v11"><span class="vn">11</span> <span class="br-p"><br><br></span>দুষ্টদের বাড়ি বিনষ্ট হবে; <span class="br-p"><br><br></span>কিন্তু সরলদের তাঁবু সতেজ হবে।</div>
<div class="v" id="v12"><span class="vn">12</span> <span class="br-p"><br><br></span>একটি পথ আছে, যা মানুষের দৃষ্টিতে সরল মনে হয়; <span class="br-p"><br><br></span>কিন্তু তার পরিণাম মৃত্যুর পথ।</div>
<div class="v" id="v13"><span class="vn">13</span> <span class="br-p"><br><br></span>হাসবার সময়েও মনোদুঃখ হতে পারে, <span class="br-p"><br><br></span>আর আনন্দের পরিণাম খেদ হতে পারে।</div>
<div class="v" id="v14"><span class="vn">14</span> <span class="br-p"><br><br></span>যে অন্তর বিপথগামী, সে নিজের আচরণের পূর্ণ ফল পায়; <span class="br-p"><br><br></span>কিন্তু সৎ লোক নিজের থেকে তৃপ্ত হয়।</div>
<div class="v" id="v15"><span class="vn">15</span> <span class="br-p"><br><br></span>যে অবোধ, সে সকল কথায় বিশ্বাস করে, <span class="br-p"><br><br></span>কিন্তু সতর্ক লোক নিজের পদক্ষেপের প্রতি লক্ষ্য রাখে।</div>
<div class="v" id="v16"><span class="vn">16</span> <span class="br-p"><br><br></span>জ্ঞানবান ভয় করে মন্দ থেকে সরে যায়; <span class="br-p"><br><br></span>কিন্তু হীনবুদ্ধি অসতর্ক ও দুঃসাহসী।</div>
<div class="v" id="v17"><span class="vn">17</span> <span class="br-p"><br><br></span>যে শীঘ্র ক্রুদ্ধ হয়, সে অজ্ঞানের কাজ করে, <span class="br-p"><br><br></span>আর কু-কল্পনাকারী ঘৃণার পাত্র হয়।</div>
<div class="v" id="v18"><span class="vn">18</span> <span class="br-p"><br><br></span>অবোধদের পুরস্কার অজ্ঞানতা; <span class="br-p"><br><br></span>কিন্তু সতর্ক লোকেরা জ্ঞানমুকুটে বিভূষিত হয়।</div>
<div class="v" id="v19"><span class="vn">19</span> <span class="br-p"><br><br></span>দুর্বৃত্তেরা সুজনদের সম্মুখে, <span class="br-p"><br><br></span>আর দুষ্টেরা ধার্মিকের দ্বারে প্রণত হয়।</div>
<div class="v" id="v20"><span class="vn">20</span> <span class="br-p"><br><br></span>দরিদ্র তাঁর প্রতিবেশীরও ঘৃণিত, <span class="br-p"><br><br></span>কিন্তু ধনবানের অনেক বন্ধু আছে।</div>
<div class="v" id="v21"><span class="vn">21</span> <span class="br-p"><br><br></span>যে প্রতিবেশীকে তুচ্ছ করে, সে গুনাহ্‌ করে; <span class="br-p"><br><br></span>কিন্তু যে দীনহীনদের প্রতি দয়া করে, সে সুখী।</div>
<div class="v" id="v22"><span class="vn">22</span> <span class="br-p"><br><br></span>যারা অনিষ্ট কল্পনা করে, তারা কি ভ্রান্ত হয় না? <span class="br-p"><br><br></span>কিন্তু যারা মঙ্গল কল্পনা করে, তারা রহম ও বিশ্বস্ততা পায়।</div>
<div class="v" id="v23"><span class="vn">23</span> <span class="br-p"><br><br></span>সমস্ত পরিশ্রমেই লাভ হয়, <span class="br-p"><br><br></span>কিন্তু ওষ্ঠের বাচালতায় কেবল অভাব ঘটে।</div>
<div class="v" id="v24"><span class="vn">24</span> <span class="br-p"><br><br></span>জ্ঞানবানদের ধনই তাদের মুকুট; <span class="br-p"><br><br></span>কিন্তু হীনবুদ্ধিদের অজ্ঞানতা অজ্ঞানতামাত্র।</div>
<div class="v" id="v25"><span class="vn">25</span> <span class="br-p"><br><br></span>সত্য সাক্ষী লোকের প্রাণ রক্ষা করে; <span class="br-p"><br><br></span>কিন্তু যে অসত্য কথা বলে, সে ছলনা করে।</div>
<div class="v" id="v26"><span class="vn">26</span> <span class="br-p"><br><br></span>মাবুদের ভয় দৃঢ় বিশ্বাসভূমি; <span class="br-p"><br><br></span>তাঁর সন্তানরা আশ্রয় স্থান পাবে।</div>
<div class="v" id="v27"><span class="vn">27</span> <span class="br-p"><br><br></span>মাবুদের ভয় জীবনের উৎস, <span class="br-p"><br><br></span>তা মৃত্যুর ফাঁদ থেকে দূরে যাবার পথ।</div>
<div class="v" id="v28"><span class="vn">28</span> <span class="br-p"><br><br></span>অনেক প্রজার দরুন বাদশাহ্‌র শোভা হয়; <span class="br-p"><br><br></span>কিন্তু জনবৃন্দের অভাবে ভূপতির সর্বনাশ ঘটে।</div>
<div class="v" id="v29"><span class="vn">29</span> <span class="br-p"><br><br></span>যে ক্রোধে ধীর, সে বড় বুদ্ধিমান; <span class="br-p"><br><br></span>কিন্তু বদমেজাজী অজ্ঞানতা তুলে ধরে।</div>
<div class="v" id="v30"><span class="vn">30</span> <span class="br-p"><br><br></span>শান্ত হৃদয় শরীরের জীবন; <span class="br-p"><br><br></span>কিন্তু ঈর্ষাগুলো অস্থির পচনস্বরূপ।</div>
<div class="v" id="v31"><span class="vn">31</span> <span class="br-p"><br><br></span>যে দীনহীনের প্রতি জুলুম করে, সে তার নির্মাতাকে উপহাস করে; <span class="br-p"><br><br></span>কিন্তু যে দরিদ্রের প্রতি রহম করে, সে তাঁকে সম্মান করে।</div>
<div class="v" id="v32"><span class="vn">32</span> <span class="br-p"><br><br></span>দুষ্ট লোক নিজের দুষ্কার্যে নিপাতিত হয়, <span class="br-p"><br><br></span>কিন্তু মরণকালেও ধার্মিকের প্রত্যাশা <span class="br-p"><br><br></span>থাকে।</div>
<div class="v" id="v33"><span class="vn">33</span> <span class="br-p"><br><br></span>জ্ঞানবানের হৃদয়ে প্রজ্ঞা বিশ্রাম করে, <span class="br-p"><br><br></span>কিন্তু হীনবুদ্ধিদের দিলে যা থাকে, তা প্রকাশ হয়ে পড়ে।</div>
<div class="v" id="v34"><span class="vn">34</span> <span class="br-p"><br><br></span>ধার্মিকতা জাতিকে উন্নত করে, <span class="br-p"><br><br></span>কিন্তু গুনাহ্‌ লোকবৃন্দের কলঙ্ক স্বরূপ।</div>
<div class="v" id="v35"><span class="vn">35</span> <span class="br-p"><br><br></span>যে গোলাম বুদ্ধিপূর্বক চলে, তার প্রতি বাদশাহ্‌র অনুগ্রহ বর্তে; <span class="br-p"><br><br></span>কিন্তু লজ্জাদায়ী তাঁর ক্রোধের পাত্র হয়।</div>
</div>
<!-- PARSED ABOVE; EDITING MAY BREAK PARSER -->
</body></html>