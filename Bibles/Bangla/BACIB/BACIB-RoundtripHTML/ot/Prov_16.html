<html><head>
<meta http-equiv="Content-Type" content="text/html;charset=utf-8" />
<title>Prov 16 &ndash; মেসাল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 16);">
<div id="navbar"><a href="../index.html">কিতাবুল মোকাদ্দস</a> &ndash; <b>মেসাল</b> &ndash; <a href="Prov_1.html">1</a> ... <a href="Prov_14.html">14</a> <a href="Prov_15.html">15</a> <b>16</b> <a href="Prov_17.html">17</a> <a href="Prov_18.html">18</a> ... <a href="Prov_31.html">31</a> </div><hr>
<h1>Prov 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>মানুষ মনে মনে নানা সঙ্কল্প করে, <span class="br-p"><br><br></span>কিন্তু জিহ্বার উত্তর মাবুদ থেকে হয়।</div>
<div class="v" id="v2"><span class="vn">2</span> <span class="br-p"><br><br></span>মানুষের সমস্ত পথ নিজের দৃষ্টিতে বিশুদ্ধ; <span class="br-p"><br><br></span>কিন্তু মাবুদই রূহ্‌গুলো পরিমাপ করেন।</div>
<div class="v" id="v3"><span class="vn">3</span> <span class="br-p"><br><br></span>তোমার কাজের ভার মাবুদের উপর অর্পণ কর, <span class="br-p"><br><br></span>তাতে তোমার সমস্ত সঙ্কল্প সিদ্ধ হবে।</div>
<div class="v" id="v4"><span class="vn">4</span> <span class="br-p"><br><br></span>মাবুদ সকলই স্ব স্ব উদ্দেশ্যে করেছেন, <span class="br-p"><br><br></span>দুষ্টকেও দুর্দশা দিনের জন্য ঠিক করে রেখেছেন।</div>
<div class="v" id="v5"><span class="vn">5</span> <span class="br-p"><br><br></span>যে কেউ দিলে গর্বিত, সে মাবুদের ঘৃণাস্পদ, <span class="br-p"><br><br></span>নিশ্চিত হও যে, সে অদণ্ডিত থাকবে না।</div>
<div class="v" id="v6"><span class="vn">6</span> <span class="br-p"><br><br></span>দয়া ও বিশ্বস্ততায় অপরাধের কাফ্‌ফারা হয়, <span class="br-p"><br><br></span>আর মাবুদের ভয়ে মানুষ মন্দ থেকে সরে যায়।</div>
<div class="v" id="v7"><span class="vn">7</span> <span class="br-p"><br><br></span>মানুষের পথ যখন মাবুদের সন্তোষজনক হয়, <span class="br-p"><br><br></span>তখন তিনি তার দুশমনদের তার সঙ্গে শান্তিতে বাস করান।</div>
<div class="v" id="v8"><span class="vn">8</span> <span class="br-p"><br><br></span>ধার্মিকতার সঙ্গে অল্পও ভাল, <span class="br-p"><br><br></span>তবুও অন্যায়ের সঙ্গে প্রচুর আয় ভাল নয়।</div>
<div class="v" id="v9"><span class="vn">9</span> <span class="br-p"><br><br></span>মানুষের মন নিজের পথের বিষয় সঙ্কল্প করে; <span class="br-p"><br><br></span>কিন্তু মাবুদ তার পদক্ষেপ স্থির করেন।</div>
<div class="v" id="v10"><span class="vn">10</span> <span class="br-p"><br><br></span>বাদশাহ্‌র ওষ্ঠে অনুপ্রাণিত বিচারাজ্ঞা থাকে, <span class="br-p"><br><br></span>বিচারে তাঁর মুখ গুনাহ্‌ করবে না।</div>
<div class="v" id="v11"><span class="vn">11</span> <span class="br-p"><br><br></span>খাঁটি বাটখারা ও দাঁড়িপাল্লা মাবুদেরই; <span class="br-p"><br><br></span>থলের বাটখারাগুলো তাঁর কৃত বস্তু।</div>
<div class="v" id="v12"><span class="vn">12</span> <span class="br-p"><br><br></span>দুষ্ট আচরণ বাদশাহ্‌দের ঘৃণাস্পদ; <span class="br-p"><br><br></span>কারণ ধার্মিকতায় সিংহাসন স্থির থাকে।</div>
<div class="v" id="v13"><span class="vn">13</span> <span class="br-p"><br><br></span>সত্যবাদী ওষ্ঠাধর বাদশাহ্‌দের প্রিয়, <span class="br-p"><br><br></span>তাঁরা ন্যায়বাদীকে ভালবাসেন।</div>
<div class="v" id="v14"><span class="vn">14</span> <span class="br-p"><br><br></span>বাদশাহ্‌র ক্রোধ মৃত্যুর দূতদের মত; <span class="br-p"><br><br></span>কিন্তু জ্ঞানবান লোক তা শান্ত করে।</div>
<div class="v" id="v15"><span class="vn">15</span> <span class="br-p"><br><br></span>বাদশাহ্‌র মুখের আলোতে জীবন, <span class="br-p"><br><br></span>তাঁর অনুগ্রহ অন্তিম বর্ষার মেঘ।</div>
<div class="v" id="v16"><span class="vn">16</span> <span class="br-p"><br><br></span>সোনার চেয়ে প্রজ্ঞা লাভ কেমন উত্তম; <span class="br-p"><br><br></span>রূপার চেয়ে বিবেচনা লাভ করা কত পছন্দনীয়!</div>
<div class="v" id="v17"><span class="vn">17</span> <span class="br-p"><br><br></span>দুষ্কর্ম থেকে সরে যাওয়াই সরলদের রাজপথ; <span class="br-p"><br><br></span>যে তার নিজের পথ রক্ষা করে, সে প্রাণ বাঁচায়।</div>
<div class="v" id="v18"><span class="vn">18</span> <span class="br-p"><br><br></span>বিনাশের আগে অহঙ্কার, <span class="br-p"><br><br></span>পতনের আগে মনের গর্ব।</div>
<div class="v" id="v19"><span class="vn">19</span> <span class="br-p"><br><br></span>বরং দীনহীনদের সঙ্গে নম্রাত্মা হওয়া ভাল, <span class="br-p"><br><br></span>তবু অহঙ্কারীদের সঙ্গে লুট ভাগ করা ভাল নয়।</div>
<div class="v" id="v20"><span class="vn">20</span> <span class="br-p"><br><br></span>যে কালামে মন দেয়, সে মঙ্গল পায়; <span class="br-p"><br><br></span>এবং যে মাবুদের উপর নির্ভর করে, সে সুখী।</div>
<div class="v" id="v21"><span class="vn">21</span> <span class="br-p"><br><br></span>বিজ্ঞচিত্ত বুদ্ধিমান বলে আখ্যাত হয়; <span class="br-p"><br><br></span>এবং ওষ্ঠের মাধুরী পাণ্ডিত্যের বৃদ্ধি করে।</div>
<div class="v" id="v22"><span class="vn">22</span> <span class="br-p"><br><br></span>বিবেচনা বিবেচকের পক্ষে জীবনের ফোয়ারা; <span class="br-p"><br><br></span>কিন্তু অজ্ঞানতা জ্ঞানহীনের শাস্তি।</div>
<div class="v" id="v23"><span class="vn">23</span> <span class="br-p"><br><br></span>জ্ঞানবানের হৃদয় তার মুখকে বুদ্ধি দেয়, <span class="br-p"><br><br></span>তার ওষ্ঠে পাণ্ডিত্য যোগায়।</div>
<div class="v" id="v24"><span class="vn">24</span> <span class="br-p"><br><br></span>মনোহর কালাম মৌচাকের মত; <span class="br-p"><br><br></span>তা প্রাণের পক্ষে মধুর, দেহের পক্ষে স্বাস্থ্যকর।</div>
<div class="v" id="v25"><span class="vn">25</span> <span class="br-p"><br><br></span>একটি পথ আছে, যা মানুষের দৃষ্টিতে সঠিক মনে হয়, <span class="br-p"><br><br></span>কিন্তু তার পরিণাম মৃত্যুর পথ।</div>
<div class="v" id="v26"><span class="vn">26</span> <span class="br-p"><br><br></span>শ্রমিকের ক্ষুধাই তাকে পরিশ্রম করায়; <span class="br-p"><br><br></span>বস্তুত তার মুখ তাকে পীড়াপীড়ি করে।</div>
<div class="v" id="v27"><span class="vn">27</span> <span class="br-p"><br><br></span>পাষণ্ড খনন করে অনিষ্ট তোলে, <span class="br-p"><br><br></span>তার ওষ্ঠে যেন জ্বলন্ত অঙ্গার থাকে।</div>
<div class="v" id="v28"><span class="vn">28</span> <span class="br-p"><br><br></span>কুটিল ব্যক্তি ঝগড়া ছড়িয়ে দেয়, <span class="br-p"><br><br></span>অপবাদকারী মিত্রভেদ জন্মায়।</div>
<div class="v" id="v29"><span class="vn">29</span> <span class="br-p"><br><br></span>জুলুমবাজ প্রতিবেশীকে লোভ দেখায়, <span class="br-p"><br><br></span>এবং তাকে মন্দ পথে নিয়ে যায়।</div>
<div class="v" id="v30"><span class="vn">30</span> <span class="br-p"><br><br></span>যে চোখ বন্ধ করে, <span class="br-p"><br><br></span>সে কুটিল বিষয়ের সঙ্কল্প করার জন্যই করে, <span class="br-p"><br><br></span>যে ঠোট বাঁকা করে, সে দুষ্কর্ম সিদ্ধ করে।</div>
<div class="v" id="v31"><span class="vn">31</span> <span class="br-p"><br><br></span>পাকা চুল শোভার মুকুট; <span class="br-p"><br><br></span>তা ধার্মিকতার পথে পাওয়া যায়।</div>
<div class="v" id="v32"><span class="vn">32</span> <span class="br-p"><br><br></span>যে ক্রোধে ধীর, সে বীর হতেও উত্তম, <span class="br-p"><br><br></span>নিজের রূহের শাসনকারী নগর-জয়কারী থেকেও শ্রেষ্ঠ।</div>
<div class="v" id="v33"><span class="vn">33</span> <span class="br-p"><br><br></span>লোকে গুলিবাঁট করে, <span class="br-p"><br><br></span>কিন্তু তার সমস্ত নিষ্পত্তি মাবুদ থেকে হয়।</div>
</div>
<!-- PARSED ABOVE; EDITING MAY BREAK PARSER -->
</body></html>