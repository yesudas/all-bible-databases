<html><head>
<meta http-equiv="Content-Type" content="text/html;charset=utf-8" />
<title>Prov 4 &ndash; মেসাল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>মেসাল</b> &ndash; <a href="Prov_1.html">1</a> <a href="Prov_2.html">2</a> <a href="Prov_3.html">3</a> <b>4</b> <a href="Prov_5.html">5</a> <a href="Prov_6.html">6</a> ... <a href="Prov_31.html">31</a> </div><hr>
<h1>Prov 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রজ্ঞাবানদের পথ</h2><span class="vn">1</span> <span class="br-p"><br><br></span>বৎসরা, পিতার উপদেশ শোন, <span class="br-p"><br><br></span>সুবিবেচনা বুঝবার জন্য মনোযোগ দাও।</div>
<div class="v" id="v2"><span class="vn">2</span> <span class="br-p"><br><br></span>কেননা আমি তোমাদেরকে আদেশমালা দেব; <span class="br-p"><br><br></span>তোমরা আমার ব্যবস্থা ত্যাগ করো না।</div>
<div class="v" id="v3"><span class="vn">3</span> <span class="br-p"><br><br></span>কারণ আমিও নিজের পিতার সন্তান ছিলাম, <span class="br-p"><br><br></span>মাতার দৃষ্টিতে কোমল ও অদ্বিতীয় ছিলাম।</div>
<div class="v" id="v4"><span class="vn">4</span> <span class="br-p"><br><br></span>পিতা আমাকে শিক্ষা দিতেন, বলতেন, <span class="br-p"><br><br></span>তোমার অন্তর আমার কথা ধরে রাখুক; <span class="br-p"><br><br></span>আমার সমস্ত হুকুম পালন কর, জীবন পাবে;</div>
<div class="v" id="v5"><span class="vn">5</span> <span class="br-p"><br><br></span>প্রজ্ঞা অর্জন কর, সুবিবেচনা আয়ত্ব কর, ভুলে যেও না; <span class="br-p"><br><br></span>আমার মুখের কথা থেকে বিমুখ হয়ো না।</div>
<div class="v" id="v6"><span class="vn">6</span> <span class="br-p"><br><br></span>প্রজ্ঞাকে ছেড়ো না, সে তোমাকে রক্ষা করবে; <span class="br-p"><br><br></span>তাকে মহব্বত কর, সে তোমাকে সংরক্ষণ করবে।</div>
<div class="v" id="v7"><span class="vn">7</span> <span class="br-p"><br><br></span>প্রজ্ঞাই প্রধান বিষয়, তুমি প্রজ্ঞা অর্জন কর; <span class="br-p"><br><br></span>সমস্ত অর্জন দিয়ে সুবিবেচনা আয়ত্ব কর।</div>
<div class="v" id="v8"><span class="vn">8</span> <span class="br-p"><br><br></span>তাকে শিরোধার্য কর, সে তোমাকে উন্নত করবে, <span class="br-p"><br><br></span>যখন তাকে আলিঙ্গন কর, সে তোমাকে মান্য করবে।</div>
<div class="v" id="v9"><span class="vn">9</span> <span class="br-p"><br><br></span>সে তোমার মাথায় লাবণ্যভূষণ দেবে, <span class="br-p"><br><br></span>সে তোমাকে শোভার মুকুট প্রদান করবে।</div>
<div class="v" id="v10"><span class="vn">10</span> <span class="br-p"><br><br></span>বৎস, শোন, আমার কথা গ্রহণ কর, <span class="br-p"><br><br></span>তাতে তোমার জীবনের আয়ু দীর্ঘ হবে।</div>
<div class="v" id="v11"><span class="vn">11</span> <span class="br-p"><br><br></span>আমি তোমাকে প্রজ্ঞার পথ দেখিয়েছি, <span class="br-p"><br><br></span>তোমাকে সরলতার পথে চালিয়েছি।</div>
<div class="v" id="v12"><span class="vn">12</span> <span class="br-p"><br><br></span>তোমার গমনকালে পাদসঞ্চার বাধাগ্রস্ত হবে না, <span class="br-p"><br><br></span>ধাবনকালে তোমার হোঁচট লাগবে না।</div>
<div class="v" id="v13"><span class="vn">13</span> <span class="br-p"><br><br></span>উপদেশ ধরে রেখো, ছেড়ে দিও না, <span class="br-p"><br><br></span>তা রক্ষা কর, কেননা তা তোমার জীবন।</div>
<div class="v" id="v14"><span class="vn">14</span> <span class="br-p"><br><br></span>দুর্জনদের পথে প্রবেশ করো না, <span class="br-p"><br><br></span>দুর্বৃত্তদের পথে চলো না,</div>
<div class="v" id="v15"><span class="vn">15</span> <span class="br-p"><br><br></span>তা পরিত্যাগ কর, তার কাছ দিয়ে যেও না; <span class="br-p"><br><br></span>তা থেকে বিমুখ হয়ে অগ্রসর হও।</div>
<div class="v" id="v16"><span class="vn">16</span> <span class="br-p"><br><br></span>কেননা দুষ্কর্ম না করলে তাদের নিদ্রা হয় না, <span class="br-p"><br><br></span>কারো হোঁচট না লাগালে তাদের নিদ্রা দূরে যায়।</div>
<div class="v" id="v17"><span class="vn">17</span> <span class="br-p"><br><br></span>কারণ তারা নাফরমানীর অন্ন ভোজন করে, <span class="br-p"><br><br></span>তারা উপদ্রবের আঙ্গুর-রস পান করে।</div>
<div class="v" id="v18"><span class="vn">18</span> <span class="br-p"><br><br></span>কিন্তু ধার্মিকদের পথ প্রভাতীয় আলোর মত, <span class="br-p"><br><br></span>যা মধ্যাহ্ন পর্যন্ত উত্তরোত্তর দেদীপ্যমান হয়।</div>
<div class="v" id="v19"><span class="vn">19</span> <span class="br-p"><br><br></span>দুষ্টদের পথ অন্ধকারের মত; <span class="br-p"><br><br></span>তারা কিসে হোঁচট খাবে, জানে না।</div>
<div class="v" id="v20"><span class="vn">20</span> <span class="br-p"><br><br></span>বৎস, আমার কথায় মনযোগ দাও, <span class="br-p"><br><br></span>আমার কথায় কান দাও।</div>
<div class="v" id="v21"><span class="vn">21</span> <span class="br-p"><br><br></span>তা তোমার দৃষ্টির বহির্ভূত না হোক, <span class="br-p"><br><br></span>তোমার হৃদয়মধ্যে তা রাখ।</div>
<div class="v" id="v22"><span class="vn">22</span> <span class="br-p"><br><br></span>কেননা যারা তা পায়, তাদের পক্ষে তা জীবন, <span class="br-p"><br><br></span>তা তাদের সর্বাঙ্গের স্বাস্থ্যস্বরূপ।</div>
<div class="v" id="v23"><span class="vn">23</span> <span class="br-p"><br><br></span>সমস্ত রক্ষণীয়ের চেয়ে তোমার অন্তর রক্ষা কর, <span class="br-p"><br><br></span>কেননা তা থেকে জীবন প্রবাহিত হয়।</div>
<div class="v" id="v24"><span class="vn">24</span> <span class="br-p"><br><br></span>মুখের কুটিলতা নিজের কাছ থেকে দূর কর, <span class="br-p"><br><br></span>ওষ্ঠাধরের বক্রতা নিজের কাছ থেকে সরিয়ে দাও।</div>
<div class="v" id="v25"><span class="vn">25</span> <span class="br-p"><br><br></span>তোমার চোখ সরল দৃষ্টি করুক, <span class="br-p"><br><br></span>তোমার চোখের পাতা সোজাভাবে সম্মুখে দেখুক।</div>
<div class="v" id="v26"><span class="vn">26</span> <span class="br-p"><br><br></span>তোমার চলার পথ সমান কর, <span class="br-p"><br><br></span>তোমার সমস্ত পথ সুদৃঢ় হোক।</div>
<div class="v" id="v27"><span class="vn">27</span> <span class="br-p"><br><br></span>ডানে বা বামে ফিরবে না, <span class="br-p"><br><br></span>মন্দ থেকে চরণ নিবৃত্ত কর।</div>
</div>
<!-- PARSED ABOVE; EDITING MAY BREAK PARSER -->
</body></html>