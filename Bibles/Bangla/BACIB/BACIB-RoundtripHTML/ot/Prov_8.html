<html><head>
<meta http-equiv="Content-Type" content="text/html;charset=utf-8" />
<title>Prov 8 &ndash; মেসাল &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 8);">
<div id="navbar"><a href="../index.html">কিতাবুল মোকাদ্দস</a> &ndash; <b>মেসাল</b> &ndash; <a href="Prov_1.html">1</a> ... <a href="Prov_6.html">6</a> <a href="Prov_7.html">7</a> <b>8</b> <a href="Prov_9.html">9</a> <a href="Prov_10.html">10</a> ... <a href="Prov_31.html">31</a> </div><hr>
<h1>Prov 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রজ্ঞার বর্ণনা ও দাওয়াত</h2><span class="vn">1</span> <span class="br-p"><br><br></span>প্রজ্ঞা কি ডাকে না? <span class="br-p"><br><br></span>বুদ্ধি কি উচ্চৈঃস্বর করে না?</div>
<div class="v" id="v2"><span class="vn">2</span> <span class="br-p"><br><br></span>সে পথের পাশে অবস্থিত উঁচু স্থানের চূড়ায়, <span class="br-p"><br><br></span>পথগুলোর সংযোগস্থানে দাঁড়ায়;</div>
<div class="v" id="v3"><span class="vn">3</span> <span class="br-p"><br><br></span>সে তোরণদ্বার-সমীপে, নগরের অগ্রভাগে, <span class="br-p"><br><br></span>দ্বারের প্রবেশ-স্থানে থেকে উচ্চৈঃস্বরে বলে,</div>
<div class="v" id="v4"><span class="vn">4</span> <span class="br-p"><br><br></span>হে মানবগণ, আমি তোমাদের ডাকি, <span class="br-p"><br><br></span>বনি-আদমদের নিকটেই আমার বাণী।</div>
<div class="v" id="v5"><span class="vn">5</span> <span class="br-p"><br><br></span>হে অবোধেরা, চতুরতা শিক্ষা কর; <span class="br-p"><br><br></span>হে হীনবুদ্ধিরা, সুবুদ্ধি সম্পন্ন হও।</div>
<div class="v" id="v6"><span class="vn">6</span> <span class="br-p"><br><br></span>শোন, কেননা আমি উৎকৃষ্ট কথা বলবো, <span class="br-p"><br><br></span>আমার মুখের কথা ন্যায়-সঙ্গত।</div>
<div class="v" id="v7"><span class="vn">7</span> <span class="br-p"><br><br></span>আমার মুখ সত্যি বলবে, <span class="br-p"><br><br></span>নাফরমানী আমার ওষ্ঠের ঘৃণাস্পদ।</div>
<div class="v" id="v8"><span class="vn">8</span> <span class="br-p"><br><br></span>আমার মুখের সমস্ত কালাম ধর্মময়; <span class="br-p"><br><br></span>তার মধ্যে বক্রতা বা কুটিলতা কিছুই নেই।</div>
<div class="v" id="v9"><span class="vn">9</span> <span class="br-p"><br><br></span>বুদ্ধিমানের কাছে সেসব স্পষ্ট, <span class="br-p"><br><br></span>জ্ঞানীদের কাছে সেসব সরল।</div>
<div class="v" id="v10"><span class="vn">10</span> <span class="br-p"><br><br></span>আমার শাসনই গ্রহণ কর, রূপা নয়, <span class="br-p"><br><br></span>উৎকৃষ্ট সোনার চেয়ে জ্ঞান ভাল করতে আগ্রহী হও।</div>
<div class="v" id="v11"><span class="vn">11</span> <span class="br-p"><br><br></span>কেননা প্রজ্ঞা মুক্তা হতেও উত্তম, <span class="br-p"><br><br></span>কোন অভীষ্ট বস্তু তার সমান নয়।</div>
<div class="v" id="v12"><span class="vn">12</span> <span class="br-p"><br><br></span>আমি প্রজ্ঞা, চতুরতার সঙ্গে বাস করি, <span class="br-p"><br><br></span>পরিণামদর্শিতার তত্ত্ব জানি।</div>
<div class="v" id="v13"><span class="vn">13</span> <span class="br-p"><br><br></span>মাবুদের ভয় নাফরমানীর প্রতি ঘৃণা; <span class="br-p"><br><br></span>অহঙ্কার, দাম্ভিকতা ও কুপথ, <span class="br-p"><br><br></span>এবং কুটিল মুখও আমি ঘৃণা করি।</div>
<div class="v" id="v14"><span class="vn">14</span> <span class="br-p"><br><br></span>পরামর্শ ও বুদ্ধিকৌশল আমার, <span class="br-p"><br><br></span>আমিই সুবিবেচনা, পরাক্রম আমার।</div>
<div class="v" id="v15"><span class="vn">15</span> <span class="br-p"><br><br></span>আমা দ্বারা বাদশাহ্‌রা রাজত্ব করেন, <span class="br-p"><br><br></span>মন্ত্রীরা ধর্মব্যবস্থা স্থাপন করেন।</div>
<div class="v" id="v16"><span class="vn">16</span> <span class="br-p"><br><br></span>আমা দ্বারা শাসনকর্তারা শাসন করেন, <span class="br-p"><br><br></span>অধিপতিরা, দুনিয়ার সমস্ত বিচারকর্তারা শাসন করেন।</div>
<div class="v" id="v17"><span class="vn">17</span> <span class="br-p"><br><br></span>যারা আমাকে মহব্বত করে, আমিও তাদেরকে মহব্বত করি, <span class="br-p"><br><br></span>যারা সযত্নে আমার খোঁজ করে, তারা আমাকে পায়।</div>
<div class="v" id="v18"><span class="vn">18</span> <span class="br-p"><br><br></span>আমার কাছে রয়েছে ঐশ্বর্য ও সম্মান, <span class="br-p"><br><br></span>অক্ষয় সম্পত্তি ও উন্নতি।</div>
<div class="v" id="v19"><span class="vn">19</span> <span class="br-p"><br><br></span>সোনা ও খাঁটি সোনার চেয়েও আমার ফল উত্তম, <span class="br-p"><br><br></span>উৎকৃষ্ট রূপার চেয়েও আমার উপহার উত্তম।</div>
<div class="v" id="v20"><span class="vn">20</span> <span class="br-p"><br><br></span>আমি ধার্মিকতার পথে গমন করি, <span class="br-p"><br><br></span>বিচারের পথের মধ্য দিয়ে গমন করি,</div>
<div class="v" id="v21"><span class="vn">21</span> <span class="br-p"><br><br></span>যেন, যারা আমাকে মহব্বত করে, <span class="br-p"><br><br></span>তাদেরকে সম্পদ দান করি, <span class="br-p"><br><br></span>তাদের ভাণ্ডারগুলো পরিপূর্ণ করি।</div>
<div class="v" id="v22"><span class="vn">22</span> <span class="br-p"><br><br></span>মাবুদ নিজের পথের আরম্ভে আমাকে পেয়েছিলেন, <span class="br-p"><br><br></span>তাঁর কাজগুলোর আগে, পূর্বাবধি।</div>
<div class="v" id="v23"><span class="vn">23</span> <span class="br-p"><br><br></span>আমি স্থাপিত হয়েছি অনাদি কাল থেকে, <span class="br-p"><br><br></span>আদি থেকে, দুনিয়ার সৃষ্টির আগে থেকে।</div>
<div class="v" id="v24"><span class="vn">24</span> <span class="br-p"><br><br></span>জলধি যখন হয় নি, তখন আমি জন্মেছিলাম, <span class="br-p"><br><br></span>যখন পানিতে পূর্ণ সমস্ত ফোয়ারা সৃষ্টি হয় নি।</div>
<div class="v" id="v25"><span class="vn">25</span> <span class="br-p"><br><br></span>পর্বতগুলো স্থাপিত হবার আগে, <span class="br-p"><br><br></span>উপপর্বতগুলোর আগে আমি জন্মেছিলাম;</div>
<div class="v" id="v26"><span class="vn">26</span> <span class="br-p"><br><br></span>তখন তিনি দুনিয়া ও এর ভূমি নির্মাণ করেন নি, <span class="br-p"><br><br></span>দুনিয়ার ধূলির প্রথম অণুও গড়েন নি।</div>
<div class="v" id="v27"><span class="vn">27</span> <span class="br-p"><br><br></span>যখন তিনি আসমান প্রস্তুত করেন, <span class="br-p"><br><br></span>তখন আমি সেখানে ছিলাম; <span class="br-p"><br><br></span>যখন তিনি জলধিপৃষ্ঠের চক্রাকার সীমা নির্ধারণ করলেন,</div>
<div class="v" id="v28"><span class="vn">28</span> <span class="br-p"><br><br></span>যখন তিনি ঊর্ধ্বস্থ আসমান দৃঢ়ভাবে নির্মাণ করলেন, <span class="br-p"><br><br></span>যখন জলধির প্রবাহগুলো প্রবল হল,</div>
<div class="v" id="v29"><span class="vn">29</span> <span class="br-p"><br><br></span>যখন তিনি সমুদ্রের সীমা স্থির করলেন, <span class="br-p"><br><br></span>যেন পানি তাঁর হুকুম লঙ্ঘন না করে, <span class="br-p"><br><br></span>যখন তিনি দুনিয়ার মূল নির্ধারণ করলেন;</div>
<div class="v" id="v30"><span class="vn">30</span> <span class="br-p"><br><br></span>তৎকালে আমি তাঁর কাছে কার্যকারী ছিলাম; <span class="br-p"><br><br></span>আমি প্রতিদিন আনন্দময় ছিলাম, <span class="br-p"><br><br></span>তাঁর সম্মুখে নিত্য আহ্লাদ করতাম;</div>
<div class="v" id="v31"><span class="vn">31</span> <span class="br-p"><br><br></span>আমি তাঁর দুনিয়াতে আহ্লাদ করতাম, <span class="br-p"><br><br></span>বনি-আদমগণে আমার আনন্দ হত।</div>
<div class="v" id="v32"><span class="vn">32</span> <span class="br-p"><br><br></span>অতএব বৎসরা, এখন আমার কথা শোন; <span class="br-p"><br><br></span>কেননা তারা সুখী, যারা আমার পথে চলে।</div>
<div class="v" id="v33"><span class="vn">33</span> <span class="br-p"><br><br></span>তোমরা শাসন মান্য কর, জ্ঞানবান হও; <span class="br-p"><br><br></span>তা অগ্রাহ্য করো না।</div>
<div class="v" id="v34"><span class="vn">34</span> <span class="br-p"><br><br></span>সুখী সেই ব্যক্তি, যে আমার কথা শুনে, <span class="br-p"><br><br></span>যে প্রতিদিন আমার দ্বারে জাগ্রত থাকে, <span class="br-p"><br><br></span>আমার দ্বারের চৌকাঠে থেকে অপেক্ষা করে।</div>
<div class="v" id="v35"><span class="vn">35</span> <span class="br-p"><br><br></span>কেননা যে আমাকে পায়, সে জীবন পায়, <span class="br-p"><br><br></span>এবং মাবুদের রহমত ভোগ করে।</div>
<div class="v" id="v36"><span class="vn">36</span> <span class="br-p"><br><br></span>কিন্তু যে আমার বিরুদ্ধে গুনাহ্‌ করে, <span class="br-p"><br><br></span>সে তার প্রাণের অনিষ্ট করে; <span class="br-p"><br><br></span>যেসব লোক আমাকে ঘৃণা করে, <span class="br-p"><br><br></span>তারা মৃত্যুকে ভালবাসে।</div>
</div>
<!-- PARSED ABOVE; EDITING MAY BREAK PARSER -->
</body></html>