<html><head>
<meta http-equiv="Content-Type" content="text/html;charset=utf-8" />
<title>Ps 103 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 103);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_101.html">101</a> <a href="Ps_102.html">102</a> <b>103</b> <a href="Ps_104.html">104</a> <a href="Ps_105.html">105</a> ... <a href="Ps_150.html">150</a> </div><hr>
<h1>Ps 103</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>হযরত দাউদের। <span class="br-p"><br><br></span>হে আমার প্রাণ, মাবুদের শুকরিয়া আদায় কর; <span class="br-p"><br><br></span>হে আমার অন্তরস্থ সকল, তাঁর পবিত্র নামের শুকরিয়া আদায় কর।</div>
<div class="v" id="v2"><span class="vn">2</span> <span class="br-p"><br><br></span>হে আমার প্রাণ, মাবুদের শুকরিয়া আদায় কর, <span class="br-p"><br><br></span>তাঁর সকল উপকার ভুলে যেও না।</div>
<div class="v" id="v3"><span class="vn">3</span> <span class="br-p"><br><br></span>তিনি তোমার সমস্ত অধর্ম মাফ করেন, <span class="br-p"><br><br></span>তোমার সমস্ত রোগের প্রতিকার করেন।</div>
<div class="v" id="v4"><span class="vn">4</span> <span class="br-p"><br><br></span>তিনি কূপ থেকে তোমার জীবন মুক্ত করেন, <span class="br-p"><br><br></span>অটল মহব্বত ও করুণার মুকুটে তোমাকে ভূষিত করেন।</div>
<div class="v" id="v5"><span class="vn">5</span> <span class="br-p"><br><br></span>তিনি উত্তম দ্রব্যে তোমার মুখ তৃপ্ত করেন, <span class="br-p"><br><br></span>ঈগল পাখির মত তোমার নতুন যৌবন হয়।</div>
<div class="v" id="v6"><span class="vn">6</span> <span class="br-p"><br><br></span>মাবুদ ধর্মকার্য সাধন করেন, <span class="br-p"><br><br></span>নির্যাতিত লোকদের পক্ষে বিচার নিষ্পত্তি করেন।</div>
<div class="v" id="v7"><span class="vn">7</span> <span class="br-p"><br><br></span>তিনি জানালেন মূসাকে তাঁর পথ, <span class="br-p"><br><br></span>বনি-ইসরাইলকে তাঁর কর্মগুলো।</div>
<div class="v" id="v8"><span class="vn">8</span> <span class="br-p"><br><br></span>মাবুদ স্নেহশীল ও কৃপাময়, <span class="br-p"><br><br></span>ক্রোধে ধীর ও অটল মহব্বতে মহান।</div>
<div class="v" id="v9"><span class="vn">9</span> <span class="br-p"><br><br></span>তিনি নিত্য অনুযোগ করবেন না, <span class="br-p"><br><br></span>চিরকাল ক্রোধ রাখবেন না।</div>
<div class="v" id="v10"><span class="vn">10</span> <span class="br-p"><br><br></span>তিনি আমাদের প্রতি আমাদের গুনাহ্‌ অনুযায়ী ব্যবহার করেন নি, <span class="br-p"><br><br></span>আমাদের অধর্মানুযায়ী প্রতিফল আমাদের দেন নি।</div>
<div class="v" id="v11"><span class="vn">11</span> <span class="br-p"><br><br></span>কারণ দুনিয়ার উপরে আসমান যত উঁচু, <span class="br-p"><br><br></span>যারা তাঁকে ভক্তিপূর্ণ ভয় করে, <span class="br-p"><br><br></span>তাদের উপরে তাঁর অটল মহব্বত তত মহৎ।</div>
<div class="v" id="v12"><span class="vn">12</span> <span class="br-p"><br><br></span>পশ্চিম দিক থেকে পূর্ব দিক যেমন দূরবর্তী, <span class="br-p"><br><br></span>তিনি আমাদের থেকে আমাদের অপরাধগুলো তেমনি দূরবর্তী করেছেন।</div>
<div class="v" id="v13"><span class="vn">13</span> <span class="br-p"><br><br></span>পিতা সন্তানদের প্রতি যেমন করুণা করেন, <span class="br-p"><br><br></span>যারা মাবুদকে ভয় করে, তাদের প্রতি তিনি তেমনি করুণা করেন।</div>
<div class="v" id="v14"><span class="vn">14</span> <span class="br-p"><br><br></span>কারণ তিনিই আমাদের গঠন জানেন; <span class="br-p"><br><br></span>আমরা যে ধূলিমাত্র, তা তাঁর স্মরণে আছে।</div>
<div class="v" id="v15"><span class="vn">15</span> <span class="br-p"><br><br></span>মানুষের আয়ু ঘাসের আয়ুর মতই; <span class="br-p"><br><br></span>যেমন মাঠের ফুল, তেমনি সে প্রফুল্ল হয়।</div>
<div class="v" id="v16"><span class="vn">16</span> <span class="br-p"><br><br></span>তার উপর দিয়ে বায়ু প্রবাহিত হলেই তার অস্তিত্ব থাকে না, <span class="br-p"><br><br></span>তার স্থানও তাকে আর চিনবে না।</div>
<div class="v" id="v17"><span class="vn">17</span> <span class="br-p"><br><br></span>কিন্তু মাবুদের অটল মহব্বত, <span class="br-p"><br><br></span>যারা তাঁকে ভক্তিপূর্ণ ভয় করে, <span class="br-p"><br><br></span>তাদের উপরে অনাদিকাল থেকে অনন্তকাল পর্যন্ত থাকে; <span class="br-p"><br><br></span>এবং তাঁর ধর্মশীলতা পুত্র পৌত্রদের প্রতি বর্ষিত হয়,</div>
<div class="v" id="v18"><span class="vn">18</span> <span class="br-p"><br><br></span>তাদের প্রতি, যারা তাঁর নিয়ম রক্ষা করে, <span class="br-p"><br><br></span>ও তাঁর সমস্ত বিধি পালনার্থে স্মরণ করে।</div>
<div class="v" id="v19"><span class="vn">19</span> <span class="br-p"><br><br></span>মাবুদ বেহেশতে তাঁর সিংহাসন স্থাপন করেছেন, <span class="br-p"><br><br></span>তাঁর রাজ্য কর্তৃত্ব করে সমস্ত কিছুর উপরে।</div>
<div class="v" id="v20"><span class="vn">20</span> <span class="br-p"><br><br></span>মাবুদের ফেরেশতারা! তাঁর শুকরিয়া আদায় কর, <span class="br-p"><br><br></span>তোমরা শক্তিতে বীরতুল্য, তাঁর বাক্য-সাধক, <span class="br-p"><br><br></span>তাঁর কালামের স্বর শ্রবণে নিবিষ্ট।</div>
<div class="v" id="v21"><span class="vn">21</span> <span class="br-p"><br><br></span>মাবুদের সমস্ত বাহিনী! তাঁর শুকরিয়া আদায় কর, <span class="br-p"><br><br></span>তোমরা তাঁর পরিচারক, তাঁর ইচ্ছা পালনকারী।</div>
<div class="v" id="v22"><span class="vn">22</span> <span class="br-p"><br><br></span>মাবুদের সমস্ত নির্মিত বস্তু! তাঁর শুকরিয়া আদায় কর, <span class="br-p"><br><br></span>তাঁর অধিকারের সমস্ত স্থানে। <span class="br-p"><br><br></span>হে আমার প্রাণ, মাবুদের শুকরিয়া আদায় কর।</div>
</div>
<!-- PARSED ABOVE; EDITING MAY BREAK PARSER -->
</body></html>