<html><head>
<meta http-equiv="Content-Type" content="text/html;charset=utf-8" />
<title>Ps 104 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 104);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_102.html">102</a> <a href="Ps_103.html">103</a> <b>104</b> <a href="Ps_105.html">105</a> <a href="Ps_106.html">106</a> ... <a href="Ps_150.html">150</a> </div><hr>
<h1>Ps 104</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>হে আমার প্রাণ, মাবুদের শুকরিয়া আদায় কর। <span class="br-p"><br><br></span>হে মাবুদ, আমার আল্লাহ্‌, তুমি অতি মহান; <span class="br-p"><br><br></span>তুমি গৌরব ও মহিমা পরিহিত।</div>
<div class="v" id="v2"><span class="vn">2</span> <span class="br-p"><br><br></span>তুমি কাপড়ের মত আলো পরিধান করেছ, <span class="br-p"><br><br></span>আসমানকে চন্দ্রাতপের মত বিস্তার করেছ।</div>
<div class="v" id="v3"><span class="vn">3</span> <span class="br-p"><br><br></span>তিনি পানির উপর তাঁর উপরিস্থ কক্ষের কড়িকাঠ স্থাপন করেছেন, <span class="br-p"><br><br></span>তিনি মেঘকে তাঁর রথ করে থাকেন, <span class="br-p"><br><br></span>বায়ুর পাখার উপরে গমনাগমন করেন।</div>
<div class="v" id="v4"><span class="vn">4</span> <span class="br-p"><br><br></span>তিনি বায়ুগুলোকে তাঁর দূত, <span class="br-p"><br><br></span>আগুনের শিখাকে তাঁর পরিচারক করেন।</div>
<div class="v" id="v5"><span class="vn">5</span> <span class="br-p"><br><br></span>তিনি দুনিয়াকে তার ভিত্তিমূলের উপরে স্থাপন করেছেন; <span class="br-p"><br><br></span>তা অনন্তকালেও বিচলিত হবে না।</div>
<div class="v" id="v6"><span class="vn">6</span> <span class="br-p"><br><br></span>তুমি দুনিয়াকে কাপড়ের মত করে সাগরের পানি দিয়ে আচ্ছাদন করেছিলে; <span class="br-p"><br><br></span>পর্বতমালার উপরে পানি দাঁড়িয়েছিল।</div>
<div class="v" id="v7"><span class="vn">7</span> <span class="br-p"><br><br></span>তোমার ভর্ৎসনায় সেই পানি পালিয়ে গেল, <span class="br-p"><br><br></span>তোমার বজ্রনাদে তা বেগে প্রস্থান করলো।</div>
<div class="v" id="v8"><span class="vn">8</span> <span class="br-p"><br><br></span>পর্বতমালা উঁচু হল, উপত্যকা নিম্ন হল, <span class="br-p"><br><br></span>তুমি পানির জন্য যে স্থান প্রস্তুত করেছিলে, পানি সেখানে গেল।</div>
<div class="v" id="v9"><span class="vn">9</span> <span class="br-p"><br><br></span>তুমি সীমা স্থাপন করেছ, যেন পানি তা অতিক্রম না করে, <span class="br-p"><br><br></span>যেন ফিরে দুনিয়াকে আচ্ছন্ন না করে।</div>
<div class="v" id="v10"><span class="vn">10</span> <span class="br-p"><br><br></span>তিনি উপত্যকায় ফোয়ারার প্রবাহ প্রেরণ করে থাকেন; <span class="br-p"><br><br></span>সেগুলো পর্বতমালার মধ্যে প্রবাহিত হয়।</div>
<div class="v" id="v11"><span class="vn">11</span> <span class="br-p"><br><br></span>সেগুলো মাঠের সমস্ত পশুকে পানি দেয়; <span class="br-p"><br><br></span>বনগর্দভেরা তৃষ্ণা নিবারণ করে।</div>
<div class="v" id="v12"><span class="vn">12</span> <span class="br-p"><br><br></span>সেই সবের তীরে আসমানের পাখিরা বাসা করে, <span class="br-p"><br><br></span>ডালের মধ্য থেকে গান গায়।</div>
<div class="v" id="v13"><span class="vn">13</span> <span class="br-p"><br><br></span>তিনি উপরের কক্ষ থেকে পর্বতে পানি সেচন করেন; <span class="br-p"><br><br></span>তোমার কাজের ফলে দুনিয়া পরিতৃপ্ত হয়।</div>
<div class="v" id="v14"><span class="vn">14</span> <span class="br-p"><br><br></span>তিনি পশু পালের জন্য ঘাস অঙ্কুরিত করেন; <span class="br-p"><br><br></span>মানুষের সেবার জন্য ওষধি অঙ্কুরিত করেন; <span class="br-p"><br><br></span>এভাবে ভূমি থেকে খাদ্য উৎপন্ন করেন,</div>
<div class="v" id="v15"><span class="vn">15</span> <span class="br-p"><br><br></span>আর মানুষের অন্তরের আনন্দদায়ক আঙ্গুর-রস, <span class="br-p"><br><br></span>মুখের প্রফুল্লতা-জনক তেল, <span class="br-p"><br><br></span>ও মানুষের অন্তরের বল-সাধক খাদ্য উৎপন্ন করেন।</div>
<div class="v" id="v16"><span class="vn">16</span> <span class="br-p"><br><br></span>পরিতৃপ্ত হয়েছে মাবুদের গাছগুলো, <span class="br-p"><br><br></span>লেবাননের সেই এরস গাছগুলো, যা তিনি রোপণ করেছেন।</div>
<div class="v" id="v17"><span class="vn">17</span> <span class="br-p"><br><br></span>তার মধ্যে ছোট পাখিরা বাসা করে; <span class="br-p"><br><br></span>দেবদারু গাছ হাড়গিলার বাসস্থান।</div>
<div class="v" id="v18"><span class="vn">18</span> <span class="br-p"><br><br></span>উঁচু পর্বত সব বন্য ছাগলের আবাস, <span class="br-p"><br><br></span>সমস্ত শৈল শাফন পশুর আশ্রয়।</div>
<div class="v" id="v19"><span class="vn">19</span> <span class="br-p"><br><br></span>তিনি ঋতুর জন্য চন্দ্র নির্মাণ করেছেন, <span class="br-p"><br><br></span>সূর্য তার অস্তগমনের সময় জানে।</div>
<div class="v" id="v20"><span class="vn">20</span> <span class="br-p"><br><br></span>তুমি অন্ধকার করলে রাত হয়, <span class="br-p"><br><br></span>তখন সমস্ত বন্যপশু ঘুরে বেড়ায়,</div>
<div class="v" id="v21"><span class="vn">21</span> <span class="br-p"><br><br></span>যুবসিংহরা শিকারের চেষ্টায় গর্জন করে, <span class="br-p"><br><br></span>আল্লাহ্‌র কাছে তাদের খাদ্য খোঁজ করে।</div>
<div class="v" id="v22"><span class="vn">22</span> <span class="br-p"><br><br></span>সূর্য উদিত হলে তারা চলে যায়, <span class="br-p"><br><br></span>নিজ নিজ গহ্বরে শয়ন করে।</div>
<div class="v" id="v23"><span class="vn">23</span> <span class="br-p"><br><br></span>মানুষ তার কাজে বের হয়, <span class="br-p"><br><br></span>আর সন্ধ্যাকাল পর্যন্ত পরিশ্রম করে।</div>
<div class="v" id="v24"><span class="vn">24</span> <span class="br-p"><br><br></span>হে মাবুদ, তোমার নির্মিত বস্তু কেমন বহুবিধ! <span class="br-p"><br><br></span>তুমি প্রজ্ঞা দ্বারা সেই সমস্ত নির্মাণ করেছ; <span class="br-p"><br><br></span>দুনিয়া তোমার সম্পত্তিতে পরিপূর্ণ।</div>
<div class="v" id="v25"><span class="vn">25</span> <span class="br-p"><br><br></span>ঐ যে সমুদ্র, বিশাল ও চারদিকে বিস্তীর্ণ, <span class="br-p"><br><br></span>সেখানে জলজ প্রাণীরা থাকে, তারা অগণ্য; <span class="br-p"><br><br></span>ক্ষুদ্র ও প্রকাণ্ড কত জীবজন্তু থাকে।</div>
<div class="v" id="v26"><span class="vn">26</span> <span class="br-p"><br><br></span>সেখানে সমস্ত জাহাজ ভ্রমণ করে, <span class="br-p"><br><br></span>সেখানে সেই লিবিয়াথন থাকে, <span class="br-p"><br><br></span>যা তুমি সেখানে খেলা করার জন্য নির্মাণ করেছ।</div>
<div class="v" id="v27"><span class="vn">27</span> <span class="br-p"><br><br></span>এরা সকলেই তোমার অপেক্ষায় থাকে, <span class="br-p"><br><br></span>যেন তুমি যথাসময়ে তাদের খাদ্য দাও।</div>
<div class="v" id="v28"><span class="vn">28</span> <span class="br-p"><br><br></span>তুমি তাদেরকে দিলে তারা সংগ্রহ করে; <span class="br-p"><br><br></span>তুমি হাত খুললে তারা মঙ্গলে তৃপ্ত হয়।</div>
<div class="v" id="v29"><span class="vn">29</span> <span class="br-p"><br><br></span>তুমি নিজের মুখ আচ্ছাদন করলে তারা ভীষণ ভয় পায়; <span class="br-p"><br><br></span>তুমি তাদের নিশ্বাস হরণ করলে তারা মৃত্যুবরণ করে, <span class="br-p"><br><br></span>তাদের ধূলিতে ফিরে যায়।</div>
<div class="v" id="v30"><span class="vn">30</span> <span class="br-p"><br><br></span>তুমি নিজের রূহ্‌ পাঠালে তাদের সৃষ্টি হয়, <span class="br-p"><br><br></span>আর তুমি ভূমিতল নবীন করে থাক।</div>
<div class="v" id="v31"><span class="vn">31</span> <span class="br-p"><br><br></span>মাবুদের গৌরব অনন্তকাল থাকুক, <span class="br-p"><br><br></span>মাবুদ নিজের কাজে আনন্দ করুন।</div>
<div class="v" id="v32"><span class="vn">32</span> <span class="br-p"><br><br></span>তিনি দুনিয়ার প্রতি দৃষ্টিপাত করলে তা কাঁপে; <span class="br-p"><br><br></span>তিনি পর্বতরাজিকে স্পর্শ করলে তারা ধূমায়িত হয়।</div>
<div class="v" id="v33"><span class="vn">33</span> <span class="br-p"><br><br></span>আমি সারা জীবন মাবুদের উদ্দেশে কাওয়ালী গাইব; <span class="br-p"><br><br></span>আমি যতকাল বেঁচে থাকি, <span class="br-p"><br><br></span>আমার আল্লাহ্‌র প্রশংসা গজল গাইব।</div>
<div class="v" id="v34"><span class="vn">34</span> <span class="br-p"><br><br></span>তাঁর কাছে আমার ধ্যান মধুর হোক; <span class="br-p"><br><br></span>আমি মাবুদে আনন্দ করবো।</div>
<div class="v" id="v35"><span class="vn">35</span> <span class="br-p"><br><br></span>গুনাহ্‌গার লোকেরা দুনিয়া থেকে উচ্ছিন্ন হোক, <span class="br-p"><br><br></span>দুষ্টরা আর না থাকুক। <span class="br-p"><br><br></span>হে আমার প্রাণ, মাবুদের শুকরিয়া আদায় কর। <span class="br-p"><br><br></span>মাবুদের প্রশংসা হোক!</div>
</div>
<!-- PARSED ABOVE; EDITING MAY BREAK PARSER -->
</body></html>