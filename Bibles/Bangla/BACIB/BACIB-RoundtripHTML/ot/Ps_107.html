<html><head>
<meta http-equiv="Content-Type" content="text/html;charset=utf-8" />
<title>Ps 107 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 107);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_105.html">105</a> <a href="Ps_106.html">106</a> <b>107</b> <a href="Ps_108.html">108</a> <a href="Ps_109.html">109</a> ... <a href="Ps_150.html">150</a> </div><hr>
<h1>Ps 107</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পঞ্চম খণ্ড (জবুর 107-150)</h2><h2>জবুর</h2><span class="vn">1</span> <span class="br-p"><br><br></span>মাবুদের শুকরিয়া কর, কেননা তিনি মঙ্গলময়, <span class="br-p"><br><br></span>তাঁর অটল মহব্বত অনন্তকালস্থায়ী।</div>
<div class="v" id="v2"><span class="vn">2</span> <span class="br-p"><br><br></span>মাবুদের মুক্ত করা লোকেরা এই কথা বলুক, <span class="br-p"><br><br></span>যাদেরকে তিনি বিপক্ষের হাত থেকে মুক্ত করেছেন,</div>
<div class="v" id="v3"><span class="vn">3</span> <span class="br-p"><br><br></span>যাদেরকে তিনি সংগ্রহ করেছেন নানা দেশ থেকে, <span class="br-p"><br><br></span>পূর্ব ও পশ্চিম থেকে, উত্তর ও দক্ষিণ থেকে।</div>
<div class="v" id="v4"><span class="vn">4</span> <span class="br-p"><br><br></span>তারা মরুভূমিতে নির্জন পথে পরিভ্রমণ করলো, <span class="br-p"><br><br></span>বসতি-নগর পেল না।</div>
<div class="v" id="v5"><span class="vn">5</span> <span class="br-p"><br><br></span>তারা ক্ষুধিত ও তৃষ্ণার্ত হল, <span class="br-p"><br><br></span>তাদের প্রাণ অন্তরে মূর্চ্ছাপন্ন হল।</div>
<div class="v" id="v6"><span class="vn">6</span> <span class="br-p"><br><br></span>সঙ্কটে তারা মাবুদের কাছে কান্নাকাটি করলো, <span class="br-p"><br><br></span>আর তিনি তাদেরকে বিপদ থেকে উদ্ধার করলেন।</div>
<div class="v" id="v7"><span class="vn">7</span> <span class="br-p"><br><br></span>তিনি তাদেরকে সরল পথেও গমন করালেন, <span class="br-p"><br><br></span>যেন তারা বসতি-নগরে যেতে পারে।</div>
<div class="v" id="v8"><span class="vn">8</span> <span class="br-p"><br><br></span>লোকে মাবুদের প্রশংসা-গজল করুক, <span class="br-p"><br><br></span>তাঁর অটল মহব্বতের দরুন, <span class="br-p"><br><br></span>মানবজাতির জন্য তাঁর অলৌকিক কাজের দরুণ।</div>
<div class="v" id="v9"><span class="vn">9</span> <span class="br-p"><br><br></span>কারণ তিনি আপ্যায়িত করেন আকাঙ্খী প্রাণকে, <span class="br-p"><br><br></span>তিনি ক্ষুধিত প্রাণকে উত্তম দ্রব্যে তৃপ্ত করেন।</div>
<div class="v" id="v10"><span class="vn">10</span> <span class="br-p"><br><br></span>লোকেরা অন্ধকারে ও মৃত্যুচ্ছায়ায় বসেছিল, <span class="br-p"><br><br></span>বন্দী হিসেবে ও লোহার শিকলে বাঁধা ছিল;</div>
<div class="v" id="v11"><span class="vn">11</span> <span class="br-p"><br><br></span>কারণ তারা আল্লাহ্‌র কালামের বিরুদ্ধাচরণ করতো, <span class="br-p"><br><br></span>সর্বশক্তিমানের মন্ত্রণা তুচ্ছ করতো;</div>
<div class="v" id="v12"><span class="vn">12</span> <span class="br-p"><br><br></span>তাই তিনি তাদের অন্তর কঠিন পরিশ্রমে অবনত করলেন; <span class="br-p"><br><br></span>তারা পড়ে গেল, সাহায্যকারী কেউ ছিল না।</div>
<div class="v" id="v13"><span class="vn">13</span> <span class="br-p"><br><br></span>সঙ্কটে তারা মাবুদের কাছে কান্নাকাটি করলো, <span class="br-p"><br><br></span>আর তিনি তাদেরকে কষ্ট থেকে উদ্ধার করলেন।</div>
<div class="v" id="v14"><span class="vn">14</span> <span class="br-p"><br><br></span>তিনি অন্ধকার ও মৃত্যুচ্ছায়া থেকে তাদেরকে বের করে আনলেন, <span class="br-p"><br><br></span>তাদের বন্ধনগুলো কেটে ফেললেন।</div>
<div class="v" id="v15"><span class="vn">15</span> <span class="br-p"><br><br></span>লোকে মাবুদের প্রশংসা-গজল করুক, <span class="br-p"><br><br></span>তাঁর অটল মহব্বতের দরুন, <span class="br-p"><br><br></span>মানবজাতির জন্য তাঁর অলৌকিক কাজের দরুন!</div>
<div class="v" id="v16"><span class="vn">16</span> <span class="br-p"><br><br></span>কারণ তিনি ব্রোঞ্জের দ্বার ভেঙ্গে ফেলেছেন, <span class="br-p"><br><br></span>লোহার অর্গল কেটে ফেলেছেন।</div>
<div class="v" id="v17"><span class="vn">17</span> <span class="br-p"><br><br></span>মূর্খেরা নিজেদের অধর্মাচরণের দরুন, <span class="br-p"><br><br></span>নিজেদের অপরাধের দরুন দুর্দশাপন্ন হয়।</div>
<div class="v" id="v18"><span class="vn">18</span> <span class="br-p"><br><br></span>তাদের প্রাণ সমস্ত খাদ্যদ্রব্য ঘৃণা করে, <span class="br-p"><br><br></span>তারা মৃত্যুদ্বারের সমীপে উপস্থিত হয়।</div>
<div class="v" id="v19"><span class="vn">19</span> <span class="br-p"><br><br></span>সঙ্কটে তারা মাবুদের কাছে কান্নাকাটি করে, <span class="br-p"><br><br></span>আর তিনি তাদেরকে কষ্ট থেকে উদ্ধার করেন।</div>
<div class="v" id="v20"><span class="vn">20</span> <span class="br-p"><br><br></span>তিনি তাঁর কালাম পাঠিয়ে তাদের সুস্থ করেন, <span class="br-p"><br><br></span>ধ্বংস থেকে তাদেরকে রক্ষা করেন।</div>
<div class="v" id="v21"><span class="vn">21</span> <span class="br-p"><br><br></span>লোকে মাবুদের প্রশংসা-গজল করুক, <span class="br-p"><br><br></span>তাঁর অটল মহব্বতের জন্য, <span class="br-p"><br><br></span>মানবজাতির প্রতি তাঁর অলৌকিক কাজের জন্য!</div>
<div class="v" id="v22"><span class="vn">22</span> <span class="br-p"><br><br></span>তারা শুকরিয়া-কোরবানীগুলো উৎসর্গ করুক, <span class="br-p"><br><br></span>আনন্দগানসহ তাঁর কাজের বর্ণনা করুক।</div>
<div class="v" id="v23"><span class="vn">23</span> <span class="br-p"><br><br></span>যারা জাহাজে চড়ে সমুদ্রযাত্রা করে, <span class="br-p"><br><br></span>মহাসমুদ্রের মধ্যে বাণিজ্য করে,</div>
<div class="v" id="v24"><span class="vn">24</span> <span class="br-p"><br><br></span>তারা মাবুদের সমস্ত কাজ দেখে, <span class="br-p"><br><br></span>গভীর পানিতে তাঁর আশ্চর্য ব্যাপারগুলো দেখে।</div>
<div class="v" id="v25"><span class="vn">25</span> <span class="br-p"><br><br></span>তিনি হুকুম দ্বারা প্রচণ্ড বায়ু উত্থাপন করেন, <span class="br-p"><br><br></span>তা পানির তরঙ্গমালা উঠায়।</div>
<div class="v" id="v26"><span class="vn">26</span> <span class="br-p"><br><br></span>তারা আসমানে উঠে, তারা পানির গভীরে নামে; <span class="br-p"><br><br></span>বিপাকে পড়ে তাদের প্রাণ গলে যায়।</div>
<div class="v" id="v27"><span class="vn">27</span> <span class="br-p"><br><br></span>তারা মাতাল ব্যক্তির মত হেলেদুলে ঢুলে পড়ে, <span class="br-p"><br><br></span>তাদের সমস্ত বুদ্ধি বিলুপ্ত হয়।</div>
<div class="v" id="v28"><span class="vn">28</span> <span class="br-p"><br><br></span>সঙ্কটে তারা মাবুদের কাছে কান্নাকাটি করে, <span class="br-p"><br><br></span>আর তিনি তাদেরকে দুর্দশা থেকে উদ্ধার করেন।</div>
<div class="v" id="v29"><span class="vn">29</span> <span class="br-p"><br><br></span>তিনি ঝড় প্রশমিত করেন; <span class="br-p"><br><br></span>তাতে জলরাশির তরঙ্গগুলো নিস্তব্ধ হয়।</div>
<div class="v" id="v30"><span class="vn">30</span> <span class="br-p"><br><br></span>তখন তারা আনন্দ করে, কেননা শান্তি হল, <span class="br-p"><br><br></span>আর তিনি তাদেরকে তাদের অভীষ্ট পোতাশ্রয়ে নিয়ে যান।</div>
<div class="v" id="v31"><span class="vn">31</span> <span class="br-p"><br><br></span>লোকে মাবুদের প্রশংসা-গজল করুক, <span class="br-p"><br><br></span>তাঁর অটল মহব্বতের জন্য, <span class="br-p"><br><br></span>মানবজাতির জন্য তাঁর অলৌকিক কাজের জন্য!</div>
<div class="v" id="v32"><span class="vn">32</span> <span class="br-p"><br><br></span>তারা লোক-সমাজে তাঁর প্রতিষ্ঠা করুক, <span class="br-p"><br><br></span>প্রাচীনদের সভাতে তাঁর প্রশংসা করুক।</div>
<div class="v" id="v33"><span class="vn">33</span> <span class="br-p"><br><br></span>তিনি সমস্ত নদীকে মরুভূমিতে, <span class="br-p"><br><br></span>পানির ফোয়ারাগুলোকে শুকনো ভূমিতে পরিণত করেন,</div>
<div class="v" id="v34"><span class="vn">34</span> <span class="br-p"><br><br></span>তিনি ফলবান দেশকে লবণ-মরুভূমি করেন, <span class="br-p"><br><br></span>সেই স্থানের নিবাসীদের কদাচরণের জন্য।</div>
<div class="v" id="v35"><span class="vn">35</span> <span class="br-p"><br><br></span>তিনি মরুভূমিকে জলাশয়ে, <span class="br-p"><br><br></span>মরুভূমিকে পানির ফোয়ারাগুলোতে পরিণত করেন;</div>
<div class="v" id="v36"><span class="vn">36</span> <span class="br-p"><br><br></span>আর সেখানে তিনি ক্ষুধিত লোকদেরকে বাস করান, <span class="br-p"><br><br></span>যেন তারা বসতি-নগর প্রস্তুত করে,</div>
<div class="v" id="v37"><span class="vn">37</span> <span class="br-p"><br><br></span>এবং ক্ষেতে বীজ বপন ও আঙ্গুরলতা রোপণ করে, <span class="br-p"><br><br></span>এবং উৎপন্ন ফল সঞ্চয় করে।</div>
<div class="v" id="v38"><span class="vn">38</span> <span class="br-p"><br><br></span>তিনি তাদেরকে দোয়া করেন, তাই তারা অতিশয় বৃদ্ধি পায়, <span class="br-p"><br><br></span>এবং তিনি তাদের পশুদের হ্রাস পেতে দেন না।</div>
<div class="v" id="v39"><span class="vn">39</span> <span class="br-p"><br><br></span>আবার তারা হ্রাস পায় ও অবনত হয়, <span class="br-p"><br><br></span>উৎপীড়ন, বিপদ ও শোকের জন্য।</div>
<div class="v" id="v40"><span class="vn">40</span> <span class="br-p"><br><br></span>তিনি কর্তাদের উপরে তুচ্ছতা ঢেলে দেন, <span class="br-p"><br><br></span>পথহীন মরুভূমিতে তাদের ভ্রমণ করান;</div>
<div class="v" id="v41"><span class="vn">41</span> <span class="br-p"><br><br></span>কিন্তু দরিদ্রকে দুঃখ থেকে উচ্চে স্থাপন করেন, <span class="br-p"><br><br></span>আর ভেড়ার পালের মত পরিবারের বৃদ্ধি করেন।</div>
<div class="v" id="v42"><span class="vn">42</span> <span class="br-p"><br><br></span>তা দেখে সরল লোকে আনন্দিত হয়, <span class="br-p"><br><br></span>আর সমস্ত নাফরমানী তার মুখ রুদ্ধ করে।</div>
<div class="v" id="v43"><span class="vn">43</span> <span class="br-p"><br><br></span>জ্ঞানবান কে? সে এ সব বিবেচনা করবে, <span class="br-p"><br><br></span>তারা মাবুদের অটল মহব্বত আলোচনা করবে।</div>
</div>
<!-- PARSED ABOVE; EDITING MAY BREAK PARSER -->
</body></html>