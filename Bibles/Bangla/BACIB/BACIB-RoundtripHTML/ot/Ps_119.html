<html><head>
<meta http-equiv="Content-Type" content="text/html;charset=utf-8" />
<title>Ps 119 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 119);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_117.html">117</a> <a href="Ps_118.html">118</a> <b>119</b> <a href="Ps_120.html">120</a> <a href="Ps_121.html">121</a> ... <a href="Ps_150.html">150</a> </div><hr>
<h1>Ps 119</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><h2>আলেফ א</h2><span class="vn">1</span> <span class="br-p"><br><br></span>সুখী তারা, যারা আচরণে সিদ্ধ, <span class="br-p"><br><br></span>যারা মাবুদের শরীয়তের পথে চলে।</div>
<div class="v" id="v2"><span class="vn">2</span> <span class="br-p"><br><br></span>সুখী তারা, যারা তাঁর সমস্ত নির্দেশ পালন করে; <span class="br-p"><br><br></span>যারা সর্বান্তঃকরণে তাঁর খোঁজ করে।</div>
<div class="v" id="v3"><span class="vn">3</span> <span class="br-p"><br><br></span>আবার তারা অন্যায় করে না, <span class="br-p"><br><br></span>তারা তাঁর সকল পথে গমন করে।</div>
<div class="v" id="v4"><span class="vn">4</span> <span class="br-p"><br><br></span>তুমি তোমার আদেশমালা হুকুম করেছ, <span class="br-p"><br><br></span>যেন আমরা যত্নপূর্বক তা পালন করি।</div>
<div class="v" id="v5"><span class="vn">5</span> <span class="br-p"><br><br></span>আহা! আমার সমস্ত পথ সুস্থির হোক, <span class="br-p"><br><br></span>যেন আমি তোমার বিধিগুলো পালন করি।</div>
<div class="v" id="v6"><span class="vn">6</span> <span class="br-p"><br><br></span>তখন আমি লজ্জিত হব না, <span class="br-p"><br><br></span>যখন তোমার সমস্ত হুকুমের প্রতি দৃষ্টি রাখি।</div>
<div class="v" id="v7"><span class="vn">7</span> <span class="br-p"><br><br></span>যখন তোমার ধর্মময় অনুশাসনগুলো শিক্ষা করি, <span class="br-p"><br><br></span>তখন আমি সরল অন্তরে তোমার প্রশংসা করবো।</div>
<div class="v" id="v8"><span class="vn">8</span> <span class="br-p"><br><br></span>আমি তোমার বিধিগুলো পালন করবো; <span class="br-p"><br><br></span>আমাকে একেবারে পরিত্যাগ করো না।</div>
<div class="v" id="v9"><h2>বৈৎ ב</h2><span class="vn">9</span> <span class="br-p"><br><br></span>যুবক কেমন করে নিজের পথ বিশুদ্ধ করবে? <span class="br-p"><br><br></span>তোমার সমস্ত হুকুম পালন করেই তা করবে।</div>
<div class="v" id="v10"><span class="vn">10</span> <span class="br-p"><br><br></span>আমি সর্বান্তঃকরণে তোমার খোঁজ করেছি, <span class="br-p"><br><br></span>আমাকে তোমার নির্দেশিত পথ ছেড়ে ঘুরে বেড়াতে দিও না।</div>
<div class="v" id="v11"><span class="vn">11</span> <span class="br-p"><br><br></span>তোমার কালাম আমি হৃদয়ের মধ্যে সঞ্চয় করেছি, <span class="br-p"><br><br></span>যেন তোমার বিরুদ্ধে গুনাহ্‌ না করি।</div>
<div class="v" id="v12"><span class="vn">12</span> <span class="br-p"><br><br></span>ধন্য তুমি, হে মাবুদ, <span class="br-p"><br><br></span>আমাকে তোমার বিধিগুলো শিক্ষা দাও।</div>
<div class="v" id="v13"><span class="vn">13</span> <span class="br-p"><br><br></span>আমি ওষ্ঠাধরে বর্ণনা করেছি <span class="br-p"><br><br></span>তোমার মুখের সমস্ত অনুশাসন।</div>
<div class="v" id="v14"><span class="vn">14</span> <span class="br-p"><br><br></span>আমি তোমার নির্দেশ-পথে আমোদ করেছি, <span class="br-p"><br><br></span>যেমন ধন-সম্পদে লোকে আনন্দ করে।</div>
<div class="v" id="v15"><span class="vn">15</span> <span class="br-p"><br><br></span>আমি তোমার আদেশমালা ধ্যান করবো, <span class="br-p"><br><br></span>তোমার সকল পথের প্রতি দৃষ্টি রাখবো।</div>
<div class="v" id="v16"><span class="vn">16</span> <span class="br-p"><br><br></span>আমি তোমার বিধিগুলোতে উল্লসিত হব, <span class="br-p"><br><br></span>তোমার কালাম ভুলে যাব না।</div>
<div class="v" id="v17"><h2>গিমল ג</h2><span class="vn">17</span> <span class="br-p"><br><br></span>তোমার গোলামের মঙ্গল কর, যেন আমি বাঁচি, <span class="br-p"><br><br></span>তা হলে আমি তোমার কালাম পালন করবো।</div>
<div class="v" id="v18"><span class="vn">18</span> <span class="br-p"><br><br></span>আমার নয়ন খুলে দাও, যেন আমি দর্শন করি, <span class="br-p"><br><br></span>তোমার শরীয়তে আশ্চর্য আশ্চর্য বিষয় দেখি।</div>
<div class="v" id="v19"><span class="vn">19</span> <span class="br-p"><br><br></span>আমি দুনিয়াতে প্রবাসী, <span class="br-p"><br><br></span>আমা থেকে তোমার সমস্ত হুকুম লুকিয়ে রেখো না।</div>
<div class="v" id="v20"><span class="vn">20</span> <span class="br-p"><br><br></span>আমার প্রাণ সর্ব সময়ে আকাঙ্খায় ক্ষুণ্ন হয় <span class="br-p"><br><br></span>তোমার অনুশাসনগুলোর জন্য।</div>
<div class="v" id="v21"><span class="vn">21</span> <span class="br-p"><br><br></span>তুমি সেই বদদোয়াগ্রস্ত অহঙ্কারীদেরকে ভর্ৎসনা করেছ, <span class="br-p"><br><br></span>যারা তোমার নির্দেশিত পথ ছেড়ে ঘুরে বেড়ায়।</div>
<div class="v" id="v22"><span class="vn">22</span> <span class="br-p"><br><br></span>আমা থেকে দুর্নাম ও অপমান দূর কর, <span class="br-p"><br><br></span>কেননা আমি তোমার নির্দেশগুলো পালন করেছি।</div>
<div class="v" id="v23"><span class="vn">23</span> <span class="br-p"><br><br></span>শাসনকর্তারাও আমার বিপক্ষে কথা বললেও, <span class="br-p"><br><br></span>তোমার এই গোলাম তোমার বিধি ধ্যান করে।</div>
<div class="v" id="v24"><span class="vn">24</span> <span class="br-p"><br><br></span>তোমার নির্দেশগুলো আমার হর্ষজনক, <span class="br-p"><br><br></span>সেগুলো আমার মন্ত্রণাদায়ক সুহৃৎ।</div>
<div class="v" id="v25"><h2>দালৎ ד</h2><span class="vn">25</span> <span class="br-p"><br><br></span>আমার প্রাণ ধূলিতে সংলগ্ন, <span class="br-p"><br><br></span>তোমার কালাম অনুসারে আমাকে সঞ্জীবিত কর।</div>
<div class="v" id="v26"><span class="vn">26</span> <span class="br-p"><br><br></span>আমি আমার পথগুলোর কথা বললাম, <span class="br-p"><br><br></span>আর তুমি আমাকে উত্তর দিয়েছ, <span class="br-p"><br><br></span>তোমার বিধিগুলো আমাকে শিক্ষা দাও।</div>
<div class="v" id="v27"><span class="vn">27</span> <span class="br-p"><br><br></span>তোমার আদেশমালা আমাকে বুঝিয়ে দাও, <span class="br-p"><br><br></span>আমি তোমার অলৌকিক সমস্ত কাজ ধ্যান করবো।</div>
<div class="v" id="v28"><span class="vn">28</span> <span class="br-p"><br><br></span>আমার প্রাণ দুঃখে গলে পড়ছে, <span class="br-p"><br><br></span>তোমার কালাম অনুসারে আমাকে উঠাও।</div>
<div class="v" id="v29"><span class="vn">29</span> <span class="br-p"><br><br></span>আমার কাছ থেকে মিথ্যার পথ দূর কর, <span class="br-p"><br><br></span>কৃপা করে তোমার শরীয়ত আমাকে শিক্ষা দাও।</div>
<div class="v" id="v30"><span class="vn">30</span> <span class="br-p"><br><br></span>আমি বিশ্বস্ততার পথ মনোনীত করেছি, <span class="br-p"><br><br></span>আমি তোমার সমস্ত অনুশাসন সম্মুখে রেখেছি।</div>
<div class="v" id="v31"><span class="vn">31</span> <span class="br-p"><br><br></span>আমি তোমার নির্দেশগুলোতে আসক্ত; <span class="br-p"><br><br></span>হে মাবুদ, আমাকে লজ্জিত করো না।</div>
<div class="v" id="v32"><span class="vn">32</span> <span class="br-p"><br><br></span>আমি তোমার নির্দেশিত পথে দৌড়াব, <span class="br-p"><br><br></span>কেননা তুমি আমার হৃদয় প্রশস্ত করছে।</div>
<div class="v" id="v33"><h2>হে ה</h2><span class="vn">33</span> <span class="br-p"><br><br></span>হে মাবুদ, তোমার বিধি-পথ আমাকে দেখাও, <span class="br-p"><br><br></span>আর আমি শেষ পর্যন্ত তা পালন করবো।</div>
<div class="v" id="v34"><span class="vn">34</span> <span class="br-p"><br><br></span>আমাকে বিবেচনা দাও, <span class="br-p"><br><br></span>আমি তোমার শরীয়ত মানব, <span class="br-p"><br><br></span>সর্বান্তঃকরণে তা পালন করবো।</div>
<div class="v" id="v35"><span class="vn">35</span> <span class="br-p"><br><br></span>তোমার নির্দেশিত পথে আমাকে গমন করাও, <span class="br-p"><br><br></span>কারণ তাতেই আমার প্রীতি।</div>
<div class="v" id="v36"><span class="vn">36</span> <span class="br-p"><br><br></span>তোমার নির্দেশগুলোর প্রতি আমার হৃদয় ফিরাও, <span class="br-p"><br><br></span>লোভের প্রতি আমার হৃদয়কে ফিরতে দিও না।</div>
<div class="v" id="v37"><span class="vn">37</span> <span class="br-p"><br><br></span>মূল্যহীন দর্শন থেকে আমার চোখ ফিরাও, <span class="br-p"><br><br></span>তোমার পথে আমাকে সঞ্জীবিত কর।</div>
<div class="v" id="v38"><span class="vn">38</span> <span class="br-p"><br><br></span>তোমার গোলামের পক্ষে সফল কর তোমার প্রতিজ্ঞা, <span class="br-p"><br><br></span>যারা তোমাকে ভক্তিপূর্ণ ভয় করে তাদের পক্ষে তা সফল কর।</div>
<div class="v" id="v39"><span class="vn">39</span> <span class="br-p"><br><br></span>দূর কর আমার দুর্নাম, যার বিষয় আমি ভয় করি, <span class="br-p"><br><br></span>কেননা তোমার সমস্ত অনুশাসন উত্তম।</div>
<div class="v" id="v40"><span class="vn">40</span> <span class="br-p"><br><br></span>দেখ, আমি তোমার আদেশমালা আকাঙ্খা করে আসছি, <span class="br-p"><br><br></span>তোমার ধর্মশীলতায় আমাকে সঞ্জীবিত কর।</div>
<div class="v" id="v41"><h2>ভাব ו</h2><span class="vn">41</span> <span class="br-p"><br><br></span>আমার প্রতি তোমার অটল মহব্বত বর্তুক, <span class="br-p"><br><br></span>হে মাবুদ, তোমার প্রতিজ্ঞা অনুসারে তোমার উদ্ধার বর্তুক।</div>
<div class="v" id="v42"><span class="vn">42</span> <span class="br-p"><br><br></span>তবে আমি আমার দুর্নামকারীকে জবাব দিতে পারব, <span class="br-p"><br><br></span>কেননা আমি তোমার কালামে নির্ভর করছি।</div>
<div class="v" id="v43"><span class="vn">43</span> <span class="br-p"><br><br></span>আর আমার মুখ থেকে সত্যের কালাম নিঃশেষে হরণ করো না, <span class="br-p"><br><br></span>কেননা আমি তোমার অনুশাসনগুলোর অপেক্ষা করছি।</div>
<div class="v" id="v44"><span class="vn">44</span> <span class="br-p"><br><br></span>আমি সতত তোমার শরীয়ত পালন করবো, <span class="br-p"><br><br></span>যুগে যুগে চিরকাল করবো।</div>
<div class="v" id="v45"><span class="vn">45</span> <span class="br-p"><br><br></span>আর আমি প্রশস্ত স্থানে যাতায়াত করবো, <span class="br-p"><br><br></span>কেননা আমি তোমার আদেশমালার খোঁজ করেছি।</div>
<div class="v" id="v46"><span class="vn">46</span> <span class="br-p"><br><br></span>আমি বাদশাহ্‌দের সাক্ষাতেও তোমার নির্দেশগুলোর কথা বলবো, <span class="br-p"><br><br></span>আর আমি লজ্জিত হব না।</div>
<div class="v" id="v47"><span class="vn">47</span> <span class="br-p"><br><br></span>আমি তোমার আদেশগুলোতে আনন্দ করবো, <span class="br-p"><br><br></span>সেসব আমি ভালবাসি।</div>
<div class="v" id="v48"><span class="vn">48</span> <span class="br-p"><br><br></span>আমি তোমার হুকুমগুলোকে সম্মান করি, <span class="br-p"><br><br></span>সেসব আমি ভালবাসি, <span class="br-p"><br><br></span>আমি তোমার বিধিগুলো ধ্যান করবো।</div>
<div class="v" id="v49"><h2>জায়েন ז</h2><span class="vn">49</span> <span class="br-p"><br><br></span>তোমার গোলামের পক্ষে সেই কালাম স্মরণ কর, <span class="br-p"><br><br></span>যা দ্বারা তুমি আমাকে প্রত্যাশাযুক্ত করেছ।</div>
<div class="v" id="v50"><span class="vn">50</span> <span class="br-p"><br><br></span>দুঃখের সময়ে এ-ই আমার সান্ত্বনা, <span class="br-p"><br><br></span>তোমার প্রতিজ্ঞা আমাকে সঞ্জীবিত করেছে।</div>
<div class="v" id="v51"><span class="vn">51</span> <span class="br-p"><br><br></span>অহঙ্কারীরা আমাকে অতিশয় বিদ্রূপ করেছে, <span class="br-p"><br><br></span>তোমার শরীয়ত থেকে আমি বিমুখ হই নি।</div>
<div class="v" id="v52"><span class="vn">52</span> <span class="br-p"><br><br></span>হে মাবুদ, আমি তোমার পূর্বকালের সমস্ত অনুশাসন স্মরণ করেছি, <span class="br-p"><br><br></span>আর সান্ত্বনা পেয়েছি।</div>
<div class="v" id="v53"><span class="vn">53</span> <span class="br-p"><br><br></span>দুষ্টদের বিষয়ে আমার ক্রোধ জ্বলে উঠলো, <span class="br-p"><br><br></span>কেননা তারা তোমার শরীয়ত ত্যাগ করে।</div>
<div class="v" id="v54"><span class="vn">54</span> <span class="br-p"><br><br></span>তোমার বিধিগুলো হয়েছে আমার গজল <span class="br-p"><br><br></span>যেখানেই অমি আমার বাসগৃহ তৈরি করি।</div>
<div class="v" id="v55"><span class="vn">55</span> <span class="br-p"><br><br></span>হে মাবুদ, আমি রাতের বেলায় তোমার নাম স্মরণ করেছি, <span class="br-p"><br><br></span>ও তোমার শরীয়ত পালন করেছি।</div>
<div class="v" id="v56"><span class="vn">56</span> <span class="br-p"><br><br></span>এই দোয়া আমার উপর বর্ষিত হয়েছে যে, <span class="br-p"><br><br></span>আমি তোমার আদেশমালা পালন করেছি।</div>
<div class="v" id="v57"><h2>হেৎ ח</h2><span class="vn">57</span> <span class="br-p"><br><br></span>মাবুদ আমার অধিকার; <span class="br-p"><br><br></span>আমি বলেছি, আমি তোমার সমস্ত কালাম পালন করবো।</div>
<div class="v" id="v58"><span class="vn">58</span> <span class="br-p"><br><br></span>আমি সর্বান্তঃকরণে তোমার মুখের প্রসন্নতা লক্ষ্য করেছি; <span class="br-p"><br><br></span>তোমার প্রতিজ্ঞানুসারে আমার প্রতি রহম কর।</div>
<div class="v" id="v59"><span class="vn">59</span> <span class="br-p"><br><br></span>আমি নিজের পথগুলো বিবেচনা করলাম, <span class="br-p"><br><br></span>ও তোমার নির্দেশগুলোর প্রতি আমার চরণ ফিরালাম।</div>
<div class="v" id="v60"><span class="vn">60</span> <span class="br-p"><br><br></span>আমি তৎপর হলাম, বিলম্ব করলাম না, <span class="br-p"><br><br></span>তোমার সমস্ত হুকুম পালন করার জন্য।</div>
<div class="v" id="v61"><span class="vn">61</span> <span class="br-p"><br><br></span>দুষ্টদের দড়ি আমাকে জড়িয়ে ধরেছে, <span class="br-p"><br><br></span>আমি তোমার শরীয়ত ভুলে যাই নি।</div>
<div class="v" id="v62"><span class="vn">62</span> <span class="br-p"><br><br></span>আমি মধ্যরাত্রে তোমার প্রশংসা করতে উঠবো, <span class="br-p"><br><br></span>তোমার ধর্মময় অনুশাসনগুলোর জন্য।</div>
<div class="v" id="v63"><span class="vn">63</span> <span class="br-p"><br><br></span>আমি সেই সবের সখা, যারা তোমাকে ভয় করে, <span class="br-p"><br><br></span>এবং যারা তোমার আদেশমালা পালন করে।</div>
<div class="v" id="v64"><span class="vn">64</span> <span class="br-p"><br><br></span>তোমার অটল মহব্বতে, হে মাবুদ, দুনিয়া পরিপূর্ণ, <span class="br-p"><br><br></span>আমাকে তোমার বিধিগুলো শিক্ষা দাও।</div>
<div class="v" id="v65"><h2>টেট ט</h2><span class="vn">65</span> <span class="br-p"><br><br></span>তুমি তোমার গোলামের প্রতি মঙ্গল ব্যবহার করেছ, <span class="br-p"><br><br></span>হে মাবুদ, তোমার কালাম অনুসারে করেছ।</div>
<div class="v" id="v66"><span class="vn">66</span> <span class="br-p"><br><br></span>উত্তম বিচার ও জ্ঞান আমাকে শিখাও, <span class="br-p"><br><br></span>কেননা আমি তোমার আদেশগুলোতে বিশ্বাস করে আসছি।</div>
<div class="v" id="v67"><span class="vn">67</span> <span class="br-p"><br><br></span>দুঃখার্ত হবার আগে আমি ভ্রান্ত ছিলাম, <span class="br-p"><br><br></span>কিন্তু এখন তোমার কালাম পালন করছি।</div>
<div class="v" id="v68"><span class="vn">68</span> <span class="br-p"><br><br></span>তুমি মঙ্গলময় ও মঙ্গলকারী, <span class="br-p"><br><br></span>তোমার বিধিগুলো আমাকে শিক্ষা দাও।</div>
<div class="v" id="v69"><span class="vn">69</span> <span class="br-p"><br><br></span>অহঙ্কারীরা আমার বিরুদ্ধে মিথ্যা কথা রচনা করেছে, <span class="br-p"><br><br></span>আমি সর্বান্তঃকরণে তোমার আদেশমালা পালন করবো।</div>
<div class="v" id="v70"><span class="vn">70</span> <span class="br-p"><br><br></span>ওদের অন্তঃকরণ চর্বির মত স্থূল; <span class="br-p"><br><br></span>কিন্তু আমি তোমার শরীয়তে আনন্দ করি।</div>
<div class="v" id="v71"><span class="vn">71</span> <span class="br-p"><br><br></span>আমি যে দুঃখার্ত হয়েছি, এই আমার পক্ষে উত্তম, <span class="br-p"><br><br></span>যেন আমি তোমার বিধি শিখতে পাই।</div>
<div class="v" id="v72"><span class="vn">72</span> <span class="br-p"><br><br></span>তোমার মুখের শরীয়ত আমার পক্ষে উত্তম, <span class="br-p"><br><br></span>হাজার হাজার সোনার ও রূপার মুদ্রার চেয়ে উত্তম।</div>
<div class="v" id="v73"><h2>ইয়দ י</h2><span class="vn">73</span> <span class="br-p"><br><br></span>তোমার হাত আমার গঠন ও স্থিতি করেছে; <span class="br-p"><br><br></span>আমাকে বিবেচনা দাও, যেন তোমার সমস্ত হুকুম শিখতে পারি।</div>
<div class="v" id="v74"><span class="vn">74</span> <span class="br-p"><br><br></span>যারা তোমাকে ভয় করে, তারা আমাকে দেখে আনন্দিত হবে, <span class="br-p"><br><br></span>কারণ আমি তোমার কালামে প্রত্যাশা করেছি।</div>
<div class="v" id="v75"><span class="vn">75</span> <span class="br-p"><br><br></span>হে মাবুদ, আমি জানি তোমার সকল বিচার ধর্মময়, <span class="br-p"><br><br></span>আর তুমি বিশ্বস্ততায় আমাকে দুঃখ দিয়াছ।</div>
<div class="v" id="v76"><span class="vn">76</span> <span class="br-p"><br><br></span>আহা! তোমার অটল মহব্বত আমার সান্ত্বনাজনক হোক, <span class="br-p"><br><br></span>তোমার গোলামের প্রতি তোমার কথা অনুসারে হোক।</div>
<div class="v" id="v77"><span class="vn">77</span> <span class="br-p"><br><br></span>আমার প্রতি তোমার করুণা বর্তুক, যেন আমি বাঁচি; <span class="br-p"><br><br></span>কেননা তোমার শরীয়ত আমার হর্ষজনক।</div>
<div class="v" id="v78"><span class="vn">78</span> <span class="br-p"><br><br></span>অহঙ্কারীরা লজ্জিত হোক, <span class="br-p"><br><br></span>কেননা তারা মিথ্যা বলে আমার সর্বনাশ করেছে; <span class="br-p"><br><br></span>কিন্তু আমি তোমার আদেশমালা ধ্যান করছি।</div>
<div class="v" id="v79"><span class="vn">79</span> <span class="br-p"><br><br></span>যারা তোমাকে ভয় করে, তারা যেন আমার প্রতি ফিরে আসে, <span class="br-p"><br><br></span>আর তারা তোমার নির্দেশগুলো বুঝবে।</div>
<div class="v" id="v80"><span class="vn">80</span> <span class="br-p"><br><br></span>আমার দিল তোমার বিধিতে সিদ্ধ হোক, <span class="br-p"><br><br></span>যেন আমি লজ্জিত না হই।</div>
<div class="v" id="v81"><h2>কফ כ</h2><span class="vn">81</span> <span class="br-p"><br><br></span>তোমার উদ্ধারের প্রতীক্ষায় আমার প্রাণ ক্ষীণ হয়, <span class="br-p"><br><br></span>আমি তোমার কালামের অপেক্ষা করি।</div>
<div class="v" id="v82"><span class="vn">82</span> <span class="br-p"><br><br></span>তোমার নির্দেশের প্রতীক্ষায় আমার চোখ ক্ষীণ হয়, <span class="br-p"><br><br></span>আমি বলি, তুমি কখন আমাকে সান্ত্বনা দেবে?</div>
<div class="v" id="v83"><span class="vn">83</span> <span class="br-p"><br><br></span>কারণ আমি ধোঁয়া ভরা কুপার মত হয়েছি; <span class="br-p"><br><br></span>তবুও তোমার বিধি ভুলে যাই নি।</div>
<div class="v" id="v84"><span class="vn">84</span> <span class="br-p"><br><br></span>তোমার গোলাম আর কতকাল কষ্টভোগ করবে? <span class="br-p"><br><br></span>কবে আমার তাড়নাকারীদের বিচার করবে?</div>
<div class="v" id="v85"><span class="vn">85</span> <span class="br-p"><br><br></span>অহঙ্কারীরা আমার জন্য গর্ত খুঁড়েছে, <span class="br-p"><br><br></span>তারা তোমার শরীয়তের অনুগামী নয়।</div>
<div class="v" id="v86"><span class="vn">86</span> <span class="br-p"><br><br></span>তোমার সমস্ত হুকুম বিশ্বাসযোগ্য; <span class="br-p"><br><br></span>লোকে মিথ্যা বলে আমাকে তাড়না করে; <span class="br-p"><br><br></span>আমাকে সাহায্য কর।</div>
<div class="v" id="v87"><span class="vn">87</span> <span class="br-p"><br><br></span>ওরা দুনিয়াতে আমাকে প্রায় নিঃশেষ করেছিল, <span class="br-p"><br><br></span>কিন্তু আমি তোমার আদেশমালা ত্যাগ করি নি।</div>
<div class="v" id="v88"><span class="vn">88</span> <span class="br-p"><br><br></span>তোমার অটল মহব্বত অনুসারে আমাকে সঞ্জীবিত কর, <span class="br-p"><br><br></span>তাতে আমি তোমার মুখের নির্দেশ পালন করবো।</div>
<div class="v" id="v89"><h2>লামেদ ל</h2><span class="vn">89</span> <span class="br-p"><br><br></span>অনন্তকালের জন্য, হে মাবুদ, <span class="br-p"><br><br></span>তোমার কালাম বেহেশতে সংস্থাপিত।</div>
<div class="v" id="v90"><span class="vn">90</span> <span class="br-p"><br><br></span>তোমার বিশ্বস্ততা পুরুষানুক্রমে স্থায়ী; <span class="br-p"><br><br></span>তুমি দুনিয়াকে স্থাপন করেছ, তা স্থির রয়েছে।</div>
<div class="v" id="v91"><span class="vn">91</span> <span class="br-p"><br><br></span>আজও তোমার শাসন অনুসারে সকলই স্থির রয়েছে, <span class="br-p"><br><br></span>কেননা সমস্তই তোমার গোলাম।</div>
<div class="v" id="v92"><span class="vn">92</span> <span class="br-p"><br><br></span>যদি তোমার শরীয়ত আমার হর্ষজনক না হত, <span class="br-p"><br><br></span>তবে ইতোপূর্বে আমি আমার দুঃখে বিনষ্ট হতাম।</div>
<div class="v" id="v93"><span class="vn">93</span> <span class="br-p"><br><br></span>আমি তোমার আদেশমালা কখনও ভুলে যাব না, <span class="br-p"><br><br></span>কারণ তা দ্বারা তুমি আমাকে সঞ্জীবিত করেছ।</div>
<div class="v" id="v94"><span class="vn">94</span> <span class="br-p"><br><br></span>আমি তোমারই, আমাকে নিস্তার কর; <span class="br-p"><br><br></span>কারণ আমি তোমার আদেশমালা খোঁজ করেছি।</div>
<div class="v" id="v95"><span class="vn">95</span> <span class="br-p"><br><br></span>দুষ্টরা আমাকে বিনষ্ট করার জন্য আমার অপেক্ষা করেছে; <span class="br-p"><br><br></span>আমি তোমার নির্দেশগুলো আলোচনা করবো।</div>
<div class="v" id="v96"><span class="vn">96</span> <span class="br-p"><br><br></span>আমি সমস্ত শুদ্ধতার সীমাবদ্ধতা দেখেছি; <span class="br-p"><br><br></span>তোমার হুকুম অতিশয় প্রশস্ত।</div>
<div class="v" id="v97"><h2>মেম מ</h2><span class="vn">97</span> <span class="br-p"><br><br></span>আমি তোমার শরীয়ত কেমন ভালবাসি! <span class="br-p"><br><br></span>তা সমস্ত দিন আমার ধ্যানের বিষয়।</div>
<div class="v" id="v98"><span class="vn">98</span> <span class="br-p"><br><br></span>তোমার সমস্ত হুকুম আমাকে দুশমনদের চেয়ে জ্ঞানবান করে; <span class="br-p"><br><br></span>কারণ সেসব চিরকাল আমার।</div>
<div class="v" id="v99"><span class="vn">99</span> <span class="br-p"><br><br></span>আমার সমস্ত শিক্ষকের চেয়ে আমি জ্ঞানবান, <span class="br-p"><br><br></span>কেননা আমি তোমার নির্দেশগুলো ধ্যান করি।</div>
<div class="v" id="v100"><span class="vn">100</span> <span class="br-p"><br><br></span>প্রাচীন লোক হতেও আমি বুদ্ধিমান, <span class="br-p"><br><br></span>কারণ আমি তোমার আদেশমালা পালন করেছি।</div>
<div class="v" id="v101"><span class="vn">101</span> <span class="br-p"><br><br></span>আমি সমস্ত কুপথ থেকে আমার চরণ নিবৃত্ত করেছি, <span class="br-p"><br><br></span>যেন আমি তোমার কালাম পালন করি।</div>
<div class="v" id="v102"><span class="vn">102</span> <span class="br-p"><br><br></span>আমি তোমার অনুশাসন-পথ থেকে ফিরে যাই নি, <span class="br-p"><br><br></span>কারণ তুমিই আমাকে শিক্ষা দিয়াছ।</div>
<div class="v" id="v103"><span class="vn">103</span> <span class="br-p"><br><br></span>তোমার বচনগুলো আমার রসনাতে কেমন মিষ্ট লাগে! <span class="br-p"><br><br></span>তা আমার মুখে মধু হতেও মধুর!</div>
<div class="v" id="v104"><span class="vn">104</span> <span class="br-p"><br><br></span>তোমার আদেশমালা দ্বারা আমার বুদ্ধিলাভ হয়, <span class="br-p"><br><br></span>তাই আমি সমুদয় মিথ্যাপথ ঘৃণা করি।</div>
<div class="v" id="v105"><h2>নূন נ</h2><span class="vn">105</span> <span class="br-p"><br><br></span>তোমার কালাম আমার চরণের প্রদীপ, <span class="br-p"><br><br></span>আমার পথের আলো।</div>
<div class="v" id="v106"><span class="vn">106</span> <span class="br-p"><br><br></span>আমি শপথ করেছি, স্থির করেছি, <span class="br-p"><br><br></span>তোমার ধর্মময় সমস্ত অনুশাসন পালন করবো।</div>
<div class="v" id="v107"><span class="vn">107</span> <span class="br-p"><br><br></span>আমি অতিশয় দুঃখার্ত; <span class="br-p"><br><br></span>হে মাবুদ, তোমার কালাম অনুসারে আমাকে সঞ্জীবিত কর।</div>
<div class="v" id="v108"><span class="vn">108</span> <span class="br-p"><br><br></span>হে মাবুদ, আরজ করি, <span class="br-p"><br><br></span>আমার স্বেচ্ছায় দেওয়া মুখের সমস্ত উপহার গ্রাহ্য কর, <span class="br-p"><br><br></span>ও তোমার সমস্ত অনুশাসন আমাকে শিক্ষা দাও।</div>
<div class="v" id="v109"><span class="vn">109</span> <span class="br-p"><br><br></span>আমার প্রাণ নিরন্তর আমার হাতের মুঠোয় থাকে, <span class="br-p"><br><br></span>তবুও আমি তোমার শরীয়ত ভুলে যাই না।</div>
<div class="v" id="v110"><span class="vn">110</span> <span class="br-p"><br><br></span>দুষ্টরা আমার জন্য ফাঁদ পেতেছে, <span class="br-p"><br><br></span>কিন্তু আমি তোমার আদেশমালা থেকে বিপথগামী হই না।</div>
<div class="v" id="v111"><span class="vn">111</span> <span class="br-p"><br><br></span>তোমার নির্দেশগুলো আমি চিরতরে অধিকার করেছি, <span class="br-p"><br><br></span>কারণ সেই সমস্ত আমার অন্তরের আনন্দ বৃদ্ধি করে।</div>
<div class="v" id="v112"><span class="vn">112</span> <span class="br-p"><br><br></span>আমি তোমার বিধিগুলো পালন করতে মনকে অবনত করেছি, <span class="br-p"><br><br></span>চিরকালের জন্য, শেষ পর্যন্ত।</div>
<div class="v" id="v113"><h2>শামেক ס</h2><span class="vn">113</span> <span class="br-p"><br><br></span>আমি দ্বিমনাদের ঘৃণা করি, <span class="br-p"><br><br></span>কিন্তু তোমার শরীয়ত মহব্বত করি।</div>
<div class="v" id="v114"><span class="vn">114</span> <span class="br-p"><br><br></span>তুমি আমার অন্তরাল ও আমার ঢাল; <span class="br-p"><br><br></span>আমি তোমার কালামে প্রত্যাশা রাখি।</div>
<div class="v" id="v115"><span class="vn">115</span> <span class="br-p"><br><br></span>দুর্বৃত্তরা, আমার কাছ থেকে দূর হও; <span class="br-p"><br><br></span>আমি আমার আল্লাহ্‌র সমস্ত হুকুম পালন করবো।</div>
<div class="v" id="v116"><span class="vn">116</span> <span class="br-p"><br><br></span>তোমার কথা অনুসারে আমাকে ধারণ কর, তাতে বাঁচবো, <span class="br-p"><br><br></span>আমাকে নিজের আশার বিষয়ে লজ্জিত হতে দিও না।</div>
<div class="v" id="v117"><span class="vn">117</span> <span class="br-p"><br><br></span>আমাকে ধরে রাখ, তাতে রক্ষা পাব, <span class="br-p"><br><br></span>আর তোমার বিধিগুলো সর্বদা মান্য করবো।</div>
<div class="v" id="v118"><span class="vn">118</span> <span class="br-p"><br><br></span>তুমি তাদের সকলকে হেয়জ্ঞান করেছ, <span class="br-p"><br><br></span>যারা তোমার বিধি-পথ থেকে ভুল পথে চলে; <span class="br-p"><br><br></span>কেননা তাদের প্রবঞ্চনা অসার।</div>
<div class="v" id="v119"><span class="vn">119</span> <span class="br-p"><br><br></span>তুমি দুনিয়ার সমস্ত দুষ্টকে আবর্জনার মত দূর করে থাক, <span class="br-p"><br><br></span>তাই আমি তোমার নির্দেশগুলো ভালবাসি।</div>
<div class="v" id="v120"><span class="vn">120</span> <span class="br-p"><br><br></span>তোমার ভয়ে আমার শরীর রোমাঞ্চিত হয়, <span class="br-p"><br><br></span>তোমার বিচারগুলোতে আমি ভীত হই।</div>
<div class="v" id="v121"><h2>আয়েন ע</h2><span class="vn">121</span> <span class="br-p"><br><br></span>আমি ন্যায়বিচার ও সঠিক কাজ করেছি, <span class="br-p"><br><br></span>আমাকে জুলুমবাজদের হাতে তুলে দিও না।</div>
<div class="v" id="v122"><span class="vn">122</span> <span class="br-p"><br><br></span>তুমি নিজের গোলামের মঙ্গল নিশ্চিত কর, <span class="br-p"><br><br></span>অহঙ্কারীরা আমার প্রতি জুলুম না করুক।</div>
<div class="v" id="v123"><span class="vn">123</span> <span class="br-p"><br><br></span>আমার চোখ ক্ষীণ হচ্ছে, তোমার উদ্ধারের জন্য, <span class="br-p"><br><br></span>ও তোমার ধর্মময় প্রতিজ্ঞা পূর্ণতার জন্য।</div>
<div class="v" id="v124"><span class="vn">124</span> <span class="br-p"><br><br></span>তোমার অটল মহব্বত অনুসারে তোমার গোলামের সঙ্গে ব্যবহার কর, <span class="br-p"><br><br></span>আর তোমার বিধিগুলো আমাকে শিক্ষা দাও।</div>
<div class="v" id="v125"><span class="vn">125</span> <span class="br-p"><br><br></span>আমি তোমার গোলাম, আমাকে বুদ্ধি দাও, <span class="br-p"><br><br></span>যেন তোমার সমস্ত নির্দেশ বুঝতে পারি।</div>
<div class="v" id="v126"><span class="vn">126</span> <span class="br-p"><br><br></span>মাবুদের কাজ করার সময় হল, <span class="br-p"><br><br></span>কেননা লোকে তোমার শরীয়ত ভঙ্গ করেছে।</div>
<div class="v" id="v127"><span class="vn">127</span> <span class="br-p"><br><br></span>সেজন্য আমি তোমার হুকুমগুলো ভালবাসি, <span class="br-p"><br><br></span>সোনা থেকে, খাঁটি সোনা থেকেও তা ভালবাসি।</div>
<div class="v" id="v128"><span class="vn">128</span> <span class="br-p"><br><br></span>সেজন্য আমি সর্ব বিষয়ে তোমার সমুদয় আদেশমালা শিরোধার্য জ্ঞান করি, <span class="br-p"><br><br></span>সমস্ত মিথ্যাপথ ঘৃণা করি।</div>
<div class="v" id="v129"><h2>পে פ</h2><span class="vn">129</span> <span class="br-p"><br><br></span>তোমার নির্দেশগুলো আশ্চর্য, <span class="br-p"><br><br></span>এজন্য আমার প্রাণ সেগুলো পালন করে।</div>
<div class="v" id="v130"><span class="vn">130</span> <span class="br-p"><br><br></span>তোমার কালাম প্রকাশিত হলে তা আলো দান করে, <span class="br-p"><br><br></span>তা অমায়িকদেরকে বুদ্ধিমান করে।</div>
<div class="v" id="v131"><span class="vn">131</span> <span class="br-p"><br><br></span>আমি মুখ খুলে শ্বাস ফেলছিলাম, <span class="br-p"><br><br></span>কেননা তোমার হুকুমগুলোর আকাঙ্খা করছিলাম।</div>
<div class="v" id="v132"><span class="vn">132</span> <span class="br-p"><br><br></span>আমার প্রতি ফির ও আমার প্রতি রহম কর, <span class="br-p"><br><br></span>যেমন তোমার নামপ্রিয়দের প্রতি করে থাক।</div>
<div class="v" id="v133"><span class="vn">133</span> <span class="br-p"><br><br></span>তোমার প্রতিজ্ঞা অনুসারে আমার পদক্ষেপ স্থির রাখ, <span class="br-p"><br><br></span>কোন অধর্ম আমার উপরে কর্তৃত্ব না করুক।</div>
<div class="v" id="v134"><span class="vn">134</span> <span class="br-p"><br><br></span>মানুষের জুলুম থেকে আমাকে মুক্ত কর, <span class="br-p"><br><br></span>তাতে আমি তোমার আদেশমালা পালন করবো।</div>
<div class="v" id="v135"><span class="vn">135</span> <span class="br-p"><br><br></span>তোমার গোলামের প্রতি তোমার মুখ উজ্জ্বল কর, <span class="br-p"><br><br></span>এবং তোমার সমস্ত বিধি আমাকে শিক্ষা দাও।</div>
<div class="v" id="v136"><span class="vn">136</span> <span class="br-p"><br><br></span>আমার চোখ থেকে পানির ধারা বইছে, <span class="br-p"><br><br></span>কারণ লোকে তোমার শরীয়ত পালন করে না।</div>
<div class="v" id="v137"><h2>সাদে צ</h2><span class="vn">137</span> <span class="br-p"><br><br></span>হে মাবুদ, তুমি ধর্মময় ও তোমার সমস্ত বিচার ন্যায্য।</div>
<div class="v" id="v138"><span class="vn">138</span> <span class="br-p"><br><br></span>তুমি ধর্মশীলতায় এবং অতীব বিশ্বস্ততায় <span class="br-p"><br><br></span>তোমার নির্দেশগুলো হুকুম করেছ।</div>
<div class="v" id="v139"><span class="vn">139</span> <span class="br-p"><br><br></span>আমার গভীর আগ্রহ আমাকে গ্রাস করেছে, <span class="br-p"><br><br></span>কারণ আমার দুশমনরা তোমার সমস্ত কালাম ভুলে গেছে।</div>
<div class="v" id="v140"><span class="vn">140</span> <span class="br-p"><br><br></span>তোমার কালাম অতীব পরীক্ষাসিদ্ধ, <span class="br-p"><br><br></span>তাই তোমার গোলাম তা মহব্বত করে।</div>
<div class="v" id="v141"><span class="vn">141</span> <span class="br-p"><br><br></span>আমি ক্ষুদ্র ও অবজ্ঞাত, <span class="br-p"><br><br></span>[কিন্তু] আমি তোমার আদেশমালা ভুলে যাই নি।</div>
<div class="v" id="v142"><span class="vn">142</span> <span class="br-p"><br><br></span>তোমার ধর্মশীলতা চিরস্থায়ী, <span class="br-p"><br><br></span>আর তোমার শরীয়ত সত্য।</div>
<div class="v" id="v143"><span class="vn">143</span> <span class="br-p"><br><br></span>সঙ্কট ও দুর্দশা আমাকে পেয়ে বসেছে, <span class="br-p"><br><br></span>[তবুও] তোমার সমস্ত হুকুম আমার আনন্দদায়ক।</div>
<div class="v" id="v144"><span class="vn">144</span> <span class="br-p"><br><br></span>তোমার নির্দেশগুলো অনন্তকাল ধরে ধর্মময়; <span class="br-p"><br><br></span>আমাকে বুদ্ধি দাও, তাতে আমি বাঁচব।</div>
<div class="v" id="v145"><h2>কফ ק</h2><span class="vn">145</span> <span class="br-p"><br><br></span>আমি সর্বান্তঃকরণে ডেকেছি; <span class="br-p"><br><br></span>হে মাবুদ, আমাকে উত্তর দাও, <span class="br-p"><br><br></span>আমি তোমার বিধিগুলো পালন করবো।</div>
<div class="v" id="v146"><span class="vn">146</span> <span class="br-p"><br><br></span>আমি তোমাকে ডেকেছি, আমাকে নিস্তার কর, <span class="br-p"><br><br></span>তাতে আমি তোমার নির্দেশগুলো পালন করবো।</div>
<div class="v" id="v147"><span class="vn">147</span> <span class="br-p"><br><br></span>আমি প্রভাতের আগেও উঠে আর্তনাদ করলাম, <span class="br-p"><br><br></span>আমি তোমার কালামে ভরসা স্থাপন করেছি।</div>
<div class="v" id="v148"><span class="vn">148</span> <span class="br-p"><br><br></span>আমার চোখ সমস্ত রাত উন্মীলিত ছিল, <span class="br-p"><br><br></span>যেন তোমার প্রতিজ্ঞাগুলো ধ্যান করতে পারি।</div>
<div class="v" id="v149"><span class="vn">149</span> <span class="br-p"><br><br></span>তোমার অটল মহব্বত অনুসারে আমার কথা শোন; <span class="br-p"><br><br></span>হে মাবুদ, তোমার শাসন অনুসারে আমাকে সঞ্জীবিত কর।</div>
<div class="v" id="v150"><span class="vn">150</span> <span class="br-p"><br><br></span>কুকর্মের অনুগামীরা নিকটবর্তী; <span class="br-p"><br><br></span>তারা তোমার শরীয়ত থেকে দূরবর্তী।</div>
<div class="v" id="v151"><span class="vn">151</span> <span class="br-p"><br><br></span>হে মাবুদ, তুমিই নিকটবর্তী, <span class="br-p"><br><br></span>আর তোমার সমস্ত হুকুম সত্য।</div>
<div class="v" id="v152"><span class="vn">152</span> <span class="br-p"><br><br></span>আমি তোমার নির্দেশগুলোর দ্বারা আগে থেকে জানি, <span class="br-p"><br><br></span>তুমি চিরতরে সে সমস্ত স্থাপন করেছ।</div>
<div class="v" id="v153"><h2>রেশ ר</h2><span class="vn">153</span> <span class="br-p"><br><br></span>আমার দুঃখ দেখ, আমাকে উদ্ধার কর, <span class="br-p"><br><br></span>কেননা আমি তোমার শরীয়ত ভুলে যাই নি।</div>
<div class="v" id="v154"><span class="vn">154</span> <span class="br-p"><br><br></span>আমার ঝগড়া নিষ্পত্তি কর, আমাকে মুক্ত কর, <span class="br-p"><br><br></span>তোমার কালাম অনুসারে আমাকে সঞ্জীবিত কর।</div>
<div class="v" id="v155"><span class="vn">155</span> <span class="br-p"><br><br></span>উদ্ধার দুষ্টরা থেকে দূরবর্তী, <span class="br-p"><br><br></span>কারণ তারা তোমার বিধিগুলোর খোঁজ করে না।</div>
<div class="v" id="v156"><span class="vn">156</span> <span class="br-p"><br><br></span>হে মাবুদ, তোমার করুণা বহুবিধ; <span class="br-p"><br><br></span>তোমার সমস্ত শাসন অনুসারে আমাকে সঞ্জীবিত কর।</div>
<div class="v" id="v157"><span class="vn">157</span> <span class="br-p"><br><br></span>আমার তাড়নাকারী ও বিপক্ষ অনেক, <span class="br-p"><br><br></span>[তবুও] আমি তোমার নির্দেশগুলো থেকে বিপথগামী হই নি।</div>
<div class="v" id="v158"><span class="vn">158</span> <span class="br-p"><br><br></span>আমি বিশ্বাসঘাতকদেরকে দেখে ঘৃণা করলাম, <span class="br-p"><br><br></span>কারণ তারা তোমার কালাম পালন করে না।</div>
<div class="v" id="v159"><span class="vn">159</span> <span class="br-p"><br><br></span>দেখ, আমি তোমার আদেশমালা কেমন ভালবাসি। <span class="br-p"><br><br></span>মাবুদ, তোমার অটল মহব্বত অনুসারে আমাকে সঞ্জীবিত কর।</div>
<div class="v" id="v160"><span class="vn">160</span> <span class="br-p"><br><br></span>তোমার কালামের সমষ্টি সত্য, <span class="br-p"><br><br></span>তোমার ধর্মময় প্রত্যেক অনুশাসন চিরস্থায়ী।</div>
<div class="v" id="v161"><h2>শিন ש</h2><span class="vn">161</span> <span class="br-p"><br><br></span>শাসনকর্তারা অকারণে আমাকে তাড়না করেছে, <span class="br-p"><br><br></span>কিন্তু আমার মন তোমার কালামগুলোতে ভীত হয়।</div>
<div class="v" id="v162"><span class="vn">162</span> <span class="br-p"><br><br></span>আমি তোমার কালামে আনন্দ করি, <span class="br-p"><br><br></span>যেমন মহালুট পেলে লোকে আনন্দ করে।</div>
<div class="v" id="v163"><span class="vn">163</span> <span class="br-p"><br><br></span>আমি মিথ্যাকে হিংসা করি, ঘৃণা করি, <span class="br-p"><br><br></span>তোমার শরীয়ত ভালবাসি।</div>
<div class="v" id="v164"><span class="vn">164</span> <span class="br-p"><br><br></span>আমি দিনে সাতবার তোমার প্রশংসা করি, <span class="br-p"><br><br></span>তোমার ধর্মময় অনুশাসনগুলোর জন্য।</div>
<div class="v" id="v165"><span class="vn">165</span> <span class="br-p"><br><br></span>যারা তোমার শরীয়ত ভালবাসে, <span class="br-p"><br><br></span>তাদের পরম শান্তি হয়, তাদের হোঁচট লাগে না।</div>
<div class="v" id="v166"><span class="vn">166</span> <span class="br-p"><br><br></span>মাবুদ, আমি তোমার উদ্ধারের প্রত্যাশা করেছি, <span class="br-p"><br><br></span>ও তোমার সমস্ত হুকুম পালন করেছি।</div>
<div class="v" id="v167"><span class="vn">167</span> <span class="br-p"><br><br></span>আমার প্রাণ তোমার নির্দেশগুলো পালন করেছে, <span class="br-p"><br><br></span>আমি সেসব অতিশয় মহব্বত করি।</div>
<div class="v" id="v168"><span class="vn">168</span> <span class="br-p"><br><br></span>আমি তোমার আদেশমালা ও নির্দেশগুলো পালন করেছি; <span class="br-p"><br><br></span>কারণ আমার সমস্ত পথ তোমারই সম্মুখে।</div>
<div class="v" id="v169"><h2>তৌ ת</h2><span class="vn">169</span> <span class="br-p"><br><br></span>হে মাবুদ, আমার কাতরোক্তি তোমার কাছে উপস্থিত হোক, <span class="br-p"><br><br></span>তোমার কালাম অনুসারে আমাকে বুদ্ধি দাও।</div>
<div class="v" id="v170"><span class="vn">170</span> <span class="br-p"><br><br></span>আমার ফরিয়াদ তোমার সম্মুখে উপস্থিত হোক, <span class="br-p"><br><br></span>তোমার প্রতিজ্ঞা অনুসারে আমাকে উদ্ধার কর।</div>
<div class="v" id="v171"><span class="vn">171</span> <span class="br-p"><br><br></span>আমার ওষ্ঠাধর প্রশংসা করুক, <span class="br-p"><br><br></span>কারণ তুমি আমাকে তোমার সমস্ত বিধি শিক্ষা দিচ্ছ।</div>
<div class="v" id="v172"><span class="vn">172</span> <span class="br-p"><br><br></span>আমার জিহ্বা তোমার মহিমা ঘোষণা করবে, <span class="br-p"><br><br></span>যেহেতু তোমার সমস্ত হুকুম ধর্মময়।</div>
<div class="v" id="v173"><span class="vn">173</span> <span class="br-p"><br><br></span>তোমার হাত আমার সহকারী হোক; <span class="br-p"><br><br></span>কেননা আমি তোমার আদেশমালা মান্য করেছি।</div>
<div class="v" id="v174"><span class="vn">174</span> <span class="br-p"><br><br></span>হে মাবুদ, আমি তোমার উদ্ধারের আকাঙ্খা করেছি, <span class="br-p"><br><br></span>এবং তোমার শরীয়ত আমার হর্ষজনক।</div>
<div class="v" id="v175"><span class="vn">175</span> <span class="br-p"><br><br></span>আমার প্রাণ জীবিত থাকুক, <span class="br-p"><br><br></span>সে তোমার প্রশংসা করবে, <span class="br-p"><br><br></span>আর তোমার সমস্ত অনুশাসন আমার সহকারী হোক।</div>
<div class="v" id="v176"><span class="vn">176</span> <span class="br-p"><br><br></span>আমি হারানো ভেড়ার মত ভ্রান্ত হয়েছি; <span class="br-p"><br><br></span>নিজের গোলামের খোঁজ কর; <span class="br-p"><br><br></span>কেননা আমি তোমার হুকুমনামা ভুলে যাই নি।</div>
</div>
<!-- PARSED ABOVE; EDITING MAY BREAK PARSER -->
</body></html>