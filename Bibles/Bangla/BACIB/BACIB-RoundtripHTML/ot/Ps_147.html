<html><head>
<meta http-equiv="Content-Type" content="text/html;charset=utf-8" />
<title>Ps 147 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 147);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_145.html">145</a> <a href="Ps_146.html">146</a> <b>147</b> <a href="Ps_148.html">148</a> <a href="Ps_149.html">149</a> <a href="Ps_150.html">150</a> </div><hr>
<h1>Ps 147</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>  জবুর</h2><span class="vn">1</span> <span class="br-p"><br><br></span>মাবুদের প্রশংসা হোক! <span class="br-p"><br><br></span>কেননা আমাদের আল্লাহ্‌র প্রশংসা-গান করা উত্তম; <span class="br-p"><br><br></span>তা মনোহর ও প্রশংসার উপযুক্ত।</div>
<div class="v" id="v2"><span class="vn">2</span> <span class="br-p"><br><br></span>মাবুদ জেরুশালেম গাঁথেন, <span class="br-p"><br><br></span>তিনি ইসরাইলের দূরীকৃতদের সংগ্রহ করেন।</div>
<div class="v" id="v3"><span class="vn">3</span> <span class="br-p"><br><br></span>তিনি ভগ্নচিত্তদেরকে সুস্থ করেন, <span class="br-p"><br><br></span>তাদের সমস্ত ক্ষত বেঁধে দেন।</div>
<div class="v" id="v4"><span class="vn">4</span> <span class="br-p"><br><br></span>তিনি তারাগুলোর সংখ্যা গণনা করেন, <span class="br-p"><br><br></span>সকলের নাম ধরে তাদের ডাকেন।</div>
<div class="v" id="v5"><span class="vn">5</span> <span class="br-p"><br><br></span>আমাদের প্রভু মহান ও অতিশয় শক্তিমান; <span class="br-p"><br><br></span>তাঁর বুদ্ধির সীমা নেই।</div>
<div class="v" id="v6"><span class="vn">6</span> <span class="br-p"><br><br></span>মাবুদ নম্রদেরকে সুস্থির রাখেন, <span class="br-p"><br><br></span>তিনি দুষ্টদেরকে ভূমিতে ছুড়ে ফেলেন।</div>
<div class="v" id="v7"><span class="vn">7</span> <span class="br-p"><br><br></span>তোমরা স্তবসহ মাবুদের উদ্দেশে গজল গাও, <span class="br-p"><br><br></span>বীণাযন্ত্রে আমাদের আল্লাহ্‌র প্রশংসা গাও।</div>
<div class="v" id="v8"><span class="vn">8</span> <span class="br-p"><br><br></span>তিনি মেঘমালায় আসমান আচ্ছন্ন করেন, <span class="br-p"><br><br></span>তিনি দুনিয়ার জন্য বৃষ্টি প্রস্তত করেন, <span class="br-p"><br><br></span>তিনি পর্বতমালার উপরে ঘাস জন্মাতে দেন।</div>
<div class="v" id="v9"><span class="vn">9</span> <span class="br-p"><br><br></span>তিনি পশুকে তার খাদ্য দেন, <span class="br-p"><br><br></span>দাঁড়কাকের বাচ্চাগুলোকে দেন, যারা ডেকে উঠে।</div>
<div class="v" id="v10"><span class="vn">10</span> <span class="br-p"><br><br></span>ঘোড়ার বলে তিনি আনন্দ করেন না, <span class="br-p"><br><br></span>পুরুষের চরণের শক্তিতেও সন্তুষ্ট হন না।</div>
<div class="v" id="v11"><span class="vn">11</span> <span class="br-p"><br><br></span>মাবুদ তাদের উপর সন্তুষ্ট, <span class="br-p"><br><br></span>যারা তাঁকে ভক্তিপূর্ণ ভয় করে, <span class="br-p"><br><br></span>যারা তাঁর অটল মহব্বতের অপেক্ষায় থাকে।</div>
<div class="v" id="v12"><span class="vn">12</span> <span class="br-p"><br><br></span>হে জেরুশালেম, মাবুদের গুণ ঘোষণা কর; <span class="br-p"><br><br></span>হে সিয়োন, তোমার আল্লাহ্‌র প্রশংসা কর।</div>
<div class="v" id="v13"><span class="vn">13</span> <span class="br-p"><br><br></span>কেননা তিনি তোমার দ্বারের সমস্ত অর্গল দৃঢ় করে দিয়েছেন, <span class="br-p"><br><br></span>তিনি তোমার মধ্যে তোমার সন্তানদেরকে দোয়া করেছেন।</div>
<div class="v" id="v14"><span class="vn">14</span> <span class="br-p"><br><br></span>তিনি তোমার পরিসীমা শান্তিময় করেন, <span class="br-p"><br><br></span>তিনি উৎকৃষ্ট গম দিয়ে তোমাকে তৃপ্ত করেন।</div>
<div class="v" id="v15"><span class="vn">15</span> <span class="br-p"><br><br></span>তিনি দুনিয়াতে তাঁর হুকুম পাঠান, <span class="br-p"><br><br></span>তাঁর কালাম বেগে ধাবমান হয়।</div>
<div class="v" id="v16"><span class="vn">16</span> <span class="br-p"><br><br></span>তিনি ভেড়ার লোমের মত তুষার দেন, <span class="br-p"><br><br></span>তিনি ভস্মের মত নীহার ছড়িয়ে দেন।</div>
<div class="v" id="v17"><span class="vn">17</span> <span class="br-p"><br><br></span>তিনি খণ্ড খণ্ড করে তাঁর শিলাবৃষ্টি পাঠান; <span class="br-p"><br><br></span>তাঁর শীতের সম্মুখে কে দাঁড়াতে পারে?</div>
<div class="v" id="v18"><span class="vn">18</span> <span class="br-p"><br><br></span>তিনি তাঁর কালাম পাঠিয়ে সেই সমস্ত গলিয়ে ফেলেন, <span class="br-p"><br><br></span>তিনি তাঁর বায়ু বহালে পানি প্রবাহিত হয়।</div>
<div class="v" id="v19"><span class="vn">19</span> <span class="br-p"><br><br></span>তিনি জানান ইয়াকুবকে তাঁর কালাম, <span class="br-p"><br><br></span>ইসরাইলকে তাঁর বিধি ও অনুশাসনগুলো।</div>
<div class="v" id="v20"><span class="vn">20</span> <span class="br-p"><br><br></span>তিনি আর কোন জাতির জন্য এরকম করেন নি, <span class="br-p"><br><br></span>তাঁর সমস্ত অনুশাসন তারা জানে নি। <span class="br-p"><br><br></span>মাবুদের প্রশংসা হোক!</div>
</div>
<!-- PARSED ABOVE; EDITING MAY BREAK PARSER -->
</body></html>