<html><head>
<meta http-equiv="Content-Type" content="text/html;charset=utf-8" />
<title>Ps 31 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 31);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_29.html">29</a> <a href="Ps_30.html">30</a> <b>31</b> <a href="Ps_32.html">32</a> <a href="Ps_33.html">33</a> ... <a href="Ps_150.html">150</a> </div><hr>
<h1>Ps 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>প্রধান বাদ্যকরের জন্য। হযরত দাউদের কাওয়ালী। <span class="br-p"><br><br></span>হে মাবুদ, আমি তোমারই আশ্রয় নিয়েছি; <span class="br-p"><br><br></span>আমাকে কখনও লজ্জিত হতে দিও না; <span class="br-p"><br><br></span>তোমার ধর্মশীলতায় আমাকে উদ্ধার কর।</div>
<div class="v" id="v2"><span class="vn">2</span> <span class="br-p"><br><br></span>আমার দিকে কান দাও; <span class="br-p"><br><br></span>আমাকে উদ্ধার করতে তাড়াতাড়ি এসো; <span class="br-p"><br><br></span>আমার আশ্রয়-শৈল হও, <span class="br-p"><br><br></span>আমার নিস্তারের জন্য দুর্গগৃহ হও।</div>
<div class="v" id="v3"><span class="vn">3</span> <span class="br-p"><br><br></span>কেননা তুমিই আমার শৈল ও আমার দুর্গ; <span class="br-p"><br><br></span>তাই তোমার নামের অনুরোধে <span class="br-p"><br><br></span>আমাকে পথ দেখিয়ে গমন করাও।</div>
<div class="v" id="v4"><span class="vn">4</span> <span class="br-p"><br><br></span>আমাকে সেই জাল থেকে উদ্ধার কর, <span class="br-p"><br><br></span>যা লোকে আমার জন্য গোপনে পেতেছে, <span class="br-p"><br><br></span>কেননা তুমিই আমার দৃঢ় আশ্রয়।</div>
<div class="v" id="v5"><span class="vn">5</span> <span class="br-p"><br><br></span>আমি তোমার হাতে আমার রূহ্‌ তুলে দিই; <span class="br-p"><br><br></span>হে মাবুদ, সত্যের আল্লাহ্‌, তুমি আমাকে মুক্ত করেছ।</div>
<div class="v" id="v6"><span class="vn">6</span> <span class="br-p"><br><br></span>যারা অসার মূর্তি মানে, তাদের আমি ঘৃণা করি; <span class="br-p"><br><br></span>আর আমি মাবুদের উপর নির্ভর করি।</div>
<div class="v" id="v7"><span class="vn">7</span> <span class="br-p"><br><br></span>আমি তোমার অটল মহব্বতে উল্লাস ও আনন্দ করবো, <span class="br-p"><br><br></span>কেননা তুমি আমার দুঃখ দেখেছ, <span class="br-p"><br><br></span>তুমি দুর্দশাকালে আমার প্রাণের তত্ত্ব নিয়েছ।</div>
<div class="v" id="v8"><span class="vn">8</span> <span class="br-p"><br><br></span>তুমি আমাকে দুশমনদের হাতে তুলে দাও নি, <span class="br-p"><br><br></span>প্রশস্ত ভূমিতে আমার চরণ স্থাপন করেছ।</div>
<div class="v" id="v9"><span class="vn">9</span> <span class="br-p"><br><br></span>হে মাবুদ, আমাকে রহম কর, কেননা আমি বিপদগ্রস্ত; <span class="br-p"><br><br></span>মনোদুঃখে আমার নয়ন, প্রাণ ও দেহ শীর্ণ হচ্ছে।</div>
<div class="v" id="v10"><span class="vn">10</span> <span class="br-p"><br><br></span>কারণ শ্রান্তিতে আমার জীবন <span class="br-p"><br><br></span>ও দীর্ঘ নিশ্বাসে আমার বয়স অতিবাহিত হল, <span class="br-p"><br><br></span>আমার অপরাধের দরুন আমার শক্তি লোপ পাচ্ছে, <span class="br-p"><br><br></span>আর আমার অস্থি শীর্ণ হল।</div>
<div class="v" id="v11"><span class="vn">11</span> <span class="br-p"><br><br></span>আমার সকল দুশমন কাছে আমি নিন্দাস্পদ, <span class="br-p"><br><br></span>আমার প্রতিবেশীদের কাছে অতিশয় নিন্দাপাত্র, <span class="br-p"><br><br></span>ও আমার পরিচিতদের কাছে ভয়ঙ্কর হয়েছি; <span class="br-p"><br><br></span>পথে আমাকে দেখে লোকেরা পালিয়ে গেছে।</div>
<div class="v" id="v12"><span class="vn">12</span> <span class="br-p"><br><br></span>মৃত ব্যক্তির মত লোকে আমাকে ভুলে গেছে, <span class="br-p"><br><br></span>আমি নষ্ট হয়ে যাওয়া পাত্রের মত হলাম।</div>
<div class="v" id="v13"><span class="vn">13</span> <span class="br-p"><br><br></span>কেননা আমি অনেকের কৃত অপবাদ শুনেছি, <span class="br-p"><br><br></span>চারদিকেই ভয়; <span class="br-p"><br><br></span>তারা আমার বিরুদ্ধে একত্র হয়ে মন্ত্রণা করেছে। <span class="br-p"><br><br></span>আমার প্রাণনাশ করার সঙ্কল্প করেছে।</div>
<div class="v" id="v14"><span class="vn">14</span> <span class="br-p"><br><br></span>কিন্তু, হে মাবুদ, আমি তোমার উপরে নির্ভর করলাম; <span class="br-p"><br><br></span>আমি বললাম, তুমিই আমার আল্লাহ্‌।</div>
<div class="v" id="v15"><span class="vn">15</span> <span class="br-p"><br><br></span>আমার সময়গুলো তোমার হাতে রয়েছে; <span class="br-p"><br><br></span>আমার দুশমনদের হাত থেকে, আমার তাড়নাকারীদের থেকে, <span class="br-p"><br><br></span>আমাকে উদ্ধার কর।</div>
<div class="v" id="v16"><span class="vn">16</span> <span class="br-p"><br><br></span>তোমার গোলামের প্রতি তোমার মুখ উজ্জ্বল কর, <span class="br-p"><br><br></span>তোমার অটল মহব্বতে আমাকে নিস্তার কর।</div>
<div class="v" id="v17"><span class="vn">17</span> <span class="br-p"><br><br></span>হে মাবুদ, আমাকে লজ্জিত হতে দিও না, <span class="br-p"><br><br></span>কেননা আমি তোমাকে ডেকেছি; <span class="br-p"><br><br></span>দুষ্টরা লজ্জিত হোক, পাতালে নীরব হোক।</div>
<div class="v" id="v18"><span class="vn">18</span> <span class="br-p"><br><br></span>সেই মিথ্যাবাদী সমস্ত ওষ্ঠাধর বোবা হোক, <span class="br-p"><br><br></span>যারা ধার্মিকের বিপক্ষে অহংকারের কথা বলে, <span class="br-p"><br><br></span>অহঙ্কার ও তুচ্ছজ্ঞান সহকারে বলে।</div>
<div class="v" id="v19"><span class="vn">19</span> <span class="br-p"><br><br></span>আহা! তোমার দেওয়া মঙ্গল কেমন মহৎ, <span class="br-p"><br><br></span>যা তুমি তোমার ভয়কারীদের জন্য সঞ্চয় করেছ, <span class="br-p"><br><br></span>তোমার মধ্যে আশ্রয় গ্রহণকারীদের পক্ষে সাধন করেছ, <span class="br-p"><br><br></span>আর তা করেছ সকলের সাক্ষাতে।</div>
<div class="v" id="v20"><span class="vn">20</span> <span class="br-p"><br><br></span>তুমি মানুষের কুমন্ত্রণা থেকে তাদেরকে <span class="br-p"><br><br></span>তোমার উপস্থিতির অন্তরালে সঙ্গোপনে রাখবে, <span class="br-p"><br><br></span>জিহ্বাগুলোর বিরোধ থেকে তাদেরকে আশ্রমের মধ্যে লুকিয়ে রাখবে।</div>
<div class="v" id="v21"><span class="vn">21</span> <span class="br-p"><br><br></span>মাবুদ ধন্য হোন, কেননা তিনি দৃঢ় নগরে <span class="br-p"><br><br></span>আমার প্রতি আশ্চর্য অটল মহব্বত প্রকাশ করলেন।</div>
<div class="v" id="v22"><span class="vn">22</span> <span class="br-p"><br><br></span>আমি অধৈর্য হয়ে বলেছিলাম, <span class="br-p"><br><br></span>আমি তোমার নয়নগোচর থেকে বিচ্ছিন্ন, <span class="br-p"><br><br></span>কিন্তু তোমার উদ্দেশে আর্তনাদ করলে <span class="br-p"><br><br></span>তুমি আমার ফরিয়াদ শুনলে।</div>
<div class="v" id="v23"><span class="vn">23</span> <span class="br-p"><br><br></span>হে মাবুদের সমস্ত পবিত্র লোক, <span class="br-p"><br><br></span>তোমরা তাঁকে মহব্বত কর; <span class="br-p"><br><br></span>মাবুদ বিশ্বস্ত লোকদেরকে রক্ষা করেন, <span class="br-p"><br><br></span>কিন্তু অহংকারীকে অনেক প্রতিফল দেন।</div>
<div class="v" id="v24"><span class="vn">24</span> <span class="br-p"><br><br></span>হে মাবুদের অপেক্ষাকারী সকলে, সাহস কর, <span class="br-p"><br><br></span>তোমাদের অন্তঃকরণ সবল হোক।</div>
</div>
<!-- PARSED ABOVE; EDITING MAY BREAK PARSER -->
</body></html>