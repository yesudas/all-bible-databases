<html><head>
<meta http-equiv="Content-Type" content="text/html;charset=utf-8" />
<title>Ps 34 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 34);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_32.html">32</a> <a href="Ps_33.html">33</a> <b>34</b> <a href="Ps_35.html">35</a> <a href="Ps_36.html">36</a> ... <a href="Ps_150.html">150</a> </div><hr>
<h1>Ps 34</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>হযরত দাউদের। যখন তিনি আবিমালেকের সাক্ষাতে বুদ্ধির বৈকল্য দেখিয়েছিলেন এবং আবিমালেক তাঁকে তাড়িয়ে দিয়েছিলেন আর তিনিও প্রস্থান করেছিলেন, কাওয়ালীটি সেই সময়কার। <span class="br-p"><br><br></span>আমি সর্বসমক্ষে মাবুদের শুকরিয়া আদায় করবো; <span class="br-p"><br><br></span>তাঁর প্রশংসা নিরন্তর আমার মুখে থাকবে।</div>
<div class="v" id="v2"><span class="vn">2</span> <span class="br-p"><br><br></span>আমার প্রাণ মাবুদকে নিয়েই গর্ব করবে; <span class="br-p"><br><br></span>তা শুনে নম্র লোকেরা আনন্দিত হবে।</div>
<div class="v" id="v3"><span class="vn">3</span> <span class="br-p"><br><br></span>আমার সঙ্গে মাবুদের মহিমা ঘোষণা কর; <span class="br-p"><br><br></span>এসো, আমরা একসঙ্গে তাঁর নামের প্রতিষ্ঠা করি।</div>
<div class="v" id="v4"><span class="vn">4</span> <span class="br-p"><br><br></span>আমি মাবুদের খোঁজ করলাম, <span class="br-p"><br><br></span>তিনি আমাকে জবাব দিলেন, <span class="br-p"><br><br></span>আমার সকল আশঙ্কা থেকে উদ্ধার করলেন।</div>
<div class="v" id="v5"><span class="vn">5</span> <span class="br-p"><br><br></span>ওরা তাঁর প্রতি দৃষ্টিপাত করে দীপ্যমান হল; <span class="br-p"><br><br></span>তাদের মুখ কখনও বিবর্ণ হবে না।</div>
<div class="v" id="v6"><span class="vn">6</span> <span class="br-p"><br><br></span>এই দুঃখী যখন ডাকল, মাবুদ শুনলেন, <span class="br-p"><br><br></span>একে সকল সঙ্কট থেকে নিস্তার করলেন।</div>
<div class="v" id="v7"><span class="vn">7</span> <span class="br-p"><br><br></span>যারা মাবুদকে ভক্তিপূর্ণ ভয় করে, <span class="br-p"><br><br></span>মাবুদের ফেরেশতা তাদের চারদিকে শিবির স্থাপন করেন, <span class="br-p"><br><br></span>আর তাদেরকে উদ্ধার করেন।</div>
<div class="v" id="v8"><span class="vn">8</span> <span class="br-p"><br><br></span>আস্বাদন করে দেখ, মাবুদ মঙ্গলময়; <span class="br-p"><br><br></span>সুখী সেই ব্যক্তি, যে তাঁর শরণাপন্ন।</div>
<div class="v" id="v9"><span class="vn">9</span> <span class="br-p"><br><br></span>হে তাঁর পবিত্র ব্যক্তিরা, মাবুদকে ভয় কর, <span class="br-p"><br><br></span>কেননা তাঁর ভয়কারীদের অভাব হয় না।</div>
<div class="v" id="v10"><span class="vn">10</span> <span class="br-p"><br><br></span>যুবসিংহদের অনটন ও ক্ষুধায় কষ্ট হয়, <span class="br-p"><br><br></span>কিন্তু যারা মাবুদের খোঁজ করে, <span class="br-p"><br><br></span>তাদের কোন মঙ্গলের অভাব হয় না।</div>
<div class="v" id="v11"><span class="vn">11</span> <span class="br-p"><br><br></span>এসো, বৎসরা, আমার কথা শোন, <span class="br-p"><br><br></span>আমি তোমাদেরকে মাবুদের ভয় শিক্ষা দিই।</div>
<div class="v" id="v12"><span class="vn">12</span> <span class="br-p"><br><br></span>কোন্‌ ব্যক্তি জীবনে প্রীত হয়, <span class="br-p"><br><br></span>মঙ্গল দেখবার জন্য দীর্ঘায়ু ভালবাসে?</div>
<div class="v" id="v13"><span class="vn">13</span> <span class="br-p"><br><br></span>তুমি হিংসা থেকে তোমার জিহ্বাকে, <span class="br-p"><br><br></span>ছলনার কথা থেকে তোমার ঠোঁটকে সাবধানে রাখ।</div>
<div class="v" id="v14"><span class="vn">14</span> <span class="br-p"><br><br></span>মন্দ থেকে দূরে যাও, যা ভাল তা-ই কর; <span class="br-p"><br><br></span>শান্তির খোঁজ কর ও তার অনুধাবন কর।</div>
<div class="v" id="v15"><span class="vn">15</span> <span class="br-p"><br><br></span>ধার্মিকদের প্রতি মাবুদের দৃষ্টি আছে, <span class="br-p"><br><br></span>তাদের আর্তনাদের প্রতি তাঁর কান আছে।</div>
<div class="v" id="v16"><span class="vn">16</span> <span class="br-p"><br><br></span>মাবুদের মুখ দুর্বৃত্তদের প্রতিকূল; <span class="br-p"><br><br></span>তিনি ভূতল থেকে তাদের স্মৃতি লোপ করবেন।</div>
<div class="v" id="v17"><span class="vn">17</span> <span class="br-p"><br><br></span>ধার্মিকেরা কান্নাকাটি করলো, মাবুদ শুনলেন, <span class="br-p"><br><br></span>তাদের সকল সঙ্কট থেকে তাদেরকে উদ্ধার করলেন।</div>
<div class="v" id="v18"><span class="vn">18</span> <span class="br-p"><br><br></span>মাবুদ ভগ্নচিত্তদের নিকটবর্তী, <span class="br-p"><br><br></span>তিনি তাদের নাজাত করেন যাদের <span class="br-p"><br><br></span>সকল আশা ধ্বংস হয়ে গেছে।</div>
<div class="v" id="v19"><span class="vn">19</span> <span class="br-p"><br><br></span>ধার্মিকের বিপদ অনেক, <span class="br-p"><br><br></span>কিন্তু সেসব থেকে মাবুদ তাকে উদ্ধার করেন।</div>
<div class="v" id="v20"><span class="vn">20</span> <span class="br-p"><br><br></span>তিনি তার সমস্ত অস্থি রক্ষা করেন; <span class="br-p"><br><br></span>তার মধ্যে একখানিও ভগ্ন হয় না।</div>
<div class="v" id="v21"><span class="vn">21</span> <span class="br-p"><br><br></span>নাফরমানী দুর্জনকে সংহার করবে, <span class="br-p"><br><br></span>ধার্মিকের বিদ্বেষীরা দোষীকৃত হবে।</div>
<div class="v" id="v22"><span class="vn">22</span> <span class="br-p"><br><br></span>মাবুদ তাঁর গোলামদের প্রাণ মুক্ত করেন; <span class="br-p"><br><br></span>যারা তাঁর মধ্যে আশ্রয় নেয় তাদের কেউই দোষীকৃত হবে না।</div>
</div>
<!-- PARSED ABOVE; EDITING MAY BREAK PARSER -->
</body></html>