<html><head>
<meta http-equiv="Content-Type" content="text/html;charset=utf-8" />
<title>Ps 40 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 40);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_38.html">38</a> <a href="Ps_39.html">39</a> <b>40</b> <a href="Ps_41.html">41</a> <a href="Ps_42.html">42</a> ... <a href="Ps_150.html">150</a> </div><hr>
<h1>Ps 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>প্রধান বাদ্যকরের জন্য। হযরত দাউদের কাওয়ালী। <span class="br-p"><br><br></span>আমি ধৈর্যসহ মাবুদের অপেক্ষা করছিলাম, <span class="br-p"><br><br></span>তিনি আমার প্রতি মনোযোগ দিয়ে আমার আর্তনাদ শুনলেন।</div>
<div class="v" id="v2"><span class="vn">2</span> <span class="br-p"><br><br></span>তিনি বিনাশের গর্ত থেকে, পঙ্কময় ভূমি থেকে, আমাকে তুললেন, <span class="br-p"><br><br></span>তিনি শৈলের উপরে আমার চরণ রাখলেন, <span class="br-p"><br><br></span>আমার পদসঞ্চার দৃঢ় করলেন।</div>
<div class="v" id="v3"><span class="vn">3</span> <span class="br-p"><br><br></span>তিনি আমার মুখে নতুন গজল, <span class="br-p"><br><br></span>আমাদের আল্লাহ্‌র প্রশংসা-গজল দিলেন; <span class="br-p"><br><br></span>অনেকে তা দেখবে, ভয় পাবে, <span class="br-p"><br><br></span>ও মাবুদের উপর ঈমান আনবে।</div>
<div class="v" id="v4"><span class="vn">4</span> <span class="br-p"><br><br></span>সুখী সেই জন, যে মাবুদকে তার বিশ্বাসভূমি করে, <span class="br-p"><br><br></span>এবং তাদের দিকে না ফেরে, <span class="br-p"><br><br></span>যারা অহঙ্কারী ও মিথ্যা পথে ভ্রমণ করে।</div>
<div class="v" id="v5"><span class="vn">5</span> <span class="br-p"><br><br></span>হে মাবুদ, আমার আল্লাহ্‌, তুমিই প্রচুর পরিমাণে সাধন করেছ <span class="br-p"><br><br></span>আমাদের পক্ষে তোমার অলৌকিক সমস্ত কাজ ও তোমার সমস্ত সঙ্কল্প; <span class="br-p"><br><br></span>তোমার মত কেউ নেই; <span class="br-p"><br><br></span>আমি সেগুলো বলতাম ও বর্ণনা করতাম, <span class="br-p"><br><br></span>কিন্তু সেগুলো গণনা করা যায় না।</div>
<div class="v" id="v6"><span class="vn">6</span> <span class="br-p"><br><br></span>কোরবানীতে ও নৈবেদ্যে তুমি প্রীত নহ, <span class="br-p"><br><br></span>তুমি আমার উম্মুক্ত কর্ণ দিয়েছ; <span class="br-p"><br><br></span>তুমি পোড়ানো-কোরবানী ও গুনাহ্‌র জন্য কোরবানী চাও নি;</div>
<div class="v" id="v7"><span class="vn">7</span> <span class="br-p"><br><br></span>তখন আমি বললাম, দেখ, আমি এসেছি; <span class="br-p"><br><br></span>যেমন পাক-কিতাবে আমার বিষয় লেখা আছে।</div>
<div class="v" id="v8"><span class="vn">8</span> <span class="br-p"><br><br></span>হে আমার আল্লাহ্‌, তোমার অভীষ্ট সাধনে আমি প্রীত, <span class="br-p"><br><br></span>আর তোমার শরীয়ত আমার অন্তরে আছে।</div>
<div class="v" id="v9"><span class="vn">9</span> <span class="br-p"><br><br></span>আমি মহাসমাজে ধর্মশীলতার মঙ্গলবার্তা তবলিগ করেছি; <span class="br-p"><br><br></span>দেখ, আমার ওষ্ঠাধর রুদ্ধ করি না; <span class="br-p"><br><br></span>হে মাবুদ, তুমি তা জান।</div>
<div class="v" id="v10"><span class="vn">10</span> <span class="br-p"><br><br></span>আমি তোমার ধর্মশীলতা নিজের হৃদয়মধ্যে সঙ্গোপন করি নি, <span class="br-p"><br><br></span>তোমার বিশ্বস্ততা ও তোমার উদ্ধার তবলিগ করেছি; <span class="br-p"><br><br></span>তোমার অটল মহব্বত ও বিশ্বস্ততা মহাসমাজ থেকে গুপ্ত রাখি নি।</div>
<div class="v" id="v11"><span class="vn">11</span> <span class="br-p"><br><br></span>হে মাবুদ, তুমিও আমা থেকে তোমার করুণা রুদ্ধ করো না; <span class="br-p"><br><br></span>তোমার অটল মহব্বত ও তোমার বিশ্বস্ততা সতত আমাকে রক্ষা করুক।</div>
<div class="v" id="v12"><span class="vn">12</span> <span class="br-p"><br><br></span>কেননা অসংখ্য বিপদ আমাকে ঘিরে ধরেছে; <span class="br-p"><br><br></span>আমার অপরাধগুলো আমাকে ধরেছে; <span class="br-p"><br><br></span>আমি দেখতে পাচ্ছি না; <span class="br-p"><br><br></span>আমার মাথার চুলের চেয়েও সেসব বেশি, <span class="br-p"><br><br></span>আমার হৃদয়ে সাহস বলতে কিছু নেই।</div>
<div class="v" id="v13"><span class="vn">13</span> <span class="br-p"><br><br></span>হে মাবুদ, অনুগ্রহ করে আমাকে উদ্ধার কর, <span class="br-p"><br><br></span>মাবুদ, আমাকে সাহায্য করতে তৎপর হও।</div>
<div class="v" id="v14"><span class="vn">14</span> <span class="br-p"><br><br></span>তারা সকলেই লজ্জিত ও হতাশ হোক, <span class="br-p"><br><br></span>যারা সংহার করতে আমার প্রাণের খোঁজ করে, <span class="br-p"><br><br></span>তারা ফিরে যাক, অপমানিত হোক, <span class="br-p"><br><br></span>যারা আমার বিপদে প্রীত হয়।</div>
<div class="v" id="v15"><span class="vn">15</span> <span class="br-p"><br><br></span>তারা নিজেদের লজ্জার দরুন স্তম্ভিত হোক, <span class="br-p"><br><br></span>যারা আমাকে বলে, আহা! আহা!</div>
<div class="v" id="v16"><span class="vn">16</span> <span class="br-p"><br><br></span>যারা তোমার খোঁজ করে, <span class="br-p"><br><br></span>তারা সকলে তোমাতে আমোদ ও আনন্দ করুক; <span class="br-p"><br><br></span>যারা তোমার উদ্ধার ভালবাসে, <span class="br-p"><br><br></span>তারা সতত বলুক, মাবুদ মহিমান্বিত হোন।</div>
<div class="v" id="v17"><span class="vn">17</span> <span class="br-p"><br><br></span>আমি দুঃখী ও দরিদ্র, <span class="br-p"><br><br></span>প্রভুই আমার পক্ষে চিন্তা করেন; <span class="br-p"><br><br></span>তুমি আমার সহায় ও আমার উদ্ধারকর্তা; <span class="br-p"><br><br></span>হে আমার আল্লাহ্‌, বিলম্ব করো না।</div>
</div>
<!-- PARSED ABOVE; EDITING MAY BREAK PARSER -->
</body></html>