<html><head>
<meta http-equiv="Content-Type" content="text/html;charset=utf-8" />
<title>Ps 45 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 45);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_43.html">43</a> <a href="Ps_44.html">44</a> <b>45</b> <a href="Ps_46.html">46</a> <a href="Ps_47.html">47</a> ... <a href="Ps_150.html">150</a> </div><hr>
<h1>Ps 45</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>প্রধান বাদ্যকরের জন্য। স্বর, শোশন্নীম। কারুন-সন্তানদের। মস্কীল। প্রেম-গজল। <span class="br-p"><br><br></span>আমার হৃদয়ে শুভকথা উথলে উঠছে; <span class="br-p"><br><br></span>আমি বাদশাহ্‌র বিষয়ে আমার রচনা বিবৃত করবো; <span class="br-p"><br><br></span>আমার জিহ্বা দক্ষ লেখকের লেখনীস্বরূপ।</div>
<div class="v" id="v2"><span class="vn">2</span> <span class="br-p"><br><br></span>তুমি মানুষের চেয়ে পরম সুন্দর; <span class="br-p"><br><br></span>তোমার ওষ্ঠাধর থেকে রহমত ঝরে পড়ে; <span class="br-p"><br><br></span>এজন্য আল্লাহ্‌ চিরকালের জন্য তোমাকে দোয়া করেছেন।</div>
<div class="v" id="v3"><span class="vn">3</span> <span class="br-p"><br><br></span>হে বীর, তোমার তলোয়ার কোমরে বাঁধ, <span class="br-p"><br><br></span>তোমার গৌরব ও মহিমা গ্রহণ কর।</div>
<div class="v" id="v4"><span class="vn">4</span> <span class="br-p"><br><br></span>আর স্বীয় প্রতাপে কৃতকার্য হও, বাহনে চড়ে যাও, <span class="br-p"><br><br></span>সত্যের ও ধার্মিকতাযুক্ত নম্রতার পক্ষে, <span class="br-p"><br><br></span>তাতে তোমার ডান হাত তোমাকে ভয়াবহ কাজ শেখাবে।</div>
<div class="v" id="v5"><span class="vn">5</span> <span class="br-p"><br><br></span>তোমার সমস্ত তীর ধারালো, <span class="br-p"><br><br></span>জাতিরা তোমার পদতলে পতিত হয়, <span class="br-p"><br><br></span>বাদশাহ্‌র দুশমনদের অন্তর বিদ্ধ হয়।</div>
<div class="v" id="v6"><span class="vn">6</span> <span class="br-p"><br><br></span>হে আল্লাহ্‌, তোমার সিংহাসন অনন্তকালস্থায়ী, <span class="br-p"><br><br></span>তোমার রাজদণ্ড সরলতার দণ্ড।</div>
<div class="v" id="v7"><span class="vn">7</span> <span class="br-p"><br><br></span>তুমি ধার্মিকতাকে মহব্বত করে আসছ, <span class="br-p"><br><br></span>নাফরমানীকে ঘৃণা করে আসছ; <span class="br-p"><br><br></span>এই কারণ আল্লাহ্‌, তোমার আল্লাহ্‌, <span class="br-p"><br><br></span>তোমাকে অভিষিক্ত করেছেন, <span class="br-p"><br><br></span>তোমার সখাদের চেয়ে বেশি পরিমাণে আনন্দ তেলে।</div>
<div class="v" id="v8"><span class="vn">8</span> <span class="br-p"><br><br></span>গন্ধরস, অগুরু ও দারুচিনিতে তোমার সকল কোর্তা সুবাসিত হয়, <span class="br-p"><br><br></span>হাতির দাঁতের প্রাসাদগুলো থেকে তারযুক্ত সমস্ত যন্ত্র তোমাকে আনন্দিত করেছে।</div>
<div class="v" id="v9"><span class="vn">9</span> <span class="br-p"><br><br></span>তোমার মহিলারত্নদের মধ্যে শাহ্‌জাদীরা আছেন, <span class="br-p"><br><br></span>তোমার ডান দিকে দাঁড়িয়ে আছেন রাণী, <span class="br-p"><br><br></span>ওফীরের সোনা দিয়ে সেজে আছেন।</div>
<div class="v" id="v10"><span class="vn">10</span> <span class="br-p"><br><br></span>বৎস, শোন, দেখ, কান দাও; <span class="br-p"><br><br></span>তোমার জাতি ও তোমার পিতৃকুল ভুলে যাও।</div>
<div class="v" id="v11"><span class="vn">11</span> <span class="br-p"><br><br></span>তাতে বাদশাহ্‌ তোমার সৌন্দর্য বাসনা করবেন; <span class="br-p"><br><br></span>কেননা তিনিই তোমার প্রভু, তুমি তাঁর কাছে সেজ্‌দা কর।</div>
<div class="v" id="v12"><span class="vn">12</span> <span class="br-p"><br><br></span>টায়ার-কন্যা উপঢৌকন নিয়ে আসবেন, <span class="br-p"><br><br></span>ধনী লোকেরা তোমার কাছে ফরিয়াদ করবেন।</div>
<div class="v" id="v13"><span class="vn">13</span> <span class="br-p"><br><br></span>শাহ্‌জাদী অন্তঃপুরে সর্বতোভাবে সুশোভিতা; <span class="br-p"><br><br></span>তাঁর পোশাক সোনার সুতায় বোনা রয়েছে।</div>
<div class="v" id="v14"><span class="vn">14</span> <span class="br-p"><br><br></span>তাঁকে সূচীশিল্পীত কোর্তা পরিয়ে বাদশাহ্‌র কাছে নিয়ে যাওয়া হবে, <span class="br-p"><br><br></span>তাঁর পিছনে থাকা সহচরী কুমারীদেরকে তোমার কাছে নেওয়া যাবে।</div>
<div class="v" id="v15"><span class="vn">15</span> <span class="br-p"><br><br></span>তারা আনন্দে ও উল্লাসে আনীতা হবে, <span class="br-p"><br><br></span>তারা রাজপ্রাসাদে প্রবেশ করবে।</div>
<div class="v" id="v16"><span class="vn">16</span> <span class="br-p"><br><br></span>তোমার পিতৃগণের পরিবর্তে তোমার পুত্রেরা থাকবে; <span class="br-p"><br><br></span>তুমি তাদের সারা দুনিয়াতে শাসনকর্তা করবে।</div>
<div class="v" id="v17"><span class="vn">17</span> <span class="br-p"><br><br></span>আমি তোমার নাম সমস্ত বংশ পরম্পরায় স্মরণ করাব, <span class="br-p"><br><br></span>এজন্য জাতিরা যুগে যুগে চিরকাল তোমার প্রশংসা করবে।</div>
</div>
<!-- PARSED ABOVE; EDITING MAY BREAK PARSER -->
</body></html>