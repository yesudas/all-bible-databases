<html><head>
<meta http-equiv="Content-Type" content="text/html;charset=utf-8" />
<title>Ps 51 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 51);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_49.html">49</a> <a href="Ps_50.html">50</a> <b>51</b> <a href="Ps_52.html">52</a> <a href="Ps_53.html">53</a> ... <a href="Ps_150.html">150</a> </div><hr>
<h1>Ps 51</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>প্রধান বাদ্যকরের জন্য। হযরত দাউদের কাওয়ালী। বৎশেবার কাছে তাঁর গমনের পর যখন নবী নাথন তাঁর কাছ আসলেন, সেই সময়কার। <span class="br-p"><br><br></span>হে আল্লাহ্‌, তোমার অটল মহব্বত অনুসারে আমার প্রতি করুণা কর; <span class="br-p"><br><br></span>তোমার প্রচুর করুণা অনুসারে আমার সমস্ত অধর্ম মার্জনা কর।</div>
<div class="v" id="v2"><span class="vn">2</span> <span class="br-p"><br><br></span>আমার অপরাধ থেকে আমাকে নিঃশেষে ধুয়ে ফেল, <span class="br-p"><br><br></span>আমার গুনাহ্‌ থেকে আমাকে পাক-পবিত্র কর।</div>
<div class="v" id="v3"><span class="vn">3</span> <span class="br-p"><br><br></span>কেননা আমি নিজে আমার সমস্ত অধর্ম জানি; <span class="br-p"><br><br></span>আমার গুনাহ্‌ সতত আমার সম্মুখে আছে।</div>
<div class="v" id="v4"><span class="vn">4</span> <span class="br-p"><br><br></span>তোমার বিরুদ্ধে, কেবল তোমারই বিরুদ্ধে আমি গুনাহ্‌ করেছি, <span class="br-p"><br><br></span>তোমার দৃষ্টিতে যা কুৎসিত, তা-ই করেছি; <span class="br-p"><br><br></span>অতএব তুমি তোমার কালামে ধর্মময়, <span class="br-p"><br><br></span>আপনার বিচারে নির্দোষ রয়েছ।</div>
<div class="v" id="v5"><span class="vn">5</span> <span class="br-p"><br><br></span>দেখ, জন্মাবধি আমি অপরাধী, <span class="br-p"><br><br></span>মাতার গর্ভে জাত হবার কাল হতেই আমি গুনাহ্‌গার।</div>
<div class="v" id="v6"><span class="vn">6</span> <span class="br-p"><br><br></span>দেখ, তুমি আন্তরিক সত্যে প্রীত, <span class="br-p"><br><br></span>তুমি গূঢ় স্থানে আমাকে প্রজ্ঞা শিক্ষা দেবে।</div>
<div class="v" id="v7"><span class="vn">7</span> <span class="br-p"><br><br></span>এসব দ্বারা আমাকে গুনাহ্‌ মুক্ত কর, তাতে আমি পবিত্র হব; <span class="br-p"><br><br></span>আমাকে ধুয়ে ফেল, তাতে আমি হিমের চেয়ে সাদা হব।</div>
<div class="v" id="v8"><span class="vn">8</span> <span class="br-p"><br><br></span>আমাকে আমোদ ও আনন্দের কালাম শোনাও; <span class="br-p"><br><br></span>তোমা দ্বারা চূর্ণিত সমস্ত অস্থি প্রফুল্ল হোক।</div>
<div class="v" id="v9"><span class="vn">9</span> <span class="br-p"><br><br></span>আমার গুনাহ্‌গুলোর প্রতি মুখ আচ্ছাদন কর, <span class="br-p"><br><br></span>আমার সকল অপরাধ মার্জনা কর।</div>
<div class="v" id="v10"><span class="vn">10</span> <span class="br-p"><br><br></span>হে আল্লাহ্‌, আমাতে বিশুদ্ধ অন্তঃকরণ সৃৃষ্টি কর, <span class="br-p"><br><br></span>আমার অন্তরে সুস্থির রূহ্‌কে নতুন করে দাও।</div>
<div class="v" id="v11"><span class="vn">11</span> <span class="br-p"><br><br></span>তোমার সম্মুখ থেকে আমাকে দূর করো না, <span class="br-p"><br><br></span>তোমার পাক-রূহ্‌কে আমা থেকে হরণ করো না।</div>
<div class="v" id="v12"><span class="vn">12</span> <span class="br-p"><br><br></span>তোমার উদ্ধারের আনন্দ আমাকে পুনরায় দাও, <span class="br-p"><br><br></span>ইচ্ছুক রূহ্‌ দ্বারা আমাকে ধরে রাখ।</div>
<div class="v" id="v13"><span class="vn">13</span> <span class="br-p"><br><br></span>আমি অধর্মাচারীদেরকে তোমার পথ শিক্ষা দেব, <span class="br-p"><br><br></span>গুনাহ্‌গারেরা তোমার দিকে ফিরে আসবে।</div>
<div class="v" id="v14"><span class="vn">14</span> <span class="br-p"><br><br></span>হে আল্লাহ্‌, হে আমার উদ্ধারের আল্লাহ্‌, <span class="br-p"><br><br></span>রক্তপাতের দোষ থেকে আমাকে উদ্ধার কর, <span class="br-p"><br><br></span>আমার জিহ্বা তোমার ধর্মশীলতার বিষয় গান করবে।</div>
<div class="v" id="v15"><span class="vn">15</span> <span class="br-p"><br><br></span>হে মালিক, আমার ওষ্ঠাধর খুলে দাও, <span class="br-p"><br><br></span>আমার মুখ তোমার প্রশংসা তবলিগ করবে।</div>
<div class="v" id="v16"><span class="vn">16</span> <span class="br-p"><br><br></span>কেননা তুমি কোরবানীতে প্রীত নহ, হলে তা দিতাম, <span class="br-p"><br><br></span>পোড়ানো-কোরবানীতে তোমার সন্তোষ নেই।</div>
<div class="v" id="v17"><span class="vn">17</span> <span class="br-p"><br><br></span>আল্লাহ্‌র কোরবানী হল ভগ্ন রূহ্‌; <span class="br-p"><br><br></span>হে আল্লাহ্‌, তুমি ভগ্ন ও চূর্ণ অন্তঃকরণ তুচ্ছ করবে না।</div>
<div class="v" id="v18"><span class="vn">18</span> <span class="br-p"><br><br></span>তুমি তোমার অনুগ্রহে সিয়োনের মঙ্গল কর, <span class="br-p"><br><br></span>তুমি জেরুশালেমের প্রাচীর নির্মাণ কর।</div>
<div class="v" id="v19"><span class="vn">19</span> <span class="br-p"><br><br></span>তখন তুমি ধার্মিকতার কোরবানী, <span class="br-p"><br><br></span>পোড়ানো-কোরবানী ও সমপূর্ণ পোড়ানো-কোরবানীতে প্রীত হবে; <span class="br-p"><br><br></span>তখন লোকে তোমার কোরবানগাহ্‌র উপরে ষাঁড়গুলোর কোরবানী করবে।</div>
</div>
<!-- PARSED ABOVE; EDITING MAY BREAK PARSER -->
</body></html>