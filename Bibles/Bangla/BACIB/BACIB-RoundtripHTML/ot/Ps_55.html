<html><head>
<meta http-equiv="Content-Type" content="text/html;charset=utf-8" />
<title>Ps 55 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 55);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_53.html">53</a> <a href="Ps_54.html">54</a> <b>55</b> <a href="Ps_56.html">56</a> <a href="Ps_57.html">57</a> ... <a href="Ps_150.html">150</a> </div><hr>
<h1>Ps 55</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>প্রধান বাদ্যকরের জন্য। তারযুক্ত যন্ত্রে। হযরত দাউদের মস্কীল। <span class="br-p"><br><br></span>হে আল্লাহ্‌, আমার মুনাজাতে কান দাও, <span class="br-p"><br><br></span>আমার ফরিয়াদ থেকে তুমি নিজেকে লুকিয়ে রেখো না।</div>
<div class="v" id="v2"><span class="vn">2</span> <span class="br-p"><br><br></span>আমার প্রতি মনযোগ দাও, আমাকে উত্তর দাও; <span class="br-p"><br><br></span>আমি ভাবনায় অস্থির হচ্ছি, কাতর আর্তনাদ করছি,</div>
<div class="v" id="v3"><span class="vn">3</span> <span class="br-p"><br><br></span>দুশমনের হুঙ্কার হেতু, দুর্জনের জুলুম হেতু; <span class="br-p"><br><br></span>কেননা তারা আমাতে অধর্ম আরোপ করে, <span class="br-p"><br><br></span>ক্রোধে আমাকে তাড়না করে।</div>
<div class="v" id="v4"><span class="vn">4</span> <span class="br-p"><br><br></span>আমার মধ্যে আমার হৃদয় বড়ই ব্যথিত হচ্ছে; <span class="br-p"><br><br></span>মৃত্যুর ত্রাস আমাকে আক্রমণ করেছে।</div>
<div class="v" id="v5"><span class="vn">5</span> <span class="br-p"><br><br></span>ভয় ও কম্প আমাতে প্রবেশ করেছে, <span class="br-p"><br><br></span>আমি মহাত্রাসে আচ্ছন্ন হয়েছি।</div>
<div class="v" id="v6"><span class="vn">6</span> <span class="br-p"><br><br></span>আমি বললাম, আহা! যদি কবুতরের মত আমার পাখা থাকত, <span class="br-p"><br><br></span>তবে আমি উড়ে গিয়ে সুস্থির হতাম;</div>
<div class="v" id="v7"><span class="vn">7</span> <span class="br-p"><br><br></span>দেখ, আমি ভ্রমণ করে দূরে যেতাম, <span class="br-p"><br><br></span>মরুভূমিতে প্রবাস করতাম; <span class="br-p"><br><br></span>[সেলা।]</div>
<div class="v" id="v8"><span class="vn">8</span> <span class="br-p"><br><br></span>আমি তাড়াতাড়ি রক্ষা পাবার জন্য পালিয়ে যেতাম, <span class="br-p"><br><br></span>প্রচণ্ড বায়ু ও ঝটিকা থেকে পালিয়ে যেতাম।</div>
<div class="v" id="v9"><span class="vn">9</span> <span class="br-p"><br><br></span>দুষ্টদের হতবুদ্ধি কর, হে প্রভু, ওদের পরিকল্পনা ধ্বংস কর; <span class="br-p"><br><br></span>কেননা আমি নগরে দৌরাত্ম্য ও কলহ দেখেছি।</div>
<div class="v" id="v10"><span class="vn">10</span> <span class="br-p"><br><br></span>তারা দিনরাত প্রাচীরের উপর দিয়ে নগর প্রদক্ষিণ করে, <span class="br-p"><br><br></span>আর তার মধ্যে অধর্ম ও অন্যায় রয়েছে।</div>
<div class="v" id="v11"><span class="vn">11</span> <span class="br-p"><br><br></span>তার মধ্যে রয়েছে ধ্বংসের কাজ; <span class="br-p"><br><br></span>জুলুম ও ছলনা তার নগর-চক ত্যাগ করে না।</div>
<div class="v" id="v12"><span class="vn">12</span> <span class="br-p"><br><br></span>কোন দুশমন যে আমাকে তিরস্কার করেছে, তা নয়, <span class="br-p"><br><br></span>করলে আমি তা সইতে পারতাম; <span class="br-p"><br><br></span>বিদ্বেষীও আমার বিরুদ্ধে অহংকার করে নি, <span class="br-p"><br><br></span>করলে তা থেকে নিজেকে লুকাতাম।</div>
<div class="v" id="v13"><span class="vn">13</span> <span class="br-p"><br><br></span>কিন্তু, আমার সমকক্ষ মানুষ যে তুমি, <span class="br-p"><br><br></span>আমার বন্ধু ও আমার আত্মীয়, তুমিই তা করেছ।</div>
<div class="v" id="v14"><span class="vn">14</span> <span class="br-p"><br><br></span>আমরা একত্র হয়ে মধুর মন্ত্রণা করতাম, <span class="br-p"><br><br></span>আমরা সদলে আল্লাহ্‌র গৃহে গমন করতাম।</div>
<div class="v" id="v15"><span class="vn">15</span> <span class="br-p"><br><br></span>মৃত্যু তাদের উপরে হঠাৎ আসুক; <span class="br-p"><br><br></span>তারা জীবদ্দশায় পাতালে নামুক; <span class="br-p"><br><br></span>কারণ তাদের বাড়িতে এবং তাদের অন্তরে নাফরমানী আছে।</div>
<div class="v" id="v16"><span class="vn">16</span> <span class="br-p"><br><br></span>আমি কিন্তু আল্লাহ্‌কে ডাকব, <span class="br-p"><br><br></span>তাতে মাবুদ আমাকে নিস্তার করবেন।</div>
<div class="v" id="v17"><span class="vn">17</span> <span class="br-p"><br><br></span>সন্ধ্যায়, প্রাতে ও মধ্যাহ্নে আমি মাতম ও আর্তনাদ করি, <span class="br-p"><br><br></span>আর তিনি আমার স্বর শোনেন।</div>
<div class="v" id="v18"><span class="vn">18</span> <span class="br-p"><br><br></span>তিনি আমার প্রতিকূল যুদ্ধ থেকে আমার প্রাণ সহিসালামতে মুক্ত করেছেন; <span class="br-p"><br><br></span>কারণ অনেকে আমার বিপক্ষ ছিল!</div>
<div class="v" id="v19"><span class="vn">19</span> <span class="br-p"><br><br></span>আল্লাহ্‌ শুনবেন, তাদেরকে উত্তর দেবেন; <span class="br-p"><br><br></span>তিনি আদিকাল থেকে সিংহাসনে সমাসীন। [সেলা।] <span class="br-p"><br><br></span>ওদের পরিবর্তন হয় নি, <span class="br-p"><br><br></span>আর ওরা আল্লাহ্‌কে ভয় করে না।</div>
<div class="v" id="v20"><span class="vn">20</span> <span class="br-p"><br><br></span>ঐ ব্যক্তি তার বন্ধুদের বিরুদ্ধে হাত তুলেছে, <span class="br-p"><br><br></span>নিজের নিয়ম লঙ্ঘন করেছে।</div>
<div class="v" id="v21"><span class="vn">21</span> <span class="br-p"><br><br></span>তার মুখ মাখনের মত কোমল, <span class="br-p"><br><br></span>কিন্তু তার অন্তঃকরণ যুদ্ধময়; <span class="br-p"><br><br></span>তার সমস্ত কথা তেলের চেয়েও মোলায়েম, <span class="br-p"><br><br></span>তবুও সেই সমস্ত খাপ থেকে বের করা তলোয়ারস্বরূপ।</div>
<div class="v" id="v22"><span class="vn">22</span> <span class="br-p"><br><br></span>তুমি মাবুদের উপর নিজের ভার অর্পণ কর; <span class="br-p"><br><br></span>তিনিই তোমাকে ধরে রাখবেন, <span class="br-p"><br><br></span>কখনও ধার্মিককে বিচলিত হতে দেবেন না।</div>
<div class="v" id="v23"><span class="vn">23</span> <span class="br-p"><br><br></span>কিন্তু হে আল্লাহ্‌, তুমিই ওদেরকে বিনাশের কূপে নামাবে; <span class="br-p"><br><br></span>রক্তপাতী ও ছলপ্রিয়েরা আয়ুর অর্ধকালও বাঁচবে না; <span class="br-p"><br><br></span>কিন্তু আমি তোমার উপরে নির্ভর করবো।</div>
</div>
<!-- PARSED ABOVE; EDITING MAY BREAK PARSER -->
</body></html>