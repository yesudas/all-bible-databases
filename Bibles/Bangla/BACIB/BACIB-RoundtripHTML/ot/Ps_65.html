<html><head>
<meta http-equiv="Content-Type" content="text/html;charset=utf-8" />
<title>Ps 65 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 65);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_63.html">63</a> <a href="Ps_64.html">64</a> <b>65</b> <a href="Ps_66.html">66</a> <a href="Ps_67.html">67</a> ... <a href="Ps_150.html">150</a> </div><hr>
<h1>Ps 65</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>প্রধান বাদ্যকরের জন্য। কাওয়ালী। দাউদের গজল। <span class="br-p"><br><br></span>হে আল্লাহ্‌, সিয়োনে প্রশংসা তোমার অপেক্ষা করে, <span class="br-p"><br><br></span>তোমার উদ্দেশে মানত পূর্ণ করা যাবে।</div>
<div class="v" id="v2"><span class="vn">2</span> <span class="br-p"><br><br></span>হে মুনাজাত-কবুলকারী, <span class="br-p"><br><br></span>তোমারই কাছে সমস্ত মানুষ আসবে।</div>
<div class="v" id="v3"><span class="vn">3</span> <span class="br-p"><br><br></span>অপরাধগুলো আমার থেকেও প্রবল, <span class="br-p"><br><br></span>তুমি আমাদের সমস্ত অধর্ম মার্জনা করবে।</div>
<div class="v" id="v4"><span class="vn">4</span> <span class="br-p"><br><br></span>সুখী সেই, যাকে তুমি মনোনীত করে কাছে আন, <span class="br-p"><br><br></span>সে তোমার প্রাঙ্গণে বাস করবে; <span class="br-p"><br><br></span>আমরা পরিতৃপ্ত হব তোমার গৃহের উত্তম দ্রব্যে, <span class="br-p"><br><br></span>তোমরা পবিত্র বায়তুল-মোকাদ্দসের উত্তম দ্রব্যে।</div>
<div class="v" id="v5"><span class="vn">5</span> <span class="br-p"><br><br></span>হে আমাদের উদ্ধারের আল্লাহ্‌, <span class="br-p"><br><br></span>তুমি ধার্মিকতায় মহৎ কাজ দ্বারা আমাদেরকে উত্তর দেবে; <span class="br-p"><br><br></span>তুমি দুনিয়ার সমস্ত প্রান্তের, <span class="br-p"><br><br></span>এবং দূরবর্তী সমুদ্রবাসীদের বিশ্বাস-ভূমি।</div>
<div class="v" id="v6"><span class="vn">6</span> <span class="br-p"><br><br></span>তুমি নিজের শক্তিতে পর্বতমালার স্থাপনকর্তা; <span class="br-p"><br><br></span>তুমি পরাক্রমে বদ্ধকটি।</div>
<div class="v" id="v7"><span class="vn">7</span> <span class="br-p"><br><br></span>তুমি সমুদ্রের গর্জন, তার তরঙ্গের গর্জন, <span class="br-p"><br><br></span>ও জাতিদের কোলাহল শান্ত করে থাক।</div>
<div class="v" id="v8"><span class="vn">8</span> <span class="br-p"><br><br></span>আর দূরের নিবাসীরা তোমার সমস্ত চিহ্ন-কাজ দেখে ভয় পায়; <span class="br-p"><br><br></span>তুমি প্রত্যুষের ও সন্ধ্যাবেলার উদয়স্থানকে আনন্দ-গীতিময় করে থাক।</div>
<div class="v" id="v9"><span class="vn">9</span> <span class="br-p"><br><br></span>তুমি দুনিয়ার তত্ত্বাবধান করছো, <span class="br-p"><br><br></span>ওতে পানি সেচন করছো, <span class="br-p"><br><br></span>তা অতিশয় উর্বর করছো; <span class="br-p"><br><br></span>আল্লাহ্‌র নদী পানিতে পরিপূর্ণ; <span class="br-p"><br><br></span>এভাবে ভূমি প্রস্তুত করে তুমি মানুষের জন্য শস্য প্রস্তুত করে থাক।</div>
<div class="v" id="v10"><span class="vn">10</span> <span class="br-p"><br><br></span>তুমি তার সমস্ত সীতা জলসিক্ত করে থাক, <span class="br-p"><br><br></span>তার সমস্ত আল সমান করে থাক, <span class="br-p"><br><br></span>তুমি বৃষ্টি দ্বারা তা কোমল করে থাক, <span class="br-p"><br><br></span>তার অঙ্কুরকে দোয়া করে থাক।</div>
<div class="v" id="v11"><span class="vn">11</span> <span class="br-p"><br><br></span>তুমি তোমার উপচয় দিয়ে বছরকে মুকুট পরিয়ে থাক, <span class="br-p"><br><br></span>তোমার ঘোড়ার গাড়ি পুষ্টিকর দ্রব্যে উপচে পড়ে।</div>
<div class="v" id="v12"><span class="vn">12</span> <span class="br-p"><br><br></span>তা মরুভূমিস্থ চরাণি-স্থান সকলেতে উপচে পড়ে; <span class="br-p"><br><br></span>এবং উপপর্বতগুলো হর্ষরূপ পরিচ্ছদ পায়।</div>
<div class="v" id="v13"><span class="vn">13</span> <span class="br-p"><br><br></span>সমস্ত মাঠ ভেড়ার পালে ভূষিত হয়, <span class="br-p"><br><br></span>সমস্ত উপত্যকা শষ্যে আচ্ছাদিত হয়; <span class="br-p"><br><br></span>তারা আনন্দধ্বনি করে, তারা গান করে।</div>
</div>
<!-- PARSED ABOVE; EDITING MAY BREAK PARSER -->
</body></html>