<html><head>
<meta http-equiv="Content-Type" content="text/html;charset=utf-8" />
<title>Ps 69 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 69);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_67.html">67</a> <a href="Ps_68.html">68</a> <b>69</b> <a href="Ps_70.html">70</a> <a href="Ps_71.html">71</a> ... <a href="Ps_150.html">150</a> </div><hr>
<h1>Ps 69</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>প্রধান বাদ্যকরের জন্য। স্বর, শোশন্নীম। হযরত দাউদের। <span class="br-p"><br><br></span>হে আল্লাহ্‌, আমাকে নিস্তার কর, <span class="br-p"><br><br></span>কেননা আমার কণ্ঠনালী পর্যন্ত পানি উঠেছে।</div>
<div class="v" id="v2"><span class="vn">2</span> <span class="br-p"><br><br></span>আমি অগাধ পাঁকে ডুবেছি, দাঁড়াবার স্থান নেই; <span class="br-p"><br><br></span>গভীর পানিতে এসেছি, বন্যা আমার উপর দিয়ে যাচ্ছে।</div>
<div class="v" id="v3"><span class="vn">3</span> <span class="br-p"><br><br></span>আমি ডেকে ডেকে ক্লান্ত হয়েছি, আমার কণ্ঠ শুকিয়ে গেছে; <span class="br-p"><br><br></span>আমার আল্লাহ্‌র অপেক্ষা করতে করতে আমার নয়নযুগল নিস্তেজ হয়েছে।</div>
<div class="v" id="v4"><span class="vn">4</span> <span class="br-p"><br><br></span>যারা অকারণে আমার বিদ্বেষী, <span class="br-p"><br><br></span>তারা আমার মাথার চুলের চেয়েও বেশি; <span class="br-p"><br><br></span>আমার ধ্বংসকারী মিথ্যাবাদী দুশমনেরা বলবান; <span class="br-p"><br><br></span>আমি যা অপহরণ করি নি, তাও আমাকে ফিরিয়ে দিতে হল।</div>
<div class="v" id="v5"><span class="vn">5</span> <span class="br-p"><br><br></span>হে আল্লাহ্‌, তুমি আমার মূঢ়তার বিষয় জান; <span class="br-p"><br><br></span>আমার সমস্ত দোষ তোমা থেকে গুপ্ত নয়।</div>
<div class="v" id="v6"><span class="vn">6</span> <span class="br-p"><br><br></span>হে বাহিনীগণের আল্লাহ্‌ মালিক, <span class="br-p"><br><br></span>তোমার অপেক্ষাকারীরা আমার দ্বারা লজ্জিত না হোক; <span class="br-p"><br><br></span>হে ইসরাইলের আল্লাহ্‌, <span class="br-p"><br><br></span>তোমার অন্বেষণকারীরা আমার দ্বারা অপমানিত না হোক।</div>
<div class="v" id="v7"><span class="vn">7</span> <span class="br-p"><br><br></span>কেননা তোমারই জন্য আমি তিরস্কার সহ্য করেছি, <span class="br-p"><br><br></span>আমার মুখ লজ্জায় আচ্ছাদিত হয়েছে।</div>
<div class="v" id="v8"><span class="vn">8</span> <span class="br-p"><br><br></span>আমি আমার ভাইদের কাছে বিদেশী হয়েছি, <span class="br-p"><br><br></span>আমার সহোদরদের কাছে বিজাতীয় হয়েছি।</div>
<div class="v" id="v9"><span class="vn">9</span> <span class="br-p"><br><br></span>কারণ তোমার গৃহবিষয়ক গভীর আগ্রহ আমাকে গ্রাস করেছে; <span class="br-p"><br><br></span>যারা তোমাকে তিরস্কার করে, <span class="br-p"><br><br></span>তাদের তিরস্কার আমার উপরে পড়েছে।</div>
<div class="v" id="v10"><span class="vn">10</span> <span class="br-p"><br><br></span>যখন আমি কান্নাকাটি করলাম, <span class="br-p"><br><br></span>রোজা দ্বারা প্রাণকে কষ্ট দিলাম, <span class="br-p"><br><br></span>তখন তা আমার দুর্নামের বিষয় হল।</div>
<div class="v" id="v11"><span class="vn">11</span> <span class="br-p"><br><br></span>যখন আমি চট পরলাম, <span class="br-p"><br><br></span>তখন তাদের কাছে প্রবাদের বিষয় হলাম।</div>
<div class="v" id="v12"><span class="vn">12</span> <span class="br-p"><br><br></span>যারা তোরণদ্বারে বসে, তারা আমার বিষয়ে আলোচনা করে; <span class="br-p"><br><br></span>মাতালেরা আমাকে নিয়ে গান রচনা করে।</div>
<div class="v" id="v13"><span class="vn">13</span> <span class="br-p"><br><br></span>কিন্তু, হে মাবুদ, আমি তোমারই কাছে প্রসন্নতার সময়ে মুনাজাত করছি; <span class="br-p"><br><br></span>হে আল্লাহ্‌, তোমার প্রচুর অটল মহব্বতের দরুন আমাকে উত্তর দাও। <span class="br-p"><br><br></span>তোমার উদ্ধার করার বিশ্বস্ত সাহায্যে আমাকে উত্তর দাও।</div>
<div class="v" id="v14"><span class="vn">14</span> <span class="br-p"><br><br></span>পাঁক থেকে আমাকে উদ্ধার কর, ডুবে যেতে দিও না; <span class="br-p"><br><br></span>বিদ্বেষীরা থেকে ও অতল জলরাশি থেকে যেন উদ্ধার পাই।</div>
<div class="v" id="v15"><span class="vn">15</span> <span class="br-p"><br><br></span>পানির বন্যা আমার উপর ছাপিয়ে না উঠুক, <span class="br-p"><br><br></span>অগাধ পানি আমাকে গ্রাস না করুক; <span class="br-p"><br><br></span>আমার উপরে কূপ তার মুখ বন্ধ না করুক।</div>
<div class="v" id="v16"><span class="vn">16</span> <span class="br-p"><br><br></span>হে মাবুদ, আমাকে উত্তর দাও, <span class="br-p"><br><br></span>কেননা তোমার অটল মহব্বত উত্তম; <span class="br-p"><br><br></span>তোমার প্রচুর করুণার দরুন আমার প্রতি মুখ ফিরাও।</div>
<div class="v" id="v17"><span class="vn">17</span> <span class="br-p"><br><br></span>তোমার এই গোলামের কাছ থেকে মুখ আচ্ছাদন করো না; <span class="br-p"><br><br></span>কারণ আমি সঙ্কটাপন্ন, ত্বরায় আমাকে উত্তর দাও।</div>
<div class="v" id="v18"><span class="vn">18</span> <span class="br-p"><br><br></span>কাছে এসে আমার প্রাণ মুক্ত কর; <span class="br-p"><br><br></span>আমার দুশমনদের থেকে আমাকে উদ্ধার কর।</div>
<div class="v" id="v19"><span class="vn">19</span> <span class="br-p"><br><br></span>তুমি আমার দুর্নাম, আমার লজ্জা ও আমার সমস্ত অপমানের কথা জান; <span class="br-p"><br><br></span>আমার বিপক্ষেরা সকলে তোমার সম্মুখবর্তী।</div>
<div class="v" id="v20"><span class="vn">20</span> <span class="br-p"><br><br></span>তিরস্কারে আমার মনোভঙ্গ হয়েছে, আমি অবসন্ন হলাম, <span class="br-p"><br><br></span>আমি সহানুভূতির অপেক্ষা করলাম, কিন্তু তা পেলাম না; <span class="br-p"><br><br></span>সান্ত্বনাকারীদের অপেক্ষা করলাম, কিন্তু কাউকেও পেলাম না।</div>
<div class="v" id="v21"><span class="vn">21</span> <span class="br-p"><br><br></span>আবার লোকে আমার খাদ্যের জন্য বিষ দিল, <span class="br-p"><br><br></span>আমার পিপাসাকালে অম্লরস পান করাল।</div>
<div class="v" id="v22"><span class="vn">22</span> <span class="br-p"><br><br></span>তাদের টেবিল তাদের সম্মুখে ফাঁদস্বরূপ হোক, <span class="br-p"><br><br></span>শান্তিকালে তাদের পাশস্বরূপ হোক।</div>
<div class="v" id="v23"><span class="vn">23</span> <span class="br-p"><br><br></span>তাদের চোখ অন্ধ হোক, যেন তারা দেখতে না পায়; <span class="br-p"><br><br></span>তুমি তাদের কোমর চির-কম্পনযুক্ত কর।</div>
<div class="v" id="v24"><span class="vn">24</span> <span class="br-p"><br><br></span>তাদের উপরে তোমার গজব ঢেলে দাও, <span class="br-p"><br><br></span>তোমার গজবের আগুন তাদেরকে বিনষ্ট করুক।</div>
<div class="v" id="v25"><span class="vn">25</span> <span class="br-p"><br><br></span>তাদের নিবাস শূন্য হোক, <span class="br-p"><br><br></span>তাদের তাঁবুতে কেউ বাস না করুক।</div>
<div class="v" id="v26"><span class="vn">26</span> <span class="br-p"><br><br></span>কেননা তারা তাকেই তাড়না করে, যাকে তুমি প্রহার করেছ, <span class="br-p"><br><br></span>তাদেরই ব্যথা বর্ণনা করে, যাদেরকে তুমি আঘাত করেছ।</div>
<div class="v" id="v27"><span class="vn">27</span> <span class="br-p"><br><br></span>তাদের অপরাধের উপরে অপরাধ যোগ কর, <span class="br-p"><br><br></span>তারা তোমার ধর্মশীলতায় প্রবেশ না করুক।</div>
<div class="v" id="v28"><span class="vn">28</span> <span class="br-p"><br><br></span>জীবন-কিতাব থেকে তাদের নাম মুছে যাক, <span class="br-p"><br><br></span>ধার্মিকদের সঙ্গে তারা তালিকাভুক্ত না হোক।</div>
<div class="v" id="v29"><span class="vn">29</span> <span class="br-p"><br><br></span>কিন্তু আমি দুঃখী ও ব্যথিত, <span class="br-p"><br><br></span>হে আল্লাহ্‌, তোমার উদ্ধার আমাকে রক্ষা করুক।</div>
<div class="v" id="v30"><span class="vn">30</span> <span class="br-p"><br><br></span>আমি গজল দ্বারা আল্লাহ্‌র নামের প্রশংসা করবো, <span class="br-p"><br><br></span>প্রশংসা-গজল দ্বারা তাঁর মহিমা স্বীকার করবো।</div>
<div class="v" id="v31"><span class="vn">31</span> <span class="br-p"><br><br></span>তা-ই মাবুদের দৃষ্টিতে তুষ্টিকর হবে, <span class="br-p"><br><br></span>গরুর চেয়ে, শিং ও খুরযুক্ত ষাঁড়ের চেয়ে বেশি তুষ্টিকর হবে।</div>
<div class="v" id="v32"><span class="vn">32</span> <span class="br-p"><br><br></span>নম্র লোকেরা তা দেখে আনন্দ করবে; <span class="br-p"><br><br></span>আল্লাহ্‌র অন্বেষীগণ! তোমাদের হৃদয় সঞ্জীবিত হোক।</div>
<div class="v" id="v33"><span class="vn">33</span> <span class="br-p"><br><br></span>কেননা মাবুদ দীনহীনদের কথা শোনেন, <span class="br-p"><br><br></span>তিনি তাঁর বন্দীদেরকে তুচ্ছ করেন না।</div>
<div class="v" id="v34"><span class="vn">34</span> <span class="br-p"><br><br></span>আসমান ও দুনিয়া তাঁর প্রশংসা করুক, <span class="br-p"><br><br></span>সমুদ্র ও তার মধ্যেকার সমস্ত জলজ প্রাণী প্রশংসা করুক।</div>
<div class="v" id="v35"><span class="vn">35</span> <span class="br-p"><br><br></span>কেননা আল্লাহ্‌ সিয়োনের উদ্ধার করবেন, <span class="br-p"><br><br></span>ও এহুদার সমস্ত নগর গাঁথবেন; <span class="br-p"><br><br></span>লোকে সেখানে বাস করবে ও অধিকার পাবে।</div>
<div class="v" id="v36"><span class="vn">36</span> <span class="br-p"><br><br></span>তাঁর গোলামদের বংশই তা ভোগ করবে; <span class="br-p"><br><br></span>যারা তাঁর নাম ভালবাসে, তারা সেখানে বসতি করবে।</div>
</div>
<!-- PARSED ABOVE; EDITING MAY BREAK PARSER -->
</body></html>