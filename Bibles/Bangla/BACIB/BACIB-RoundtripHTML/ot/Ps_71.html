<html><head>
<meta http-equiv="Content-Type" content="text/html;charset=utf-8" />
<title>Ps 71 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 71);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_69.html">69</a> <a href="Ps_70.html">70</a> <b>71</b> <a href="Ps_72.html">72</a> <a href="Ps_73.html">73</a> ... <a href="Ps_150.html">150</a> </div><hr>
<h1>Ps 71</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>হে মাবুদ, আমি তোমার আশ্রয় নিয়েছি; <span class="br-p"><br><br></span>আমাকে কখনও লজ্জিত হতে দিও না।</div>
<div class="v" id="v2"><span class="vn">2</span> <span class="br-p"><br><br></span>তোমার ধর্মশীলতায় আমাকে উদ্ধার কর, রক্ষা কর; <span class="br-p"><br><br></span>আমার দিকে কান দাও, আমাকে নিস্তার কর।</div>
<div class="v" id="v3"><span class="vn">3</span> <span class="br-p"><br><br></span>তুমি আমার আশ্রয়স্থানের শৈল হও, <span class="br-p"><br><br></span>শক্তিশালী দুর্গ হও, আমাকে নিস্তার করার জন্য; <span class="br-p"><br><br></span>কেননা তুমিই আমার শৈল ও আমার আশ্রয়-দুর্গ।</div>
<div class="v" id="v4"><span class="vn">4</span> <span class="br-p"><br><br></span>হে আমার আল্লাহ্‌, আমাকে উদ্ধার কর, <span class="br-p"><br><br></span>দুর্জনের হাত থেকে, অন্যায়কারী ও উপদ্রবীর হাত থেকে।</div>
<div class="v" id="v5"><span class="vn">5</span> <span class="br-p"><br><br></span>কেননা, হে সার্বভৌম মাবুদ, তুমি আমার আশা; <span class="br-p"><br><br></span>তুমি বাল্যকাল থেকে আমার বিশ্বাস-ভূমি।</div>
<div class="v" id="v6"><span class="vn">6</span> <span class="br-p"><br><br></span>মাতৃগর্ভ থেকে তোমার উপরেই আমার নির্ভর; <span class="br-p"><br><br></span>জননীর জঠর থেকে তুমিই আমার হিতৈষী; <span class="br-p"><br><br></span>আমি সতত তোমারই প্রশংসা করি।</div>
<div class="v" id="v7"><span class="vn">7</span> <span class="br-p"><br><br></span>আমি অনেকের দৃষ্টিতে অদ্ভুত লক্ষণস্বরূপ; <span class="br-p"><br><br></span>কিন্তু তুমি আমার দৃঢ় আশ্রয়।</div>
<div class="v" id="v8"><span class="vn">8</span> <span class="br-p"><br><br></span>আমার মুখ তোমার প্রশংসায় পরিপূর্ণ থাকবে, <span class="br-p"><br><br></span>সমস্ত দিন তোমার সৌন্দর্য বর্ণনা করবে।</div>
<div class="v" id="v9"><span class="vn">9</span> <span class="br-p"><br><br></span>বৃদ্ধ বয়সে আমাকে পরিত্যাগ করো না, <span class="br-p"><br><br></span>আমার বল ক্ষয় পেলে আমাকে ছেড়ে যেও না।</div>
<div class="v" id="v10"><span class="vn">10</span> <span class="br-p"><br><br></span>কারণ আমার দুশমনেরা আমার বিষয়ে কথা বলে, <span class="br-p"><br><br></span>আমার প্রাণের উপরে যাদের চোখ, তারা একত্র মন্ত্রণা করে।</div>
<div class="v" id="v11"><span class="vn">11</span> <span class="br-p"><br><br></span>তারা বলে, আল্লাহ্‌ ওকে ত্যাগ করেছেন, দৌড়ে ওকে ধর, <span class="br-p"><br><br></span>কেননা উদ্ধারকারী কেউই নেই।</div>
<div class="v" id="v12"><span class="vn">12</span> <span class="br-p"><br><br></span>হে আল্লাহ্‌, আমার কাছ থেকে দূরে দাঁড়িয়ে থেকো না; <span class="br-p"><br><br></span>আমার আল্লাহ্‌, আমাকে সাহায্য করতে ত্বরা কর।</div>
<div class="v" id="v13"><span class="vn">13</span> <span class="br-p"><br><br></span>তারা লজ্জিত ও উচ্ছিন্ন হোক, <span class="br-p"><br><br></span>যারা আমার প্রাণের বিপক্ষ; <span class="br-p"><br><br></span>তারা তিরস্কার ও অপমানে আচ্ছন্ন হোক, <span class="br-p"><br><br></span>যারা আমার অনিষ্ট চেষ্টা করে।</div>
<div class="v" id="v14"><span class="vn">14</span> <span class="br-p"><br><br></span>কিন্তু আমি নিরন্তর প্রত্যাশা করবো, <span class="br-p"><br><br></span>এবং উত্তরোত্তর তোমার আরও প্রশংসা করবো।</div>
<div class="v" id="v15"><span class="vn">15</span> <span class="br-p"><br><br></span>আমার মুখ তোমার ধর্মশীলতা বর্ণনা করবে, <span class="br-p"><br><br></span>তোমার উদ্ধার-কাজের কথা সমস্ত দিন বর্ণনা করবে, <span class="br-p"><br><br></span>কেননা আমি তার সংখ্যা জানি না।</div>
<div class="v" id="v16"><span class="vn">16</span> <span class="br-p"><br><br></span>আমি আমার সার্বভৌম মাবুদের পরাক্রমের সমস্ত কাজ নিয়ে উপস্থিত হব; <span class="br-p"><br><br></span>আমি তোমার, কেবল তোমারই ধর্মশীলতা উল্লেখ করবো।</div>
<div class="v" id="v17"><span class="vn">17</span> <span class="br-p"><br><br></span>হে আল্লাহ্‌, তুমি বাল্যকাল থেকে আমাকে শিক্ষা দিয়ে আসছ; <span class="br-p"><br><br></span>আর এই পর্যন্ত আমি তোমার আশ্চর্য সমস্ত কাজ তবলিগ করছি।</div>
<div class="v" id="v18"><span class="vn">18</span> <span class="br-p"><br><br></span>হে আল্লাহ্‌, বৃদ্ধ বয়স ও পক্ককেশের কাল পর্যন্তও <span class="br-p"><br><br></span>আমাকে পরিত্যাগ করো না, <span class="br-p"><br><br></span>যতদিন আমি পরের বংশধরদের কাছে তোমার বাহুবল, <span class="br-p"><br><br></span>এবং তোমার পরাক্রম জ্ঞাত না করি।</div>
<div class="v" id="v19"><span class="vn">19</span> <span class="br-p"><br><br></span>হে আল্লাহ্‌, তোমার ধর্মশীলতা আসমান পর্যন্ত ব্যাপ্ত; <span class="br-p"><br><br></span>তুমিই মহৎ মহৎ কাজ করেছ; <span class="br-p"><br><br></span>হে আল্লাহ্‌, তোমার মত আর কে আছে?</div>
<div class="v" id="v20"><span class="vn">20</span> <span class="br-p"><br><br></span>তুমি আমাদেরকে অনেক দারুণ সঙ্কট দেখিয়েছ, <span class="br-p"><br><br></span>তুমি ফিরে আমাদেরকে সঞ্জীবিত করবে, <span class="br-p"><br><br></span>দুনিয়ার অধঃস্থান থেকে পুনর্বার উঠাবে।</div>
<div class="v" id="v21"><span class="vn">21</span> <span class="br-p"><br><br></span>তুমি আমার মহত্ত্ব বৃদ্ধি কর, <span class="br-p"><br><br></span>এবং ফিরে আমাকে সান্ত্বনা দাও।</div>
<div class="v" id="v22"><span class="vn">22</span> <span class="br-p"><br><br></span>আবার আমি নেবল যন্ত্রে তোমার প্রশংসা করবো, <span class="br-p"><br><br></span>হে আমার আল্লাহ্‌, তোমার বিশ্বস্ততার প্রশংসা-গজল করবো, <span class="br-p"><br><br></span>হে ইসরাইলের পবিত্রতম, বীণাতে তোমার উদ্দেশে গজল গাইব।</div>
<div class="v" id="v23"><span class="vn">23</span> <span class="br-p"><br><br></span>তোমার উদ্দেশে গজল গাইবার সময়ে আমার ওষ্ঠাধর আনন্দগান করবে, <span class="br-p"><br><br></span>আমার প্রাণও তা করবে, যা তুমি মুক্ত করেছ।</div>
<div class="v" id="v24"><span class="vn">24</span> <span class="br-p"><br><br></span>আমার জিহ্বাও সমস্ত দিন তোমার ধর্মশীলতার কথা বলবে, <span class="br-p"><br><br></span>কারণ তারা লজ্জিত হয়েছে, তারা হতাশ হয়েছে, <span class="br-p"><br><br></span>যারা আমার অনিষ্ট চেষ্টা করে।</div>
</div>
<!-- PARSED ABOVE; EDITING MAY BREAK PARSER -->
</body></html>