<html><head>
<meta http-equiv="Content-Type" content="text/html;charset=utf-8" />
<title>Ps 77 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 77);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_75.html">75</a> <a href="Ps_76.html">76</a> <b>77</b> <a href="Ps_78.html">78</a> <a href="Ps_79.html">79</a> ... <a href="Ps_150.html">150</a> </div><hr>
<h1>Ps 77</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>প্রধান বাদ্যকরের জন্য। যিদুথূনের প্রণালীতে। আসফের কাওয়ালী। <span class="br-p"><br><br></span>আমি চিৎকার করে আল্লাহ্‌র কাছে কান্নাকাটি করবো; <span class="br-p"><br><br></span>চিৎকার করে আল্লাহ্‌র কাছে কান্নাকাটি করবো, <span class="br-p"><br><br></span>তিনি আমার কান্না শুনে জবাব দেবেন।</div>
<div class="v" id="v2"><span class="vn">2</span> <span class="br-p"><br><br></span>সঙ্কটের দিনে আমি প্রভুর খোঁজ করলাম; <span class="br-p"><br><br></span>রাতের বেলায় আমার হাত প্রসারিত থাকলো, সঙ্কুচিত হল না; <span class="br-p"><br><br></span>আমার প্রাণ প্রবোধ মানল না।</div>
<div class="v" id="v3"><span class="vn">3</span> <span class="br-p"><br><br></span>আমি আল্লাহ্‌কে স্মরণ করে কাতর আর্তনাদ করছি; <span class="br-p"><br><br></span>ভাবনা করতে করতে আমার রূহ্‌ মূর্চ্ছিত হচ্ছে। <span class="br-p"><br><br></span>[সেলা।]</div>
<div class="v" id="v4"><span class="vn">4</span> <span class="br-p"><br><br></span>তুমি আমার চোখের পাতা খোলা রাখছ; <span class="br-p"><br><br></span>আমি এত উদ্বিগ্ন যে, কথা বলতে পারি না।</div>
<div class="v" id="v5"><span class="vn">5</span> <span class="br-p"><br><br></span>আমি আলোচনা করলাম পূর্বকালের সমস্ত দিন, <span class="br-p"><br><br></span>পুরাকালের সমস্ত বছর।</div>
<div class="v" id="v6"><span class="vn">6</span> <span class="br-p"><br><br></span>আমি আমার রাত্রিকালীন গজল স্মরণ করি, <span class="br-p"><br><br></span>আমি মনে মনে ধ্যান করি; <span class="br-p"><br><br></span>আমার রূহ্‌ অনুসন্ধান করলো।</div>
<div class="v" id="v7"><span class="vn">7</span> <span class="br-p"><br><br></span>প্রভু কি চিরকালের জন্য ত্যাগ করবেন? <span class="br-p"><br><br></span>তিনি কি আর সুপ্রসন্ন হবেন না?</div>
<div class="v" id="v8"><span class="vn">8</span> <span class="br-p"><br><br></span>তাঁর অটল মহব্বত কি চিরতরে শেষ হয়েছে? <span class="br-p"><br><br></span>তাঁর ওয়াদা কি পুরুষানুক্রমে বিফল থাকবে?</div>
<div class="v" id="v9"><span class="vn">9</span> <span class="br-p"><br><br></span>আল্লাহ্‌ কি প্রসন্ন থাকতে ভুলে গেছেন <span class="br-p"><br><br></span>তিনি ক্রোধে কি তাঁর করুণা রুদ্ধ <span class="br-p"><br><br></span>করেছেন? [সেলা।]</div>
<div class="v" id="v10"><span class="vn">10</span> <span class="br-p"><br><br></span>পরে আমি বললাম, এটাই আমার দুঃখ যে, <span class="br-p"><br><br></span>সর্বশক্তিমানের ডান হাতখানা বদলে গেছে।</div>
<div class="v" id="v11"><span class="vn">11</span> <span class="br-p"><br><br></span>আমি মাবুদের সমস্ত কাজ উল্লেখ করবো; <span class="br-p"><br><br></span>তোমার পূর্বকালীন অলৌকিক সমস্ত কাজ স্মরণ করবো।</div>
<div class="v" id="v12"><span class="vn">12</span> <span class="br-p"><br><br></span>আমি তোমার সমস্ত কাজ ধ্যানও করবো, <span class="br-p"><br><br></span>তোমার সমস্ত কাজ আলোচনা করবো।</div>
<div class="v" id="v13"><span class="vn">13</span> <span class="br-p"><br><br></span>হে আল্লাহ্‌, পবিত্রতায় তোমার পথ; <span class="br-p"><br><br></span>আল্লাহ্‌র মত মহান আল্লাহ্‌ কে?</div>
<div class="v" id="v14"><span class="vn">14</span> <span class="br-p"><br><br></span>তুমিই সেই আল্লাহ্‌ যিনি অলৌকিক কাজ করে থাকেন, <span class="br-p"><br><br></span>তুমি জাতিদের মধ্যে তোমার পরাক্রম প্রকাশ করেছ।</div>
<div class="v" id="v15"><span class="vn">15</span> <span class="br-p"><br><br></span>তুমি বাহুবল দ্বারা তোমার লোকদের, <span class="br-p"><br><br></span>ইয়াকুবের ও ইউসুফের সন্তানদেরকে, মুক্ত করেছ। [সেলা।]</div>
<div class="v" id="v16"><span class="vn">16</span> <span class="br-p"><br><br></span>হে আল্লাহ্‌, জলরাশি তোমাকে দেখলো; <span class="br-p"><br><br></span>জলরাশি তোমাকে দেখে কেঁপে উঠলো, <span class="br-p"><br><br></span>সমস্ত জলধিও বিচলিত হল।</div>
<div class="v" id="v17"><span class="vn">17</span> <span class="br-p"><br><br></span>মেঘমালা পানির ধারা বর্ষণ করলো, <span class="br-p"><br><br></span>আসমান গর্জন করলো, <span class="br-p"><br><br></span>তোমার তীরগুলো চারদিকে চমকাতে লাগল।</div>
<div class="v" id="v18"><span class="vn">18</span> <span class="br-p"><br><br></span>ঘূর্ণিবাতাসে তোমার বজ্রের ধ্বনি হল, <span class="br-p"><br><br></span>বিদ্যুৎ জগৎকে দেদীপ্যমান করলো, <span class="br-p"><br><br></span>দুনিয়া কেঁপে উঠলো ও দুলতে লাগল।</div>
<div class="v" id="v19"><span class="vn">19</span> <span class="br-p"><br><br></span>সমুদ্রের মধ্যে তোমার পথ ছিল, <span class="br-p"><br><br></span>বহু জলরাশির মধ্যে তোমার পথ ছিল, <span class="br-p"><br><br></span>তোমার পদচিহ্ন জানা গেল না।</div>
<div class="v" id="v20"><span class="vn">20</span> <span class="br-p"><br><br></span>তুমি নিজের লোকদেরকে ভেড়ার পালের মত <span class="br-p"><br><br></span>মূসা ও হারুনের হাত দিয়ে চালিয়েছিলে।</div>
</div>
<!-- PARSED ABOVE; EDITING MAY BREAK PARSER -->
</body></html>