<html><head>
<meta http-equiv="Content-Type" content="text/html;charset=utf-8" />
<title>Ps 79 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 79);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_77.html">77</a> <a href="Ps_78.html">78</a> <b>79</b> <a href="Ps_80.html">80</a> <a href="Ps_81.html">81</a> ... <a href="Ps_150.html">150</a> </div><hr>
<h1>Ps 79</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>আসফের কাওয়ালী। <span class="br-p"><br><br></span>হে আল্লাহ্‌, জাতিরা তোমার অধিকারে প্রবেশ করেছে, <span class="br-p"><br><br></span>তারা তোমার পবিত্র এবাদতখানা নাপাক করেছে, <span class="br-p"><br><br></span>জেরুশালেমকে ধ্বংসের স্তূপ করেছে।</div>
<div class="v" id="v2"><span class="vn">2</span> <span class="br-p"><br><br></span>তারা তোমার গোলামদের লাশ আসমানের পাখিদেরকে ভোজন করতে দিয়েছে, <span class="br-p"><br><br></span>তোমার সাধুদের মাংস দুনিয়ার পশুদেরকে দিয়েছে।</div>
<div class="v" id="v3"><span class="vn">3</span> <span class="br-p"><br><br></span>তারা জেরুশালেমের চারদিকে পানির মত ওদের রক্ত ঢেলেছে; <span class="br-p"><br><br></span>ওদের কবর দেবার কেউ ছিল না।</div>
<div class="v" id="v4"><span class="vn">4</span> <span class="br-p"><br><br></span>আমরা প্রতিবেশীদের কাছে তিরস্কারের বিষয় হয়েছি, <span class="br-p"><br><br></span>চারদিকে লোকদের কাছে হাসির ও বিদ্রূপের পাত্র হয়েছি।</div>
<div class="v" id="v5"><span class="vn">5</span> <span class="br-p"><br><br></span>হে মাবুদ, আর কতকাল তুমি নিরন্তর ক্রুদ্ধ থাকবে? <span class="br-p"><br><br></span>তোমার অন্তর্জ্বালা কি আগুনের মত জ্বলবে?</div>
<div class="v" id="v6"><span class="vn">6</span> <span class="br-p"><br><br></span>ঢেলে দাও তোমার গজব সেই জাতিদের উপরে, <span class="br-p"><br><br></span>যারা তোমাকে জানে না, সেই রাজ্যগুলোর উপরে, <span class="br-p"><br><br></span>যারা তোমার নামে ডাকে না।</div>
<div class="v" id="v7"><span class="vn">7</span> <span class="br-p"><br><br></span>কেননা তারা ইয়াকুবকে গ্রাস করেছে, <span class="br-p"><br><br></span>তার বাসস্থান শূন্য করেছে।</div>
<div class="v" id="v8"><span class="vn">8</span> <span class="br-p"><br><br></span>পূর্বপুরুষদের অপরাধগুলো আমাদের বিরুদ্ধে স্মরণ করো না; <span class="br-p"><br><br></span>তোমার বিবিধ করুণা ত্বরায় আমাদের কাছে আসুক, <span class="br-p"><br><br></span>কেননা আমরা অতিশয় হীনবল হয়েছি।</div>
<div class="v" id="v9"><span class="vn">9</span> <span class="br-p"><br><br></span>হে আমাদের উদ্ধারের আল্লাহ্‌, তোমার নামের গৌরবার্থে <span class="br-p"><br><br></span>আমাদের সাহায্য কর, তোমার নামের অনুরোধে <span class="br-p"><br><br></span>আমাদের উদ্ধার কর, আমাদের সকল গুনাহ্‌ মার্জনা কর।</div>
<div class="v" id="v10"><span class="vn">10</span> <span class="br-p"><br><br></span>জাতিরা কেন বলবে, ওদের আল্লাহ্‌ কোথায়? <span class="br-p"><br><br></span>তোমার গোলামদের যে রক্তপাত হয়েছে, <span class="br-p"><br><br></span>তার প্রতিফল আমাদের দৃষ্টিগোচরে জাতিরা জানতে পারুক।</div>
<div class="v" id="v11"><span class="vn">11</span> <span class="br-p"><br><br></span>বন্দীর হাহাকার তোমার সম্মুখে উপস্থিত হোক, <span class="br-p"><br><br></span>তুমি তোমার বাহুর মহত্বানুসারে মৃত্যুর সন্তানদের বাঁচাও।</div>
<div class="v" id="v12"><span class="vn">12</span> <span class="br-p"><br><br></span>আর, হে মালিক, আমাদের প্রতিবেশীরা <span class="br-p"><br><br></span>যে তিরস্কারে তোমাকে তিরস্কার করেছে, <span class="br-p"><br><br></span>তার সাত গুণ প্রতিশোধ তাদের কোলে ফিরিয়ে দাও।</div>
<div class="v" id="v13"><span class="vn">13</span> <span class="br-p"><br><br></span>তাতে তোমার লোক ও তোমার চরাণির ভেড়া যে আমরা, <span class="br-p"><br><br></span>আমরা চিরকাল তোমার প্রশংসা করবো, <span class="br-p"><br><br></span>পুরুষানুক্রমে তোমার প্রশংসা তবলিগ করবো।</div>
</div>
<!-- PARSED ABOVE; EDITING MAY BREAK PARSER -->
</body></html>