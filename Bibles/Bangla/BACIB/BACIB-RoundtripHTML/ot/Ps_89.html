<html><head>
<meta http-equiv="Content-Type" content="text/html;charset=utf-8" />
<title>Ps 89 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 89);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_87.html">87</a> <a href="Ps_88.html">88</a> <b>89</b> <a href="Ps_90.html">90</a> <a href="Ps_91.html">91</a> ... <a href="Ps_150.html">150</a> </div><hr>
<h1>Ps 89</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>ইষ্রাহীয় এথনের মস্কীল। <span class="br-p"><br><br></span>হে মাবুদ, আমি চিরকাল তোমার অটল মহব্বতের গান গাইব, <span class="br-p"><br><br></span>আমি নিজের মুখে তোমার বিশ্বস্ততা পুরুষ-পরম্পরায় ব্যক্ত করবো।</div>
<div class="v" id="v2"><span class="vn">2</span> <span class="br-p"><br><br></span>আমি ঘোষণা করি, তোমার অটল মহব্বত চিরতরে সংস্থাপিত হবে, <span class="br-p"><br><br></span>তোমার বিশ্বস্ততাকে বেহেশতেই তুমি সংস্থাপন করেছ।</div>
<div class="v" id="v3"><span class="vn">3</span> <span class="br-p"><br><br></span>তুমি বলেছ, ‘আমি নিজের মনোনীত লোকের সঙ্গে নিয়ম করেছি, <span class="br-p"><br><br></span>নিজের গোলাম দাউদের কাছে এই শপথ করেছি;</div>
<div class="v" id="v4"><span class="vn">4</span> <span class="br-p"><br><br></span>আমি তোমার বংশকে চিরতরে সংস্থাপিত করবো, <span class="br-p"><br><br></span>বংশ পরস্পরায় তোমার সিংহাসন গাঁথব।’ [সেলা।]</div>
<div class="v" id="v5"><span class="vn">5</span> <span class="br-p"><br><br></span>হে মাবুদ, বেহেশত তোমার অলৌকিক কাজের, <span class="br-p"><br><br></span>পবিত্রগণের সমাজ তোমার বিশ্বস্ততারও প্রশংসা করবে।</div>
<div class="v" id="v6"><span class="vn">6</span> <span class="br-p"><br><br></span>কেননা আসমানে মাবুদের সঙ্গে কে তুলনীয় হতে পারে? <span class="br-p"><br><br></span>বীর-পুত্রদের মধ্যেই বা কে মাবুদের মত?</div>
<div class="v" id="v7"><span class="vn">7</span> <span class="br-p"><br><br></span>আল্লাহ্‌ পবিত্রগণের সভাতে প্রবল পরাক্রমশালী, <span class="br-p"><br><br></span>তাঁর চারদিকের সকলের উপরে ভয়াবহ।</div>
<div class="v" id="v8"><span class="vn">8</span> <span class="br-p"><br><br></span>হে মাবুদ, বাহিনীগণের আল্লাহ্‌! <span class="br-p"><br><br></span>হে মাবুদ, তোমার মত বিক্রমী কে? <span class="br-p"><br><br></span>আর তোমার বিশ্বস্ততা তোমার চারদিকে বিদ্যমান।</div>
<div class="v" id="v9"><span class="vn">9</span> <span class="br-p"><br><br></span>তুমিই সাগর-গর্জনের উপরে কর্তৃত্ব করছো, <span class="br-p"><br><br></span>তার তরঙ্গমালা উঠলে তুমি তা শান্ত করে থাক।</div>
<div class="v" id="v10"><span class="vn">10</span> <span class="br-p"><br><br></span>তুমিই রহবকে চূর্ণ করে হত ব্যক্তির সমান করেছ, <span class="br-p"><br><br></span>তুমি নিজের বলবান বাহু দ্বারা তোমার দুশমনদেরকে ছিন্নভিন্ন করেছ।</div>
<div class="v" id="v11"><span class="vn">11</span> <span class="br-p"><br><br></span>আসমান তোমার, দুনিয়াও তোমার; <span class="br-p"><br><br></span>দুনিয়া ও তার সমস্ত বস্তু তোমারই হাতে স্থাপিত।</div>
<div class="v" id="v12"><span class="vn">12</span> <span class="br-p"><br><br></span>তুমিই উত্তর ও দক্ষিণ দিকের সৃষ্টি করেছ; <span class="br-p"><br><br></span>তাবোর ও হর্মোণ তোমার নামে আনন্দধ্বনি করে।</div>
<div class="v" id="v13"><span class="vn">13</span> <span class="br-p"><br><br></span>তোমার বাহু পরাক্রম-বিশিষ্ট, <span class="br-p"><br><br></span>তোমার হাত শক্তিমান, তোমার ডান হাত সুউচ্চ।</div>
<div class="v" id="v14"><span class="vn">14</span> <span class="br-p"><br><br></span>ধর্মশীলতা ও ন্যায়বিচার তোমার সিংহাসনের ভিত্তিমূল; <span class="br-p"><br><br></span>অটল মহব্বত ও বিশ্বস্ততা তোমার অগ্রগামী।</div>
<div class="v" id="v15"><span class="vn">15</span> <span class="br-p"><br><br></span>সুখী সেই লোকেরা, যারা সেই আনন্দধ্বনি জানে, <span class="br-p"><br><br></span>হে মাবুদ, তারা তোমার উপস্থিতির আলোতে গমনাগমন করে।</div>
<div class="v" id="v16"><span class="vn">16</span> <span class="br-p"><br><br></span>তারা সমস্ত দিন তোমার নামে উল্লাস করে, <span class="br-p"><br><br></span>তারা তোমার ধর্মশীলতায় উন্নত হয়;</div>
<div class="v" id="v17"><span class="vn">17</span> <span class="br-p"><br><br></span>যেহেতু তুমিই তাদের ক্ষমতার শোভা, <span class="br-p"><br><br></span>আর তোমার অনুগ্রহে আমাদের মাথা উন্নত হবে।</div>
<div class="v" id="v18"><span class="vn">18</span> <span class="br-p"><br><br></span>কেননা আমাদের ঢাল মাবুদ, <span class="br-p"><br><br></span>আমাদের বাদশাহ্‌ ইসরাইলে পবিত্রতম।</div>
<div class="v" id="v19"><span class="vn">19</span> <span class="br-p"><br><br></span>একবার তুমি নিজের বিশ্বস্ত এক জন গোলামকে দর্শন দিয়ে কথা বলেছিলে, <span class="br-p"><br><br></span>বলেছিলে, আমি সাহায্য করার ভার এক জন বীরের হাতে তুলে দিয়েছি, <span class="br-p"><br><br></span>আমি লোকদের মধ্যে মনোনীত এক জনকে উন্নত করেছি।</div>
<div class="v" id="v20"><span class="vn">20</span> <span class="br-p"><br><br></span>আমার গোলাম দাউদকেই পেয়েছি, <span class="br-p"><br><br></span>আমার পবিত্র তেলে তাকে অভিষিক্ত করেছি।</div>
<div class="v" id="v21"><span class="vn">21</span> <span class="br-p"><br><br></span>আমার হাত তার দৃঢ় সহায় হবে, <span class="br-p"><br><br></span>আমার বাহু তাকে বলবান করবে।</div>
<div class="v" id="v22"><span class="vn">22</span> <span class="br-p"><br><br></span>দুশমন তার প্রতি জুলুম করতে পারবে না, <span class="br-p"><br><br></span>নাফরমানীর সন্তান তাকে দুঃখ দিতে পারবে না।</div>
<div class="v" id="v23"><span class="vn">23</span> <span class="br-p"><br><br></span>আমি তার দুশমনদেরকে তার সম্মুখে চূর্ণ করবো, <span class="br-p"><br><br></span>তার বিদ্বেষিদেরকে আঘাত করবো।</div>
<div class="v" id="v24"><span class="vn">24</span> <span class="br-p"><br><br></span>কিন্তু আমার বিশ্বস্ততা ও অটল মহব্বত তার সঙ্গে থাকবে, <span class="br-p"><br><br></span>আমার নামে তার মাথা উন্নত হবে।</div>
<div class="v" id="v25"><span class="vn">25</span> <span class="br-p"><br><br></span>আর আমি স্থাপন করবো তার হাত সমুদ্রের উপরে, <span class="br-p"><br><br></span>তার ডান হাত নদ-নদীর উপরে।</div>
<div class="v" id="v26"><span class="vn">26</span> <span class="br-p"><br><br></span>সে আমাকে ডেকে বলবে, তুমি আমার পিতা, <span class="br-p"><br><br></span>আমার আল্লাহ্‌ ও আমার উদ্ধারের শৈল।</div>
<div class="v" id="v27"><span class="vn">27</span> <span class="br-p"><br><br></span>আবার আমি তাকে প্রথমজাত করবো, <span class="br-p"><br><br></span>দুনিয়ার বাদশাহ্‌দের থেকে সর্বোচ্চ করে নিযুক্ত করবো।</div>
<div class="v" id="v28"><span class="vn">28</span> <span class="br-p"><br><br></span>আমি তার পক্ষে আমার অটল মহব্বত চিরকাল রক্ষা করবো, <span class="br-p"><br><br></span>আমার নিয়ম তার পক্ষে স্থির থাকবে।</div>
<div class="v" id="v29"><span class="vn">29</span> <span class="br-p"><br><br></span>আমি তার বংশকে নিত্যস্থায়ী করবো, <span class="br-p"><br><br></span>তার সিংহাসন আসমানের আয়ুর মত করবো।</div>
<div class="v" id="v30"><span class="vn">30</span> <span class="br-p"><br><br></span>তার সন্তানেরা যদি আমার ব্যবস্থা ত্যাগ করে, <span class="br-p"><br><br></span>ও আমার অনুশাসন অনুসারে না চলে;</div>
<div class="v" id="v31"><span class="vn">31</span> <span class="br-p"><br><br></span>যদি আমার সমস্ত বিধি লঙ্ঘন করে, <span class="br-p"><br><br></span>ও আমার সমস্ত হুকুম পালন না করে;</div>
<div class="v" id="v32"><span class="vn">32</span> <span class="br-p"><br><br></span>তবে আমি অপরাধের জন্য দণ্ড দ্বারা তাদের শাস্তি দেব, <span class="br-p"><br><br></span>অধর্মের জন্য নানা ভাবে আঘাত করবো;</div>
<div class="v" id="v33"><span class="vn">33</span> <span class="br-p"><br><br></span>তবুও তা থেকে আমার অটল মহব্বত হরণ করবো না, <span class="br-p"><br><br></span>আমার বিশ্বস্ততায় মিথ্যা বলবো না।</div>
<div class="v" id="v34"><span class="vn">34</span> <span class="br-p"><br><br></span>আমি আমার নিয়ম ব্যর্থ করবো না, <span class="br-p"><br><br></span>আমার মুখনির্গত কালাম অন্যথা করবো না।</div>
<div class="v" id="v35"><span class="vn">35</span> <span class="br-p"><br><br></span>আমি আমার পবিত্রতায় একবার শপথ করেছি, <span class="br-p"><br><br></span>দাউদের কাছে কখনও মিথ্যা বলবো না।</div>
<div class="v" id="v36"><span class="vn">36</span> <span class="br-p"><br><br></span>তার বংশ চিরকাল থাকবে, <span class="br-p"><br><br></span>তার সিংহাসন আমার সাক্ষাতে সূর্যের মত হবে।</div>
<div class="v" id="v37"><span class="vn">37</span> <span class="br-p"><br><br></span>তা চাঁদের মত চিরকাল অটল থাকবে; <span class="br-p"><br><br></span>আকাশের বিশ্বস্ত সাক্ষীর মত থাকবে। <span class="br-p"><br><br></span>[সেলা।]</div>
<div class="v" id="v38"><span class="vn">38</span> <span class="br-p"><br><br></span>কিন্তু তুমিই পরিত্যাগ ও অগ্রাহ্য করেছ, <span class="br-p"><br><br></span>তোমার অভিষিক্ত লোকের প্রতি ক্রুদ্ধ হয়েছ।</div>
<div class="v" id="v39"><span class="vn">39</span> <span class="br-p"><br><br></span>তুমি নিজের গোলামের নিয়ম ঘৃণা করেছ, <span class="br-p"><br><br></span>তাঁর মুকুট ভূমিতে ফেলে নাপাক করেছ।</div>
<div class="v" id="v40"><span class="vn">40</span> <span class="br-p"><br><br></span>তুমি তাঁর সমস্ত বেড়া ভেঙ্গে ফেলেছ, <span class="br-p"><br><br></span>তাঁর সমস্ত দুর্গ ধ্বংস করেছ।</div>
<div class="v" id="v41"><span class="vn">41</span> <span class="br-p"><br><br></span>পথিকেরা সকলে তাঁর দ্রব্য লুট করে; <span class="br-p"><br><br></span>তিনি প্রতিবেশীদের তিরস্কারের পাত্র হয়েছেন।</div>
<div class="v" id="v42"><span class="vn">42</span> <span class="br-p"><br><br></span>তুমি তাঁর বিপক্ষদের ডান হাত উঁচু করেছ, <span class="br-p"><br><br></span>তাঁর সমস্ত দুশমনকে আনন্দিত করেছ।</div>
<div class="v" id="v43"><span class="vn">43</span> <span class="br-p"><br><br></span>হ্যাঁ, তুমি তাঁর তলোয়ারের ধার অকার্যকর করেছ, <span class="br-p"><br><br></span>যুদ্ধে তাঁকে দাঁড়াতে দাও নি।</div>
<div class="v" id="v44"><span class="vn">44</span> <span class="br-p"><br><br></span>তুমি তাঁকে তেজোহীন করেছ, <span class="br-p"><br><br></span>তাঁর সিংহাসন ভূমিতে নিক্ষেপ করেছ।</div>
<div class="v" id="v45"><span class="vn">45</span> <span class="br-p"><br><br></span>তুমি তাঁর যৌবনকাল সংক্ষিপ্ত করেছ। <span class="br-p"><br><br></span>লজ্জায় তাঁকে আচ্ছন্ন করেছ। <span class="br-p"><br><br></span>[সেলা।]</div>
<div class="v" id="v46"><span class="vn">46</span> <span class="br-p"><br><br></span>হে মাবুদ, কত কাল নিত্য লুকিয়ে থাকবে? <span class="br-p"><br><br></span>কত কাল তোমার ক্রোধ আগুনের মত জ্বলবে?</div>
<div class="v" id="v47"><span class="vn">47</span> <span class="br-p"><br><br></span>স্মরণ কর, আমি কেমন ক্ষণস্থায়ী; <span class="br-p"><br><br></span>তুমি মানুষকে কেমন অসারতার জন্য সৃষ্টি করেছ!</div>
<div class="v" id="v48"><span class="vn">48</span> <span class="br-p"><br><br></span>কোন্‌ মানুষ জীবিত থাকবে, মৃত্যু দেখবে না, <span class="br-p"><br><br></span>কে পাতালের হাত থেকে নিজের প্রাণ মুক্ত করবে? [সেলা।]</div>
<div class="v" id="v49"><span class="vn">49</span> <span class="br-p"><br><br></span>হে মালিক, তোমার সেই পূর্বকালীন অটল মহব্বত কোথায়? <span class="br-p"><br><br></span>তুমি তো তোমার বিশ্বস্ততায় দাউদের পক্ষে শপথ করেছিলে।</div>
<div class="v" id="v50"><span class="vn">50</span> <span class="br-p"><br><br></span>হে মালিক, তোমার গোলামদের প্রতি কৃত তিরস্কার স্মরণ কর, <span class="br-p"><br><br></span>আমি বলবান জাতিগুলোর তিরস্কার নিজের বক্ষঃস্থলে বহন করি।</div>
<div class="v" id="v51"><span class="vn">51</span> <span class="br-p"><br><br></span>হে মাবুদ, তোমার দুশমনেরা তিরস্কার করেছে, <span class="br-p"><br><br></span>তোমার অভিষিক্ত লোকের পদচিহ্নকে তিরস্কার করেছে।</div>
<div class="v" id="v52"><span class="vn">52</span> <span class="br-p"><br><br></span>মাবুদ ধন্য হোন, চিরকালের জন্য! <span class="br-p"><br><br></span>আমিন, আমিন।</div>
</div>
<!-- PARSED ABOVE; EDITING MAY BREAK PARSER -->
</body></html>