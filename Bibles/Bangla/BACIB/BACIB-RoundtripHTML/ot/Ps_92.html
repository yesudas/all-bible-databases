<html><head>
<meta http-equiv="Content-Type" content="text/html;charset=utf-8" />
<title>Ps 92 &ndash; জবুর শরীফ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 92);">
<div id="navbar"><a href="../index.html">কিতাবুল মোকাদ্দস</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_90.html">90</a> <a href="Ps_91.html">91</a> <b>92</b> <a href="Ps_93.html">93</a> <a href="Ps_94.html">94</a> ... <a href="Ps_150.html">150</a> </div><hr>
<h1>Ps 92</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জবুর</h2><span class="vn">1</span> <span class="br-p"><br><br></span>কাওয়ালী। বিশ্রামবার-বিষয়ক গজল। <span class="br-p"><br><br></span>মাবুদের শুকরিয়া আদায় করা; <span class="br-p"><br><br></span>হে সর্বশক্তিমান, তোমার নামের উদ্দেশে কাওয়ালী করা উত্তম;</div>
<div class="v" id="v2"><span class="vn">2</span> <span class="br-p"><br><br></span>খুব ভোরে তোমার অটল মহব্বত, <span class="br-p"><br><br></span>ও প্রতিরাত্রে তোমার বিশ্বস্ততা তবলিগ করা উত্তম,</div>
<div class="v" id="v3"><span class="vn">3</span> <span class="br-p"><br><br></span>দশতন্ত্রী ও নেবলযন্ত্র সহকারে, <span class="br-p"><br><br></span>গম্ভীর বীণা-ধ্বনি সহকারে।</div>
<div class="v" id="v4"><span class="vn">4</span> <span class="br-p"><br><br></span>কেননা, হে মাবুদ, তুমি তোমার কাজ দ্বারা আমাকে আহ্লাদিত করেছ; <span class="br-p"><br><br></span>আমি তোমার হস্তকৃত সমস্ত কাজে জয়ধ্বনি করবো।</div>
<div class="v" id="v5"><span class="vn">5</span> <span class="br-p"><br><br></span>হে মাবুদ, তোমার সমস্ত কাজ কেমন মহৎ। <span class="br-p"><br><br></span>তোমার সমস্ত সঙ্কল্প অতি গভীর।</div>
<div class="v" id="v6"><span class="vn">6</span> <span class="br-p"><br><br></span>নরপশু জানে না, নির্বোধ তা বোঝে না।</div>
<div class="v" id="v7"><span class="vn">7</span> <span class="br-p"><br><br></span>দুর্বৃত্তরা যখন ঘাসের মত অঙ্কুরিত হয়, <span class="br-p"><br><br></span>অধর্মচারী সকলে যখন উন্নতি লাভ করে, <span class="br-p"><br><br></span>তখন তা তাদের হয়ে থাকে চির-বিনাশের জন্য।</div>
<div class="v" id="v8"><span class="vn">8</span> <span class="br-p"><br><br></span>কিন্তু হে মাবুদ, তুমি অনন্তকাল ঊর্ধ্ববাসী।</div>
<div class="v" id="v9"><span class="vn">9</span> <span class="br-p"><br><br></span>কেননা, দেখ, তোমার দুশমনেরা, <span class="br-p"><br><br></span>হে মাবুদ, দেখ, তোমার দুশমনেরা বিনষ্ট হবে; <span class="br-p"><br><br></span>দুর্বৃত্তরা সকলে ছিন্নভিন্ন হবে।</div>
<div class="v" id="v10"><span class="vn">10</span> <span class="br-p"><br><br></span>কিন্তু তুমি আমার মাথা বন্য ষাঁড়ের শিংগুলোর মত উন্নত করেছ; <span class="br-p"><br><br></span>আমি নব তেলে অভিষিক্ত হয়েছি।</div>
<div class="v" id="v11"><span class="vn">11</span> <span class="br-p"><br><br></span>আর আমার চোখ আমার দুশমনদের পরিণতি নিরীক্ষণ করেছে; <span class="br-p"><br><br></span>আমার কান আমার বিরোধী দুরাচারদের পরিণতির কথা শুনতে পেয়েছে।</div>
<div class="v" id="v12"><span class="vn">12</span> <span class="br-p"><br><br></span>ধার্মিক লোক তালতরুর মত উৎফুল্ল হবে, <span class="br-p"><br><br></span>সে লেবাননের এরস গাছের মত বাড়বে।</div>
<div class="v" id="v13"><span class="vn">13</span> <span class="br-p"><br><br></span>যারা মাবুদের গৃহে রোপিত, <span class="br-p"><br><br></span>তারা আমাদের আল্লাহ্‌র প্রাঙ্গণে উৎফুল্ল হবে।</div>
<div class="v" id="v14"><span class="vn">14</span> <span class="br-p"><br><br></span>তারা বৃদ্ধ বয়সেও ফল উৎপন্ন করবে, <span class="br-p"><br><br></span>তারা সরস ও তেজস্বী হবে;</div>
<div class="v" id="v15"><span class="vn">15</span> <span class="br-p"><br><br></span>এর দ্বারা প্রচারিত হবে যে, মাবুদ সরল; <span class="br-p"><br><br></span>তিনি আমার শৈল এবং তাঁতে কোন অন্যায় নেই।</div>
</div>
<!-- PARSED ABOVE; EDITING MAY BREAK PARSER -->
</body></html>