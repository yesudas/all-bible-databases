<html><head>
<meta http-equiv="Content-Type" content="text/html;charset=utf-8" />
<title>Ruth 1 &ndash; রূতের বিবরণ &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ruth', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>রূতের বিবরণ</b> &ndash; <b>1</b> <a href="Ruth_2.html">2</a> <a href="Ruth_3.html">3</a> <a href="Ruth_4.html">4</a> </div><hr>
<h1>Ruth 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নয়মী ও রূত বেথেলহেমে যান</h2><span class="vn">1</span> <span class="br-p"><br><br></span>আর কাজীগণের কর্তৃত্বকালে দেশে একবার দুর্ভিক্ষ হয়। আর বেথেলহেম-এহুদার এক জন পুরুষ, তার স্ত্রী ও দুই পুত্র মোয়াব দেশে বাস করতে যায়।</div>
<div class="v" id="v2"><span class="vn">2</span> সেই পুরুষ লোকটির নাম ইলীমেলক, তার স্ত্রীর নাম নয়মী এবং তার দুই পুত্রের নাম মহলোন ও কিলিয়োন; এরা বেথেলহেম-এহুদানিবাসী ইফ্রাথীয়। এরা মোয়াব দেশে গিয়ে সেখানে থেকে গেল।</div>
<div class="v" id="v3"><span class="vn">3</span> পরে নয়মীর স্বামী ইলীমেলক ইন্তেকাল করলো, তাতে সে ও তার দুই পুত্র অবশিষ্ট থাকলো।</div>
<div class="v" id="v4"><span class="vn">4</span> পরে সেই দু’জনে দুই মোয়াবীয়া কন্যাকে বিয়ে করলো। একজনের নাম অর্পা, আর এক জনের রূত। আর তারা অনুমান দশ বছর কাল সেই স্থানে বাস করলো।</div>
<div class="v" id="v5"><span class="vn">5</span> পরে মহলোন ও কিলিয়োন এই দু’জনও ইন্তেকাল করলো, তাতে নয়মী পতিহীন ও উভয় পুত্রবিহীন হয়ে একাই রয়ে গেল।</div>
<div class="v" id="v6"><h2>নয়মী ও তার পুত্রবধুরা</h2><span class="vn">6</span> <span class="br-p"><br><br></span>তখন সে দু’জন পুত্রবধূকে সঙ্গে নিয়ে মোয়াব দেশ থেকে ফিরে যাবার জন্য উঠলো; কারণ সে মোয়াব দেশে শুনতে পেয়েছিল যে, মাবুদ তাঁর লোকদের তত্ত্বাবধান করে তাদেরকে খাদ্যদ্রব্য দিয়েছেন।</div>
<div class="v" id="v7"><span class="vn">7</span> সে ও তার দুই পুত্রবধূ তাদের বাসস্থান থেকে বের হল এবং এহুদা দেশে ফিরে যাবার জন্য পথে চলতে লাগল।</div>
<div class="v" id="v8"><span class="vn">8</span> তখন নয়মী দুই পুত্রবধূকে বললো, তোমরা তোমাদের মায়ের বাড়িতে ফিরে যাও; মৃতদের প্রতি ও আমার প্রতি তোমরা যেমন রহম করেছ, মাবুদ তোমাদের প্রতি তেমনি রহম করুন।</div>
<div class="v" id="v9"><span class="vn">9</span> তোমরা উভয়ে যেন স্বামীর বাড়িতে বিশ্রাম পাও, মাবুদ তোমাদেরকে এই বর দিন। পরে সে তাদেরকে চুম্বন করলো; তাতে তারা চিৎকার করে কান্নাকাটি করতে লাগল।</div>
<div class="v" id="v10"><span class="vn">10</span> আর তারা তাকে বললো, না, আমরা তোমারই সঙ্গে তোমার লোকদের কাছে ফিরে যাব।</div>
<div class="v" id="v11"><span class="vn">11</span> নয়মী বললো, হে আমার কন্যারা ফিরে যাও; তোমরা আমার সঙ্গে কেন যাবে? তোমাদের স্বামী হবার জন্য এখনও কি আমার গর্ভে কোন ছেলে-সন্তান হবে?</div>
<div class="v" id="v12"><span class="vn">12</span> হে আমার কন্যারা, ফির, চলে যাও; কেননা আমি বৃদ্ধা, পুনরায় বিয়ে করতে পারি না; আর আমার প্রত্যাশা আছে, এই বলে যদি আমি আজ রাতেও বিয়ে করি, আর যদি পুত্রও প্রসব করি,</div>
<div class="v" id="v13"><span class="vn">13</span> তবে তোমরা কি তাদের বয়ঃপ্রাপ্তি পর্যন্ত অপেক্ষা করবে? তোমরা কি সেজন্য বিয়ে করতে নিবৃত্ত থাকবে? হে আমার কন্যারা, তা নয়, তোমাদের জন্য আমার বড়ই দুঃখ হয়েছে; কেননা মাবুদের হাত আমার বিরুদ্ধে প্রসারিত হয়েছে।</div>
<div class="v" id="v14"><span class="vn">14</span> <span class="br-p"><br><br></span>পরে তারা পুনর্বার চিৎকার করে কান্নাকাটি করতে লাগল এবং অর্পা তার শাশুড়ীকে চুম্বন করলো, কিন্তু রূত তাকে ছেড়ে গেল না।</div>
<div class="v" id="v15"><span class="vn">15</span> <span class="br-p"><br><br></span>তখন সে বললো, ঐ দেখ, তোমার জা তার লোকদের ও তার দেবতার কাছে ফিরে গেল, তুমিও তোমার জার পিছে পিছে ফিরে যাও।</div>
<div class="v" id="v16"><span class="vn">16</span> কিন্তু রূৎ বললো, তোমাকে ত্যাগ করে যেতে, তোমার পিছনে যাওয়া থেকে ফিরে যেতে, আমাকে অনুরোধ করো না; তুমি যেখানে যাবে, আমিও সেখানে যাব; এবং তুমি যেখানে থাকবে, আমিও সেখানে থাকব; তোমার লোকই আমার লোক, তোমার আল্লাহ্‌ই আমার আল্লাহ্‌;</div>
<div class="v" id="v17"><span class="vn">17</span> তুমি যেখানে মরবে, আমিও সেখানে মরবো, সেই স্থানেই যেন আমার কবর হয়; কেবল মৃত্যু ছাড়া আর কিছুই যদি আমাকে ও তোমাকে পৃথক করতে পারে, তবে মাবুদ আমাকে অমুক ও তার চেয়েও বেশি দণ্ড দিন।</div>
<div class="v" id="v18"><span class="vn">18</span> যখন সে দেখলো, তার সঙ্গে যেতে রূত দৃঢ়ভাবে মন স্থির করে ফেলেছে, তখন সে তাকে আর কিছু বললো না।</div>
<div class="v" id="v19"><span class="vn">19</span> <span class="br-p"><br><br></span>পরে তারা দু’জন চলতে চলতে শেষে বেথেলহেমে উপস্থিত হল। যখন বেথেলহেমে উপস্থিত হল, তখন তাদের বিষয়ে সমস্ত নগরে জনরব হল; স্ত্রীলোকেরা বললো, এই কি নয়মী?</div>
<div class="v" id="v20"><span class="vn">20</span> সে তাদেরকে বললো, আমাকে নয়মী (মনোরমা) বলো না, বরং মারা (তিক্তা) বলে ডাক, কেননা সর্বশক্তিমান আমার প্রতি অতিশয় তিক্ত ব্যবহার করেছেন।</div>
<div class="v" id="v21"><span class="vn">21</span> আমি পরিপূর্ণ হয়ে যাত্রা করেছিলাম, এখন মাবুদ আমাকে শূন্য করে ফিরিয়ে আনলেন। তোমরা কেন আমাকে নয়মী বলে ডাকছ? মাবুদ তো আমার বিপক্ষে প্রমাণ দিয়েছেন, সর্বশক্তিমান আমাকে কষ্টে ফেলেছেন।</div>
<div class="v" id="v22"><span class="vn">22</span> <span class="br-p"><br><br></span>এভাবে নয়মী ফিরে এল, তার সঙ্গে তার পুত্রবধূ মোয়াবীয়া রূত মোয়াব দেশ থেকে এল; যব কাটা আরম্ভ হলেই তারা বেথেলহেমে উপস্থিত হল।</div>
</div>
<!-- PARSED ABOVE; EDITING MAY BREAK PARSER -->
</body></html>