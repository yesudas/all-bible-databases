<html><head>
<meta http-equiv="Content-Type" content="text/html;charset=utf-8" />
<title>Zech 10 &ndash; জাকারিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 10);">
<div id="navbar"><a href="../index.html">কিতাবুল মোকাদ্দস</a> &ndash; <b>জাকারিয়া নবীর কিতাব</b> &ndash; <a href="Zech_1.html">1</a> ... <a href="Zech_8.html">8</a> <a href="Zech_9.html">9</a> <b>10</b> <a href="Zech_11.html">11</a> <a href="Zech_12.html">12</a> ... <a href="Zech_14.html">14</a> </div><hr>
<h1>Zech 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদা ও ইসরাইলের পুনস্থাপন</h2><span class="vn">1</span> <span class="br-p"><br><br></span>তোমরা শেষ বর্ষার সময়ে মাবুদের কাছে বৃষ্টি যাচ্ঞা কর; মাবুদ বিদ্যুতের উৎপাদক। তিনি লোকদের প্রচুর বৃষ্টি দেবেন, প্রত্যেক জনের ক্ষেতে ঘাস দেবেন।</div>
<div class="v" id="v2"><span class="vn">2</span> কেননা মূর্তিগুলো অসারতার কথা বলেছে, গণকেরা মিথ্যা দর্শন পেয়েছে ও মিথ্যা স্বপ্নের কথা বলেছে; তারা বৃথাই সান্ত্বনা দেয়; এই কারণে লোকেরা পালকহীন ভেড়ার পালের মত চলে যায় ও দুঃখ পায়।</div>
<div class="v" id="v3"><span class="vn">3</span> পালকদের প্রতি আমার ক্রোধ প্রজ্বলিত হচ্ছে, আর আমি ছাগলগুলোকে প্রতিফল দেব; কারণ বাহিনীগণের মাবুদ আপন পাল এহুদা-কুলের তত্ত্বাবধান করেছেন এবং তাকে তাঁর যুদ্ধের সতেজ ঘোড়ার মত করবেন।</div>
<div class="v" id="v4"><span class="vn">4</span> এহুদা থেকে কোণের পাথর, গোঁজ, যুদ্ধ-ধনু এবং সমস্ত শাসনকর্তা উৎপন্ন হবে।</div>
<div class="v" id="v5"><span class="vn">5</span> বীরদের মত তারা যুদ্ধে দুশমনদের পথের কাদায় দলিত করবে; তারা যুদ্ধ করবে, কেননা মাবুদ তাদের সহবর্তী; আর ঘোড়সওয়াররা লজ্জিত হবে।</div>
<div class="v" id="v6"><span class="vn">6</span> আর আমি এহুদা-কুলকে বিক্রমশালী করবো, ইউসুফ-কুলকে উদ্ধার করবো এবং তাদেরকে ফিরিয়ে আনবো, কেননা তাদের প্রতি আমার করুণা আছে এবং তারা এমন হবে, যেন আমি তাদেরকে পরিত্যাগ করি নি; কারণ আমিই তাদের আল্লাহ্‌ মাবুদ আর আমি তাদেরকে মুনাজাতের উত্তর দেব।</div>
<div class="v" id="v7"><span class="vn">7</span> আর আফরাহীম বীরের মত হবে এবং আঙ্গুর-রস দ্বারা যেমন আনন্দ হয়, তাদের অন্তঃকরণ তেমনি আনন্দ করবে; তাদের সন্তানরা দেখবে ও আহ্লাদিত হবে, তাদের অন্তঃকরণ মাবুদে উল্লাস করবে।</div>
<div class="v" id="v8"><span class="vn">8</span> আমি মৃদু ধ্বনি সহকারে তাদের ডাকব এবং একত্র করবো, কারণ আমি তাদের মুক্ত করেছি এবং তারা যেমন বহুবংশ ছিল, তেমনি বহুবংশ হবে।</div>
<div class="v" id="v9"><span class="vn">9</span> আর আমি জাতিদের মধ্যে তাদের বপন করবো; তারা নানা দূর দেশে আমাকে স্মরণ করবে; আর তারা নিজ নিজ সন্তানসহ জীবিত থাকবে ও ফিরে আসবে।</div>
<div class="v" id="v10"><span class="vn">10</span> আমি তাদের মিসর দেশ থেকে ফিরিয়ে আনবো, আশেরিয়া থেকে সংগ্রহ করবো; আমি তাদেরকে গিলিয়দ দেশে ও লেবাননে আনবো, আর তাদের স্থানের অকুলান হবে।</div>
<div class="v" id="v11"><span class="vn">11</span> আর তিনি সঙ্কট-সাগর দিয়ে যাবেন, তরঙ্গময় সমুদ্রকে প্রহার করবেন, তাতে নীল নদের সকল গভীর স্থান শুকিয়ে যাবে, আশেরিয়া দেশের গর্ব খর্ব হবে ও মিসরের রাজদণ্ড দূর হবে।</div>
<div class="v" id="v12"><span class="vn">12</span> আর আমি তাদেরকে মাবুদে বিক্রমশালী করবো এবং তারা তাঁর নামে চলাচল করবে, মাবুদ এই কথা বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>