<html><head>
<meta http-equiv="Content-Type" content="text/html;charset=utf-8" />
<title>Zech 12 &ndash; জাকারিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 12);">
<div id="navbar"><a href="../index.html">কিতাবুল মোকাদ্দস</a> &ndash; <b>জাকারিয়া নবীর কিতাব</b> &ndash; <a href="Zech_1.html">1</a> ... <a href="Zech_10.html">10</a> <a href="Zech_11.html">11</a> <b>12</b> <a href="Zech_13.html">13</a> <a href="Zech_14.html">14</a> </div><hr>
<h1>Zech 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমের বিজয়</h2><span class="vn">1</span> <span class="br-p"><br><br></span>ইসরাইলের বিষয়ে মাবুদের কালামরূপ দৈববাণী: যিনি আসমান মেলে দিয়েছেন, দুনিয়ার ভিত্তিমূল স্থাপন করেছেন এবং মানুষের অন্তরস্থ রূহের নির্মাণ করেছেন সেই মাবুদ বলেন,</div>
<div class="v" id="v2"><span class="vn">2</span> দেখ, আমি চারদিকের সর্বজাতির পক্ষে জেরুশালেমকে সুরার পানপাত্রস্বরূপ করবো এবং জেরুশালেমের অবরোধকালে এটা এহুদাতেও সফল হবে।</div>
<div class="v" id="v3"><span class="vn">3</span> সেদিন আমি জেরুশালেমকে সর্বজাতিরই বোঝাস্বরূপ পাথর করবো; যত লোক সেই বোঝা নেবে, তারা ক্ষতবিক্ষত হবে; আর তার বিরুদ্ধে দুনিয়ার সমস্ত জাতি জমায়েত হবে।</div>
<div class="v" id="v4"><span class="vn">4</span> মাবুদ বলেন, সেদিন আমি সমস্ত ঘোড়াকে স্তব্ধতায় ও ঘোড়সওয়ারকে উন্মাদনায় আহত করবো এবং এহুদা-কুলের প্রতি আমার চোখ খোলা থাকবে, আর জাতিদের সমস্ত ঘোড়াকে অন্ধতায় আহত করবো।</div>
<div class="v" id="v5"><span class="vn">5</span> আর এহুদার নেতৃবর্গ মনে মনে বলবে, জেরুশালেম-নিবাসীরা তোমাদের আল্লাহ্‌ বাহিনীগণের মাবুদে আমার বল।</div>
<div class="v" id="v6"><span class="vn">6</span> <span class="br-p"><br><br></span>সেদিন আমি এহুদার নেতৃবর্গকে কাঠের রাশির মধ্যস্থিত জ্বলন্ত অঙ্গারের মত ও আটির মধ্যস্থিত প্রজ্বলিত আগুন শিখার মত করবো; তারা ডান দিকে ও বাম দিকে চারপাশের সকল জাতিকে গ্রাস করবে এবং জেরুশালেম, পুনরায় আপন স্থানে, জেরুশালেমে, বসতি করবে।</div>
<div class="v" id="v7"><span class="vn">7</span> <span class="br-p"><br><br></span>আর মাবুদ প্রথমে এহুদার তাঁবুগুলোকে বিজয় দান করবেন, যেন দাউদ-কুলের শোভা ও জেরুশালেম-নিবাসীদের শোভা এহুদার চেয়ে বেশি না হয়।</div>
<div class="v" id="v8"><span class="vn">8</span> সেদিন মাবুদ জেরুশালেম-নিবাসীদেরকে রক্ষা করবেন; আর সেদিন তাদের মধ্যে যে হোঁচট খেল, সেও দাউদের মত হবে এবং দাউদের কুল আল্লাহ্‌র মত, মাবুদের যে ফেরেশতা তাদের অগ্রগামী, তাঁর মত হবে।</div>
<div class="v" id="v9"><span class="vn">9</span> আর সেদিন আমি জেরুশালেমের বিরুদ্ধে আগত সমস্ত জাতিকে ধ্বংস করতে উদ্যোগী হব।</div>
<div class="v" id="v10"><h2>যাঁকে বিদ্ধ করা হয়েছে তাঁর জন্য মাতম</h2><span class="vn">10</span> <span class="br-p"><br><br></span>আর দাউদ-কুলের ও জেরুশালেম-নিবাসীদের উপরে আমি রহমত ও বিনতির রূহ্‌ সেচন করবো; তাতে তারা যাঁকে বিদ্ধ করেছে, সেই আমার প্রতি দৃষ্টিপাত করবে এবং তাঁর জন্য মাতম করবে, যেমন একমাত্র পুত্রের জন্য মাতম করা হয় এবং তাঁর জন্য শোকাকুল হবে, যেমন প্রথমজাত পুত্রের জন্য লোকে শোকাকুল হয়।</div>
<div class="v" id="v11"><span class="vn">11</span> সেদিন জেরুশালেমে অতিশয় মাতম হবে, যেমন মাতম মগিদ্দোন সমস্থলিতে হদদ্‌-রিম্মোণে হয়েছিল।</div>
<div class="v" id="v12"><span class="vn">12</span> দেশীয় প্রত্যেক গোষ্ঠী পৃথক পৃথকভাবে মাতম করবে; দাউদ-কুলের গোষ্ঠী পৃথক ও তাদের স্ত্রীরা পৃথক; নাথনকুলের গোষ্ঠী পৃথক ও তাদের স্ত্রীরা পৃথক;</div>
<div class="v" id="v13"><span class="vn">13</span> লেবি-কুলের গোষ্ঠী পৃথক ও তাদের স্ত্রীরা পৃথক; শিমিয়ির গোষ্ঠী পৃথক ও তাদের স্ত্রীরা পৃথক;</div>
<div class="v" id="v14"><span class="vn">14</span> অবশিষ্ট সমস্ত গোষ্ঠীর মধ্যে এক এক গোষ্ঠী পৃথক ও তাদের স্ত্রীরা পৃথক পৃথক মাতম করবে।</div>
</div>
<!-- PARSED ABOVE; EDITING MAY BREAK PARSER -->
</body></html>