<html><head>
<meta http-equiv="Content-Type" content="text/html;charset=utf-8" />
<title>Zech 14 &ndash; জাকারিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 14);">
<div id="navbar"><a href="../index.html">কিতাবুল মোকাদ্দস</a> &ndash; <b>জাকারিয়া নবীর কিতাব</b> &ndash; <a href="Zech_1.html">1</a> ... <a href="Zech_12.html">12</a> <a href="Zech_13.html">13</a> <b>14</b> </div><hr>
<h1>Zech 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মাবুদের দিন</h2><span class="vn">1</span> <span class="br-p"><br><br></span>দেখ, মাবুদের একটি দিন আসছে; সেদিন তোমার মধ্যে তোমার সম্পত্তি লুট হয়ে ভাগ হবে।</div>
<div class="v" id="v2"><span class="vn">2</span> কারণ আমি সমস্ত জাতিকে জেরুশালেমের বিরুদ্ধে যুদ্ধের জন্য সংগ্রহ করবো; তাতে নগর শত্রুহস্তগত, সকল বাড়ির দ্রব্য লুণ্ঠিত ও স্ত্রীলোকেরা ধর্ষিতা হবে এবং নগরের অর্ধেক লোক নির্বাসনে যাবে, আর অবশিষ্ট লোকেরা নগর থেকে উচ্ছিন্ন হবে না।</div>
<div class="v" id="v3"><span class="vn">3</span> তখন মাবুদ বের হবেন এবং সংগ্রামের দিনে যেমন যুদ্ধ করেছিলেন, তেমনি ঐ জাতিদের সঙ্গে যুদ্ধ করবেন।</div>
<div class="v" id="v4"><span class="vn">4</span> আর সেদিন তাঁর চরণ সেই জৈতুন পর্বতের উপরে দাঁড়াবে, যা জেরুশালেমের সম্মুখে পূর্ব দিকে অবস্থিত; তাতে জৈতুন পর্বতের মধ্যদেশ পূর্ব দিকে ও পশ্চিম দিকে বিদীর্ণ হয়ে বিরাট বড় উপত্যকা হয়ে যাবে, পর্বতের অর্ধেক উত্তর দিকে ও অর্ধেক দক্ষিণ দিকে সরে যাবে।</div>
<div class="v" id="v5"><span class="vn">5</span> তখন তোমরা আমার পর্বতমালার উপত্যকা দিয়ে পালিয়ে যাবে; কেননা পর্বতমালার সেই উপত্যকা আৎসল পর্যন্ত যাবে; হ্যাঁ, তোমরা পালিয়ে যাবে, যেমন এহুদার বাদশাহ্‌ উষিয়ের সময়ে ভূমিকম্পের সম্মুখ থেকে পালিয়ে গিয়েছিলে; আর আমার আল্লাহ্‌ মাবুদ আসবেন, তোমার সঙ্গে পবিত্র ব্যক্তিরা সকলেই আসবেন।</div>
<div class="v" id="v6"><span class="vn">6</span> <span class="br-p"><br><br></span>আর সেদিন আলো হবে না, জ্যোতির্গণ সঙ্কুচিত হবে।</div>
<div class="v" id="v7"><span class="vn">7</span> সে অদ্বিতীয় দিন হবে, মাবুদই তার তত্ত্ব জানেন; তা দিনও হবে না, রাতও হবে না, কিন্তু সন্ধ্যাবেলায় আলো হবে।</div>
<div class="v" id="v8"><span class="vn">8</span> <span class="br-p"><br><br></span>আর সেদিন জেরুশালেম থেকে জীবন্ত পানি বের হবে, তার অর্ধেক পূর্বসমুদ্রের ও অর্ধেক পশ্চিমসমুদ্রের দিকে যাবে; তা গ্রীষ্ম ও শীতকালে থাকবে।</div>
<div class="v" id="v9"><span class="vn">9</span> <span class="br-p"><br><br></span>আর মাবুদ সমস্ত দেশের উপরে বাদশাহ্‌ হবেন; সেদিন মাবুদ অদ্বিতীয় হবেন এবং তাঁর নামও অদ্বিতীয় হবে।</div>
<div class="v" id="v10"><span class="vn">10</span> <span class="br-p"><br><br></span>গেবা থেকে জেরুশালেমের দক্ষিণস্থ রিম্মোণ পর্যন্ত সমস্ত দেশ রূপান্তরিত হয়ে অরাবা সমভূমির মত হবে এবং নগরটি উন্নত হয়ে আপন স্থানে বসতিবিশিষ্ট হবে; বিন্‌ইয়ামীনের দ্বার থেকে প্রথম দ্বারের স্থান, কোণের দ্বার এবং হননেলের উচ্চগৃহ থেকে বাদশাহ্‌র আঙ্গুর মাড়াই করার স্থান পর্যন্ত সেরকম হবে।</div>
<div class="v" id="v11"><span class="vn">11</span> আর লোকেরা তার মধ্যে বাস করবে; আর কখনও বদদোয়াগ্রস্ত হবে না, কিন্তু জেরুশালেম নির্ভয়ে বসতি করবে।</div>
<div class="v" id="v12"><span class="vn">12</span> <span class="br-p"><br><br></span>আর যেসব জাতি জেরুশালেমের বিরুদ্ধে যুদ্ধযাত্রা করবে মাবুদ এরকম আঘাতে তাদেরকে আহত করবেন; পায়ে ভর দিয়ে দাঁড়াবার সময়ে তাদের মাংস ক্ষয় পাবে, কোটরে চোখ দু’টি ক্ষয় পাবে ও মুখে জিহ্বা ক্ষয় পাবে।</div>
<div class="v" id="v13"><span class="vn">13</span> আর সেদিন তাদের মধ্যে মাবুদের কাছ থেকে মহাকোলাহল হবে; তারা প্রত্যেকে নিজ নিজ প্রতিবেশীর হাত ধরবে এবং প্রত্যেকের হাত নিজ নিজ প্রতিবেশীর বিরুদ্ধে উত্তোলিত হবে।</div>
<div class="v" id="v14"><span class="vn">14</span> এহুদাও জেরুশালেমের পক্ষে যুদ্ধ করবে এবং চারদিকের সমস্ত জাতির ধন, সোনা, রূপা ও কাপড়-চোপড় বিপুল পরিমাণে সঞ্চয় করা যাবে।</div>
<div class="v" id="v15"><span class="vn">15</span> আর সেসব শিবিরে উপস্থিত ঘোড়া, খচ্চর, উট, গাধা প্রভৃতি সকল পশুর প্রতি আঘাত ঐ আঘাতের মত হবে।</div>
<div class="v" id="v16"><span class="vn">16</span> <span class="br-p"><br><br></span>আর জেরুশালেমের বিরুদ্ধে আগত সমস্ত জাতির মধ্যে যারা অবশিষ্ট থাকবে, তারা প্রতি বছর বাহিনীগণের মাবুদ বাদশাহ্‌র কাছে সেজ্‌দা করতে ও কুটীরোৎসব পালন করতে আসবে।</div>
<div class="v" id="v17"><span class="vn">17</span> আর দুনিয়ার যেসব গোষ্ঠী বাহিনীগণের মাবুদ বাদশাহ্‌র কাছে সেজ্‌দা করতে জেরুশালেমে আসবে না, তাদের উপরে বৃষ্টি হবে না।</div>
<div class="v" id="v18"><span class="vn">18</span> মিসরের গোষ্ঠী যদি না আসে, উপস্থিত না হয়, তবে তাদের উপরে বৃষ্টি হবে না; যেসব জাতি কুটীরোৎসব পালন করতে না আসবে, তাদেরকে মাবুদ যে আঘাতে আহত করবেন, সেই আঘাত ওদের প্রতিও ঘটবে।</div>
<div class="v" id="v19"><span class="vn">19</span> এই আঘাত মিসরের দণ্ড হবে এবং যেসব জাতি কুটীরোৎসব পালন করতে না আসবে, তাদের সকলের সেই দণ্ড হবে।</div>
<div class="v" id="v20"><span class="vn">20</span> <span class="br-p"><br><br></span>সেদিন ‘মাবুদের উদ্দেশে পবিত্র’ এই কথা ঘোড়াগুলোর ঘণ্টিতে লেখা থাকবে এবং মাবুদের গৃহের রান্না করার পাত্রগুলো কোরবানগাহ্‌র সম্মুখস্থ পাত্রগুলোর মত হবে।</div>
<div class="v" id="v21"><span class="vn">21</span> আর জেরুশালেম ও এহুদার সমস্ত রান্না করার পাত্র বাহিনীগণের মাবুদের উদ্দেশে পবিত্র হবে; এবং যারা কোরবানী করে, তারা সকলে এসে তার মধ্যে কোন কোন পাত্র নিয়ে তাতে রান্না করবে; আর সেদিন বাহিনীগণের মাবুদের গৃহে কোন ব্যবসায়ী আর থাকবে না।</div>
</div>
<!-- PARSED ABOVE; EDITING MAY BREAK PARSER -->
</body></html>