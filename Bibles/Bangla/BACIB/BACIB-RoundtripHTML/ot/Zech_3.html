<html><head>
<meta http-equiv="Content-Type" content="text/html;charset=utf-8" />
<title>Zech 3 &ndash; জাকারিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>জাকারিয়া নবীর কিতাব</b> &ndash; <a href="Zech_1.html">1</a> <a href="Zech_2.html">2</a> <b>3</b> <a href="Zech_4.html">4</a> <a href="Zech_5.html">5</a> ... <a href="Zech_14.html">14</a> </div><hr>
<h1>Zech 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>চতুর্থ দর্শন: মহা-ইমাম ইউসা ও শয়তান</h2><span class="vn">1</span> <span class="br-p"><br><br></span>পরে তিনি আমাকে মহা-ইমাম ইউসাকে দেখালেন; ইনি মাবুদের ফেরেশতার সম্মুখে দাঁড়িয়ে ছিলেন, আর তাঁর বিরুদ্ধতা করার জন্য শয়তান তাঁর ডান পাশে দাঁড়িয়েছিল।</div>
<div class="v" id="v2"><span class="vn">2</span> তখন মাবুদ শয়তানকে বললেন, শয়তান, মাবুদ তোমাকে ভর্ৎসনা করুন; হ্যাঁ, যিনি জেরুশালেমকে মনোনীত করেছেন, সেই মাবুদ তোমাকে ভর্ৎসনা করুন; এই ব্যক্তি কি আগুন থেকে তুলে নেওয়া জ্বলন্ত কাঠের টুকরার মত নয়?</div>
<div class="v" id="v3"><span class="vn">3</span> তখন ইউসা মলিন কাপড় পরিহিত হয়েই ফেরেশতার সম্মুখে দাঁড়িয়ে ছিলেন।</div>
<div class="v" id="v4"><span class="vn">4</span> তাতে সেই ফেরেশতা নিজের সম্মুখে দণ্ডায়মান ব্যক্তিদেরকে বললেন, এঁর দেহ থেকে ঐ মলিন কাপড়গুলো খুলে ফেল। পরে তিনি তাঁকে বললেন, দেখ, আমি তোমার অপরাধ মাফ করে দিয়েছি ও তোমাকে শুভ্র পোশাক পরাব।</div>
<div class="v" id="v5"><span class="vn">5</span> তখন আমি বললাম, এঁর মাথায় পরিষ্কার পাগড়ী দিতে হুকুম দেওয়া হোক। তখন তাঁর মাথায় পরিষ্কার পাগড়ী দেওয়া হল এবং তাঁকে পোশাক পরানো হল; আর মাবুদের ফেরেশতা কাছে দাঁড়িয়ে রইলেন।</div>
<div class="v" id="v6"><span class="vn">6</span> <span class="br-p"><br><br></span>পরে মাবুদের ফেরেশতা ইউসাকে দৃঢ়ভাবে বললেন,</div>
<div class="v" id="v7"><span class="vn">7</span> বাহিনীগণের মাবুদ এই কথা বলেন, তুমি যদি আমার পথে চল ও আমার রক্ষণীয়-দ্রব্য রক্ষা কর, তবে তুমিও আমার গৃহের বিচার করবে এবং আমার প্রাঙ্গণের রক্ষকও হবে, আর এখানে যারা দাঁড়িয়ে আছে, আমি তোমাকে এদের মধ্যে গমনাগমন করার অধিকার দেব।</div>
<div class="v" id="v8"><span class="vn">8</span> হে মহা-ইমাম ইউসা, তুমি শোন এবং তোমার সম্মুখে উপবিষ্ট তোমার সখারাও শুনুক, কেননা তারা অদ্ভুত প্রকৃতির লোক; কারণ দেখ, আমি আমার গোলাম তরুশাখাকে আনয়ন করবো।</div>
<div class="v" id="v9"><span class="vn">9</span> দেখ, ইউসার সম্মুখে আমি এই পাথর স্থাপন করেছি; সেই পাথরের উপরে সাতটি চোখ আছে; দেখ, আমি তার লেখাটা ক্ষোদাই করে লিখব, এই কথা বাহিনীগণের মাবুদ বলেন; এবং আমি এক দিনে সেই দেশের অপরাধ দূর করবো।</div>
<div class="v" id="v10"><span class="vn">10</span> বাহিনীগণের মাবুদ বলেন, সেদিন তোমরা প্রত্যেকে নিজ নিজ প্রতিবেশীকে আঙ্গুরলতা ও ডুমুর গাছের তলে দাওয়াত করবে।</div>
</div>
<!-- PARSED ABOVE; EDITING MAY BREAK PARSER -->
</body></html>