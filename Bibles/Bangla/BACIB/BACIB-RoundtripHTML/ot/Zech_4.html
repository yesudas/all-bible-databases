<html><head>
<meta http-equiv="Content-Type" content="text/html;charset=utf-8" />
<title>Zech 4 &ndash; জাকারিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 4);">
<div id="navbar"><a href="../index.html">কিতাবুল মোকাদ্দস</a> &ndash; <b>জাকারিয়া নবীর কিতাব</b> &ndash; <a href="Zech_1.html">1</a> <a href="Zech_2.html">2</a> <a href="Zech_3.html">3</a> <b>4</b> <a href="Zech_5.html">5</a> <a href="Zech_6.html">6</a> ... <a href="Zech_14.html">14</a> </div><hr>
<h1>Zech 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পঞ্চম দর্শন: প্রদীপ-আসন ও জলপাই গাছ</h2><span class="vn">1</span> <span class="br-p"><br><br></span>পরে যে ফেরেশতা আমার সঙ্গে আলাপ করছিলেন, তিনি পুনরায় এসে আমাকে ঘুম থেকে জাগালেন।</div>
<div class="v" id="v2"><span class="vn">2</span> আর তিনি আমাকে বললেন, কি দেখতে পাচ্ছ? আমি বললাম, আমি দেখলাম, আর দেখ, একটি প্রদীপ-আসন, সমস্তটাই সোনার; তার মাথার উপরে তেলের আধার ও তার উপরে সাতটি প্রদীপ এবং তার মাথার উপরে স্থিত প্রত্যেকটি প্রদীপের জন্য সাতটি নল;</div>
<div class="v" id="v3"><span class="vn">3</span> তার কাছে দু’টি জলপাই গাছ, একটি তেলের আধারের ডানে ও একটি তার বামে।</div>
<div class="v" id="v4"><span class="vn">4</span> তখন যে ফেরেশতা আমার সঙ্গে আলাপ করছিলেন, আমি তাঁকে জিজ্ঞাসা করলাম, হে আমার প্রভু, এগুলো কি?</div>
<div class="v" id="v5"><span class="vn">5</span> তাতে যে ফেরেশতা আমার সঙ্গে আলাপ করছিলেন, তিনি জবাবে আমাকে বললেন, এসব কি তা কি জান না? আমি বললাম, হে আমার প্রভু জানি না।</div>
<div class="v" id="v6"><span class="vn">6</span> তখন তিনি জবাবে আমাকে বললেন, এ সরুব্বাবিলের প্রতি মাবুদের কালাম, ‘পরাক্রম দ্বারা নয়, বল দ্বারাও নয়, কিন্তু আমার রূহ্‌ দ্বারা,’ এই কথা বাহিনীগণের মাবুদ বলেন।</div>
<div class="v" id="v7"><span class="vn">7</span> হে বিশাল পর্বত, তুমি কে? সরুব্বাবিলের সম্মুখে তুমি সমভূমি হবে এবং ‘রহমত, রহমত হোক, এর প্রতি,’ এই হর্ষধ্বনির সঙ্গে সে মস্তকস্বরূপ পাথরখানি বের করে আনবে।</div>
<div class="v" id="v8"><span class="vn">8</span> <span class="br-p"><br><br></span>পরে মাবুদের এই কালাম আমার কাছে নাজেল হল,</div>
<div class="v" id="v9"><span class="vn">9</span> সরুব্বাবিলের হাত এই গৃহের ভিত্তিমূল স্থাপন করেছে, আবার তারই হাত তা সমাপ্ত করবে; তাতে তুমি জানবে যে বাহিনীগণের মাবুদই তোমাদের কাছে আমাকে পাঠিয়েছেন।</div>
<div class="v" id="v10"><span class="vn">10</span> কারণ ক্ষুদ্র ক্ষুদ্র বিষয়ের দিনকে কে তুচ্ছ জ্ঞান করেছে? সরুব্বাবিলের হাতে ওলোন দেখে তারা তো আনন্দ করবে; এই সাতটি তো মাবুদের চোখ, এরা সমস্ত দুনিয়া পর্যটন করে।</div>
<div class="v" id="v11"><span class="vn">11</span> <span class="br-p"><br><br></span>পরে আমি তাঁকে জিজ্ঞাসা করলাম, প্রদীপ-আসনটির ডানে ও বামে দুই দিকে অবস্থিত এই দু’টি জলপাই গাছের তাৎপর্য কি?</div>
<div class="v" id="v12"><span class="vn">12</span> দ্বিতীয়বার তাঁকে জিজ্ঞাসা করলাম, সোনার যে দুই নল নিজে থেকেই সোনালী রংয়ের তেল বের করে, তার পাশে জলপাই ফলের এই যে দু’টি শাখা আছে তার তাৎপর্য কি?</div>
<div class="v" id="v13"><span class="vn">13</span> তিনি আমাকে জবাবে বললেন, এসব কি, তা কি জান না? আমি বললাম, হে আমার প্রভু, জানি না।</div>
<div class="v" id="v14"><span class="vn">14</span> তখন তিনি বললেন, ওঁরা সেই দুই অভিষিক্ত জন, যাঁরা সমস্ত দুনিয়ার প্রভুর সম্মুখে দাঁড়িয়ে থাকেন।</div>
</div>
<!-- PARSED ABOVE; EDITING MAY BREAK PARSER -->
</body></html>