<html><head>
<meta http-equiv="Content-Type" content="text/html;charset=utf-8" />
<title>Zech 5 &ndash; জাকারিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 5);">
<div id="navbar"><a href="../index.html">কিতাবুল মোকাদ্দস</a> &ndash; <b>জাকারিয়া নবীর কিতাব</b> &ndash; <a href="Zech_1.html">1</a> ... <a href="Zech_3.html">3</a> <a href="Zech_4.html">4</a> <b>5</b> <a href="Zech_6.html">6</a> <a href="Zech_7.html">7</a> ... <a href="Zech_14.html">14</a> </div><hr>
<h1>Zech 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ষষ্ঠ দর্শন: গুটিয়ে রাখা কিতাব</h2><span class="vn">1</span> <span class="br-p"><br><br></span>পরে আমি আবার চোখ তুলে তাকালাম, আর দেখ, একখানি গুটিয়ে রাখা কিতাব উড়ছে।</div>
<div class="v" id="v2"><span class="vn">2</span> তখন তিনি আমাকে বললেন, কি দেখতে পাচ্ছ? আমি জবাবে বললাম, একখানি গুটিয়ে রাখা কিতাব উড়তে দেখছি; তা বিশ হাত লম্বা ও দশ হাত চওড়া।</div>
<div class="v" id="v3"><span class="vn">3</span> তিনি আমাকে বললেন, সেটি সমস্ত দেশের উপরে বের হওয়া বদদোয়া; বস্তুত যে কেউ চুরি করে, সে ওর এক দিকের বিধান অনুসারে উচ্ছিন্ন হবে এবং যে কেউ শপথ করে, সে ওর অন্য দিকের বিধান অনুসারে উচ্ছিন্ন হবে।</div>
<div class="v" id="v4"><span class="vn">4</span> বাহিনীগণের মাবুদ বলেন, আমি ওকে বের করে আনবো, সে চোরের বাড়িতে ও আমার নামে মিথ্যা শপথকারীর বাড়িতে প্রবেশ করবে এবং তার বাড়ির মধ্যে অবস্থান করে কাঠ ও পাথরসুদ্ধ বাড়ি বিনাশ করবে।</div>
<div class="v" id="v5"><h2>ষষ্ঠ দর্শন: ঐফাপাত্রের মধ্যে একটি স্ত্রীলোক</h2><span class="vn">5</span> <span class="br-p"><br><br></span>পরে যে ফেরেশতা আমার সঙ্গে আলাপ করছিলেন, তিনি বাইরে এসে আমাকে বললেন, তুমি চোখ তুলে দেখ, ওটা কি বের হচ্ছে?</div>
<div class="v" id="v6"><span class="vn">6</span> তখন আমি জিজ্ঞাসা করলাম ওটা কি? তিনি বললেন, ওটি ঐফাপাত্র; আরও বললেন, ওটা সমস্ত দেশে তাদের অধর্ম।</div>
<div class="v" id="v7"><span class="vn">7</span> আর দেখ, সেই ঐফাপাত্রের সীসার ঢাকনিটা তোলা হল, আর তার মধ্যে এক জন স্ত্রীলোক বসে আছে।</div>
<div class="v" id="v8"><span class="vn">8</span> তিনি বললেন, এ দুষ্টতা। পরে তিনি ঐ স্ত্রীলোককে ঐফার মধ্যে ফেলে দিয়ে তার মুখে সেই সীসার ঢাকনিটা চেপে দিলেন।</div>
<div class="v" id="v9"><span class="vn">9</span> তখন আমি চোখ তুলে দৃষ্টিপাত করলাম, আর দেখ, দুই জন স্ত্রীলোক বের হয়ে এল; তাদের পাখায় বায়ু ছিল; আর হাড়গিলার পাখার মত তাদের পাখা ছিল, তারা দুনিয়া ও আসমানের মধ্যপথে সেই ঐফা উঠিয়ে নিয়ে গেল।</div>
<div class="v" id="v10"><span class="vn">10</span> তখন যে ফেরেশতা আমার সঙ্গে আলাপ করছিলেন, আমি তাঁকে জিজ্ঞাসা করলাম, ওরা ঐফাটি কোথায় নিয়ে যাচ্ছে?</div>
<div class="v" id="v11"><span class="vn">11</span> তিনি আমাকে বললেন, এরা শিনিয়র দেশে ওর জন্য একটি বাড়ি নির্মাণ করবে; তা প্রস্তুত হলে সেখানে ওকে তার স্থানে স্থাপন করা যাবে।</div>
</div>
<!-- PARSED ABOVE; EDITING MAY BREAK PARSER -->
</body></html>