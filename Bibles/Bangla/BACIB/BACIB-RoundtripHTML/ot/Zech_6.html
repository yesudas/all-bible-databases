<html><head>
<meta http-equiv="Content-Type" content="text/html;charset=utf-8" />
<title>Zech 6 &ndash; জাকারিয়া নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 6);">
<div id="navbar"><a href="../index.html">কিতাবুল মোকাদ্দস</a> &ndash; <b>জাকারিয়া নবীর কিতাব</b> &ndash; <a href="Zech_1.html">1</a> ... <a href="Zech_4.html">4</a> <a href="Zech_5.html">5</a> <b>6</b> <a href="Zech_7.html">7</a> <a href="Zech_8.html">8</a> ... <a href="Zech_14.html">14</a> </div><hr>
<h1>Zech 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অষ্টম দর্শন: চারটি রথ</h2><span class="vn">1</span> <span class="br-p"><br><br></span>পরে আমি পুনর্বার চোখ তুলে দৃষ্টিপাত করলাম, আর দেখ, দু’টি পর্বতের মধ্য থেকে চারটি রথ বের হল; সেই দু’টি পর্বত ছিল ব্রোঞ্জের।</div>
<div class="v" id="v2"><span class="vn">2</span> প্রথম রথে লাল রংয়ের ঘোড়াগুলো, দ্বিতীয় রথে কালো রংয়ের ঘোড়াগুলো,</div>
<div class="v" id="v3"><span class="vn">3</span> তৃতীয় রথে সাদা রংয়ের ঘোড়াগুলো ও চতুর্থ রথে বিন্দুচিত্রিত বলবান ঘোড়াগুলো ছিল।</div>
<div class="v" id="v4"><span class="vn">4</span> তখন যে ফেরেশতা আমার সঙ্গে আলাপ করছিলেন, আমি তাঁকে বললাম, হে আমার প্রভু, এসব কি?</div>
<div class="v" id="v5"><span class="vn">5</span> সেই ফেরেশতা জবাবে আমাকে বললেন, এঁরা বেহেশতের চারটি বায়ু, সমস্ত দুনিয়ার প্রভুর সাক্ষাতে দাঁড়িয়ে থাকবার পরে বের হয়ে আসছেন।</div>
<div class="v" id="v6"><span class="vn">6</span> যে রথে কালো রংয়ের ঘোড়াগুলো আছে, তা উত্তর দেশে যাচ্ছে; ও সাদা রংয়ের ঘোড়াগুলো তাদের পিছনে পিছনে চললো এবং বিন্দুচিত্রিত ঘোড়াগুলো দক্ষিণ দেশে চললো।</div>
<div class="v" id="v7"><span class="vn">7</span> আর বলবান ঘোড়াগুলো চললো এবং দুনিয়ার সর্বত্র ভ্রমণ করার অনুমতি প্রার্থনা করলো; তাতে তিনি বললেন, চলে যাও, দুনিয়ার সর্বত্র ভ্রমণ কর; তাতে তারা দুনিয়ার সর্বত্র ভ্রমণ করলো।</div>
<div class="v" id="v8"><span class="vn">8</span> তখন তিনি আমাকে ডেকে বললেন, দেখ, যারা উত্তর দেশে যাচ্ছে, তারা উত্তর দেশে আমার রূহ্‌কে সুস্থির করেছে।</div>
<div class="v" id="v9"><h2>তরুশাখা</h2><span class="vn">9</span> <span class="br-p"><br><br></span>পরে মাবুদের এই কালাম আমার কাছে নাজেল হল,</div>
<div class="v" id="v10"><span class="vn">10</span> তুমি নির্বাসিত লোকদের কাছে, অর্থাৎ হিল্‌দয়, টোবিয় ও যিদায়ের কাছ থেকে রূপা ও সোনা গ্রহণ কর; সেদিন যাও, সফনিয়ের পুত্র ইউসিয়ার বাড়িতে গমন কর, ব্যাবিলন থেকে তারা সেখানে এসেছে;</div>
<div class="v" id="v11"><span class="vn">11</span> তুমি রূপা ও সোনা গ্রহণ করে মুকুট তৈরি কর এবং যিহোষাদকের পুত্র মহা-ইমাম ইউসার মাথায় পরিয়ে দাও।</div>
<div class="v" id="v12"><span class="vn">12</span> আর তাকে বল, বাহিনীগণের মাবুদ এই কথা বলেন, দেখ, সেই পুরুষ, যাঁর নাম ‘তরুশাখা’, তিনি তাঁর স্থানে তরুশাখার মত বৃদ্ধি পাবেন এবং মাবুদের বায়তুল-মোকাদ্দস গাঁথবেন;</div>
<div class="v" id="v13"><span class="vn">13</span> হ্যাঁ, তিনিই মাবুদের বায়তুল-মোকাদ্দস গাঁথবেন, তিনিই রাজকীয় সম্মান ধারণ করবেন, তাঁর সিংহাসনে বসে কর্তৃত্ব করবেন এবং তাঁর সিংহাসনের উপরে উপবিষ্ট ইমাম হবেন, তাতে এই দুইয়ের মধ্যে শান্তির মন্ত্রণা থাকবে।</div>
<div class="v" id="v14"><span class="vn">14</span> পরন্তু হেলেম, টোবিয় ও যিদায়ের জন্য এবং সফনিয়ের পুত্রের সৌজন্যের জন্য, এই মুকুট স্মরণার্থে মাবুদের বায়তুল মোকাদ্দসে থাকবে।</div>
<div class="v" id="v15"><span class="vn">15</span> <span class="br-p"><br><br></span>আর দূরবর্তী লোকেরা এসে মাবুদের বায়তুল-মোকাদ্দস নির্মাণে সাহায্য করবে; আর তোমরা জানবে যে, বাহিনীগণের মাবুদই তোমাদের কাছে আমাকে পাঠিয়েছেন। তোমরা যদি যত্নপূর্বক নিজেদের আল্লাহ্‌ মাবুদের কথায় মনোযোগ দাও, তবে তা সিদ্ধ হবে।</div>
</div>
<!-- PARSED ABOVE; EDITING MAY BREAK PARSER -->
</body></html>