<html><head>
<meta http-equiv="Content-Type" content="text/html;charset=utf-8" />
<title>Zeph 1 &ndash; সফনিয় নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zeph', 1);">
<div id="navbar"><a href="../index.html">কিতাবুল মোকাদ্দস</a> &ndash; <b>সফনিয় নবীর কিতাব</b> &ndash; <b>1</b> <a href="Zeph_2.html">2</a> <a href="Zeph_3.html">3</a> </div><hr>
<h1>Zeph 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এহুদার উপরে আগত দণ্ড</h2><span class="vn">1</span> <span class="br-p"><br><br></span>মাবুদের এই কালাম আমোনের পুত্র এহুদার বাদশাহ্‌ ইউসিয়ার সময়ে সফনিয়ের কাছে নাজেল হল। ইনি কূশির পুত্র, কূশি গদলিয়ের পুত্র, গদলিয় অমরিয়ের পুত্র, অমরিয় হিষ্কিয়ের পুত্র।</div>
<div class="v" id="v2"><span class="vn">2</span> <span class="br-p"><br><br></span>আমি ভূতল থেকে সকলই সংহার করবো, মাবুদ এই কথা বলেন।</div>
<div class="v" id="v3"><span class="vn">3</span> আমি মানুষ ও পশুকে সংহার করবো, আমি আসমানের পাখিকে, সমুদ্রের মাছকে সংহার করবো ও দুষ্টদেরকে উচোট খাওয়াব; হ্যাঁ, আমি ভূতল থেকে মানুষকে মুছে ফেলব, মাবুদ এই কথা বলেন।</div>
<div class="v" id="v4"><span class="vn">4</span> আর আমি এহুদা ও জেরুশালেম-নিবাসী সকলের বিরুদ্ধে আমার হাত বাড়িয়ে দেব এবং এই স্থান থেকে বালের সমস্ত কিছু ও পুরোহিতসুদ্ধ তাদের নাম মুছে ফেলব;</div>
<div class="v" id="v5"><span class="vn">5</span> এবং তাদেরকেও মুছে ফেলব, যারা ছাদের উপরে আকাশ-বাহিনীর কাছে সেজদা করে এবং যারা মাবুদের কাছে শপথ করে ও সেজদা করে, অথচ মিল্‌কম দেবতার নামেও শপথ করে,</div>
<div class="v" id="v6"><span class="vn">6</span> এবং যারা মাবুদের পিছনে চলা থেকে ফিরে গেছে ও যারা মাবুদের খোঁজ করে নি ও তাঁর অনুসন্ধান করে নি।</div>
<div class="v" id="v7"><span class="vn">7</span> <span class="br-p"><br><br></span>তুমি সার্বভৌম মাবুদের সাক্ষাতে নীরব হও; কেননা মাবুদের দিন সন্নিকট; কারণ মাবুদ একটি কোরবানীর আয়োজন করেছেন, তাঁর দাওয়াতপ্রাপ্ত লোকদের পবিত্র করেছেন।</div>
<div class="v" id="v8"><span class="vn">8</span> মাবুদের সেই কোরবানীর দিনে আমি কর্মকর্তাদের, রাজকুমারদের ও বিজাতীয় পোশাক পরা সমস্ত লোককে দণ্ড দেব।</div>
<div class="v" id="v9"><span class="vn">9</span> আর যারা লাফ দিয়ে গোবরাট পার হয়, যারা নিজেদের প্রভুর বাড়ি জোর-জুলুমে ও ছলনায় পরিপূর্ণ করে, সেদিন আমি তাদেরকে দণ্ড দেব।</div>
<div class="v" id="v10"><span class="vn">10</span> মাবুদ বলেন, সেই দিন মৎস্য-দ্বার থেকে ক্রন্দনের আওয়াজ, দ্বিতীয় বিভাগ থেকে হাহাকার ও উপপর্বতগুলো থেকে মহাভঙ্গের আওয়াজ শোনা যাবে।</div>
<div class="v" id="v11"><span class="vn">11</span> হে মক্তেশ [উদূখল] নিবাসীরা, তোমরা হাহাকার কর, কেননা সমস্ত ব্যবসায়ী লোক ধ্বংস হয়েছে, সকল রূপার বাহক বিনাশ পেয়েছে।</div>
<div class="v" id="v12"><span class="vn">12</span> সেই সময়ে আমি প্রদীপ জ্বেলে জেরুশালেমের সন্ধান করবো; আর যে লোকেরা নির্বিঘ্নে নিজ নিজ গাদের উপরে সুস্থির আছে, যারা মনে মনে বলে, মাবুদ মঙ্গলও করবেন না, অমঙ্গলও করবেন না, তাদেরকে দণ্ড দেব।</div>
<div class="v" id="v13"><span class="vn">13</span> তাদের সম্পদ লুট হবে ও তাদের বাড়িগুলো ধ্বংসস্থান হবে; তারা বাসগৃহ নির্মাণ করবে, কিন্তু তাতে বাস করতে পারবে না; আঙ্গুরক্ষেত প্রস্তুত করবে, কিন্তু তার আঙ্গুর-রস পান করতে পারবে না।</div>
<div class="v" id="v14"><h2>মাবুদের মহাদিন</h2><span class="vn">14</span> <span class="br-p"><br><br></span>মাবুদের মহাদিন কাছে এসে গেছে, তা নিকটবর্তী, অতি শীঘ্র আসছে; ঐ মাবুদের দিনের আওয়াজ; সেখানে বীর তীব্র আর্তনাদ করছে।</div>
<div class="v" id="v15"><span class="vn">15</span> সেদিন ক্রোধের দিন, সঙ্কট ও সঙ্কোচের দিন, বিনাশ ও সর্বনাশের দিন, অন্ধকার ও তমাসার দিন,</div>
<div class="v" id="v16"><span class="vn">16</span> মেঘ ও গাঢ় তমাসার দিন, তূরীধ্বনি ও রণনাদের দিন; তা প্রাচীরবেষ্টিত নগর ও উঁচু দুর্গগুলোর বিপক্ষ।</div>
<div class="v" id="v17"><span class="vn">17</span> আমি মানুষকে দুঃখ দেব; তারা অন্ধের মত ভ্রমণ করবে, কারণ তারা মাবুদের বিরুদ্ধে গুনাহ্‌ করেছে; তাদের রক্ত ধুলার মত ও তাদের মাংস মলের মত ঢালা যাবে।</div>
<div class="v" id="v18"><span class="vn">18</span> মাবুদের ক্রোধের দিনে তাদের রূপা বা তাদের সোনা তাদেরকে উদ্ধার করতে পারবে না; কিন্তু তাঁর অন্তর্জ্বালার তাপে সমস্ত দেশ আগুনে পুড়ে যাবে, কেননা তিনি দেশ-নিবাসী সকলের বিনাশ, হ্যাঁ, ভয়ানক সংহার করবেন।</div>
</div>
<!-- PARSED ABOVE; EDITING MAY BREAK PARSER -->
</body></html>