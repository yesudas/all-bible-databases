<html><head>
<meta http-equiv="Content-Type" content="text/html;charset=utf-8" />
<title>Zeph 3 &ndash; সফনিয় নবীর কিতাব &ndash; কিতাবুল মোকাদ্দস</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zeph', 3);">
<div id="navbar"><a href="../index.html">কিতাবুল মোকাদ্দস</a> &ndash; <b>সফনিয় নবীর কিতাব</b> &ndash; <a href="Zeph_1.html">1</a> <a href="Zeph_2.html">2</a> <b>3</b> </div><hr>
<h1>Zeph 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমের দুষ্টতা</h2><span class="vn">1</span> <span class="br-p"><br><br></span>ধিক্‌ সেই বিদ্রোহিণী ও ভ্রষ্টাকে, সেই জুলুমবাজ নগরীকে!</div>
<div class="v" id="v2"><span class="vn">2</span> সে কাউকে মানে নি, শাসন গ্রহণ করে নি, মাবুদের উপর নির্ভর করে নি, তাঁর আল্লাহ্‌র কাছে আসে নি।</div>
<div class="v" id="v3"><span class="vn">3</span> তার মধ্যস্থিত কর্মকর্তারা গর্জনকারী সিংহ, তার বিচারকরা সন্ধ্যা-কালীন নেকড়ে বাঘ; তারা সকাল বেলার জন্য কিছুমাত্র অবশিষ্ট রাখে না।</div>
<div class="v" id="v4"><span class="vn">4</span> তার নবীরা দাম্ভিক ও বিশ্বাসঘাতক, তার ইমামেরা পবিত্রকে অপবিত্র করেছে, তারা শরীয়তের বিরুদ্ধে জুলুম করেছে।</div>
<div class="v" id="v5"><span class="vn">5</span> তার মধ্যবর্তী মাবুদ ধর্মশীল; তিনি অন্যায় করেন না, প্রতি প্রভাতে ন্যায়বিচার স্থাপন করেন, প্রতি ভোরে তা করতে ত্রুটি করেন না; কিন্তু অন্যায়কারীররা লজ্জা পায় না।</div>
<div class="v" id="v6"><span class="vn">6</span> আমি জাতিদেরকে উচ্ছিন্ন করেছি, তাদের উঁচু দুর্গগুলো ধ্বংস হয়েছে; আমি তাদের পথ শূন্য করেছি, তা দিয়ে কেউ আর চলাচল করে না; তাদের নগরগুলো ধ্বংস হয়ে গেছে, সেখানে মানুষ নেই, কোন বাসকারী আর নেই।</div>
<div class="v" id="v7"><span class="vn">7</span> আমি বললাম তুমি অবশ্য আমাকে ভয় করবে, তুমি শাসন গ্রহণ করবে, তাতে তার নিবাস উচ্ছিন্ন হবে না; আমার সকল শাস্তিও তার উপরে আসবে না। কিন্তু সেখানকার অধিবাসীরা আগ্রহের সঙ্গে নিজেদের সকল কাজ নষ্ট করে ফেলতে লাগল।</div>
<div class="v" id="v8"><h2>জাতিদের প্রতি দণ্ড ও তাদের ফিরে আসা</h2><span class="vn">8</span> <span class="br-p"><br><br></span>এজন্য মাবুদ বলেন, তোমরা সেদিন পর্যন্ত আমার অপেক্ষায় থাক, যেদিন আমি হরণ করতে উঠবো; কেননা আমার বিচার এই; আমি জাতিদেরকে সংগ্রহ করে ও রাজ্য সকল একত্র করে তাদের উপরে আমার গজব, আমার সমস্ত ক্রোধের আগুন ঢেলে দেব; বস্তুত আমার অন্তর্জ্বালার তাপে সমস্ত দুনিয়া আগুনে পুড়ে যাবে।</div>
<div class="v" id="v9"><span class="vn">9</span> <span class="br-p"><br><br></span>আর সেই সময় আমি জাতিদেরকে বিশুদ্ধ ওষ্ঠ দেব, যেন তারা সকলেই মাবুদের নামে ডাকে ও একযোগে তাঁর এবাদত করে।</div>
<div class="v" id="v10"><span class="vn">10</span> ইথিওপিয়া দেশের নদীগুলোর পার থেকে আমার এবাদতকারীরা, আমার ছড়িয়ে পড়া লোকেরা, আমার জন্য নৈবেদ্য আনবে।</div>
<div class="v" id="v11"><span class="vn">11</span> তুমি নিজের যেসব কাজের জন্য আমার কাছে অপরাধিনী হয়েছ, তার জন্য সেদিন লজ্জিত হবে না; কেননা সেই সময়ে আমি তোমার অহংকারযুক্ত উল্লাসকারী লোকদের তোমার কাছ থেকে হরণ করবো; তাতে তুমি আমার পবিত্র পর্বতে আর অহঙ্কার করবে না।</div>
<div class="v" id="v12"><span class="vn">12</span> আর আমি তোমার মধ্যে দীনদুঃখী একটি জাতিকে অবশিষ্ট রাখবো; তারা মাবুদের নামের আশ্রয় নেবে।</div>
<div class="v" id="v13"><span class="vn">13</span> ইসরাইলের অবশিষ্ট লোক অন্যায় করবে না, মিথ্যা কথা বলবে না এবং তাদের মুখে প্রতারক জিহ্বা থাকবে না; বস্তুত তারা নির্ভয়ে বিচরণ ও শয়ন করবে, তাদেরকে ভয় দেখাবার কেউ থাকবে না।</div>
<div class="v" id="v14"><h2>সিয়োন-কন্যার আনন্দগান</h2><span class="vn">14</span> <span class="br-p"><br><br></span>হে সিয়োন-কন্যা, আনন্দগান কর; হে ইসরাইল, জয়ধ্বনি কর; হে জেরুশালেম-কন্যা, আনন্দ কর, মনে প্রাণে উল্লাস কর।</div>
<div class="v" id="v15"><span class="vn">15</span> মাবুদ তোমার দণ্ডগুলো দূর করে দিয়েছেন, তোমার দুশমনকে সরিয়ে দিয়েছেন; ইসরাইলের বাদশাহ্‌ মাবুদ তোমার মধ্যবর্তী; তুমি আর অমঙ্গলের ভয় করবে না।</div>
<div class="v" id="v16"><span class="vn">16</span> সেদিন জেরুশালেমকে এই কথা বলা যাবে, ভয় করো না; হে সিয়োন, তোমার হাত শিথিল না হোক।</div>
<div class="v" id="v17"><span class="vn">17</span> তোমার আল্লাহ্‌ মাবুদ তোমার মধ্যবর্তী; সেই বীর উদ্ধার করবেন, তিনি তোমার বিষয়ে পরম আনন্দ করবেন; তিনি প্রেমে তোমাকে নতুন করে তুলবেন, আনন্দগান দ্বারা তোমার বিষয়ে উল্লাস করবেন।</div>
<div class="v" id="v18"><span class="vn">18</span> যারা নির্দিষ্ট ঈদ পালন করতে না পেরে খেদ করে, তাদেরকে আমি একত্র করবো; তারা তোমা থেকে উৎপন্ন, তারা ধিক্কারে ভারগ্রস্ত।</div>
<div class="v" id="v19"><span class="vn">19</span> দেখ, যেসব লোক তোমাকে দুঃখ দেয়, সেই সময়ে আমি তাদের প্রতি যা করার, তা করবো; আর আমি খঞ্জকে উদ্ধার করবো ও বিতাড়িতকে সংগ্রহ করবো; এবং যাদের লজ্জা সারা দুনিয়াতে ছড়িয়ে গেছে, আমি তাদেরকে প্রশংসার ও কীর্তির পাত্র করবো।</div>
<div class="v" id="v20"><span class="vn">20</span> সেই সময়ে আমি তোমাদের আনবো, সেই সময়ে তোমাদেরকে সংগ্রহ করবো; কারণ আমি দুনিয়ার সমস্ত জাতির মধ্যে তোমাদেরকে কীর্তি ও প্রশংসার পাত্র করবো; কেননা তখন আমি তোমাদের সম্মুখেই তোমাদেরকে বন্দীদশা থেকে ফিরিয়ে আনবো, মাবুদ এই কথা বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>