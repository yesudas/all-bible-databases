<html><head>
<meta http-equiv="Content-Type" content="text/html;charset=utf-8" />
<title>1Chr 12 &ndash; প্রথম বংশাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 12);">
<div id="navbar"><a href="../index.html">পবিএ বাইবেল CL Bible</a> &ndash; <b>প্রথম বংশাবলি</b> &ndash; <a href="1Chr_1.html">1</a> ... <a href="1Chr_10.html">10</a> <a href="1Chr_11.html">11</a> <b>12</b> <a href="1Chr_13.html">13</a> <a href="1Chr_14.html">14</a> ... <a href="1Chr_29.html">29</a> </div><hr>
<h1>1Chr 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দাউদের প্রথম অনুগামীদল</h2><span class="vn">1</span> <span class="br-p"><br><br></span>রাজা শৌলের ভয়ে দাউদ যখন পালিয়ে গিয়ে সিক্লগে ছিলেন তখন অনেক বীর অভিজ্ঞ যোদ্ধা তাঁর সঙ্গে যোগ দিয়েছিলেন।</div>
<div class="v" id="v2"><span class="vn">2</span> এঁরা ছিলেন তীরন্দাজ এবং সকলেই ডান-বাঁ-দুহাতেই ফিঙ্গে ছুঁড়তে পারতেন। এঁরা সকলেই ছিলেন শৌলের জ্ঞাতি বিন্যামীন বংশের লোক।</div>
<div class="v" id="v3"><span class="vn">3</span> গিবিয়া নিবাসী শেমার পুত্র অহিয়েষর ও যোয়াশ ছিলেন এঁদের নেতা। অন্যান্যদের নাম যথাক্রমে: অস্‌মাবৎ-এর পুত্র যিষিয়েল ও পেলট। অনামোৎ নিবাসী বরাখা ও যেহু। গিবিয়োনের যিস্‌ময়িয়। ইনি বিখ্যাত যোদ্ধাএবং ত্রিশজন বীরের অন্যতম ছিলেন। গদেরার যিরমিয়, যহষিয়েল, যোহানন ও যোষাবদ। হরূফের ইলিয়ুষয়, যিরিমোৎ, বালিয়া, শমরিয়া ও শফটিয়। কোরহ্ গোষ্ঠীর ইল্‌কানা, যিশিয়, অষবেল, যোয়েষর ও যাশোবিয়াম। গদর নিবাসী যিরোহমের পুত্র যোয়েলা ও সবদিয়।</div>
<div class="v" id="v8"><h2>গাদ বংশ থেকে দাউদের অনুগামী দল</h2><span class="vn">8</span> <span class="br-p"><br><br></span>দাউদ যখন মরুপ্রান্তরে দুর্গে বাস করছিলেন, তখন গাদ বংশের নিম্নলিখিত যোদ্ধারা দাউদের সৈন্যদলে যোগ দেন। এঁরা নিপুণ যোদ্ধা ছিলেন। ঢাল ও বর্শা ছিল এঁদের প্রধান অস্ত্র। এঁরা ছিলেন সিংহের মত ভীষণ দর্শন ও পাহাড়ী হরিণের মত ক্ষিপ্রগতি।</div>
<div class="v" id="v9"><span class="vn">9</span> এঁদের পদমর্যাদা ছিল যথাক্রমে নিম্নরূপ: এষর, ওবদিয়, ইলিয়াব, মিশমন্না, যিরমিয়, অত্তয়, ইলিয়েল, যোহানন, ইলসাবাদ, যিরমিয়ও মকবন্নয়।</div>
<div class="v" id="v14"><span class="vn">14</span> <span class="br-p"><br><br></span>গাদ বংশের এই যোদ্ধাদের মধ্যে ছিলেন সহস্র সৈন্যের অধিনায়ক এবং অন্যেরা ছিলেন শত সৈন্যের নায়ক।</div>
<div class="v" id="v15"><span class="vn">15</span> একবার বছরের প্রথম মাসে যখন জর্ডন নদীর জল উপছে উঠে তার দুকুল ভাসিয়ে দিয়েছিল, তখন তাঁরা নদী পার হয়ে গিয়ে নদীর পূর্ব ও পশ্চিম উপত্যকার অধিবাসীদের তাড়িয়ে দিয়েছিলেন।</div>
<div class="v" id="v16"><h2>বিন্যামীন ও যিহুদাবংশের অনুগামীদল</h2><span class="vn">16</span> <span class="br-p"><br><br></span>বিন্যামীন ও যিহুদাবংশের কিছু লোক একসময় দাউদের দুর্গে গেল।</div>
<div class="v" id="v17"><span class="vn">17</span> দাউদ তাদের সঙ্গে দেখা করে বললেন, যদি তোমরা বন্ধুভাবে আমাকে সাহায্য করতে এসে থাক, তাহলে তোমাদের স্বাগত জানাচ্ছি! কিন্তু তোমাদের কোন ক্ষতি না করা সত্ত্বেও, যদি তোমরা বিশ্বাসঘাতকতা করে শত্রুর হাতে আমাকে তুলে দিতে চাও, তাহলে আমাদের পিতৃপুরুষের আরাধ্য ঈশ্বর তা জানবেন এবং তোমাদের শাস্তি দেবেন।</div>
<div class="v" id="v18"><span class="vn">18</span> <span class="br-p"><br><br></span>তখন ঈশ্বরের আত্মা তাঁদের একজন, অমাশয়ের উপর অধিষ্ঠিত হলেন, (ইনি পরে ত্রিশজন বীরের অন্যতম হয়েছিলেন) তিনি উচ্চকন্ঠে বললেনঃ হে যিশয়ের পুত্র দাউদ, আমরা আপনার অনুগামী। আমরা আপনার সঙ্গে আছি! আপনার কল্যাণ হোক, কল্যাণ হোক আপনার অনুগামীদের, ঈশ্বর আপনার সহায়! দাউদ তাঁদের অর্ভ্যথনা জানালেন এবং নিজের সৈন্যদলের সেনানায়ক পদে নিযুক্ত করলেন।</div>
<div class="v" id="v19"><h2>মনঃশি বংশের অনুগামীদল</h2><span class="vn">19</span> <span class="br-p"><br><br></span>মনঃশি বংশের কিছু লোক দাউদের পক্ষে যোগ দিয়েছিলেন। দাউদ সেই সময় ফিলিস্তিনীদের সঙ্গে শৌলের বিরুদ্ধে অভিযানে গিয়েছিলেন। তিনি অবশ্য ফিলিস্তিনীদের সরাসরি সাহায্য করেন নি। কারণ ফিলিস্তিনীদের রাজারা সন্দেহ করেছিলেন যে দাউদ হয়তো তাঁর প্রাক্তন মনিব শৌলের সঙ্গে যোগ দিয়ে বিশ্বাসঘাতকতা করে তাঁদের বিপদ ঘটাবেন। তাই তাঁরা তাঁকে সিক্‌লগে পাঠিয়ে দিয়েছিলেন।</div>
<div class="v" id="v20"><span class="vn">20</span> সিক্‌লগে যাওয়ার পথে মনঃশি বংশের এই লোকেরা দাউদের দলে যোগ দেন। এঁদের মধ্যে ছিলেনঃ অদ্‌ন, যোবার, যিদিয়েল, মিখায়েল, যোষাবদ, ইলিহু ও সিল্লথয়। এঁরা মনঃশি বংশের সেনাবাহিনীতে সহস্র সৈন্যের অধিনায়ক ছিলেন।</div>
<div class="v" id="v21"><span class="vn">21</span> দাউদের সেনাবাহিনীতে এঁরা নায়কপদে নিযুক্ত হয়েছিলেন। আক্রমণকারীদের বিরুদ্ধে যুদ্ধে তাঁরা দাউদকে সাহায্য করতেন কারণ তাঁরা ছিলেন অসমসাহসী বীর যোদ্ধা।</div>
<div class="v" id="v22"><span class="vn">22</span> প্রায় প্রতিদিন লোকেরা দলে দলে এসে দাউদের সৈন্যবাহিনীতে যোগ দিতে লাগল। ফলে তাঁর সৈন্যবাহিনী সুবিশাল হয়ে উঠল।</div>
<div class="v" id="v23"><h2>দাউদের সৈন্যবাহিনীর শ্রেণীবিভাগ</h2><span class="vn">23</span> <span class="br-p"><br><br></span>দাউদ যখন হিব্রোণে ছিলেন তখন বহু সুশিক্ষিত দক্ষ সৈনিক তাঁর বাহিনীতে যোগ দিয়েছিলেন। পরমেশ্বরের প্রতিশ্রুতি অনুযায়ী শৌলের পরিবর্তে দাউদকে রাজপদে প্রতিষ্ঠিত করার ব্যাপারে এঁরাই সক্রিয় অংশগ্রহণ করেছিলেন। এঁদের সংখ্যার তালিকা: যিহুদা বংশের ছয় হাজার আটশো সুদক্ষ সৈনিক। এঁরা ছিলেন ঢাল ও বর্শাধারী সৈনিক। শিমিয়োন বংশের সাত হাজার একশো জন সুশিক্ষিত সৈনিক, লেবী বংশের চার হাজার ছয়শো লোক, হারোণের বংশধর যিহোয়াদার অনুগামী তিন হাজার সাতশো জন লোক। তরুণ বীর যোদ্ধা সাদোক ও তাঁর জ্ঞাতি বাইশ জন সেনানায়ক, বিন্যামীন বংশ (শৌলের জ্ঞাতিবর্গ) থেকে তিন হাজার জন। (বিন্যামীন বংশের অধিকাংশ লোক শৌলের অনুগত ছিল।) ইফ্রয়িম বংশের কুড়ি হাজার আটশো জন। এঁরা নিজ নিজ গোষ্ঠীর খ্যাতনামা লোক। জর্ডনের পশ্চিম দিকে বসবাসকারী মনঃশি বংশের অর্ধাংশ থেকে এল আঠারো হাজার জন। দাউদকে রাজারূপে প্রতিষ্ঠিত করার জন্য এঁদের মনোনীত করে পাঠান হয়েছিল। ইষাখর বংশের অধীনস্থ লোকজনসহ দুশো জন সেনানায়ক। এই নায়কেরা জানতেন ইসরায়েলের কর্তব্য কি এবং কোন সময় তা করা উচিত। <span class="br-p"><br><br></span>সবুলুন বংশের পঞ্চাশ হাজার অনুগত ও নির্ভরযোগ্য লোক। তাঁরা সবরকম অস্ত্রচালনায় দক্ষ ছিলেন। নপ্তালি বংশের এক হাজার সেনানায়ক। এঁদের সঙ্গে ছিল ঢাল ও বর্শাধারী সাঁইত্রিশ হাজার সৈন্য। <span class="br-p"><br><br></span>দান বংশের আটাশ হাজার ছয়শো সুশিক্ষিত সৈন্য। আশের বংশের চল্লিশ হাজার রণনিপুণ সৈনিক। জর্ডনের পূর্ব দিকের রূবেণ, গাদ ও মনঃশি বংশের এক লক্ষ কুড়ি হাজার সৈনিক। এঁরা সবরকম অস্ত্র চালনায় দক্ষ ছিলেন।</div>
<div class="v" id="v38"><span class="vn">38</span> <span class="br-p"><br><br></span>যুদ্ধের জন্য প্রস্তুত এই সৈনিকেরা দাউদকে ইসরায়েলীদের রাজপদে প্রতিষ্ঠিত করার দৃঢ় সঙ্কল্প নিয়ে হিব্রোণে গেলেন। বাকী সমস্ত ইসরায়েলীও দাউদকে তাদের রাজা করার জন্য ঐক্যবদ্ধ হল।</div>
<div class="v" id="v39"><span class="vn">39</span> দাউদের কাছে তারা তিনদিন থাকল এবং তাদের দেশবাসীরা তাদের জন্য যে খাদ্য ও পানীয় তৈরী করেছিল তাই দিয়ে তারা ভোজের উৎসব করল।</div>
<div class="v" id="v40"><span class="vn">40</span> সুদূর উত্তরাঞ্চল থেকে ইষাখর, সবুলুন ও নপ্তালি বংশের লোকেরা গাধা, উট, খচ্চর ও বলদের পিঠে ময়দা, ডুমুর, সর্ষে, সুরা, জলপাই তেল ইত্যাদি খাদ্যসম্ভার বোঝাই করে এনে দিয়েছিল। তাদের মাংস খাওয়াবার জন্য গরু ও ভেড়ার পালও এসেছিল। সারা দেশে যে আনন্দের সাড়া পড়ে গিয়েছিল, এ ছিল তারই প্রকাশ।</div>
</div>
<!-- PARSED ABOVE; EDITING MAY BREAK PARSER -->
</body></html>