<html><head>
<meta http-equiv="Content-Type" content="text/html;charset=utf-8" />
<title>1Chr 15 &ndash; প্রথম বংশাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 15);">
<div id="navbar"><a href="../index.html">পবিএ বাইবেল CL Bible</a> &ndash; <b>প্রথম বংশাবলি</b> &ndash; <a href="1Chr_1.html">1</a> ... <a href="1Chr_13.html">13</a> <a href="1Chr_14.html">14</a> <b>15</b> <a href="1Chr_16.html">16</a> <a href="1Chr_17.html">17</a> ... <a href="1Chr_29.html">29</a> </div><hr>
<h1>1Chr 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>চুক্তি সিন্দুক স্থানান্তরের প্রস্তুতি</h2><span class="vn">1</span> <span class="br-p"><br><br></span>দাউদ বসবাসের জন্য দাউদ নগরে<sup class="fnm"><a name="fnm1" href="#fn1">1</a></sup> ঘর-বাড়ি তৈরী করালেন। পরমেশ্বরের চুক্তি সিন্দুকটি রাখার জন্য একটি স্থান প্রস্তুত করলেন এবং সেখানে তাঁবু খাটালেন।</div>
<div class="v" id="v2"><span class="vn">2</span> তারপর নির্দেশ দিলেন, একমাত্র লেবীয়রাই এই চুক্তি সিন্দুক বহন করবে। কারণ প্রভু পরমেশ্বর চিরকাল এই চুক্তি সিন্দুক বহন করার জন্য এবং তাঁর সেবা করার জন্য তাদেরই মনোনীত করেছেন।<sup class="fnm"><a name="fnm2" href="#fn2">2</a></sup></div>
<div class="v" id="v3"><span class="vn">3</span> তারপর চুক্তি সিন্দুকটি নির্দিষ্ট স্থানে নিয়ে আসার জন্য সমস্ত ইসরায়েলীকে জেরুশালেমে একত্র করলেন।</div>
<div class="v" id="v4"><span class="vn">4</span> হারোণের বংশধরদের ও লেবীয়দের সকলকে তিনি ডেকে আনলেন।</div>
<div class="v" id="v5"><span class="vn">5</span> কোহাৎ বংশের নেতা উরিয়েল ও তাঁর একশো কুড়ি জন আত্মীয় এলেন।</div>
<div class="v" id="v6"><span class="vn">6</span> মরারি বংশের নেতা অসায় নিয়ে এলেন তাঁর দুশো কুড়িজন আত্মীয় স্বজনকে।</div>
<div class="v" id="v7"><span class="vn">7</span> গের্শোম বংশের নেতা যোয়েল নিয়ে এলেন একশো ত্রিশ জনকে,</div>
<div class="v" id="v8"><span class="vn">8</span> ইলিশাফন বংশের শময়িয়র সঙ্গে এল দুশো জন।</div>
<div class="v" id="v9"><span class="vn">9</span> হিব্রোণ বংশের ইলিয়েলের সঙ্গে আশীজন।</div>
<div class="v" id="v10"><span class="vn">10</span> এবং উষিয়েল বংশের অম্মিনাদবের সঙ্গে এল একশো বারো জন।</div>
<div class="v" id="v11"><span class="vn">11</span> <span class="br-p"><br><br></span>তারপর দাউদ পুরোহিত সাদোক ও অবিয়াথরকে এবং লেবীয়দের মধ্যে উরিয়েল, আসায়, যোয়েল, শময়িয়, ইলিয়েল ও অম্মিনাদবকে ডেকে পাঠালেন।</div>
<div class="v" id="v12"><span class="vn">12</span> তিনি তাদের বললেন, তোমরা লেবীয় গোষ্ঠীর নেতা। তোমরা নিজেদের এবং নিজেদের বংশের লোকদের শুচিশুদ্ধ কর, যাতে আমি যে স্থান প্রস্তুত করেছি সেই স্থানে ইসরায়েলের আরাধ্য প্রভু পরমেশ্বরের চুক্তি সিন্দুক তোমরা বয়ে আনতে পার।</div>
<div class="v" id="v13"><span class="vn">13</span> প্রথমবারে তোমরা ছিলে না বলে সেটি তোমরা বয়ে আনতে পার নি এবং যথাবিহিতভাবে তাঁর উপাসনা করা হয় নি বলে আমাদের প্রভু পরমেশ্বর আমাদের দণ্ড দিয়েছিলেন।</div>
<div class="v" id="v14"><span class="vn">14</span> <span class="br-p"><br><br></span>তখন পুরোহিতও লেবীয়রা ইসরায়েলের প্রভু পরমেশ্বরের চুক্তি সিন্দুক বয়ে আনার জন্য নিজেদের শুচিশুদ্ধ করলেন।</div>
<div class="v" id="v15"><span class="vn">15</span> মোশির মাধ্যমে প্রভু পরমেশ্বর যেমন নির্দেশ দিয়েছিলেন, সেইমত লেবীয়রা দণ্ডের উপর চুক্তি সিন্দুকটি রেখে কাঁধে করে বয়ে নিয়ে এলেন।<sup class="fnm"><a name="fnm3" href="#fn3">3</a></sup></div>
<div class="v" id="v16"><span class="vn">16</span> <span class="br-p"><br><br></span>দাউদ লেবীয় নেতাদের নির্দেশ দিয়েছিলেন যেন তাঁরা বীণা, করতাল, বাঁশী সহকারে আনন্দ গান করার জন্য অন্যান্য লেবীয়দের নিযুক্ত করেন।</div>
<div class="v" id="v17"><span class="vn">17</span> লেবীয় নেতারা নিম্নলিখিত ব্যক্তিদের করতাল বাজানোর জন্য নিযুক্ত করল: যোয়েলের পুত্র হেমন, তার আত্মীয় বেরিখিয়র পুত্র আসফ, মরারি বংশের কুশায়ার পুত্র এথন। এঁদের সহকারীরূপে তাঁরা নিম্নলিখিত লেবীয়দের উঁচু পর্দায় বীণা বাজানোর জন্য নিযুক্ত করলেনঃ সখরিয়, যাষিয়েল, সমিরামোৎ, যিহিয়েল, উন্নি, ইলিয়াব, মাসেয়া ও বনায়। নীচু পর্দায় বীণা বাজানোর জন্য তাঁরা নিম্নলিখিত লেবীয়দের নিযুক্ত করলেনঃ মত্তিথিয়, ইলিফলেহু, মিকনেয়, অসসিয় এবং মন্দিরের দ্বাররক্ষী ওবেদ-ইদোম ও যিইয়েল।</div>
<div class="v" id="v22"><span class="vn">22</span> সঙ্গীতে পারদর্শিতার জন্য তাঁরা কননিয়কে লেবীয় গায়কদলের নেতা নিযুক্ত করলেন।</div>
<div class="v" id="v23"><span class="vn">23</span> বেরেখিয় ও এলকানা এবং তাদের সঙ্গে ওবেদ-ইদোম ও যিহিয়কে চুক্তি সিন্দুকের শিবিরের দ্বাররক্ষী নিযুক্ত করা হল। যাজক শেবনিয়, যিহোশাফট, নথনেল, অমাশয়, সখরিয়, বনায় ও ইলিয়েষরকে চুক্তি সিন্দুকের সামনে তুরী বাজানোর জন্য নিযুক্ত করা হল।</div>
<div class="v" id="v25"><h2>জেরুশালেমে চুক্তিসিন্দুক আনয়ন</h2><h2>(<b>100 6:12-22</b>)</h2><span class="vn">25</span> <span class="br-p"><br><br></span>ইসরায়েলী নেতৃবৃন্দ ও সেনানায়কদের নিয়ে দাউদ মহাধুমধাম ও আনন্দ উৎসব করতে করতে প্রভু পরমেশ্বরের চুক্তি সিন্দুক আনতে ওবেদ-ইদোমের বাড়ীতে গেলেন।</div>
<div class="v" id="v26"><span class="vn">26</span> যে লেবীয়রা চুক্তি সিন্দুক বয়ে নিয়ে যাচ্ছিল, ঈশ্বর তাদের সাহায্য করেছিলেন বলে তারা সাতটি বৃষ ও সাতটি মেষ উৎসর্গ করল।</div>
<div class="v" id="v27"><span class="vn">27</span> দাউদ মিহি রেশমের পোশাক পরেছিলেন। গায়কদল ও তাদের নেতা কননিয় এবং যে লেবীয়রা চুক্তি সিন্দুক বয়ে নিয়ে যাচ্ছিলেন তাঁরাও রেশমী পোষাক পরেছিলেন। এ ছাড়াও দাউদ রেশমী এফোদ পরেছিলেন।</div>
<div class="v" id="v28"><span class="vn">28</span> ইসরায়েলীরা সকলে মিলে তুরী, শিঙা, করতাল ও বাঁশী বাজিয়ে জয়ধ্বনি করতে করতে চুক্তি সিন্দুকটি জেরুশালেমে নিয়ে এল।</div>
<div class="v" id="v29"><span class="vn">29</span> <span class="br-p"><br><br></span>চুক্তি সিন্দুকটি শহরে আনার সময় শৌলের কন্যা মীখল জানালা দিয়ে দেখলেন, রাজা দাউদ ভক্তির আবেগে ঘুরে ঘুরে লাফিয়ে, লাফিয়ে নাচছেন। দেখে, মীখলের মনে তাঁর প্রতি দারুণ ঘৃণা জাগল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> জেরুশালেমের যে অংশ সেখানকার আদিম অধিবাসী যিবুষীদের কাছ থেকে দখল করা হয়েছিল।</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:50 10:8'><!--endraw 1-->দ্বি.বি. 10:8<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:20 25:14'><!--endraw 1-->যাত্রা 25:14<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>