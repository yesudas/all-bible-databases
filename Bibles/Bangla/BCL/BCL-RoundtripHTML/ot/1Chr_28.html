<html><head>
<meta http-equiv="Content-Type" content="text/html;charset=utf-8" />
<title>1Chr 28 &ndash; প্রথম বংশাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 28);">
<div id="navbar"><a href="../index.html">পবিএ বাইবেল CL Bible</a> &ndash; <b>প্রথম বংশাবলি</b> &ndash; <a href="1Chr_1.html">1</a> ... <a href="1Chr_26.html">26</a> <a href="1Chr_27.html">27</a> <b>28</b> <a href="1Chr_29.html">29</a> </div><hr>
<h1>1Chr 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মন্দির সম্পর্কে দাউদের নির্দেশ</h2><span class="vn">1</span> <span class="br-p"><br><br></span>দাউদ ইসরায়েলের সমস্ত রাজকর্মচারীকে জেরুশালেমে একত্র হতে আদেশ দিলেন। তাই গোষ্ঠীবর্গের সমস্ত রাজকর্মচারী, রাজ্যের শাসনকার্য নির্বাহী সমস্ত রাজকর্মচারী, কুলপতিবৃন্দ, রাজা ও রাজপুত্রদের স্থাবর-অস্থাবর সম্পত্তির রক্ষণাবেক্ষণকারী কর্মীবৃন্দ—এক কথায় রাজপ্রাসাদের সমস্ত কর্মী, সৈন্যদলের অধিনায়কবৃন্দ, এবং গুরুত্ব ও মর্যাদাসম্পন্ন সমস্ত ব্যক্তি জেরুশালেমে একত্র হলেন।</div>
<div class="v" id="v2"><span class="vn">2</span> <span class="br-p"><br><br></span>দাউদ তাঁদের সামনে উঠে দাঁড়িয়ে সম্ভাষণ করে বললেনঃ হে আমার দেশবাসী, আমার কথা শোন সকলে। আমাদের প্রভু পরমেশ্বরের পাদপীঠ—চুক্তি সিন্দুক রাখার জন্য আমি একটি চিরস্থায়ী আবাস নির্মাণ করতে চেয়েছিলাম। আমি তাঁর সম্মানে একটি মন্দির নির্মাণের প্রস্তুতি নিয়েছিলাম,<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> কিন্তু তিনি আমাকে এই কাজ করতে নিষেধ করেছেন কারণ আমি একজন সৈনিক, আমার হাতে প্রচুর রক্তপাত ঘটেছে।</div>
<div class="v" id="v4"><span class="vn">4</span> ইসরায়েলের প্রভু পরমেশ্বর আমাকে এবং আমার বংশধরদের চিরকাল ইসরায়েলের শাসন পরিচালনার জন্য মনোনীত করেছেন। তিনি নেতৃত্বদানের জন্য যিহুদাকে মনোনীত করেছেন এবং সেই যিহুদাবংশ থেকে তিনি আমার পিতৃকুলকে মনোনীত করেছেন। এই কুলের সকলের মধ্যে থেকে তিনি আমাকেই বেছে নিয়েছেন এবং ইসরায়েলের রাজা করেছেন।</div>
<div class="v" id="v5"><span class="vn">5</span> তিনি আমাকে বহু পুত্র দান করেছেন এবং তাদের মধ্যে থেকে তিনি তাঁর রাজ্য ইসরায়েলের শাসন পরিচালনা করার জন্য শলোমনকে মনোনীত করেছেন।</div>
<div class="v" id="v6"><span class="vn">6</span> <span class="br-p"><br><br></span>প্রভু পরমেশ্বর আমাকে বলেছেন, তোমার পুত্র শলোমনই সেই ব্যক্তি যে আমার মন্দির নির্মাণ করবে। তাকে আমি আমার পুত্র হবার জন্য মনোনীত করেছি, আমি তার পিতা হব।</div>
<div class="v" id="v7"><span class="vn">7</span> এখনকার মত সে যদি আমার সমস্ত অনুশাসন ও বিধি-বিধান সযত্নে পালন করে তাহলে আমি তার রাজ্য চিরস্থায়ী করব।</div>
<div class="v" id="v8"><span class="vn">8</span> <span class="br-p"><br><br></span>অতএব হে আমার প্রজাবৃন্দ, আমাদের ঈশ্বরের সামনে এবং তাঁর প্রজা ইসরায়েলীদের এই সভার সামনে আমি তোমাদের এই দায়িত্ব দিচ্ছি তোমরা আমাদের প্রভু পরমেশ্বরের সমস্ত আদেশ ও বিধি-বিধান সযত্নে পালন করবে যাতে এই দেশের উপর তোমাদের অধিকার চিরদিন বজায় থাকে এবং পুরুষ পরম্পরায় তোমরা তোমাদের বংশধরদের হাতে চিরদিন তুলে দিতে পার।</div>
<div class="v" id="v9"><span class="vn">9</span> <span class="br-p"><br><br></span>শলোমনকে তিনি বললেন, পুত্র তোমার প্রতি আমার আদেশ, তুমি তোমার পিতার ঈশ্বরকে স্বীকার কর এবং একনিষ্ঠ হৃদয়ে ও অকুন্ঠ চিত্তে তাঁর সেবা কর। তিনি জানেন আমাদের সমস্ত চিন্তা ও মনোবাসনার কথা। তুমি যদি তাঁর কাছে যাও, তিনি তোমাকে গ্রহণ করবেন, কিন্তু তুমি যদি তাঁর কাছে থেকে দূরে সরে যাও, তাহলে তিনি তোমাকে চিরকালের জন্য পরিত্যাগ করবেন।</div>
<div class="v" id="v10"><span class="vn">10</span> প্রভু পরমেশ্বর তাঁর পবিত্র মন্দির নির্মাণের জন্য তোমাকে মনোনীত করেছেন, একথা সম্যকভাবে উপলব্ধি কর। এবার কাজে এগিয়ে যাও এবং দৃঢ় সঙ্কল্প নিয়ে কাজ কর।</div>
<div class="v" id="v11"><span class="vn">11</span> <span class="br-p"><br><br></span>দাউদ মন্দিরের ভাণ্ডার কক্ষের এবং অন্যান্য সমস্ত কক্ষের, পবিত্রতম স্থানের—যেখানে সমস্ত পাপের ক্ষমা হয়—সমস্ত নকশা শলোমনকে দিলেন।</div>
<div class="v" id="v12"><span class="vn">12</span> সেই সঙ্গে তিনি সমস্ত প্রাঙ্গণ, সেগুলির চারিদিকের সমস্ত কক্ষ এবং মন্দিরের কাজে ব্যবহারের জন্য যাবতীয় সাজ-সরঞ্জাম ও প্রভু পরমেশ্বরের কাছে উৎসর্গীত সমস্ত উপহার রাখার জন্য ভাণ্ডার কক্ষ তৈরীর জন্য মনে মনে যে পরিকল্পনা করেছিলেন, সব তাঁকে বললেন।</div>
<div class="v" id="v13"><span class="vn">13</span> এ ছাড়াও পুরোহিত ও লেবীয়দের নিত্যকর্ম, মন্দিরের সমস্ত কাজ এবং মন্দিরের বাসন ও আসবাবপত্রের যত্ন ও রক্ষণাবেক্ষণের সমস্ত দায়-দায়িত্ব ব্যবস্থাপনার পরিকল্পনাটিও দাউদ তাঁকে বললেন।</div>
<div class="v" id="v14"><span class="vn">14</span> বাসন ও আসবাবপত্র তৈরীর জন্য কতখানি সোনা ও রূপো ব্যবহার করতে হবে,যথা</div>
<div class="v" id="v15"><span class="vn">15</span> প্রত্যেকটি প্রদীপ ও তার জন্য পিলসুজ,</div>
<div class="v" id="v16"><span class="vn">16</span> রূপো ও সোনার টেবিল—যার উপরে ঈশ্বরের উপস্থিতির প্রতীক রুটি নিবেদন করা হবে তার নির্দেশ দিলেন।</div>
<div class="v" id="v17"><span class="vn">17</span> কাঁটা চামচ, গামলা, জার তৈরী করার জন্য কতখানি খাঁটি সোনা এবং থালা তৈরীর জন্য কতখানি সোনা ও রূপো লাগবে,</div>
<div class="v" id="v18"><span class="vn">18</span> ধূপ জ্বালানোর বেদী এবং প্রভু পরমেশ্বরের চুক্তি সিন্দুকে উপরের ডানা মেলে রাখা করূবদের জন্য রথ তৈরী করতে কতখানি খাঁটি সোনা লাগবে,তাও বলে দিলেন।</div>
<div class="v" id="v19"><span class="vn">19</span> দাউদ বললেন, এ সব পরিকল্পনাই নির্দেশনামাতে লেখা আছে, যা স্বয়ং প্রভু পরমেশ্বর তাঁর নির্দেশ অনুযায়ী কাজ করার জন্য আমাকে দিয়েছিলেন।</div>
<div class="v" id="v20"><span class="vn">20</span> <span class="br-p"><br><br></span>রাজা দাউদ তাঁর পুত্র শলোমনকে বললেন, ঈশ্বরের আস্থাবান ও স্থিরসিদ্ধান্তে অটল হও। শুরু করে দাও কাজ। কোন কিছু যেন তোমার কাজ বন্ধ করতে না পারে। প্রভু পরমেশ্বর, আমি যাঁর সেবক, তোমার সঙ্গে থাকবেন। যতদিন না তুমি তাঁর মন্দিরের কাজ শেষ কর, ততদিন তিনি তোমার সঙ্গে থাকবেন, তোমাকে পরিত্যাগ করবেন না।</div>
<div class="v" id="v21"><span class="vn">21</span> পুরোহিত ও লেবীয়দের মন্দিরে কাজের দায়িত্ব দেওয়া হয়েছে। সর্বপ্রকার কর্মে সুদক্ষ কর্মীরা তোমাকে সাহায্য করতে আগ্রহী এবং সমস্ত প্রজা ও তাদের নেতৃবর্গ তোমার আদেশের অপেক্ষায় রয়েছে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:100 7:1-16'><!--endraw 1-->২ শমু 7:1-16<!--raw 1 bo --></a><!--endraw 1-->; <!--raw 1 bo --><a href='B:130 17:1-14'><!--endraw 1-->১ বংশা 17:1-14<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>