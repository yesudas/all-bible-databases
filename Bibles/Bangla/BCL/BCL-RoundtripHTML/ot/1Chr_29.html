<html><head>
<meta http-equiv="Content-Type" content="text/html;charset=utf-8" />
<title>1Chr 29 &ndash; প্রথম বংশাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 29);">
<div id="navbar"><a href="../index.html">পবিএ বাইবেল CL Bible</a> &ndash; <b>প্রথম বংশাবলি</b> &ndash; <a href="1Chr_1.html">1</a> ... <a href="1Chr_27.html">27</a> <a href="1Chr_28.html">28</a> <b>29</b> </div><hr>
<h1>1Chr 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মন্দির নির্মাণের জন্য দান</h2><span class="vn">1</span> <span class="br-p"><br><br></span>রাজা দাউদ সভায় সম্মিলিত সকলের কাছে ঘোষণা করে বললেনঃ আমার পুত্র শলোমনকে ঈশ্বর মনোনীত করেছেন কিন্তু সে এখনও শিশু, তার অভিজ্ঞতার অভাব আছে। যে কাজ তাকে করতে হবে তা অত্যন্ত দুরূহ ও বিস্তর। কারণ এটি মানুষের জন্য কোন প্রাসাদ নয়, এ হল প্রভু পরমেশ্বরের মন্দির।</div>
<div class="v" id="v2"><span class="vn">2</span> আমি মন্দিরের জন্য সাজ-সরঞ্জাম, মাল মশলা আপ্রাণ প্রচেষ্টায় সংগ্রহ করে রেখেছি—সোনা, রূপো, পিতল, লোহা, কাঠ, দামী পাথর ও মণি-মাণিক্য, মোজেইক করার জন্য পাথর এবং প্রচুর পরিমাণে মার্বেল পাথর মজুত করেছি।<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> যা কিছু আমি সংগ্রহ ও মজুত করে রেখেছি তা ছাড়াও আমি নিজের ব্যক্তিগত সম্পত্তি থেকে সোনা ও রূপো দান করেছি কারণ ঈশ্বরের মন্দিরের জন্য আমার অগাধ ভালবাসা রয়েছে।</div>
<div class="v" id="v4"><span class="vn">4</span> ওফিরের তিন হাজার তালন্ত<sup class="fnm"><a name="fnm2" href="#fn2">2</a></sup> নিখাদ সোনা, ও সাত হাজার তালন্ত<sup class="fnm"><a name="fnm3" href="#fn3">3</a></sup> নিখাদ রূপো দিয়েছি মন্দিরের দেওয়াল সাজানোর জন্য</div>
<div class="v" id="v5"><span class="vn">5</span> এবং শিল্পীদের কাজের জন্য প্রয়োজনীয় যাবতীয় সরঞ্জাম আমি দিয়েছি। এবার বল, কারা কারা প্রভু পরমেশ্বরের মন্দির নির্মাণের জন্য উদার হস্তে দান করতে ইচ্ছুক?</div>
<div class="v" id="v6"><span class="vn">6</span> <span class="br-p"><br><br></span>তখন কুলপতিরা, গোষ্ঠীবর্গের অধ্যক্ষেরা, সেনাপতিবৃন্দ এবং রাজপরিবারের সম্পত্তি দেখাশুনা ও রক্ষণাবেক্ষণের দায়িত্বে নিযুক্ত প্রশাসকেরা মন্দির নিমার্ণের কাজে</div>
<div class="v" id="v7"><span class="vn">7</span> নিম্নলিখিত জিনিস দিতে এগিয়ে এলেনঃ পাঁচ হাজার তালন্ত এবং দশ হাজার ডেরিকের<sup class="fnm"><a name="fnm4" href="#fn4">4</a></sup> বেশি সোনা, দশ হাজার তালন্ত<sup class="fnm"><a name="fnm5" href="#fn5">5</a></sup> রূপো, আঠেরো হাজার তালন্ত<sup class="fnm"><a name="fnm6" href="#fn6">6</a></sup> পিতল ও একশো হাজার তালন্ত<sup class="fnm"><a name="fnm7" href="#fn7">7</a></sup> লোহা।</div>
<div class="v" id="v8"><span class="vn">8</span> যাদের বহুমূল্য রত্ন ছিল, তারা সেগুলি মন্দিরের কোষাগারে দান করল। এই কোষাগারের ভার ছিল গের্শোনের লেবীয় গোষ্ঠীর যিহিয়েলের হাতে।</div>
<div class="v" id="v9"><span class="vn">9</span> জনসাধারণ স্বেচ্ছায় স্বতোপ্রণোদিত হয়ে প্রভু পরমেশ্বরের উদ্দেশে দান এনেছিল এবং এত দিতে পেরে তারা খুবই আনন্দিত হয়েছিল। রাজা দাউদও অত্যন্ত আনন্দিত হয়েছিলেন।</div>
<div class="v" id="v10"><h2>ঈশ্বরের উদ্দেশে দাউদের স্তবগান</h2><span class="vn">10</span> <span class="br-p"><br><br></span>সভার সকলের সামনে রাজা দাউদ প্রভু পরমেশ্বরের উদ্দেশে স্তব নিবেদন করলেন। তিনি বললেন, আমাদের পূর্বপুরুষ যাকোবের আরাধ্য প্রভু পরমেশ্বরের স্তবগান হোক যুগে যুগে চিরকাল!</div>
<div class="v" id="v11"><span class="vn">11</span> তুমি মহান, তুমি সর্বশক্তিমান, সকল গৌরব ও রাজকীয় মর্যাদায় তুমি বিভূষিত। স্বর্গ ও পৃথিবীর সব কিছুই তোমার, তুমি রাজরাজেশ্বর, সর্বাধিপতি তুমি।<sup class="fnm"><a name="fnm8" href="#fn8">8</a></sup></div>
<div class="v" id="v12"><span class="vn">12</span> সমস্ত সম্পদ ও সম্মান তোমারই দান, আপন শক্তি ও ক্ষমতায় তুমি সকলের উপর শাসন পরিচালনা কর, যে কোন জনকে তুমি মহান করতে পার, তাকে করতে পার শক্তিমান।</div>
<div class="v" id="v13"><span class="vn">13</span> হে আমাদের ঈশ্বর, তোমায় আমরা কৃতজ্ঞতা জানাই, তোমার গৌরবপবূর্ণ নামে স্তবের অর্ঘ নিবেদন করি।</div>
<div class="v" id="v14"><span class="vn">14</span> <span class="br-p"><br><br></span>প্রকৃতপক্ষে আমি এবং আমার স্বজাতি তোমায় কিছুই দিতে পারি না,কারণ সবই তো তোমারই দান, তুমি আমাদের যা দিয়েছ, শুধুমাত্র তাই-ই তোমায় ফিরিয়ে দিয়েছি।</div>
<div class="v" id="v15"><span class="vn">15</span> তুমি জান হে প্রভু পরমেশ্বর, আমাদের পূর্বপুরুষদের মত আমরাও প্রবাসী আগন্তুকের জীবন যাপন করে চলেছি। এ পৃথিবীতে আমাদের জীবন ছায়াময় যা ধীরে ধীরে সরে যায়, মৃত্যুর হাত আমরা এড়াতে পারি না।</div>
<div class="v" id="v16"><span class="vn">16</span> হে প্রভু পরমেশ্বর আমাদের আরাধ্য ঈশ্বর, তোমার পবিত্র নামের সম্মানে একটি মন্দির নির্মাণ করার জন্য আমরা সকলে মিলে এই সম্পদ এনেছি, এ সবই তোমার দান, সবই তোমার।</div>
<div class="v" id="v17"><span class="vn">17</span> আমি জানি তুমি প্রত্যেকের মন পরীক্ষা কর এবং ন্যায়পরায়ণ সাধু মানুষের উপরেই তুমি তুষ্ট। আমি সৎ ও বিশ্বস্তভাবে এবং সাগ্রহে এইসব উপহার তোমার চরণে এনেছি এবং দেখেছি, তোমার এই সমবেত প্রজাবৃন্দ কী আনন্দ সহকারে তোমার কাছে তাদের উপহার এনেছে।</div>
<div class="v" id="v18"><span class="vn">18</span> আমাদের পূর্বপুরুষ অব্রাহাম, যাকোব ও ইস্‌হাকের আরাধ্য প্রভু পরমেশ্বর, তোমার প্রজাবৃন্দের অন্তরে এই অকুন্ঠ ভক্তি চিরদিন অক্ষুণ্ণ রাখ এবং তোমার প্রতি তাদের সর্বদা-বিশ্বস্ত রাখ।</div>
<div class="v" id="v19"><span class="vn">19</span> আমার পুত্র শলোমনকে তুমি তোমার সমস্ত আদেশ সর্বান্তঃকরণে পালন করার ইচ্ছা দাও এবং যে মন্দির নির্মাণের জন্য আমি এইসব আয়োজন করেছি সেই মন্দির নির্মাণের সর্বৈব ইচ্ছা তাকে দাও।</div>
<div class="v" id="v20"><span class="vn">20</span> <span class="br-p"><br><br></span>তারপর দাউদ প্রজাদের আদেশ দিলেনঃ তোমরা প্রভু পরমেশ্বরের মহিমা কীর্তন কর। সমবেত জনতা তাদের পূর্বপুরুষের আরাধ্য ঈশ্বর প্রভুর মহিমা কীর্তন করতে লাগল। প্রভু পরমেশ্বর ও রাজার সম্মানে প্রণিপাত করল।</div>
<div class="v" id="v21"><span class="vn">21</span> <span class="br-p"><br><br></span>সেদিন তারা পশু বলি দিয়ে প্রভু পরমেশ্বরের উদ্দেশে উৎসর্গ করল। তারপর সেই বলির প্রসাদ সমস্ত লোককে বিতরণ করল। তার সাথে আরও এক সহস্র বৃষ, এক সহস্র মেষ এবং এক সহস্র মেষ শাবক বেদীতে হোমের আগুণে পূর্ণাহুতি দিল। সুরার নৈবেদ্যও তারা এনেছিল।</div>
<div class="v" id="v22"><span class="vn">22</span> প্রভু পরমেশ্বরের সামনে সেদিন তারা ভোজন পান করে আনন্দে মাতোয়ারা হয়েছিল। <span class="br-p"><br><br></span>আবার দ্বিতীয়বার তারা শলোমনকে রাজা বলে ঘোষণা করল। প্রভু পরমেশ্বরের নামে তারা তাঁকে তাদের শাসনকর্তারূপে এবং সাদোককে তাদের পুরোহিত রূপে অভিষেক করল।</div>
<div class="v" id="v23"><span class="vn">23</span> শলোমন তাঁর পিতা দাউদের সিংহাসনে আরোহণ করলেন, যে সিংহাসন প্রভু পরমেশ্বর প্রতিষ্ঠা করেছিলেন। তিনি ছিলেন একজন সার্থক ও সাফল্যমণ্ডিত রাজা। সমগ্র ইসরায়েল জাতি তাঁর আদেশ পালন করত।<sup class="fnm"><a name="fnm9" href="#fn9">9</a></sup></div>
<div class="v" id="v24"><span class="vn">24</span> সমস্ত রাজকর্মচারী এবং সৈন্যসামন্ত এমন কি দাউদের অন্যান্য সমস্ত পুত্র রাজা শলোমনের অনুগত থাকার প্রতিশ্রুতি দিল।</div>
<div class="v" id="v25"><span class="vn">25</span> প্রভু পরমেশ্বর শলোমনকে সমগ্র জাতির কাছে ভক্তি ও সম্ভ্রমের পাত্র করে তুললেন। ইসরায়েল এ পর্যন্ত যত জন রাজত্ব করে গেছেন তাদের সবার চেয়ে শলোমনকে তিনি আরও বেশি মহিমায় ভূষিত করলেন।</div>
<div class="v" id="v26"><h2>দাউদের রাজত্বের সারকথা</h2><span class="vn">26</span> <span class="br-p"><br><br></span>সমগ্র ইসরায়েল জাতির উপর জেসির পুত্র দাউদ</div>
<div class="v" id="v27"><span class="vn">27</span> চল্লিশ বছর রাজত্ব করে গেছেন। হিব্রোণে সাত বছর এবং জেরুশালেমে সাঁইত্রিশ বছর তিনি শাসন পরিচালনা করেছিলেন।<sup class="fnm"><a name="fnm10" href="#fn10">10</a></sup></div>
<div class="v" id="v28"><span class="vn">28</span> পূর্ণ পরিণত বৃদ্ধ বয়সে তাঁর মৃত্যু হয়। তিনি প্রভূত ধন-ঐশ্বর্য এবং শ্রদ্ধা-সম্মানের অধিকারি হন। তাঁর পুত্র শলোমন তাঁর উত্তরাধিকারিরূপে রাজা হন।</div>
<div class="v" id="v29"><span class="vn">29</span> রাজা দাউদের রাজত্বের প্রথম থেকে শেষ পর্যন্ত তিনজন নবী—শমুয়েল, নাথন ও গাদ-এর বিবরণে এই ইতিহাস লেখা রয়েছে।</div>
<div class="v" id="v30"><span class="vn">30</span> এই বিবরণেই আছে কীভাবে তিনি শাসনকার্য পরিচালনা করেছেন,তিনি কত পরাক্রমশালী ছিলেন এবং তাঁর জীবনে, ইসরায়েল জাতির জীবনে এবং তাঁর প্রতিবেশী রাজ্যগুলির উপর যে সমস্ত ঘটনা ঘটেছিল, সবই পাওয়া যাবে ঐ বিবরণগুলি থেকে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:130 22:5'><!--endraw 1-->১ বংশা 22:5<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> তিন হাজার তালন্তঃ একশো মেট্রিক টন</div>
<div class="fn"><sup class="fnt"><a name="fn3" href="#fnm3">3</a></sup> সাত হাজার তালন্ত: দুশো চল্লিশ মেট্রিক টন।</div>
<div class="fn"><sup class="fnt"><a name="fn4" href="#fnm4">4</a></sup> 170 মেট্রিক টন</div>
<div class="fn"><sup class="fnt"><a name="fn5" href="#fnm5">5</a></sup> 340 মেট্রিক টন</div>
<div class="fn"><sup class="fnt"><a name="fn6" href="#fnm6">6</a></sup> 620 মেট্রিক টন</div>
<div class="fn"><sup class="fnt"><a name="fn7" href="#fnm7">7</a></sup> 3400 মেট্রকি টন।</div>
<div class="fn"><sup class="fnt"><a name="fn8" href="#fnm8">8</a></sup> <!--raw 1 bo --><a href='B:470 6:13'><!--endraw 1-->মথি 6:13<!--raw 1 bo --></a><!--endraw 1--></div>
<div class="fn"><sup class="fnt"><a name="fn9" href="#fnm9">9</a></sup> <!--raw 1 bo --><a href='B:110 2:12'><!--endraw 1-->১ রাজা 2:12<!--raw 1 bo --></a><!--endraw 1--></div>
<div class="fn"><sup class="fnt"><a name="fn10" href="#fnm10">10</a></sup> <!--raw 1 bo --><a href='B:100 5:4-5'><!--endraw 1-->২ শমু 5:4-5<!--raw 1 bo --></a><!--endraw 1-->; <!--raw 1 bo --><a href='B:130 3:4'><!--endraw 1-->১ বংশা 3:4<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>