<html><head>
<meta http-equiv="Content-Type" content="text/html;charset=utf-8" />
<title>1Kgs 21 &ndash; প্রথম রাজাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Kgs', 21);">
<div id="navbar"><a href="../index.html">পবিএ বাইবেল CL Bible</a> &ndash; <b>প্রথম রাজাবলি</b> &ndash; <a href="1Kgs_1.html">1</a> ... <a href="1Kgs_19.html">19</a> <a href="1Kgs_20.html">20</a> <b>21</b> <a href="1Kgs_22.html">22</a> </div><hr>
<h1>1Kgs 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নাবোতের দ্রাক্ষা কুঞ্জ</h2><span class="vn">1</span> <span class="br-p"><br><br></span>যিষ্‌রিয়েল রাজা আহাবের প্রাসাদের কাছে নাবোত নামে একটি লোকের একটি দ্রাক্ষাকুঞ্জ ছিল।</div>
<div class="v" id="v2"><span class="vn">2</span> একদিন আহাব নাবোতকে বললেন, তোমার দ্রাক্ষাকুঞ্জটা তো আমার প্রাসাদের কাছেই, ওটা আমাকে দিয়ে দাও। আমি ওখানে সবজির বাগান করব। তুমি যদি চাও এর বদলে আমি তোমাকে আরও ভাল একটা দ্রাক্ষাকুঞ্জ দেব। আর যদি তুমি চাও তবে এর জন্য আমি তোমায় ভাল দাম দেব।</div>
<div class="v" id="v3"><span class="vn">3</span> <span class="br-p"><br><br></span>নাবোত বলল, এ আমার পৈতৃক সম্পত্তি। ঈশ্বর না করুন, এই দ্রাক্ষাকুঞ্জ আমি আপনাকে দিতে পারব না।</div>
<div class="v" id="v4"><span class="vn">4</span> <span class="br-p"><br><br></span>আহাব প্রাসাদে ফিরে গেলেন। নাবোতের কথায় তিনি খুব ক্ষুণ্ণ হয়েছিলেন, রাগও হয়েছিল তাঁর। তাই তিনি দেওয়ালের দিকে মুখ করে শুয়ে রইলেন। খাওয়া-দাওয়া পর্যন্ত করলেন না।</div>
<div class="v" id="v5"><span class="vn">5</span> তাঁর স্ত্রী ইষেবল তাঁর কাছে এসে জিজ্ঞেস করলেন, কি হয়েছে তোমার, এত বিষণ্ণ দেখাচ্ছে কেন? কেন কিছু খাচ্ছ না?</div>
<div class="v" id="v6"><span class="vn">6</span> <span class="br-p"><br><br></span>আহাব তখন বললেন, নাবোতের কথা আমার মনে খুব লেগেছে। আমি তার দ্রাক্ষাকুঞ্জটা কিনতে চেয়েছিলাম কিম্বা সে যদি চায় এর বদলে তাকে অন্য একটা দ্রাক্ষাকুঞ্জ দেব বলেছিলাম কিন্তু সে বলল, আমাকে ঐ জমি সে দিতে পারবে না।</div>
<div class="v" id="v7"><span class="vn">7</span> <span class="br-p"><br><br></span>ইষেবল বললেন, ও এই কথা তা, তুমি না ইসরায়েলের রাজা? ওঠ, খাও-দাও, স্ফূর্তি কর। আমি নাবাতের দ্রাক্ষাকুঞ্জ তোমার পাবার ব্যবস্থা করছি।</div>
<div class="v" id="v8"><span class="vn">8</span> <span class="br-p"><br><br></span>ইষেবল তখন কতকগুলি চিঠি লিখে তাতে আহাবের জাল সই করে তাঁর সীলমোহর দিয়ে যিষ্‌রিয়েলের সমাজপতি ও মাতব্বরদের কাছে পাঠিয়ে দিলেন।</div>
<div class="v" id="v9"><span class="vn">9</span> চিঠিতে লেখা ছিল: তোমরা একটি উপবাসের দিন ঘোষণা কর এবং প্রজাদের এক জায়গায় একত্র কর। সেই প্রজা সমাবেশে নাবোতকে একটি সম্মানিত আসনে বসাও।</div>
<div class="v" id="v10"><span class="vn">10</span> তারপর দুইজন দুষ্ট লোককে তার সামনা-সামনি বসিয়ে দাও। তাদের নাবোতের বিরুদ্ধে সবার সামনে এই অভিযোগ করতে বল: তুমি ঈশ্বর ও রাজার নিন্দা করেছ। তারপর তাকে নগরের বাইরে নিয়ে গিয়ে পাথর মেরে হত্যা করবে।</div>
<div class="v" id="v11"><span class="vn">11</span> <span class="br-p"><br><br></span>যিষ্‌রিয়েলের সমাজপতি ও নেতারা ইষেবলের আদেশ অনুযায়ী কাজ করল।</div>
<div class="v" id="v12"><span class="vn">12</span> তারা উপবাসের জন্য দিন ঘোষণা করে সমস্ত লোককে একত্র করল এবং নাবোতকে একটি সম্মানিত আসনে বসাল।</div>
<div class="v" id="v13"><span class="vn">13</span> সেইখানে দুই জন দুষ্ট লোক সবার সামনে নাবোতের বিরুদ্ধে অভিযোগ এনে বলল যে নাবোত ঈশ্বর ও রাজার নিন্দা করেছে। তখন লোকেরা তাকে নগরের বাইরে নিয়ে গিয়ে পাথর মেরে হত্যা করল।</div>
<div class="v" id="v14"><span class="vn">14</span> তারপর ইষেবলের কাছে তারা খবর পাঠাল যে নাবোতকে হত্যা করা হয়েছে।</div>
<div class="v" id="v15"><span class="vn">15</span> <span class="br-p"><br><br></span>এই খবর পাওয়ামাত্র ইষেবল আহাবকে বললেন, নাবোত আর নেই, মারা গেছে। এবার যাও, যে দ্রাক্ষা ক্ষেত্র সে তোমাকে অর্থ দেওয়া সত্ত্বেও দিতে রাজি হয় নি, সেই ক্ষেত্র দখল কর।</div>
<div class="v" id="v16"><span class="vn">16</span> সঙ্গে সঙ্গে আহাব সেই দ্রাক্ষাকুঞ্জ দখল করতে চললেন।</div>
<div class="v" id="v17"><span class="vn">17</span> <span class="br-p"><br><br></span>তিশ্‌বী নিবাসী নবী এলিয়ের কাছে পরমেশ্বরের প্রত্যাদেশ এল:</div>
<div class="v" id="v18"><span class="vn">18</span> শমরিয়ায় ইসরায়েলের রাজা আহাবের কাছে যাও। তাকে তুমি নাবোতের দ্রাক্ষাকুঞ্জে পাবে। সে সেখানে জমির দখল নিতে গেছে।</div>
<div class="v" id="v19"><span class="vn">19</span> তাকে বল যে আমি স্বয়ং পরমেশ্বর বলছি যে লোকটিকে খুন করেছ, আবার এসেছ তার জমি দখল করতে? আর বল যে প্রভু বলেছেন, যে জায়গায় কুকুরেরা নাবোতের রক্ত চেটে খেয়েছে, ঠিক সেই জায়গায় তোমারও রক্ত কুকুরেরা ঐভাবেই চেটে খাবে।<sup class="fnm"><a name="fnm1" href="#fn1">1</a></sup></div>
<div class="v" id="v20"><span class="vn">20</span> <span class="br-p"><br><br></span>আহাব যখন এলিয়কে দেখতে পেলেন, তাঁকে বললেন, আমার চিরশত্রু, এবার বুঝি আমাকে হাতে পেয়েছে? এলিয় বললেন, হ্যাঁ পেয়েছি বৈকি! পরমেশ্বরের অপ্রীতিকর কাজেই তুমি নিজেকে সম্পূর্ণভাবে ডুবিয়ে দিয়েছ।</div>
<div class="v" id="v21"><span class="vn">21</span> কাজেই, পরমেশ্বর তোমাকে বলেছেন, আমি তোমার সর্বনাশ করব, শিশু-বৃদ্ধ, স্বাধীন বা ক্রীতদাস নির্বিশেষে তোমার বংশকে সমূলে উৎখাত করব।</div>
<div class="v" id="v22"><span class="vn">22</span> নবাটের পুত্র রাজা যারবিয়ামের বংশ এবং অহিয়র পুত্র রাজা বাশার বংশের মতই তোমার বংশের দশা করব। কারণ তুমি নিজে পাপ করেছ এবং ইসরায়েলকে পাপের পথে পরিচালিত করে আমায় অত্যন্ত ক্রুদ্ধ করেছ।</div>
<div class="v" id="v23"><span class="vn">23</span> ইষেবলের সম্পর্কে পরমেশ্বর বলেছেন, যিষ্‌রিয়েল শহরের মধ্যে কুকুরেরা ইষেবলের দেহ ছিঁড়ে খাবে।<sup class="fnm"><a name="fnm2" href="#fn2">2</a></sup></div>
<div class="v" id="v24"><span class="vn">24</span> আহাব বংশের কেউ নগরের মধ্যে মরলে তাকে কুকুরে খাবে এবং পথে-প্রান্তরে মরলে তাকে শকুনে খাবে।</div>
<div class="v" id="v25"><span class="vn">25</span> <span class="br-p"><br><br></span>(ঈশ্বরের অপ্রীতিকর মন্দ কাজে আহাবের মত এমন করে কেউ কখনও সম্পূর্ণভাবে নিজেকে ডুবিয়ে দেয় নি। আহাব তাঁর স্ত্রী ইষেবলের প্ররোচনায় এ কাজ করেছিলেন।</div>
<div class="v" id="v26"><span class="vn">26</span> ইমোরীদের মত তিনি জঘন্য পৌত্তলিক আচার-অনুষ্ঠান করতেন—যে ইমোরীদের পরমেশ্বর ইসরায়েলীদের দেশ দখল করার আগে দেশ থেকে তাড়িয়ে দিয়েছিলেন।)</div>
<div class="v" id="v27"><span class="vn">27</span> <span class="br-p"><br><br></span>এলিয়র কথা শুনে আহাব পরণের পোষাক ছিঁড়ে ফেলে চট পরে উপবাস করলেন। রাতে চট পরেই শুতেন এবং বিষণ্ণ ভাবে দিন কাটাতে লাগলেন।</div>
<div class="v" id="v28"><span class="vn">28</span> <span class="br-p"><br><br></span>পরমেশ্বর তখন নবী এলিয়কে বললেন, দেখেছ, আহাব আমার কাছে কেমন নত হয়েছে? তাই আমি তার জীবনকালে তার অমঙ্গল করব না। কিন্তু তার পুত্রের আমলে তার বংশের উপর সেই অমঙ্গল আনব।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:110 22:38'><!--endraw 1-->১ রাজা 22:38<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:120 9:36'><!--endraw 1-->২ রাজা 9:36<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>