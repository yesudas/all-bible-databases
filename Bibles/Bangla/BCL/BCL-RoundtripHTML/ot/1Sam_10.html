<html><head>
<meta http-equiv="Content-Type" content="text/html;charset=utf-8" />
<title>1Sam 10 &ndash; শমুয়েলের প্রথম পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 10);">
<div id="navbar"><a href="../index.html">পবিএ বাইবেল CL Bible</a> &ndash; <b>শমুয়েলের প্রথম পুস্তক</b> &ndash; <a href="1Sam_1.html">1</a> ... <a href="1Sam_8.html">8</a> <a href="1Sam_9.html">9</a> <b>10</b> <a href="1Sam_11.html">11</a> <a href="1Sam_12.html">12</a> ... <a href="1Sam_31.html">31</a> </div><hr>
<h1>1Sam 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>শমুয়েল তখন একটি তেলের শিশি নিয়ে শৌলের মাথার উপর উবুড় করে তেল ঢেলে দিলেন এবং তাঁকে চুম্বন করে বললেন, প্রভু পরমেশ্বর তাঁর প্রজাদের নেতৃত্ব দেবার জন্য তোমাকে অভিষিক্ত করলেন। তুমি<sup class="fnm"><a name="fnm1" href="#fn1">1</a></sup> প্রভু পরমেশ্বরের প্রজাদের শাসনকার্য পরিচালনা করবে এবং শত্রুর হাত থেকে তাদের রক্ষা করবে। প্রভু যে তাঁর অধিকারভুক্ত প্রজাদের উপর কর্তৃত্ব করার জন্য তোমাকে অভিষিক্ত করেছেন, তোমার কাছে তাঁর সত্যতার প্রমাণ এই :</div>
<div class="v" id="v2"><span class="vn">2</span> আজ আমার কাছ থেকে চলে যাওয়ার পর বিন্যামীন প্রদেশের সেলসাহতে রাহেলের সমাধির কাছে দুজন লোকের সঙ্গে তোমার দেখা হবে। তারা তোমারে বলবে, আপনি যে গাধাগুলির খোঁজে বেরিয়েছিলেন, সেগুলি পাওয়া গেছে। আপনার বাবা এখন গাধাগুলির চিন্তা ছেড়ে আপনার জন্য উদ্বিগ্ন হয়ে পড়েছেন এবং বলছেন,</div>
<div class="v" id="v3"><span class="vn">3</span> আমার ছেলের জন্য এখন আমি কি করি? তারপর সেখান থেকে এগিয়ে গিয়ে তাবোরের পবিত্র ওক্‌বৃক্ষের কাছে এলে সেখানে তিনজন লোকের সঙ্গে তোমার দেখা হবে। তারা ঈশ্বরের উদ্দেশে বলি উৎসর্গ করতে বেথলে যাচ্ছে, তাদের একজন তিনটি ছাগশিশু, আর একজন তিনখানা রুটি এবং অন্যজন এক পাত্র সুরা বযে নিয়ে যাবে।</div>
<div class="v" id="v4"><span class="vn">4</span> তারা তোমাকে অভিবাদন জানিয়ে দুখানা রুটি তোমাকে দেবে, তুমি তাদের দান গ্রহণ করো।</div>
<div class="v" id="v5"><span class="vn">5</span> তারপর তুমি গিবিয়াৎ-এলোহিমে<sup class="fnm"><a name="fnm2" href="#fn2">2</a></sup> যাবে, সেখানে ফিলিস্তিনী সৈন্যদের ছাউনি আছে, সেখানে নগরে প্রবেশ করার মুখে বীণ, খঞ্জনী, বাঁশী ও রুদ্রবীণা সহযোগে ভাবাক্তি করতে করতে পাহাড়ের উপরের পীঠস্থান থেকে একদল নবী নেমে আসবেন, তাঁদের সঙ্গে তোমার সাক্ষাৎ হবে।</div>
<div class="v" id="v6"><span class="vn">6</span> তখন প্রভু পরমেশ্বরের শক্তি তোমার উপরে হঠাৎ নেমে আসবে এবং তুমি ভাবাবিষ্ট হয়ে তাদের সঙ্গে প্রবক্তাদের মত আচরণ করবে।</div>
<div class="v" id="v7"><span class="vn">7</span> প্রভু পরমেশ্বর তোমার সহবর্তী সুতরাং এই সমস্ত নিদর্শন দেখার পর পরিস্থিতি অনুযায়ী তুমি কাজ করবে,</div>
<div class="v" id="v8"><span class="vn">8</span> তুমি আমার আগে গিলগলে চলে যাও, আমি হোম ও স্বস্ত্যয়ন বলি উৎসর্গ করার জন্য তোমার কাছে যাচ্ছি। আমি তোমার কাছে গিয়ে তোমার কর্তব্য সম্পর্কে কিছু না জানান পর্যন্ত তুমি সাত দিন অপেক্ষা করবে।</div>
<div class="v" id="v9"><span class="vn">9</span> <span class="br-p"><br><br></span>শমুয়েলের কাছ থেকে বিদায় নিয়ে চলে যাওয়ার জন্য ফিরে দাঁড়ানোর সঙ্গে সঙ্গে ঈশ্বর শৌলের অন্তরে পরিবর্তন আনলেন এবং শমুয়েল নিদর্শন সম্বন্ধে যে ভবিষ্যদ্বাণী করেছিলেন সেই দিনই সমস্ত সফল হোল।</div>
<div class="v" id="v10"><span class="vn">10</span> তাঁরা গিবিয়াৎ-এ এলে একজল নবীর সঙ্গে তাঁদের দেখা হল এবং পরমেশ্বরের শক্তি তাঁর উপর নেমে এল।</div>
<div class="v" id="v11"><span class="vn">11</span> তিনি তাদের সঙ্গে ভাবোক্তি করতে লাগলেন। যারা তাঁকে আগে থেকে জানত তারা নবীদের সঙ্গে তাঁকে ভাবোক্তি করতে দেখে নিজেদের মধ্যে আলোচনা করতে লাগল, কীশের পুত্রের এ কি হল? ‘শৌলও শেষে নবী হল’?</div>
<div class="v" id="v12"><span class="vn">12</span> স্থানীয় এক ব্যক্তি বলল, এদের পিতৃপরিচয় কি? সেই থেকে ‘শৌলও শেষে নবী হল’? কথাটি প্রবাদে পরিণত হল।<sup class="fnm"><a name="fnm3" href="#fn3">3</a></sup></div>
<div class="v" id="v13"><span class="vn">13</span> ভাবোক্তি বলা শেষ করে তিনি পাহাড়ের উপরে যজ্ঞস্থানে চলে গেলেন।</div>
<div class="v" id="v14"><span class="vn">14</span> শৌলের পিতৃব্য তাঁকে ও তাঁর দাসকে জিজ্ঞাসা করলেন, তোমরা কোথায় গিয়েছিলে? তিনি বললেন, গাধাগুলিকে খুঁজতে কিন্তু গাধাগুলি কোথাও নেই দেখে আমরা শমুয়েলের কাছে গিয়েছিলাম।</div>
<div class="v" id="v15"><span class="vn">15</span> শৌলের পিতৃব্য বললেন, শমুয়েল তোমাদের কি বলেছেন, আমাকে বল।</div>
<div class="v" id="v16"><span class="vn">16</span> শৌল তাঁকে বললেন, তিনি বললেন, গাধাগুলি পাওয়া গেছে। কিন্তু তাঁর রাজা হওয়া সম্পর্কে যা বলেছিলেন সে বিষয়ে কিছুই তাঁকে জানালেন না।</div>
<div class="v" id="v17"><span class="vn">17</span> <span class="br-p"><br><br></span>পরে শমুয়েল ইসরায়েলীদের মিসপাতে প্রভু পরমেশ্বরের উদ্দেশে ডেকে আনলেন এবং বললেন।</div>
<div class="v" id="v18"><span class="vn">18</span> ইসরায়েলের আরাধ্য ঈশ্বর প্রভু পরমেশ্বর এই কথা বলেনঃ আমি ইসরায়েলীদের মিশর থেকে মুক্ত করে এনেছি এবং মিশরীদের হাত থেকে ও তোমাদের উপর নির্যাতনকারী সমস্ত লোকদের কবল থেকে তোমাদের উদ্ধার করেছি।</div>
<div class="v" id="v19"><span class="vn">19</span> কিন্তু আজ তোমরা তোমাদের আরাধ্য ঈশ্বর যিনি সমস্ত বিপদ ও দুর্দশা থেকে তোমাদের উদ্ধার করেছেন তাঁকে পরিত্যাগ করেছ এবং তোমরা তাঁকে বলেছ, আমাদের জন্য একজন রাজা দিন। অতএব এখন তোমার নিজ নিজ গোষ্ঠী ও বংশ অনুযায়ী প্রভু পরমেশ্বরের সম্মুখে উপস্থিত হও।</div>
<div class="v" id="v20"><span class="vn">20</span> তখন শমুয়েল ইসরায়েলের সমস্ত গোষ্ঠীকে প্রভু পরমেশ্বরের কাছে নিযে এলে বিন্যামীন গোষ্ঠী নিরূপিত হল।</div>
<div class="v" id="v21"><span class="vn">21</span> বিন্যামীন গোষ্ঠীর সমস্ত পরিবারকে প্রভু পরমেশ্বরের কাছে আনলে মাট্রির পরিবার নিরূপিত হল। মাট্রির পরিবারের প্রত্যেককে জনে জনে প্রভুর কাছে আনা হলে মাট্রির পরিবারের কীশের পুত্র শৌল নিরূপিত হল। কিন্তু যখন লোকে তাঁর খোঁজে করল তখন তাঁকে পাওয়া গেল না।</div>
<div class="v" id="v22"><span class="vn">22</span> তখন তারা আবার প্রভু পরমেশ্বরের কাছে জানতে চাইল, সেই ব্যক্তি কি এখানে এসেছে? প্রভু উত্তর দিলেন, দেখ, সে মালপত্রের মধ্যে লুকিয়ে আছে।</div>
<div class="v" id="v23"><span class="vn">23</span> তখন তারা ছুটে গিয়ে সেখান থেকে তাঁকে নিয়ে এল। তিনি জনতার মধ্যে এসে দাঁড়ালে দেখা গেল যে সমস্ত লোকের চেয়ে তিনি বেশ কিছুটা লম্বা।</div>
<div class="v" id="v24"><span class="vn">24</span> শমুয়েল সকলকে বললেন, প্রভু পরমেশ্বরের মনোনীত ব্যক্তিকে তোমরা দেখ। সমস্ত জাতির মধ্যে এর মত কেউ নেই। তখন সমস্ত লোক চীৎকার করে বলল, রাজা দীর্ঘজীবি হোন।</div>
<div class="v" id="v25"><span class="vn">25</span> পরে শমুয়েল জনগণের কাছে রাজার অধিকার ও কর্তব্যের বিষয় ব্যাখ্যা করলেন এবং সেগুলি একটি পুস্তকে লিপিবদ্ধ করে পবিত্র স্থানে রেখে দিলেন। তারপর শমুয়েল সমস্ত লোককে বিদায় দিলে তারা নিজেদের বাড়িতে ফিরে গেল।</div>
<div class="v" id="v26"><span class="vn">26</span> শৌলও গিবিয়ায় নিজের বাড়িতে ফিরে গেলেন এবং প্রভু পরমেশ্বরের প্রেরণায় কিছু বীর যোদ্ধা তাঁর সঙ্গে গেলেন।</div>
<div class="v" id="v27"><span class="vn">27</span> কিন্তু কয়েকজন দুষ্ট লোক বলল, এ ব্যক্তি কি করে আমাদের রক্ষা করবে? তাঁরা তাঁকে অবজ্ঞা করল এবং তাঁকে কোন উপহার দিল না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> গ্রীক পাণ্ডুলিপির পাঠ</div>
<div class="fn"><sup class="fnt"><a name="fn2" href="#fnm2">2</a></sup> গিবিয়াৎ-এলোহিম : ঈশ্বরের পাহাড়</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:90 19:23-24'><!--endraw 1-->১ শমু 19:23-24<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>