<html><head>
<meta http-equiv="Content-Type" content="text/html;charset=utf-8" />
<title>1Sam 15 &ndash; শমুয়েলের প্রথম পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 15);">
<div id="navbar"><a href="../index.html">পবিএ বাইবেল CL Bible</a> &ndash; <b>শমুয়েলের প্রথম পুস্তক</b> &ndash; <a href="1Sam_1.html">1</a> ... <a href="1Sam_13.html">13</a> <a href="1Sam_14.html">14</a> <b>15</b> <a href="1Sam_16.html">16</a> <a href="1Sam_17.html">17</a> ... <a href="1Sam_31.html">31</a> </div><hr>
<h1>1Sam 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অমালেকীদের সঙ্গে শৌলের যুদ্ধ ও অবাধ্যতা</h2><span class="vn">1</span> <span class="br-p"><br><br></span>শমুয়েল শৌলকে বললেন, প্রভু পরমেশ্বর তাঁর প্রজা ইসরায়েলের রাজপদে তোমাকে অভিষিক্ত করার জন্য আমাকেই নিযুক্ত করেছেন। সুতরাং তুমি এখন প্রভু পরমেশ্বরের নির্দেশ পালন কর। সর্বাধিপতি প্রভু পরমেশ্বর বলেনঃ<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> মিশর থেকে বেরিয়ে আসার পথে অমালেকীরা ইসরায়েলীদের বিরুদ্ধে যা করেছিল তা আমি লক্ষ্য করেছি।<sup class="fnm"><a name="fnm2" href="#fn2">2</a></sup></div>
<div class="v" id="v3"><span class="vn">3</span> তুমি এখন অমালেকীদের আক্রমণ কর। তাদের সব কিছু সমূলে ধ্বংস কর। স্ত্রী, পুরুষ, বালক, বালিকা, স্তন্যপায়ী শিশু, গরু, ভেড়া, উট, গাধা নির্বিশেষে সব কিছু সংহার কর। কারও উপর দয়া করো না।</div>
<div class="v" id="v4"><span class="vn">4</span> <span class="br-p"><br><br></span>শৌল তখন সমস্ত লোককে আহ্বান করে টলায়িম নামক স্থানে তাদের গণনা করলেন। যিহুদা বংশের দশ হাজার লোক ছাড়াও আরও দুই লক্ষ পদাতিক সৈন্য সমবেত হল।</div>
<div class="v" id="v5"><span class="vn">5</span> শৌল তখন অমালেকী উপজাতীয়দের নগরের কাছে একটি উপত্যকায় গিয়ে আত্মগোপন করলেন।</div>
<div class="v" id="v6"><span class="vn">6</span> তিনি কেনী উপজাতির লোকদের বললেন, ইসরায়েলীরা যখন মিশর থেকে বেরিয়ে এসেছিল তখন তোমরা তাদের প্রতি সদয় ব্যবহার করেছিলে। সুতরাং তোমরা এখন অমালেকীদের মধ্য থেকে বেরিয়ে অন্যত্র চলে যাও, তা না হলে আমি হয়তো ওদের সঙ্গে তোমাদেরও ধ্বংস করতে পারি। কেনী উপজাতির লোকেরা তখন অমালেকীদের মধ্য থেকে বেরিয়ে অন্যত্র চলে গেল।</div>
<div class="v" id="v7"><span class="vn">7</span> <span class="br-p"><br><br></span>তারপর শৌল টলায়িম<sup class="fnm"><a name="fnm3" href="#fn3">3</a></sup> থেকে আরম্ভ করে মিশরের প্রান্তসীমার জনপদ শূর পর্যন্ত যত অমালেকী ছিল তাদের সকলকে আক্রমণ করে হত্যা করলেন।</div>
<div class="v" id="v8"><span class="vn">8</span> তিনি অমালেকীদের রাজা অগাগকে জীবিত অবস্থায় বন্দী করলেন। কিন্তু সমস্ত প্রজাদের খড়্গাঘাতে নিঃশেষে হত্যা করলেন।</div>
<div class="v" id="v9"><span class="vn">9</span> শৌল ও তাঁর লোকজন অগাগকে অব্যাহতি দিলেন এবং গরু, বাছুর ও ভেড়ার পালের মধ্যে যেগুলি হৃষ্টপুষ্ট সেগুলি এবং অন্যান্য ভাল জিনিসপত্র নষ্ট করতে চাইলেন না। কিন্তু তুচ্ছ এবং নগণ্য সবকিছুই তাঁরা ধ্বংস করলেন।</div>
<div class="v" id="v10"><h2>শৌলের রাজ্যচ্যুতি</h2><span class="vn">10</span> <span class="br-p"><br><br></span>শমুয়েল তখন প্রভু পরমেশ্বরের এই প্রত্যাদেশ পেলেনঃ শৌলকে রাজপদে প্রতিষ্ঠিত করে আমি দুঃখিত কারণ সে আমার পথ পরিত্যাগ করেছে, আমার আদেশ সে পালন করে নি।</div>
<div class="v" id="v11"><span class="vn">11</span> এ কথা শুনে শমুয়েল অত্যন্ত ক্ষুব্ধ হলেন। তিনি সারারাত প্রভু পরমেশ্বরের কাছে কাঁদলেন।</div>
<div class="v" id="v12"><span class="vn">12</span> ভোরে উঠে শমুয়েল শৌলের সঙ্গে দেখা করতে গেলেন। তিনি সংবাদ পেলেন যে শৌল কারমেল পর্যন্ত এসেছিলেন। সেখানে তিনি নিজের জন্য একটি স্মৃতিস্তম্ভ নির্মাণ করে গিলগলে ফিরে গিয়েছেন।</div>
<div class="v" id="v13"><span class="vn">13</span> শমুয়েল শৌলের কাছে গেলে শৌল তাঁকে বললেন, প্রভু পরমেশ্বর আপনার মঙ্গল করুন, আমি তাঁর আদেশ পালন করেছি।</div>
<div class="v" id="v14"><span class="vn">14</span> শমুয়েল জিজ্ঞাসা করলেন, অনেক পশুপালের ডাক শুনতে পাচ্ছি, এর অর্থ কি?</div>
<div class="v" id="v15"><span class="vn">15</span> শৌল বললেন, অমালেকীদের কাছ থেকে এগুলি আনা হয়েছে পশুপালের মধ্যে যেগুলি উৎকৃষ্ট সেগুলিকে সৈন্যেরা আপনার আরাধ্য ঈশ্বর, প্রভু পরমেশ্বরের উদ্দেশে বলিদানের জন্য জীবিত রেখেছে, বাকী সব কিছুই আমরা নিঃশেষে ধ্বংস করেছি।</div>
<div class="v" id="v16"><span class="vn">16</span> শমুয়েল শৌলকে বললেন, চুপ কর গত রাত্রে প্রভু পরমেশ্বর আমাকে যে কথা বলেছেন, আমার কাছে সেই কথা শোন।</div>
<div class="v" id="v17"><span class="vn">17</span> শৌল বললেন, বলুন। শমুয়েল তাঁকে বললেন, যদিও একদিন তুমি নিজেকে অত্যন্ত নগণ্য বলে মনে করতে, তবু তুমিই ইসরায়েল জাতির নেতা, প্রভু পরমেশ্বর তোমাকেই ইসরায়েলের রাজপদে অভিষিক্ত করেছেন।</div>
<div class="v" id="v18"><span class="vn">18</span> প্রভু পরমেশ্বর তোমাকে একটি কাজের ভার দিয়ে পাঠিয়েছিলেন। তিনি বলেছিলেন, যাও বিদ্রোহী অমালেকীদের নিঃশেষে ধ্বংস কর<sup class="fnm"><a name="fnm4" href="#fn4">4</a></sup>।</div>
<div class="v" id="v19"><span class="vn">19</span> তবে কেন তুমি প্রভু পরমেশ্বরের আদেশ অমান্য করলে? কেন তুমি লুঠের দিকে নজর দিয়ে প্রভু পরমেশ্বরের কাছে যা মন্দ তাই করলে?</div>
<div class="v" id="v20"><span class="vn">20</span> শৌল উত্তর দিলেন, আমি প্রভু পরমেশ্বরের আদেশ পালন করেছি, তিনি যে কাজের ভার দিয়ে আমাকে পাঠিয়েছিলেন আমি তা সম্পন্ন করেছি। অমালেকীদের রাজা অগাগকে বন্দী করে এনেছি,</div>
<div class="v" id="v21"><span class="vn">21</span> আর অমালেকীদের নিঃশেষে হত্যা করেছি। কিন্তু জনতা ধ্বংসের জন্য নির্দিষ্ট বস্তুর মধ্যে থেকে সেরা গরু ও ভেড়াগুলিকে এনেছে, গিলগলে আপনার আরাধ্য ঈশ্বর প্রভু পরমেশ্বরের উদ্দেশে সেগুলিকে বলিদান করার জন্য।</div>
<div class="v" id="v22"><span class="vn">22</span> <span class="br-p"><br><br></span>শমুয়েল বললেন, পূর্ণাহুতি কিংবা বলিদানের চেয়ে আদেশ পালনেই কি প্রভুর প্রীতি অধিক নয়? দেখ, বলিদানের চেয়ে বাধ্যতা, মেদ-নৈবেদ্যের চেয়ে আজ্ঞাবহতাই শ্রেয় ।</div>
<div class="v" id="v23"><span class="vn">23</span> কারণ বিদ্রোহাচরণ মন্ত্রতন্ত্রের মতই পাপাচার, ঔদ্ধত্য প্রতিমাপূজার তুল্য। <span class="br-p"><br><br></span>প্রভু পরমেশ্বরের আদেশ তুমি অমান্য করলে তাই তিনিও তোমায় পরিত্যাগ করে রাজ্যচ্যুত করলেন।</div>
<div class="v" id="v24"><span class="vn">24</span> <span class="br-p"><br><br></span>শৌল বললেন, আমি সত্যিই পাপ করেছি। আমি প্রভু পরমেশ্বরের আদেশ লঙ্ঘন করেছি, আপনার কথায়ও কর্ণপাত করি নি। জনতার ভয়ে আমি তাদের কথামতই কাজ করেছি।</div>
<div class="v" id="v25"><span class="vn">25</span> দয়া করে আমার পাপ মার্জনা করুন। আমার সঙ্গে ফিরে চলুন, আমি যাতে প্রভু পরমেশ্বরের অর্চনা করতে পারি তার ব্যবস্থা করুন।</div>
<div class="v" id="v26"><span class="vn">26</span> শমুয়েল বললেন, না, আমি তোমার সঙ্গে ফিরে যাব না। কারণ তুমি প্রভুর আদেশ অমান্য করেছ, আর প্রভু পরমেশ্বরও তোমায় অগ্রাহ্য করে ইসরায়েলের রাজপদ থেকে বিচ্যুত করেছেন।</div>
<div class="v" id="v27"><span class="vn">27</span> এই কথা বলে শমুয়েল চলে যাওয়ার জন্য ঘুরে দাঁড়ালেন। শৌল তখন শমুয়েলের জোব্বার<sup class="fnm"><a name="fnm5" href="#fn5">5</a></sup> প্রান্তভাগ টেনে ধরলেন ফলে শমুয়েলের জোব্বা ছিঁড়ে গেল।<sup class="fnm"><a name="fnm6" href="#fn6">6</a></sup></div>
<div class="v" id="v28"><span class="vn">28</span> তখন শমুয়েল তাঁকে বললেন, প্রভু পরমেশ্বরও এইভাবে তোমার কাছ থেকে ইসরায়েলের রাজ্য ছিনিয়ে নিলেন এবং তোমার চেয়ে যোগ্য তোমার এক প্রতিবেশীকে তা দান করলেন।</div>
<div class="v" id="v29"><span class="vn">29</span> ইসরায়েল গৌরব প্রভু পরমেশ্বর কখনও মিথ্যা বলেন না বা সিদ্ধান্তের পরিবর্তন করেন না। তিনি তাঁর সিদ্ধান্তে অটল কারণ তিনি মানুষ নন।</div>
<div class="v" id="v30"><span class="vn">30</span> শৌল বললেন, আমি পাপ করেছি তবু অনুগ্রহ করে আমার রাজ্যের নেতৃবৃন্দ ও ইসরায়েলীদের সামনে আমার সম্মান রক্ষা করুন। প্রভু পরমেশ্বরের অর্চনা যাতে আমি করতে পারি তার জন্য দয়া করে আমার সঙ্গে ফিরে চলুন।</div>
<div class="v" id="v31"><span class="vn">31</span> এ কথার পর শমুয়েল শৌলের সঙ্গে ফিরে এলেন এবং শৌল প্রভু পরমেশ্বরের অর্চনা করলেন।</div>
<div class="v" id="v32"><span class="vn">32</span> <span class="br-p"><br><br></span>পরে শমুয়েল বললেন, অমালেকীদের রাজা অগাগকে আমার কাছে নিয়ে এস। এবার নিশ্চয়ই কেটে গেছে মৃত্যুভয়<sup class="fnm"><a name="fnm7" href="#fn7">7</a></sup>, একথা ভাবতে ভাবতে অগাগ নিশ্চিন্ত মনে তাঁর কাছে এলেন।</div>
<div class="v" id="v33"><span class="vn">33</span> কিন্তু শমুয়েল বললেন, তোমার খড়্গে বহু নারী হয়েছে সন্তানহীনা, তাই নারীকুলে তোমার জননীও আজ সন্তানহীনা হবে, এই বলে শমুয়েল গিলগলে প্রভু পরমেশ্বরের বেদীর সামনে অগাগকে খণ্ডবিখণ্ড করলেন।</div>
<div class="v" id="v34"><span class="vn">34</span> <span class="br-p"><br><br></span>তারপর শমুয়েল রামায় চলে গেলেন। শৌলও গিবিয়ায় নিজের বাড়ীতে ফিরে গেলেন।</div>
<div class="v" id="v35"><span class="vn">35</span> শমুয়েল তাঁর মৃত্যু পর্যন্ত শৌলের সঙ্গে আর সাক্ষাৎ করলেন না, কিন্তু শৌলের জন্য তাঁর গভীর দুঃখ ছিল। শৌলকে ইসরায়েলের রাজা করেছিলেন বলে প্রভু পরমেশ্বরও দুঃখিত ছিলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:90 10:1'><!--endraw 1-->১ শমু 10:1<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:20 17:8-14'><!--endraw 1-->যাত্রা 17:8-14<!--raw 1 bo --></a><!--endraw 1-->; <!--raw 1 bo --><a href='B:50 25:17-19'><!--endraw 1-->দ্বি.বি. 25:17-19<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> হিব্রু :হাবিলা</div>
<div class="fn"><sup class="fnt"><a name="fn4" href="#fnm4">4</a></sup> তারা নিশ্চিহ্ন না হওয়া পর্যন্ত তাদের বিরুদ্ধে যুদ্ধ কর</div>
<div class="fn"><sup class="fnt"><a name="fn5" href="#fnm5">5</a></sup> জোব্বা= পা পর্যন্ত লম্বা পোষাক অথবা আলখাল্লা।</div>
<div class="fn"><sup class="fnt"><a name="fn6" href="#fnm6">6</a></sup> <!--raw 1 bo --><a href='B:90 28:17'><!--endraw 1-->১ শমু 28:17<!--raw 1 bo --></a><!--endraw 1-->; <!--raw 1 bo --><a href='B:110 11:30-31'><!--endraw 1-->১ রাজা 11:30-31<!--raw 1 bo --></a><!--endraw 1--></div>
<div class="fn"><sup class="fnt"><a name="fn7" href="#fnm7">7</a></sup> পাঠান্তর- মৃত্যুভয় কি ভয়ঙ্কর! একথা ভাবতে ভাবতে অগাগ ভীত-কম্পিত পদে তাঁর কাছে এলেন।</div>
</div>
<!-- PARSED ABOVE; EDITING MAY BREAK PARSER -->
</body></html>