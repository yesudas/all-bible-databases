<html><head>
<meta http-equiv="Content-Type" content="text/html;charset=utf-8" />
<title>1Sam 3 &ndash; শমুয়েলের প্রথম পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 3);">
<div id="navbar"><a href="../index.html">পবিএ বাইবেল CL Bible</a> &ndash; <b>শমুয়েলের প্রথম পুস্তক</b> &ndash; <a href="1Sam_1.html">1</a> <a href="1Sam_2.html">2</a> <b>3</b> <a href="1Sam_4.html">4</a> <a href="1Sam_5.html">5</a> ... <a href="1Sam_31.html">31</a> </div><hr>
<h1>1Sam 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শমুয়েলের কাছে ঈশ্বরের আত্নপ্রকাশ</h2><span class="vn">1</span> <span class="br-p"><br><br></span>বালক শমুয়েল এলির অধীনে প্রভু পরমেশ্বরের পরিচর্যা করতেন। সেই সময় প্রভু পরমেশ্বরের বাণী দুলর্ভ ছিল, দিব্যদর্শনও সচরাচর ঘটত না।</div>
<div class="v" id="v2"><span class="vn">2</span> সেই সময় দৃষ্টি ক্ষীণ হওয়ায় এলি আর দেখতে পেতেন না। একদিন তিনি নিজের ঘরে শুয়েছিলেন।</div>
<div class="v" id="v3"><span class="vn">3</span> মন্দিরে দীপ তখনও নিভে যায়নি, প্রভু পরমেশ্বরের মন্দিরে যেখানে ঈশ্বরের চুক্তিসিন্দুকটি ছিল শমুয়েল সেখানে শুয়েছিলেন।</div>
<div class="v" id="v4"><span class="vn">4</span> এমন সময়ে প্রভু পরমেশ্বর শমুয়েলকে আহ্বান করলেন, তিনি উত্তর দিলেন, এই যে আমি।</div>
<div class="v" id="v5"><span class="vn">5</span> তিনি দৌড়ে এলির কাছে গিয়ে বললেন, আপনি আমায় ডেকেছেন? এই যে আমি। এলি বললেন, না, আমি ডাকি নি, তুমি ফিরে গিয়ে শোও।</div>
<div class="v" id="v6"><span class="vn">6</span> তখন তিনি ফিরে গিয়ে শুয়ে পড়লেন। প্রভু আবার আহ্বান করলেন, শমুয়েল! শমুয়েল আবার উঠে এলির কাছে গিয়ে বললেন, আপনি আমায় ডেকেছেন? এই যে আমি। এলি বললেন, না, আমি ডাকি নি বৎস, তুমি ফিরে গিয়ে শোও।</div>
<div class="v" id="v7"><span class="vn">7</span> শমুয়েল তখনও প্রভু পরমেশ্বরের পরিচয় পান নি এবং প্রভুর বাণীও তাঁর কাছে প্রকাশিত হয় নি।</div>
<div class="v" id="v8"><span class="vn">8</span> প্রভু তৃতীয়বার শমুয়েলকে আহ্বান করলেন এবং শমুয়েল উঠে এলির কাছে গিয়ে বললেন, আপনি তো আমায় ডেকেছেন, এই তো আমি এলি তখন বুঝথে পারলেন যে প্রভু পরমেশ্বরই বালকটিকে আহ্বান করছেন।</div>
<div class="v" id="v9"><span class="vn">9</span> তাই তিনি শমুয়েলকে বললেন, ফিরে গিয়ে শোও, যদি তিনি আবার তোমাকে ডাকেন তবে বলবে, বলুন প্রভু, আপনার দাস শুনছে। তখন শমুয়েল নিজের জায়গায় গিয়ে আবার শুয়ে পড়লেন।</div>
<div class="v" id="v10"><span class="vn">10</span> পরে প্রভু পরমেশ্বর উপস্থিত হয়ে অন্যান্য বারের মত আহ্বান করলেন, শমুয়েল! শমুয়েল! শমুয়েল উত্তর দিলেন, বলুন, আপনার দাস শুনছে।</div>
<div class="v" id="v11"><span class="vn">11</span> তখন প্রভু শমুয়েলকে বললেন, দেখ, ইসরায়েলকুলে আমি এমন এক কাজ করতে উদ্যত হয়েছি যে, তার কথা যে শুনবে সে শিউরে উঠবে।</div>
<div class="v" id="v12"><span class="vn">12</span> আমি এলির পরিবারের বিরুদ্ধে যেসব কথা বলেছি, সেই দিন প্রথম থেকে শেষ পর্যন্ত সব পূর্ণ করব।</div>
<div class="v" id="v13"><span class="vn">13</span> আমি তাকে বলেছি যে, সে জেনে শুনে যে অপরাধ করেছে তার জন্য আমি চিরকাল তার বংশকে দণ্ড দেব, কারণ তার পুত্রেরা ঈশ্বরনিন্দা করছে জেনেও সে তাদের নিবৃত্ত করেনি।</div>
<div class="v" id="v14"><span class="vn">14</span> অতএব এলির বংশ সম্পর্কে আমি এই শপথ করেছি, বলিদান বা নৈবেদ্যের দ্বারা কখনও এলির বংশের প্রায়শ্চিত্ত হবে না।</div>
<div class="v" id="v15"><span class="vn">15</span> <span class="br-p"><br><br></span>শমুয়েল সকাল পর্যন্ত শুয়ে থাকলেন তারপর উঠে প্রভু পরমেশ্বরের মন্দিরের দ্বার খুললেন।</div>
<div class="v" id="v16"><span class="vn">16</span> এই দর্শনের কথা তিনি এলিকে জানাতে শঙ্কিত হলেন। কিন্তু শমুয়েলকে ডেকে বললেন, বৎস শমুয়েল, তিনি উত্তর দিলেন, এই যে আমি।</div>
<div class="v" id="v17"><span class="vn">17</span> এলি বললেন, তিনি তোমাকে কি বলেছেন? আমার কাছে কিছু গোপন করো না। তিনি তোমাকে যা বলেছেন তার কিছু যদি আমার কাছে গোপন কর তবে ঈশ্বরের অভিশাপ এবং দণ্ড তোমার উপর নেমে আসবে।</div>
<div class="v" id="v18"><span class="vn">18</span> তখন শমুয়েল তাঁকে সব কথা বললেন, কিছুই গোপন করলেন না। এলি বললেন, তিনি প্রভু পরমেশ্বর, তাঁর বিবেচনায় যা ভাল তিনি তাই করুন।</div>
<div class="v" id="v19"><span class="vn">19</span> <span class="br-p"><br><br></span>প্রভু পরমেশ্বরের সাহচর্যে শমুয়েল বড় হতে লাগলেন। তিনি তাঁর কোন কথা বিফল হতে দিতেন না।</div>
<div class="v" id="v20"><span class="vn">20</span> দান থেকে বের-শেবা পর্যন্ত ইসরায়েলের সমস্ত লোক জানত যে শমুয়েল প্রভু পরমেশ্বরের প্রবক্তা নবীরূপে প্রতিষ্ঠিত হয়েছেন।</div>
<div class="v" id="v21"><span class="vn">21</span> এরপর প্রভু পরমেশ্বর শীলোতে শমুয়েলকে যেখানে দর্শন দিয়ে তাঁর সঙ্গে কথা বলেছিলেন, সেখানেই তিনি বার বার নিজেকে প্রকাশ করতে লাগলেন। পূর্ণ কর্তৃত্ব নিয়ে শমুয়েল সমগ্র ইসরায়েলীর কাছে কথা বলতেন। ইসরায়েলীরা তাঁর কথা শুনত।</div>
</div>
<!-- PARSED ABOVE; EDITING MAY BREAK PARSER -->
</body></html>