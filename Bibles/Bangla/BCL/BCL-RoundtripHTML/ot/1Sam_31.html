<html><head>
<meta http-equiv="Content-Type" content="text/html;charset=utf-8" />
<title>1Sam 31 &ndash; শমুয়েলের প্রথম পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 31);">
<div id="navbar"><a href="../index.html">পবিএ বাইবেল CL Bible</a> &ndash; <b>শমুয়েলের প্রথম পুস্তক</b> &ndash; <a href="1Sam_1.html">1</a> ... <a href="1Sam_29.html">29</a> <a href="1Sam_30.html">30</a> <b>31</b> </div><hr>
<h1>1Sam 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শৌল ও যোনাথনের মৃত্যু</h2><h2>(<b>130 10:1-12</b>)</h2><span class="vn">1</span> <span class="br-p"><br><br></span>ফিলিস্তিনীরা ইসরায়েলীদের আক্রমণ করলে ইসরায়েলীরা গিলবোয়া পাহাড়ে পালিয়ে গেল। সেখানে তাদের হত্যা করা হল।</div>
<div class="v" id="v2"><span class="vn">2</span> ফিলিস্তিনীরা শৌল ও তাঁর পুত্রদের তাড়া করে ধরে ফেলল এবং শৌলের তিন পুত্র যোনাথন, অবিনাদব এবং মল্কিশুয়াকে হ্যতা করল।</div>
<div class="v" id="v3"><span class="vn">3</span> শৌলের সঙ্গে তাদের ঘোরতর যুদ্ধ হোল। তীরন্দাজ, সৈন্যেরা তাঁকে ঘিরে ধরল। তাদের হাতে শৌল সাংঘাতিক ভাবে আহত হলেন।</div>
<div class="v" id="v4"><span class="vn">4</span> শৌল তখন তাঁর আস্ত্রবাহককে বললেন, তরবারি উন্মুক্ত করে আমাকে বিদ্ধ কর নইলে ঐ বে- সুন্নতের দল এসে আমাকে বিদ্ধ করে লাঞ্ছিত করবে। কিন্তু তাঁর অস্ত্রবাহক এ কথায় রাজী হল না, সে খুব ভয় পেয়েছিল। শৌল তখন নিজেই নিজের তরবারি খুলে তার উপর পড়লেন।</div>
<div class="v" id="v5"><span class="vn">5</span> শৌলকে মরতে দেখে তাঁর অস্ত্রবাহকও নিজের তরবারির উপর পড়ে তাঁর সঙ্গেই প্রাণত্যাগ করল।</div>
<div class="v" id="v6"><span class="vn">6</span> এইভাবে সেদিন শৌল, তাঁর তিনপুত্র, তাঁর অস্ত্রবাহক এবং তাঁর সমস্ত সৈন্য এক সঙ্গেই মৃত্যুবরণ করলেন।</div>
<div class="v" id="v7"><span class="vn">7</span> <span class="br-p"><br><br></span>উপত্যকায় অপর পারে এবং জর্ডন নদীর ওপারে যে সব ইসরায়েলী ছিল তারা যখন দেখল যে ইসরায়েলী সৈন্যবাহিনী পালিয়ে গিয়েছে এবং শৌল ও তাঁর পুত্রেরা মারা পড়েছেন তখন তারা নগর ছেড়ে পালিয়ে গেল। ফিলিস্তিনীরা তখন সেই সব নগর দখল করে বাস করতে লাগল।</div>
<div class="v" id="v8"><span class="vn">8</span> <span class="br-p"><br><br></span>পরের দিন ফিলিস্তিনীরা নিহত লোকদের অস্ত্রশস্ত্র ও সাজসজ্জা খুলে নিতে এসে গিলবোয়া পাহাড়ে শৌল ও তাঁর তিন পুত্রের মৃতদেহ দেখতে পেল।</div>
<div class="v" id="v9"><span class="vn">9</span> তারা শৌলের মাথা কেটে ফেলল ও তাঁর অস্ত্রশস্ত্র আর সাজসজ্জা খুলে নিল। এই শুভ সংবাদ সমস্ত দেশময় এবং জনসাধারণের কাছে জানাবার জন্য তারা ফিলিস্তিনীদের দেশের সর্বত্র লোক পাঠিয়ে দিল।</div>
<div class="v" id="v10"><span class="vn">10</span> তারা শৌলের সাজসজ্জা অষ্টারোৎ দেবীর মন্দিরে রেখে দিল ও তাঁর মৃতদেহ বেথ-শান নগরের প্রাচীরে ঝুলিয়ে দিল।</div>
<div class="v" id="v11"><span class="vn">11</span> <span class="br-p"><br><br></span>যাবেশ গিলিয়দের অধিবাসীরা শৌলের প্রতি ফিলিস্তিনীদের আচরণের কথা শুনতে পেল।</div>
<div class="v" id="v12"><span class="vn">12</span> তখন সেখানকার একদল দুঃসাহসী লোক রাতের বেলায় এসে বেথ-শান নগরের প্রাচীর থেকে শৌল ও তাঁর পুত্রদের মৃতদেহগুলি নামিয়ে নিল এবং যাবেশে নিয়ে গিয়ে সেগুলি দাহ করল।</div>
<div class="v" id="v13"><span class="vn">13</span> তারপর তাদের অস্থি সংগ্রহ করে সেখানকার এক ঝাউগাছের তলায় সমাধিস্থ করল। পরে তারা সাতদিন উপবাস করল।</div>
</div>
<!-- PARSED ABOVE; EDITING MAY BREAK PARSER -->
</body></html>