<html><head>
<meta http-equiv="Content-Type" content="text/html;charset=utf-8" />
<title>1Sam 4 &ndash; শমুয়েলের প্রথম পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 4);">
<div id="navbar"><a href="../index.html">পবিএ বাইবেল CL Bible</a> &ndash; <b>শমুয়েলের প্রথম পুস্তক</b> &ndash; <a href="1Sam_1.html">1</a> <a href="1Sam_2.html">2</a> <a href="1Sam_3.html">3</a> <b>4</b> <a href="1Sam_5.html">5</a> <a href="1Sam_6.html">6</a> ... <a href="1Sam_31.html">31</a> </div><hr>
<h1>1Sam 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈশ্বরের চুক্তিসিন্দুক ফিলিস্তিনীদের হস্তগত</h2><span class="vn">1</span> <span class="br-p"><br><br></span>সেই সময় ফিলিস্তিনীরা ইসরায়েলীদের আক্রমণ করার জন্য আফেকে সৈন্য সমাবেশ করল। ইসরায়েলীরা তাদের প্রতিরোধ করার জন্য এবন-এষরে শিবির সন্নিবেশ করল।</div>
<div class="v" id="v2"><span class="vn">2</span> ফিলিস্তিনীরা ইসরায়েলের বিরুদ্ধে ব্যূহ রচনা করল এবং যুদ্ধে ঘোরতর হয়ে উঠলে ফিলিস্তিনীদের কাছে ইসরায়েল পরাজিত হল। যুদ্ধক্ষেত্রে প্রায় চার হাজার ইসরায়েলী নিহত হল।</div>
<div class="v" id="v3"><span class="vn">3</span> <span class="br-p"><br><br></span>সৈন্যেরা শিবিরে ফিরে এলে ইসরায়েলের নেতৃবৃন্দ বললেন, প্রভু পরমেশ্বর কেন আজ ফিলিস্তিনীদের কাছে আমাদের পরাজিত হতে দিলেন? চল, শীলো থেকে প্রভু পরমেশ্বরের চুক্তি সিন্দুকটি আমরা নিয়ে আসি, তাহলে তিনি আমাদের মধ্যে এসে শত্রুদের হাত থেকে আমাদের উদ্ধার করবেন।</div>
<div class="v" id="v4"><span class="vn">4</span> তারা তখন শীলোতে লোক পাঠিয়ে করূবদ্বয়ের উপরে অধিষ্ঠিত প্রভু পরমেশ্বরের চুক্তি সিন্দুকটি নিয়ে এল। এলির দুই পুত্র হফনি ও পিনহস চুক্তি সিন্দুকটির সঙ্গে সেখানে এল।<sup class="fnm"><a name="fnm1" href="#fn1">1</a></sup></div>
<div class="v" id="v5"><span class="vn">5</span> প্রভু পরমেশ্বরের চুক্তি সিন্দুকটি শিবিরে উপস্থিত হলে সমগ্র ইসরায়েলী জনতার উল্লাসধ্বনিতে চারাচর প্রতিধ্বনিত হয়ে উঠল।</div>
<div class="v" id="v6"><span class="vn">6</span> ফিলিস্তিনীরা সেই ধ্বনি শুনে বলল, ইসরায়েলীদের শিবিরে এত প্রচণ্ড কোলাহল হচ্ছে কেন? পরে তারা জানতে পারল যে প্রভু পরমেশ্বরের চুক্তি সিন্দুকটি তাদের শিবিরে উপস্থিত হয়েছে।</div>
<div class="v" id="v7"><span class="vn">7</span> তখন ফিলিস্তিনীরা সন্ত্রস্ত হয়ে বলল, শিবিরে একজন দেবতা এসেছেন। হায়, হায়, আমাদের সর্বনাশ হল,</div>
<div class="v" id="v8"><span class="vn">8</span> এর আগে কখনও এমন ব্যাপার ঘটে নি। সর্বনাশ! এই মহাপরাক্রমী দেবতাদের হাত থেকে কে আমাদের উদ্ধার করবে? এই দেবতারাই তো প্রান্তরে বহুবিধ মহামারী দিয়ে মিশরীদের সংহার করেছিলেন।</div>
<div class="v" id="v9"><span class="vn">9</span> হে ফিলিস্তিনীগণ সাহস অবলম্বন কর, পৌরুষের পরিচয় দাও। ঐ ইসরায়েলীরা যেমন তোমাদের দাসত্ব করে, তেমনি তোমরাও যাতে তাদের দাস না হও তার জন্য বীরত্বের পরিচয় দাও, যুদ্ধ কর।</div>
<div class="v" id="v10"><span class="vn">10</span> তখন ফিলিস্তিনীরা যুদ্ধ শুরু করল এবং ইসরায়েল পরাজিত হয়ে প্রত্যেকে নিজ নিজ শিবিরে পালিয়ে গেল।</div>
<div class="v" id="v11"><span class="vn">11</span> ঘোরতর হত্যাকাণ্ড সংঘটিত হল এবং ইসরায়েল বাহিনীর ত্রিশ হাজার পদাতিক সৈন্য নিহত হল।</div>
<div class="v" id="v12"><span class="vn">12</span> অধিকৃত হল ঈশ্বরের চুক্তি সিন্দুক এবং এলির দুই পুত্র হফনি ও পিনহস নিহত হল।</div>
<div class="v" id="v13"><h2>এলির মৃত্যু</h2><span class="vn">13</span> <span class="br-p"><br><br></span>সেই দিন বিন্যামীন বংশের এক ব্যক্তি যুদ্ধক্ষেত্রে থেকে পালিয়ে ছিন্নবস্ত্রে ধূলিধূসর মস্তকে শীলোতে এসে উপস্থিত হল। সেই ব্যক্তি যখন উপস্থিত হল তখন এলি পথের ধারে একটি আসনে বসে পর্যবেক্ষণ করছিলেন। ঈশ্বরের চুক্তি সিন্দুকটির জন্য তাঁর হৃদয় গভীর উদ্বেগে পূর্ণ ছিল। লোকটি নগরে এসে ঐ সংবাদ জানালে নগরে কান্নার রোল উঠল।</div>
<div class="v" id="v14"><span class="vn">14</span> এলি সেই ক্রন্দনধ্বনি শুনে জিজ্ঞাসা করলেন, এত কোলাহল হচ্ছে কেন? তখন সেই লোকটি তাড়াতাড়ি এসে এলিকে সব সংবাদ জানাল।</div>
<div class="v" id="v15"><span class="vn">15</span> তখন এলির বয়স হয়েছিল আটানব্বই বৎসর এবং তাঁর দৃষ্টি শক্তি কমে যাওয়ায় তিনি আর দেখতে পেতেন না।</div>
<div class="v" id="v16"><span class="vn">16</span> সেই লোকটি এলিকে বলল, আমিই সেই যুদ্ধক্ষেত্র থেকে পলাতক ব্যক্তি, আজই আমি যুদ্ধক্ষেত্র থেকে পালিয়ে এসেছি। এলি তাকে জিজ্ঞাসা করলেন, বৎস, সংবাদ কি?</div>
<div class="v" id="v17"><span class="vn">17</span> সংবাদদাতা সেই লোকটি উত্তর দিল, ফিলিস্তিনীদের সম্মুখ থেকে ইসরায়েল পলায়িত, জনতার মধ্যে নিদারুণ হত্যাকাণ্ড অনুষ্ঠিত হয়েছে। আপনার দুই পুত্র হফনি ও পিনহস নিহত এবং ঈশ্বরের চুক্তি সিন্দুকটি শত্রু কবলিত।</div>
<div class="v" id="v18"><span class="vn">18</span> সেই লোকটি ঈশ্বরের চুক্তিসিন্দুকের কথা উল্লেখ করা মাত্র এলি দরজার পাশে আসন থেকে পিছন দিকে পড়ে গেলেন। তিনি খুব বৃদ্ধ হয়েছিলেন এবং তাঁর ওজন বেশি থাকায় ঘাড় ভেঙ্গে গেল, তিনি মারা গেলেন। চল্লিশ বৎসর তিনি ইসরায়েলের বিচার নিষ্পত্তি করেছিলেন।</div>
<div class="v" id="v19"><span class="vn">19</span> <span class="br-p"><br><br></span>তাঁর পুত্রবধূ পিনহসের স্ত্রী সেই সময় গর্ভবতী এবং আসন্নপ্রসবা ছিল। ঈশ্বরের চুক্তিসিন্দুক অধিকৃত এবং তার শ্বশুর ও স্বামী মৃত, এই সংবাদ শুনে হঠাৎ তার প্রসব বেদনা শুরু হল, সে একটি সন্তানের জন্মদান করে মারা গেল।</div>
<div class="v" id="v20"><span class="vn">20</span> মৃত্যুকালে যে রমণীরা তার শুশ্রূষা করছিল, তারা বলল, ভয় নেই, তুমি একটি পুত্রসন্তান প্রসব করেছ। কিন্তু সে কোন উত্তর দিল না বা কোন কথায় মন সংযোগ করল না।</div>
<div class="v" id="v21"><span class="vn">21</span> ঈশ্বরের চুক্তিসিন্দুক অধিকৃত ও তার শ্বশুর ও স্বামী মৃত এই জন্য ‘ইসরায়েলের গৌরব অন্তর্হিত’ এই কথা বলে সে শিশুটির নাম রাখল ‘ইখাবেদ’ (গৌরব বিহীন)। সে বলল, ইসরায়েলের গৌরব অন্তর্হিত কারণ ঈশ্বরের চুক্তি সিন্দুক আজ শত্রু কবলিত।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:20 25:22'><!--endraw 1-->যাত্রা 25:22<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>