<html><head>
<meta http-equiv="Content-Type" content="text/html;charset=utf-8" />
<title>1Sam 6 &ndash; শমুয়েলের প্রথম পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 6);">
<div id="navbar"><a href="../index.html">পবিএ বাইবেল CL Bible</a> &ndash; <b>শমুয়েলের প্রথম পুস্তক</b> &ndash; <a href="1Sam_1.html">1</a> ... <a href="1Sam_4.html">4</a> <a href="1Sam_5.html">5</a> <b>6</b> <a href="1Sam_7.html">7</a> <a href="1Sam_8.html">8</a> ... <a href="1Sam_31.html">31</a> </div><hr>
<h1>1Sam 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈশ্বরের চুক্তিসিন্দুক পুনরুদ্ধার</h2><span class="vn">1</span> <span class="br-p"><br><br></span>প্রভু পরমেশ্বরের চুক্তিসিন্দুক সাত মাস ফিলিস্তিনীদের দেশে ছিল।</div>
<div class="v" id="v2"><span class="vn">2</span> পরে ফিলিস্তিনীরা পুরোহিত ও দৈবজ্ঞদের ডেকে এনে বলল। প্রভু পরমেশ্বরের চুক্তিসিন্দুক সম্পর্কে আমাদের কর্তব্য কি? বল, আমরা কিভাবে এটিকে স্বস্থানে পাঠিয়ে দেব?</div>
<div class="v" id="v3"><span class="vn">3</span> তারা বলল, তোমরা যদি ইসরায়েলের ঈশ্বরের চুক্তিসিন্দুকটি ফেরৎ পাঠাতে চাও তবে শূন্যহস্তে পাঠিও না, অপরাধ স্খালনের জন্য বিহিত কোন নৈবেদ্য তাঁর কাছে পাঠাও, তাহলে তোমরা সুস্থ হবে এবং জানতে পারবে কেন তোমাদের উপর তাঁর দণ্ড লাঘব হচ্ছে না<sup class="fnm"><a name="fnm1" href="#fn1">1</a></sup>।</div>
<div class="v" id="v4"><span class="vn">4</span> তারা জিজ্ঞাসা করল অপরাধ স্খালনের জন্য নৈবেদ্যস্বরূপ তাঁর কাছে আমরা কি পাঠাব? পুরোহিত ও দৈবজ্ঞেরা বলল, ফিলিস্তিনী ভূস্বামীদের সংখ্যানুপাতে পাঁচটি স্বর্ণস্ফোটক ও পাঁচটি স্বর্ণ মুষিক পাঠাও, কারণ তোমরা এবং তোমাদের ভূস্বামীরা সকলেই একই মারী দ্বারা আক্রান্ত।</div>
<div class="v" id="v5"><span class="vn">5</span> অতএব তোমরা নিজেদের স্ফোটক ও দেশবিধ্বংসী মুষিকদের প্রতিকৃতি নির্মাণ করে ইসরায়েলের আরাধ্য ঈশ্বরকে উপহার দাও। তাহলে হয়তো তিনি তোমাদের উপর, তোমাদের দেবতাদের ও দেশের উপর তাঁর দণ্ড লাঘব করবেন<sup class="fnm"><a name="fnm2" href="#fn2">2</a></sup>।</div>
<div class="v" id="v6"><span class="vn">6</span> ফারাও এবং মিশরের অধিবাসীরা যেমন নির্বুদ্ধিতাদেখিয়েছিল তোমরা কেন সে রকম নির্বোধ হবে? তিনি তাদের হাস্যস্পদ করার পর তারা কি ইসরায়েলীদের মুক্তি দেয়নি এবং তারা কি চলে যায়নি?</div>
<div class="v" id="v7"><span class="vn">7</span> অতএব এখন তোমরা একটি নূতন শকট নির্মাণ কর এবং কখনও জোয়াল বহন করেনি এমন দুইটি দুগ্ধবতী গাভী সেই শকটে জুড়ে দাও আর তাদের বাছুরগুলিকে তাদের কাছ থেকে পৃথক করে ঘরে নিয়ে যাও।</div>
<div class="v" id="v8"><span class="vn">8</span> তারপর প্রভু পরমেশ্বরের চুক্তিসিন্দুকটি সেই শকটের উপর স্থাপন কর এবং প্রায়শ্চিত্তের জন্য নৈবেদ্যস্বরূপ যে স্বর্ণদ্রব্যগুলি তাঁকে দেবে সেগুলি তার পাশে আর একটি কাঠের আধারে রেখে সেটিকে পাঠিয়ে দাও, সেটি চলে যাক।</div>
<div class="v" id="v9"><span class="vn">9</span> আর লক্ষ্য কর, যদি সেটি নিজ দেশের পথে বেৎ-শেমেশের দিকে যায়, তবে বুঝবে তিনিই আমাদের এই মহা অমঙ্গল ঘটিয়েছিলেন, অন্যথায় জানব যে আমাদের উপর এই আঘাত তাঁর কাছ থেকে আসেনি, দৈবক্রমেই আমাদের এই অমঙ্গল ঘটেছে।</div>
<div class="v" id="v10"><span class="vn">10</span> <span class="br-p"><br><br></span>ফিলিস্তিনীরা সেইমত কাজ করল। তারা দুটি দুগ্ধবতী গাভী নিয়ে শকটে জুড়ে দিল এবং তাদের বাছুর দুটিকে ঘরে আটকে রাখল।</div>
<div class="v" id="v11"><span class="vn">11</span> পরে তারা প্রভু পরমেশ্বরের চুক্তিসিন্দুকটি এবং স্বর্ণমুষিক ও স্ফোটকের প্রতিমূর্তিবাহী আধারটি এনে শকটের উপরে স্থাপন করল।</div>
<div class="v" id="v12"><span class="vn">12</span> তখন গাভী দুটি রাজপথ দিয়ে হাম্বারব করতে করতে সোজা বেৎ-শেমেশের দিকে চলল, দক্ষিণে কি বামে ফিরল না। ফিলিস্তিনী ভূস্বামীরা তাদের পিছন পিছন বেৎ-শেমেশের সীমান্ত পর্যন্ত গেলেন।</div>
<div class="v" id="v13"><span class="vn">13</span> সেই সময় বেৎ-শেমেশের অধিবাসীরা উপত্যকাভূমিতে গম কাটছিল, তারা চোখ তুলে ঈশ্বরের চুক্তিসিন্দুকটি দেখতে পেয়ে আনন্দিত হল।</div>
<div class="v" id="v14"><span class="vn">14</span> শকটটি বেৎ-শেমেশের যিহোশূয়ের ক্ষেতে এসে থামল। সেখানে প্রকাণ্ড একটি পাথর ছিল। তারা তখন ঐ শকটের কাঠ চিরে শকটবাহী গাভীদুটিকে হোমবলিস্বরূপ প্রভু পরমেশ্বরের উদ্দেশে উৎসর্গ করল।</div>
<div class="v" id="v15"><span class="vn">15</span> লেবীয়েরা এসে প্রভু পরমেশ্বরের চুক্তিসিন্দুকটি এবং তার সঙ্গে স্বর্ণদ্রব্যবাহী আধারটি নামিয়ে সেই প্রকাণ্ড পাথরটির উপর রাখল। বেৎ-শেমেশের অধিবাসীরা সেদিন প্রভু পরমেশ্বরের উদ্দেশে হোম ও বলি উৎসর্গ করল।</div>
<div class="v" id="v16"><span class="vn">16</span> সেই পাঁচজন ফিলিস্তিনী ভূস্বামী সমস্ত কর্মকাণ্ড দেখলেন এবং সেই দিনই তাঁরা এক্রোণে ফিরে গেলেন।</div>
<div class="v" id="v17"><span class="vn">17</span> <span class="br-p"><br><br></span>ফিলিস্তিনীরা প্রভু পরমেশ্বরের উদ্দেশে প্রায়শ্চিত্তের জন্য উপহারস্বরূপ যেসব স্বর্ণস্ফোটক উৎসর্গ করেছিল সেগুলির বিবরণ: আসদোদের জন্য একটি, গাজার জন্য একটি,</div>
<div class="v" id="v18"><span class="vn">18</span> আস্কেলনের জন্য একটি, গাৎ-এর জন্য একটি, এক্রোণের জন্য একটি এবং প্রাচীর ঘেরা নগর পল্লীগ্রামসহ সেই পাঁচজন ভূস্বামীর অধীনে ফিলিস্তিনীদের যত জনপদ ছিল তত সংখ্যক স্বর্ণমুষিক। বেৎ-শেমেশের যিহোশূয়ের ক্ষেতের সেই প্রকাণ্ড পাথরটি, যার উপর প্রভু পরমেশ্বরের চুক্তিসিন্দুক রাখা হয়েছিল সেটি আজও এর সাক্ষী।</div>
<div class="v" id="v19"><span class="vn">19</span> <span class="br-p"><br><br></span>পরে প্রভু পরমেশ্বর বেৎ-শেমেশের অধিবাসীদের মধ্যে কিছু লোককে আঘাত করলেন, কারণ তারা প্রভু পরমেশ্বরের চুক্তি সিন্দুকটির ভিতরে দৃষ্টিপাত করেছিল। তারা সংখ্যায় ছিল সত্তর জন। ফলে সমস্ত লোক শোকে অভিভূত হল কারণ প্রভু পরমেশ্বরের প্রচণ্ড আঘাতে তাদের সংহার করেছিলেন।</div>
<div class="v" id="v20"><span class="vn">20</span> বেৎ-শেমেশের অধিবাসীরা বলল এই পবিত্র ঈশ্বর প্রভু পরমেশ্বরের সম্মুকে কে দাঁড়াতে পারে? তিনি আমাদের কাছ থেকে কার কাছে যাবেন? তখন তারা কিরিয়াত-জিয়ারিমের অধিবাসীদের কাছে দূত পাঠিয়ে বলল, ফিলিস্তিনীরা প্রভু পরমেশ্বরের চুক্তিসিন্দুক ফিরিয়ে দিয়েছে, তোমরা এসে সেটি তোমাদের নগরে নিয়ে যাও।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:650 1:1'><!--endraw 1-->হিব্রু 1<!--raw 1 bo --></a><!--endraw 1-->: তাঁর হাত লঘু হচ্ছে না</div>
<div class="fn"><sup class="fnt"><a name="fn2" href="#fnm2">2</a></sup> হিব্রু: তাঁর হাত লঘু করবেন</div>
</div>
<!-- PARSED ABOVE; EDITING MAY BREAK PARSER -->
</body></html>