<html><head>
<meta http-equiv="Content-Type" content="text/html;charset=utf-8" />
<title>1Sam 7 &ndash; শমুয়েলের প্রথম পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 7);">
<div id="navbar"><a href="../index.html">পবিএ বাইবেল CL Bible</a> &ndash; <b>শমুয়েলের প্রথম পুস্তক</b> &ndash; <a href="1Sam_1.html">1</a> ... <a href="1Sam_5.html">5</a> <a href="1Sam_6.html">6</a> <b>7</b> <a href="1Sam_8.html">8</a> <a href="1Sam_9.html">9</a> ... <a href="1Sam_31.html">31</a> </div><hr>
<h1>1Sam 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>কিরিয়াত-জিরিয়ামের অধিবাসীরা এসে প্রভু পরমেশ্বরের চুক্তি সিন্দুকটি নিয়ে গিয়ে পাহাড়ের উপর অবিনাদবের বাড়িতে রাখল এবং তাঁর পুত্র ইলিয়েসরকে অভিষিক্ত করে প্রভু পরমেশ্বরের চুক্তিসিন্দুকের রক্ষণাবেক্ষণের জন্য তাকে নিযুক্ত করল।<sup class="fnm"><a name="fnm1" href="#fn1">1</a></sup></div>
<div class="v" id="v2"><h2>ইসরায়েলীদের শাসন পরিচালনায় শমুয়েল</h2><span class="vn">2</span> <span class="br-p"><br><br></span>ঈশ্বরের চুক্তিসিন্দুক কিরিয়াত-জিরিয়ামে স্থাপিত হওয়ার পর দীর্ঘকাল-প্রায় বিশ বৎসর কেটে গেল তবুও ইসরায়েলকুল প্রভু পরমেশ্বরের সঙ্গে তাদের বিচ্ছেদের জন্য বিলাপ করতে থাকল।</div>
<div class="v" id="v3"><span class="vn">3</span> তখন শমুয়েল সমগ্র ইসরায়েলকুলকে সম্বোধন করে বললেন, তোমরা যদি সত্যই সর্বান্তঃকরণে প্রভু পরমেশ্বরের কাছে ফিরে আসতে চাও তবে তোমাদের মধ্য থেকে বিদেশীদের দেবতা ও অষ্টারোৎ দেবদেবীদের দূর করে দাও এবং প্রভু পরমেশ্বরের প্রতি তোমাদের চিত্ত একাগ্র কর। একমাত্র তাঁরই সেবা কর কর, তাহলে তিনি ফিলিস্তিনীদের হাত থেকে তোমাদের উদ্ধার করবেন।</div>
<div class="v" id="v4"><span class="vn">4</span> তখন ইসরায়েলী জনগণ বেল এবং অষ্টারোৎ দেবদেবীদের দূর করে একমাত্র প্রভু পরমেশ্বরেরই সেবা করতে লাগল।</div>
<div class="v" id="v5"><span class="vn">5</span> <span class="br-p"><br><br></span>শমুয়েল বললেন, হে ইসরায়েলীবৃন্দ! তোমরা মিসপাতে সমবেত হও, আমি তোমাদের জন্য প্রভু পরমেশ্বরের কাছে বিনতি জানাব।</div>
<div class="v" id="v6"><span class="vn">6</span> তখন তারা সকলে মিসপাতে সমবেত হল এবং জল তুলে প্রভু পরমেশ্বরের সম্মুখে মাটিতে ঢেলে দিল। সেই দিন তারা সেখানে উপবাস করে বলল, প্রভু পরমেশ্বরের বিরুদ্ধে আমরা পাপ করেছি। শমুয়েল মিসপাতে ইসরায়েলীদের বিবাদের নিষ্পত্তি করে দিলেন।</div>
<div class="v" id="v7"><span class="vn">7</span> <span class="br-p"><br><br></span>ফিলিস্তিনীরা যখন শুনল যে ইসরায়েলী জনতা মিসপাতে একত্র হয়েছে তখন ফিলিস্তিনী রাজন্যবর্গ ইসরায়েলীদের বিরুদ্ধে অভিযান করলেন<sup class="fnm"><a name="fnm2" href="#fn2">2</a></sup>।</div>
<div class="v" id="v8"><span class="vn">8</span> সেই সংবাদ শুনে ইসরায়েলী জনতা অত্যন্ত ভীত হয়ে শমুয়েলকে বলল, আমাদের আরাধ্য ঈশ্বর প্রভু পরমেশ্বরের কাছে আমাদের জন্য প্রার্থনারত থাকুন, থামবেন না। ফিলিস্তিনীদের হাত থেকে যেন তিনি আমাদের উদ্ধার করেন।</div>
<div class="v" id="v9"><span class="vn">9</span> <span class="br-p"><br><br></span>শমুয়েল তখন একটি দুগ্ধপোষ্য মেষশাবক নিয়ে প্রভু পরমেশ্বরের উদ্দেশে পূর্ণাহুতি প্রদান করলেন এবং ইসরায়েলের জন্য তাঁর কাছে কাতর বিনতি জানালেন। প্রভু পরমেশ্বর তাঁর প্রার্থনা গ্রাহ্য করলেন।</div>
<div class="v" id="v10"><span class="vn">10</span> শমুয়েল যখন হোমবলি উৎসর্গ করছিলেন সেই সময় ফিলিস্তিনীরা আক্রমণ করার জন্য কাছে এসে পড়ল। কিন্তু ভয়ঙ্কর বজ্রগর্জনে প্রভু পরমেশ্বর তাদের আতঙ্কিত করে তুললেন। তারা বিভ্রান্ত হয়ে পড়ল, ইসরায়েলীদের কাছে তাদের পরাজয় ঘটল, তারা ছত্রভঙ্গ হয়ে পালিয়ে গেল।</div>
<div class="v" id="v11"><span class="vn">11</span> ইসরায়েলী জনতা তখন ফিলিস্তিনীদের পিছু ধাওয়া করে তাদের সংহার করতে করতে বেথকারের সীমানা পর্যন্ত তাড়িয়ে নিয়ে গেল।</div>
<div class="v" id="v12"><span class="vn">12</span> শমুয়েল তখন একটি পাথর নিয়ে মিসপা ও শেনের মাঝামাঝি জায়গায় স্থাপন করলেন এবং তার নাম রাখলেন এবন-এষর (সাহায্যের পাথর)। তিনি বললেন, এ পর্যন্ত প্রভু পরমেশ্বর আমাদের সাহায্য করেছেন।</div>
<div class="v" id="v13"><span class="vn">13</span> <span class="br-p"><br><br></span>ফিলিস্তিনীরা সম্পূর্ণভাবে পরাজিত হল। এই বিপর্যয়ের পর ফিলিস্তিনীরা আর ইসরায়েলীদের এলাকায় প্রবেশ করেনি। শমুয়েল যতদিন বেঁচে ছিলেন ততদিন প্রভু পরমেশ্বর তাদের ইসরায়েলীদের ত্রিসীমানায় আসতে দেননি<sup class="fnm"><a name="fnm3" href="#fn3">3</a></sup>।</div>
<div class="v" id="v14"><span class="vn">14</span> এক্রোণ থেকে গাৎ পর্যন্ত ইসরায়েলের যে সব জনপদ ফিলিস্তিনীরা অধিকার করে নিয়েছিল তার সবগুলিই আবার ইসরায়েলের অধিকারে ফিরে এল। ফিলিস্তিনীদের হাত থেকে ইসরায়েলীরা তাদের সমস্ত অঞ্চল উদ্ধার করল এবং ইসরায়েলী ও ইমোরীদের মধ্যে শান্তি স্থাপিত হল।</div>
<div class="v" id="v15"><span class="vn">15</span> শমুয়েল সারাজীবনে ইসরায়েলীদের সমস্ত সমস্যা ও বিবাদের মীমাংসা করেছিলেন,</div>
<div class="v" id="v16"><span class="vn">16</span> প্রতি বৎসর তিনি পর্যায়ক্রমে বেথেল, গিলগল এবং</div>
<div class="v" id="v17"><span class="vn">17</span> মিসপাতে পরিভ্রমণ করে এই সমস্ত স্থানে ইসরায়েলীদের বিচার করতেন। তারপর রামায় ফিরে আসতেন কারণ সেখানেই তাঁর বাড়ি ছিল। সেখানেও তিনি ইসরায়েলীদের বিচার করতেন। সেখানে প্রভু পরমেশ্বরের উদ্দেশে তিনি একটি বেদী নির্মাণ করেছিলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:100 6:2-4'><!--endraw 1-->২ শমু 6:2-4<!--raw 1 bo --></a><!--endraw 1-->; <!--raw 1 bo --><a href='B:130 13:5-7'><!--endraw 1-->১ বংশা 13:5-7<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> হিব্রু: উঠে এলেন</div>
<div class="fn"><sup class="fnt"><a name="fn3" href="#fnm3">3</a></sup> হিব্রু: প্রভুর হাত ফিলিস্তিনীদের বিরুদ্ধে ছিল</div>
</div>
<!-- PARSED ABOVE; EDITING MAY BREAK PARSER -->
</body></html>