<html><head>
<meta http-equiv="Content-Type" content="text/html;charset=utf-8" />
<title>1Sam 8 &ndash; শমুয়েলের প্রথম পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 8);">
<div id="navbar"><a href="../index.html">পবিএ বাইবেল CL Bible</a> &ndash; <b>শমুয়েলের প্রথম পুস্তক</b> &ndash; <a href="1Sam_1.html">1</a> ... <a href="1Sam_6.html">6</a> <a href="1Sam_7.html">7</a> <b>8</b> <a href="1Sam_9.html">9</a> <a href="1Sam_10.html">10</a> ... <a href="1Sam_31.html">31</a> </div><hr>
<h1>1Sam 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রাজতন্ত্রের প্রতিষ্ঠা</h2><span class="vn">1</span> <span class="br-p"><br><br></span>বার্ধক্যে উপনীত হয়ে শমুয়েল তাঁর পুত্রদের ইসরায়েলের বিচারকপদে নিয়োগ করলেন।</div>
<div class="v" id="v2"><span class="vn">2</span> তাঁর জ্যেষ্ঠ পুত্রের নাম যোয়েল এবং দ্বিতীয়ের নাম অবিয়, বেরশেবাতে এরা বিচারপদে নিযুক্ত ছিল।</div>
<div class="v" id="v3"><span class="vn">3</span> তারা কিন্তু শমুয়েলের পথ অনুসরণ করত না। তারা লাভের প্রত্যাশায় বিপথগামী হয়েছিল। উৎকোচ গ্রহণ করে ন্যায়বিচারের নামে প্রহসন করত, ন্যায়বিচার করত না।</div>
<div class="v" id="v4"><span class="vn">4</span> একদিন ইসরায়েলের সমস্ত প্রবীণ ব্যক্তি একত্র হয়ে রামায় এসে শমুয়েলকে বললেন,</div>
<div class="v" id="v5"><span class="vn">5</span> দেখুন আপনি বৃদ্ধ হয়েছেন, আপনার পুত্রেরাও আপনার পথ অনুসরণ করে না। অতএব আপনি অন্যান্য জাতিদের মত শাসনকার্য পরিচালনার জন্য আমাদের উপর একজন রাজা নিযুক্ত করুন।<sup class="fnm"><a name="fnm1" href="#fn1">1</a></sup></div>
<div class="v" id="v6"><span class="vn">6</span> তাদের এই কথায় শমুয়েল অসন্তুষ্ট হলেন। তিনি তখন প্রভু পরমেশ্বরের কাছে প্রার্থনা করলেন।</div>
<div class="v" id="v7"><span class="vn">7</span> প্রভু পরমেশ্বর শমুয়েলকে বললেন, লোকে তোমাকে যা বলছে, সেই কথাই শোন, কারণ তারা তোমাকে অগ্রাহ্য করে নি,কিন্তু তাদের উপর রাজা হিসাবে আমার কর্তৃত্বই অগ্রাহ্য করেছে।</div>
<div class="v" id="v8"><span class="vn">8</span> যেদিন মিশর থেকে আমি তাদের উদ্ধার করে এনেছিলাম, সেদিন থেকে আজ পর্যন্ত তারা আমার প্রতি যেরকম আচরণ করেছে, আমাকে পরিত্যাগ করে অন্য দেবতাদের সেবা করেছে, তোমার প্রতিও তারা সেই রকম আচরণই করেছে।</div>
<div class="v" id="v9"><span class="vn">9</span> অতএব তুমি তাদের কথা শোন, কিন্তু দৃঢভাবে তাদের সতর্ক করে দাও এবং বুঝিয়ে দাও যে, তাদের প্রতি রাজার ব্যবহার কেমন হবে।</div>
<div class="v" id="v10"><span class="vn">10</span> <span class="br-p"><br><br></span>শমুয়েল তখন যে সব লোক তাঁর কাছে রাজা নিয়োগের দাবী জানিয়েছিল তাদের কাছে প্রভু পরমেশ্বরের সমস্ত কথা বললেন।</div>
<div class="v" id="v11"><span class="vn">11</span> তিনি বললেন, যে রাজা তোমাদের উপরে রাজত্ব করবে, তোমাদের প্রতি তার আচরণ হবে এই রকম: সে তার রথ 3 অশ্বের পরিচর্যায় তোমাদের পুত্রদের নিযুক্ত করবে।</div>
<div class="v" id="v12"><span class="vn">12</span> তারা তার রথের আগে আগে দৌড়াবে। নিজের প্রয়োজনে সে তাদের কাউকে হাজার সৈন্যের নায়করূপে কাউকে বা পঞ্চাশজন সৈনের নায়করূপে নিযুক্ত করবে। তার জমি চাষের জন্য, ফসল কাটার জন্য, যুদ্ধের অস্ত্রশস্ত্র ও রথের সরঞ্জাম তৈরীর জন্য তাদের নিযুক্ত করবে।</div>
<div class="v" id="v13"><span class="vn">13</span> সে তোমাদের কন্যাদের রান্নার কাজে এবং সুরভি ও রুটি তৈরীর কারখানায় নিযুক্ত করবে।</div>
<div class="v" id="v14"><span class="vn">14</span> তোমাদের সবচেয়ে ভাল ক্ষেত, দ্রাক্ষা ও জলপাইকুঞ্জগুলি দখল করে তার নিজের কর্মচারীদের দান করবে।</div>
<div class="v" id="v15"><span class="vn">15</span> সে তোমাদের শস্য ও আঙুর ফলের দশভাগের এক ভাগ তোমাদের কাছ থেকে নিয়ে তার নিজস্ব কর্মচারী ও ভৃত্যদের দেবে।</div>
<div class="v" id="v16"><span class="vn">16</span> তোমাদের দাসদাসী, সেরা যুবকেরা এবং গাধাগুলিকে নিয়ে সে নিজের কাজে লাগাবে।</div>
<div class="v" id="v17"><span class="vn">17</span> সে তোমাদের পশুপালের দশভাগের এক ভাগ নেবে এবং তোমরা হবে তার দাস।</div>
<div class="v" id="v18"><span class="vn">18</span> যে রাজাকে তোমরা মনোনীত করবে তারই জন্য সেদিন তোমরা হাহাকার করবে, কিন্তু প্রভু পরমেশ্বর সেদিন তোমাদের ডাকে সাড়া দেবেন না।</div>
<div class="v" id="v19"><span class="vn">19</span> কিন্তু কোন লোক শমুয়েলের কথা শুনতে রাজী হল না, তারা সকলে বলল, না, আমরা একজন রাজা চাই-ই,</div>
<div class="v" id="v20"><span class="vn">20</span> কারণ আমরা অন্যান্য জাতিদের মত হতে চাই, আমাদের রাজা আমাদের শাসন করবেন এবং যুদ্ধক্ষেত্রে আমাদের নেতৃত্ব দেবেন।</div>
<div class="v" id="v21"><span class="vn">21</span> শমুয়েল জনতার কথা শুনলেন এবং সমস্তই প্রভু পরমেশ্বরের কাছে জানালেন।</div>
<div class="v" id="v22"><span class="vn">22</span> প্রভু পরমেশ্বর শমুয়েলকে বললেন, এদের কথা শোন, এদের জন্য একজন রাজা নিযুক্ত কর। তখন শমুয়েল ইসরায়েলী জনতাকে বললেন, তোমরা এখন নিজ নিজ নগরে ফিরে যাও।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:50 17:14'><!--endraw 1-->দ্বি.বি. 17:14<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>