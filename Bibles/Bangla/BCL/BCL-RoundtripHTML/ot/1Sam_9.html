<html><head>
<meta http-equiv="Content-Type" content="text/html;charset=utf-8" />
<title>1Sam 9 &ndash; শমুয়েলের প্রথম পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 9);">
<div id="navbar"><a href="../index.html">পবিএ বাইবেল CL Bible</a> &ndash; <b>শমুয়েলের প্রথম পুস্তক</b> &ndash; <a href="1Sam_1.html">1</a> ... <a href="1Sam_7.html">7</a> <a href="1Sam_8.html">8</a> <b>9</b> <a href="1Sam_10.html">10</a> <a href="1Sam_11.html">11</a> ... <a href="1Sam_31.html">31</a> </div><hr>
<h1>1Sam 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রাজপদে শৌলের অভিষেক</h2><span class="vn">1</span> <span class="br-p"><br><br></span>কীশ নামে বিন্যামীন বংশের একজন সঙ্গতিপন্ন ও প্রভাবশালী ব্যক্তি ছিলেন। তিনি অবিয়েলের পুত্র, অবিয়েল ছিলেন সরোরের পুত্র,</div>
<div class="v" id="v2"><span class="vn">2</span> বখোরাতের পৌত্র ও অফিহার প্রপৌত্র। তাঁর এক সুদর্শন তরুণ পুত্র ছিল, তার নাম শৌল। ইসরায়েলীদের মধ্যে তাঁর চেয়ে রূপবান কোন লোক ছিল না, সমস্ত লোকের চেয়ে তি্নি মাথায় লম্বা ছিলেন।</div>
<div class="v" id="v3"><span class="vn">3</span> <span class="br-p"><br><br></span>একবার শৌলের পিতা কীশের কয়েকটি গাধা হারিয়ে গেল, কীশ তখন তাঁর পুত্র শৌলকে বললেন, একজন দাসকে সঙ্গে নিয়ে গাধাগুলোর খোঁজে যাও।</div>
<div class="v" id="v4"><span class="vn">4</span> শৌল ও তাঁর সঙ্গী ভৃত্য ইফ্রয়িমের পার্বত্য অঞ্চল এবং শালিশা প্রদেশ তন্ন তন্ন করে খুঁজলেন কিন্তু সেগুলির সন্ধান পেলেন না। তারপর তাঁরা শালীম প্রদেশ পেরিয়ে গেলেন, সেখানেও সেগুলি ছিল না, তারপর গেলেন বিন্যামীন প্রদেশের মধ্য দিয়ে কিন্তু সেখানেও তাদের সন্ধান পেলেন না।</div>
<div class="v" id="v5"><span class="vn">5</span> তাঁরা যখন সুফ প্রদেশে এলেন তখন শৌল তাঁর দাসকে বললেন, চল আমরা ফিরে যাই। কি জানি আমার বাবা হয়তো গাধাগুলির চিন্তা ছেড়ে দিয়ে আমাদের জন্যই উদ্বিগ্ন হয়ে পড়েছেন।</div>
<div class="v" id="v6"><span class="vn">6</span> কিন্তু সে তাঁকে বলল, দেখুন, এই নগরে একজন ঈশ্বরপরায়ণ লোক আছেন, সকলে তাঁকে খুব সম্মান করে এবং তিনি যা বলেন সব সত্য হয়। চলুন আমরা সেখানে যাই তিনি হয়তো আমাদের গন্তব্য পথের নির্দেশ দিতে পারবেন।</div>
<div class="v" id="v7"><span class="vn">7</span> শৌল তাঁর দাসকে বললেন, দেখ, যদি আমরা যাই তবে তাঁর জন্য কি নিয়ে যাব? আমাদের থলির রুটি ফুরিয়ে গেছে। ঈশ্বরভক্ত এই ব্যক্তিকে উপহার দেওয়ার মত কিছুই আমাদের নেই, কিছু আছে কি?</div>
<div class="v" id="v8"><span class="vn">8</span> সেই দাস উত্তরে শৌলকে বলল, দেখুন, আমার কাছে এক শেকেল<sup class="fnm"><a name="fnm1" href="#fn1">1</a></sup> এর সিকি পরিমাণ রূপো আছে, আমি সেটি ঈশ্বরভক্ত ব্যক্তিকে দেব, তাহলে তিনি আমাদের পথ বলে দেবেন।</div>
<div class="v" id="v9"><span class="vn">9</span> (আগেকার দিনে ইসরায়েলীদের মধ্যে যখন কেউ দৈব অনুসন্ধান করতে যেত তখন সে বলত, চল আমরা দিব্যদর্শীর কাছে যাই, কারণ আজকাল যাঁকে নবী বলা হয় আগেকার দিনে তাঁকে বলা হত দিব্যদর্শী)।</div>
<div class="v" id="v10"><span class="vn">10</span> শৌল তখন তাঁর দাসকে বললেন, ঠিক বলেছ, তাহলে চল যাই। তখন তাঁরা যে নগরে সেই ঈশ্বরভক্ত ব্যক্তি ছিলেন সেখানে গেলেন।</div>
<div class="v" id="v11"><span class="vn">11</span> <span class="br-p"><br><br></span>পাহাড়ী পথ ধরে তাঁরা যখন সেই নগরের দিকে যাচ্ছিলেন তখন কয়েকজন তরুণীর সঙ্গে তাঁদের দেখা হল, তারা জল তোলার জন্য নগর থেকে বেরিয়ে আসছিল। তাঁরা তাদের জিজ্ঞাসা করলেন, দিব্যদর্শী কি এখানে আছেন?</div>
<div class="v" id="v12"><span class="vn">12</span> তারা বলল, হ্যাঁ, তিনি আপনাদের আগে আগেই চলেছেন, তাড়াতাড়ি যান, তিনি এইমাত্র নগরে এসেছেন কারণ আজ পাহাড়ের উপরে যজ্ঞবেদীতে সর্বসাধারণের জন্য যজ্ঞ অনুষ্ঠিত হবে।</div>
<div class="v" id="v13"><span class="vn">13</span> তিনি পাহাড়ের উপরে যজ্ঞস্থানে খেতে যাওয়ার আগে নগরে প্রবেশ করলেই আপনারা তাঁর দেখা পাবেন। তিনি না যাওয়া পর্যন্ত কেউ খাওয়া-দাওয়া করবে না, কারণ তিনি বলির উপর আশীর্বাদ করবেন। তারপর নিমন্ত্রিতেরা খেতে বসবেন, সুতরাং চলে যান তাহলে এখনই তাঁর দেখা পাবেন।</div>
<div class="v" id="v14"><span class="vn">14</span> নগরের মধ্যে গিয়ে তাঁরা দেখলেন, শমুয়েল পাহাড়ের উপর যজ্ঞস্থানের দিকে যাচ্ছেন, পথেই তাঁর সঙ্গে তাদের সাক্ষাৎ হল।</div>
<div class="v" id="v15"><span class="vn">15</span> <span class="br-p"><br><br></span>শৌল আসার আগের দিন প্রভু পরমেশ্বর শমুয়েলের কাছে ব্যক্ত করছিলেন :</div>
<div class="v" id="v16"><span class="vn">16</span> আগামী কাল এমনি সময়ে বিন্যামীন প্রদেশের এক ব্যক্তিকে আমি তোমার কাছে পাঠাব, তুমি তাকে আমার প্রজা ইসরায়েলের নায়ক হওয়ার জন্য অভিষেক করবে। সে ফিলিস্তিনীদের কবল থেকে আমার প্রজাদের উদ্ধার করবে কারণ আমি আমার প্রজাদের দুর্দশা দেখেছি, তাদের আর্তরব আমার কাছে পৌঁছেছে।</div>
<div class="v" id="v17"><span class="vn">17</span> শমুয়েল যখন শৌলকে দেখলেন তখন প্রভু তাঁকে বললেন, দেখ এই সেই ব্যক্তি, যার কথা আমি তোমাকে বলেছি। এই আমার প্রজাদের উপর কর্তৃত্ব করবে।</div>
<div class="v" id="v18"><span class="vn">18</span> শৌল নগরদ্বারে শমুয়েলের কাছে এসে বললেন, দয়া করে বলবেন কি দিব্যদর্শীর বাড়িটি কোথায়?</div>
<div class="v" id="v19"><span class="vn">19</span> শমুয়েল শৌলকে বললেন, আমিই দিব্যদর্শী, আমার আগে পাহাড়ের উপর যজ্ঞস্থানে চলে যাও, তোমরা আজ আমার সঙ্গে আহার করবে, কাল সকালে আমি তোমাদের বিদায় দেব এবং তোমার মনে যা কিছু প্রশ্ন আছে, সব তোমাকে বলে দেব।</div>
<div class="v" id="v20"><span class="vn">20</span> তিন দিন আগে তোমর যে গাধাগুলি হারিয়ে গিয়েছিল তাদের জন্য চিন্তা করো না, সেগুলি পাওয়া গেছে। সমগ্র ইসরায়েলী আজ একান্তভাবে কাকে চায়<sup class="fnm"><a name="fnm2" href="#fn2">2</a></sup>? সে তুমি-তুমি ও তোমার পিতৃকুল।</div>
<div class="v" id="v21"><span class="vn">21</span> শৌল বললেন, আমি কি ইসরায়েলের সমস্ত কুলের মধ্যে সর্বকনিষ্ঠ বিন্যামীনকুলের লোক নই? বিন্যামীনকুলের সমস্ত পরিবারের মধ্যে আমার পরিবার কি দীনতম নয়? তবে কেন আপনি আমাকে এ ধরণের কথা বলছেন?</div>
<div class="v" id="v22"><span class="vn">22</span> শমুয়েল তখন শৌল ও তাঁর দাসকে ভোজনকক্ষে নিয়ে গেলেন এবং নিমন্ত্রিত ব্যক্তিদের পুরোভাগে তাঁদের বসালেন, এঁরা সংখ্যায় ছিলেন প্রায় ত্রিশ জন।</div>
<div class="v" id="v23"><span class="vn">23</span> শমুয়েল পাচককে বললেন, বলির মাংসের যে অংশটি আমি তোমার হাতে দিয়ে পৃথক করে রাখতে বলেছিলাম, সেটি নিয়ে এস।</div>
<div class="v" id="v24"><span class="vn">24</span> তখন পাচক ঊরু এবং তার উপরের অংশটি এনে শৌলের সামনে রাখল। শমুয়েল বললেন, পৃথক করে রাখা অংশটি তোমার সামনে রাখা হয়েছে, খাও, কারণ নির্দিষ্টক্ষণ পর্যন্ত এটি তোমার জন্যই রাখা হয়েছিল যেন নিমন্ত্রিতদের সঙ্গে তুমি এই খাদ্য ভোজন করতে পার।</div>
<div class="v" id="v25"><span class="vn">25</span> <span class="br-p"><br><br></span>শৌল সেদিন শমুয়েলের সঙ্গে ভোজন করলেন। যজ্ঞস্থান থেকে নগরে ফিরে আসার পর শমুয়েলের গৃহের ছাদের উপরে শৌলের<sup class="fnm"><a name="fnm3" href="#fn3">3</a></sup> জন্য একটি শয্যা পাতা হল এবং তিনি শয়ন করে নিদ্রা গেলেন।</div>
<div class="v" id="v26"><span class="vn">26</span> প্রত্যুষে তাঁরা উঠলেন, ভোরের আলো ফুটে উঠতেই শমুয়েল ছাদে গিয়ে শৌলকে ডেকে বললেন, ওঠ, আমি তোমাকে বিদায় দেব। শৌল উঠলে তিনি এবং শমুয়েল দুজনেই পথে বেরিয়ে পড়লেন।</div>
<div class="v" id="v27"><span class="vn">27</span> নগরের প্রান্ত সীমায় তাঁরা যখন নেমে এলেন তখন শমুয়েল শৌলকে বললেন, তোমার দাসকে আমাদের আগে চলে যেতে বল, সে চলে গেলে পর তুমি কিছুক্ষণের জন্য এখানে দাঁড়াও, আমি একটি বার্তা তোমাকে জানাব।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> এক শেকেল: আনুমানিক ওজন 224 1/2 গ্রাম</div>
<div class="fn"><sup class="fnt"><a name="fn2" href="#fnm2">2</a></sup> 1 পাঠান্তর :ইসরায়েলের সমস্ত কাম্য বস্তু কার জন্য?</div>
<div class="fn"><sup class="fnt"><a name="fn3" href="#fnm3">3</a></sup> 2 গ্রীক : হিব্রু : ছাদের...শৌলের জন্য : শৌলের সঙ্গে কথা বললেন</div>
</div>
<!-- PARSED ABOVE; EDITING MAY BREAK PARSER -->
</body></html>