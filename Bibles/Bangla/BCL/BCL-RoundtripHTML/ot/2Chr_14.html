<html><head>
<meta http-equiv="Content-Type" content="text/html;charset=utf-8" />
<title>2Chr 14 &ndash; দ্বিতীয় বংশাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 14);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় বংশাবলি</b> &ndash; <a href="2Chr_1.html">1</a> ... <a href="2Chr_12.html">12</a> <a href="2Chr_13.html">13</a> <b>14</b> <a href="2Chr_15.html">15</a> <a href="2Chr_16.html">16</a> ... <a href="2Chr_36.html">36</a> </div><hr>
<h1>2Chr 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রাজা আসার হস্তে সুদানীদের পরাজয়</h2><span class="vn">1</span> <span class="br-p"><br><br></span>রাজা অবিয়র মৃত্যু হলে তাঁকে দাউদ নগরে রাজকীয় সমাধিক্ষেত্রে সমাহিত করা হল। তাঁর পুত্র আসা তাঁর উত্তরাধিকারীরূপে রাজা হলেন এবং রাজা আসার রাজত্বকালে দেশে দশ বছর শান্তি অটুট ছিল।</div>
<div class="v" id="v2"><span class="vn">2</span> রাজা আসা সৎ ও ন্যায়সঙ্গত কাজ করে তাঁর আরাধ্য ঈশ্বর প্রভু পরমেশ্বরকে তুষ্ট করেছিলেন।</div>
<div class="v" id="v3"><span class="vn">3</span> তিনি বিদেশীদের দেবদেবীর বেদী এবং অন্যান্য জাতির উপাসনাস্থল উৎখাত করলেন, তাদের পবিত্র পাথরের স্তম্ভ ভেঙ্গে ফেললেন এবং দেবী আশেরার প্রতীক নষ্ট করে দিলেন।</div>
<div class="v" id="v4"><span class="vn">4</span> তিনি যিহুদীয়ার অধিবাসীদের আদেশ দিয়েছিলেন, তারা যেন তাদের পূর্বপুরুষের আরাধ্য ঈশ্বর প্রভু পরমেশ্বরের ইচ্ছা পালন করে এবং তাঁর শিক্ষা ও আদেশ অনুসারে চলে।</div>
<div class="v" id="v5"><span class="vn">5</span> রাজা আসা যিহুদীয়ার সমস্ত নগর থেকে ভিন্ন জাতির উপাসনা স্থল ও ধূপবেদীগুলি ধ্বংস করেছিলেন বলে তাঁর শাসনাধীন রাজ্যে শান্তি বজায় ছিল।</div>
<div class="v" id="v6"><span class="vn">6</span> এই সময় তিনি যিহুদীয়ার সমস্ত শহর-নগর গুলিকে দুর্গ প্রাকারে বেষ্টিত করে সুরক্ষা ব্যবস্থা সুদৃঢ় করেন। বেশ কিছু বছর এ রাজ্যে কোন যুদ্ধ বিগ্রহ হয়নি কারণ প্রভু পরমেশ্বর তাদের সুখশান্তি দান করেছিলেন।</div>
<div class="v" id="v7"><span class="vn">7</span> তিনি যিহুদীয়ার প্রজাদের বললেনঃ এস আমরা প্রাচীর, মিনার ও দুর্গতোরণ নির্মাণ করে শহর-নগরগুলিকে সুরক্ষিত করি। দুর্গতোরণ বন্ধ করে দিলে শহর-নগর সম্পূর্ণ নিরাপদ হবে। দেশকে আমরা সম্পূর্ণ নিয়ন্ত্রণে আনতে পেরেছি কারণ আমরা আমাদের আরাধ্য প্রভু পরমেশ্বরের ইচ্ছা পালন করেছি। তাই তিনি আমাদের রক্ষা করেছেন এবং সব দিক দিয়ে আমাদের নিরাপত্তা দান করেছেন। কাজেই তারা নগরগুলির নিরাপত্তা ব্যবস্থা সুদৃঢ় করল এবং সমৃদ্ধিশালী হয়ে উঠল।</div>
<div class="v" id="v8"><span class="vn">8</span> রাজা আসার যিহুদীয়া নিবাসী সৈন্যবাহিনীর সৈন্য সংখ্যা ছিল 300,000 জন। তারা ছিল ঢাল বর্শাধারী এবং বিন্যামীন গোষ্ঠী থেকে আগত সৈন্যবাহিনীর সৈন্য সংখ্যা ছিল 280,000 জন। তারা সকলেই ছিল ধনুর্দ্ধর ও ঢাল দ্বারা সুসজ্জিত এবং সাহসী বীর ও যুদ্ধবিদ্যায় সুশিক্ষিত রণনিপুণ যোদ্ধা।</div>
<div class="v" id="v9"><span class="vn">9</span> <span class="br-p"><br><br></span>সেরহ্ নামে একজন সুদানী দশ লক্ষ সৈন্য এবং তিনশো রথারোহী যোদ্ধাসহ যিহুদীয়া রাজ্য জয় করে মারেসাহ্‌ পর্যন্ত এগিয়ে আসে।</div>
<div class="v" id="v10"><span class="vn">10</span> রাজা আসা তখন তাকে প্রতিরোধ করার জন্য এগিয়ে এলেন এবং মারেশাহ্‌র কাছে সেফাথা উপত্যকায় সৈন্য সমাবেশ করলেন।</div>
<div class="v" id="v11"><span class="vn">11</span> আসা তাঁর আরাধ্য ঈশ্বর প্রভু পরমেশ্বরের কাছে প্রার্থনা করে বললেনঃ হে প্রভু পরমেশ্বর, একজন শক্তিমান ব্যক্তিকে তুমি যেমন অতি সহজেই সাহায্য করতে পার, তেমনি এক শক্তিহীন সৈন্যবাহিনীকেও অতি সহজে সাহায্য করতে পার।তুমি এবার আমাদের সাহায্য কর হে আমাদের আরাধ্য ঈশ্বর প্রভু পরমেশ্বর! তোমারই উপর আমাদের সকল আস্থা ও ভরসা। তাই বিশাল সৈন্যবাহিনীর সঙ্গে যুদ্ধে মোকাবিলা করার জন্য তোমারই নামকে সম্বল করে আমরা এখানে সমবেত হয়েছি। হে প্রভু পরমেশ্বর, তুমিই আমাদের আরাধ্য ঈশ্বর। তোমাকে পরাজিত করার কথা কেউ ভাবতেও পারে না।</div>
<div class="v" id="v12"><span class="vn">12</span> <span class="br-p"><br><br></span>যিহুদীয়ার সৈন্যবাহিনীকে নিয়ে রাজা আসা সুদানী সেনানীকে আক্রমণ করলে প্রভু পরমেশ্বর সুদানীদের পরাজিত করলেন। তারা পলায়ন করল।</div>
<div class="v" id="v13"><span class="vn">13</span> রাজা আসা তাঁর সৈন্যদের নিয়ে গেরার পর্যন্ত তাদের তাড়িয়ে নিয়ে গেলেন। যুদ্ধে এত বেশি সংখ্যায় সুদানী সৈন্য নিহত হয়েছিল যে তারা আর যুদ্ধের জন্য মাথা তুলে দাঁড়াতে পারল না।<sup class="fnm"><a name="fnm1" href="#fn1">1</a></sup> তারা প্রভু পরমেশ্বর ও তাঁর সৈন্যবাহিনীর বিক্রমে বিবশ হয়ে পড়েছিল। আসার সৈন্যরা লুঠ করা প্রচুর দ্রব্য সামগ্রী এনেছিল।</div>
<div class="v" id="v14"><span class="vn">14</span> তারপর তারা গেরার অঞ্চলের সমস্ত নগর জনপদ ধ্বংস করতে সক্ষম হয়েছিল কারণ সেখানকার অধিবাসীরা প্রভু পরমেশ্বরের পরাক্রমে আতঙ্কিত হয়ে পড়েছিল।তারা এই সমস্ত নগর জনপদ লুঠ করে বিপুল দ্রব্যসম্ভার নিয়ে গেল।</div>
<div class="v" id="v15"><span class="vn">15</span> তারা পশুচারণ ক্ষেত্রের মেষপালকদের শিবিরও আক্রমণ করল এবং তাদের বিপুল সংখ্যক মেষপাল ও উটের পাল কেড়ে নিয়ে জেরুশালেমে চলে এল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা সুদানীরা সম্পূর্ণভাবে পরাজিত হল। তাদের একজনও জীবিত রইল না</div>
</div>
<!-- PARSED ABOVE; EDITING MAY BREAK PARSER -->
</body></html>