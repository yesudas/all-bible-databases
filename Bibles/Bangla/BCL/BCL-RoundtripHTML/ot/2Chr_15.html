<html><head>
<meta http-equiv="Content-Type" content="text/html;charset=utf-8" />
<title>2Chr 15 &ndash; দ্বিতীয় বংশাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 15);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় বংশাবলি</b> &ndash; <a href="2Chr_1.html">1</a> ... <a href="2Chr_13.html">13</a> <a href="2Chr_14.html">14</a> <b>15</b> <a href="2Chr_16.html">16</a> <a href="2Chr_17.html">17</a> ... <a href="2Chr_36.html">36</a> </div><hr>
<h1>2Chr 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রাজা আসার সংস্কার কার্য</h2><span class="vn">1</span> <span class="br-p"><br><br></span>ঈশ্বরের আত্মা ওবেদের পুত্র অসরিয়ের উপরে অধিষ্ঠিত হলেন।</div>
<div class="v" id="v2"><span class="vn">2</span> অসরিয় তখন রাজা আসার সঙ্গে দেখা করতে গেলেন। তিনি রাজাকে ডেকে বললেন, শুনুন হে রাজা আসা ও তাঁর সমস্ত প্রজাবর্গ এবং তোমরা যারা যিহুদা ও বিন্যামীন গোষ্ঠীর লোক শোন সকলে! যতদিন তোমরা প্রভু পরমেশ্বরের অনুগত থাকবে ততদিন তিনি তোমাদের সঙ্গে থাকবেন। যতদিন তোমরা তাঁকে চাইবে, ততদিন তোমরা তাঁর সন্ধান পাবে। কিন্তু যদি তোমরা তাঁর দিক থেকে মুখ ফিরাও তাহলে তিনি তোমাদের পরিত্যাগ করবেন।</div>
<div class="v" id="v3"><span class="vn">3</span> ইসরায়েল জাতি দীর্ঘদিন প্রকৃত ঈশ্বরবিহীন অবস্থায় জীবনযাপন করেছে,তাদের শিক্ষাদানের জন্য কোন পুরোহিত ছিল না, ছিল না কোন বিধান ওঅনুশাসনের শৃঙ্খলা।</div>
<div class="v" id="v4"><span class="vn">4</span> কিন্তু যখন সঙ্কট ঘিরে ধরল তখন তারা ইসরায়েলের আরাধ্য ঈশ্বর প্রভু পরমেশ্বরের শরণাপন্ন হল। তারা তাঁকে চাইল এবং তাঁর সন্ধান লাভ করল।</div>
<div class="v" id="v5"><span class="vn">5</span> সেই সময় কেউ নিরাপদে কোথাও যাতায়াত করতে পারত না কারণ সারা দেশ জুড়ে তখন চলছিল দারুণ সন্ত্রাস ও অরাজকতা।</div>
<div class="v" id="v6"><span class="vn">6</span> একটি জাতি অপর জাতির উপর উৎপীড়ন করত, একটি নগর আর একটি নগরের উপর চালাত দমন-পীড়ন। ঈশ্বরই এই অরাজকতা ও দুদর্শা এনেছিলেন তাদের উপর।</div>
<div class="v" id="v7"><span class="vn">7</span> কিন্তু তোমরা বিচলিত হয়ো না, তোমরা হবে সবল ও শক্তিমান। তোমরা যে কাজ করবে, তার জন্য পুরস্কৃত হবে।</div>
<div class="v" id="v8"><span class="vn">8</span> <span class="br-p"><br><br></span>ওবেদের পুত্র অসরিয়ের মুখে এই ঐশী প্রত্যাদেশ পেয়ে রাজা আসা সাহস ও উৎসাহ লাভ করলেন। তিনি যিহুদা ও বিন্যামীন গোষ্ঠীর দেশ থেকে সমস্ত প্রতিমা দূর করে দিলেন এবং ইফ্রয়িমের পার্বত্য অঞ্চলের যে সমস্ত শহর- নগর তিনি অধিকার করেছিলেন, সেই সমস্ত স্তান থেকেও সমস্ত প্রতিমা উচ্ছেদ করলেন। মন্দির প্রাঙ্গণে প্রভু পরমেশ্বরের যে বেদী ছিল সেটিকে তিনি সংস্কার করলেন।</div>
<div class="v" id="v9"><span class="vn">9</span> <span class="br-p"><br><br></span>ইফ্রয়িম, মনঃশি এবং শিমিয়োন গোষ্ঠীর যে সমস্ত লোক আসার রাজ্যে বসবাস করত তারা সকলে রাজা আসার পক্ষ অবলম্বন করল। কারণ তারা দেখল, প্রভু পরমেশ্বর তাঁর সহায়। রাজা তাদের সকলকে এবং যিহুদা ও বিন্যামীন গোষ্ঠীর সকলকে তাঁর ছত্রছায়ায় একত্র করলেন।</div>
<div class="v" id="v10"><span class="vn">10</span> আসার রাজত্বের পঞ্চদশ বছরের তৃতীয় মাসে তারা সকলে জেরুশালেমে সমবেত হল।</div>
<div class="v" id="v11"><span class="vn">11</span> সেইদিন তারা তাদের লুঠের সামগ্রী থেকে প্রভু পরমেশ্বরের উদ্দেশে সাতশো বৃষ ও সাত হাজার মেষ বলিদান করল।</div>
<div class="v" id="v12"><span class="vn">12</span> হৃদয়, মন ও আত্মা দিয়ে তারা তাদের পূর্বপুরুষের আরাধ্য ঈশ্বরের আরাধনা করবে, এই শর্তে তারা সন্ধিচুক্তিতে আবদ্ধ হল।</div>
<div class="v" id="v13"><span class="vn">13</span> স্থির হল, শিশু অথবা বৃদ্ধ, পুরুষ অথবা নারী, যে কেউ তাঁর উপাসনা করবে না তার মৃত্যুদণ্ড হবে।</div>
<div class="v" id="v14"><span class="vn">14</span> প্রভু পরমেশ্বরের নামে তারা উচ্চকন্ঠে এই সন্ধিচুক্তি পালন করার শপথ উচ্চারণ করল এবং তারপর উচ্চকন্ঠে জয়ধ্বনি দিয়ে তুরী বাজাতে লাগল।</div>
<div class="v" id="v15"><span class="vn">15</span> যিহুদীয়ার সমস্ত লোক অত্যন্ত আন্তরিকভাবে এই সন্ধিচুক্তি করেছিল বলে আনন্দে তাদের মন ভরে গিয়েছিল। প্রভু পরমেশ্বরের আরাধনা করে তারা পরম আনন্দ লাভ করত এবং প্রভু তাদের গ্রহণ করেছিলেন ও সর্ব অবস্থায় সব দিক দিয়ে তাদের শান্তি ও স্বস্তি দান করেছিলেন।</div>
<div class="v" id="v16"><span class="vn">16</span> <span class="br-p"><br><br></span>রাজা আসা তাঁর পিতামহী মাখাকে রাজমাতার পদ থেকে বিচ্যুত করলেন কারণ তিনি দেবী আশেরার এক অশ্লীল মূর্তি নির্মাণ করেছিলেন। রাজা সেই মূর্তিটিকে কেটে টুকরো টুকরো করে কিদ্রোণ উপত্যকায় নিয়ে গিয়ে পুড়িয়ে দিয়েছিলেন।</div>
<div class="v" id="v17"><span class="vn">17</span> রাজা আসা দেশের সর্বস্থানের পৌত্তলিক উপাসনার স্থানগুলি ধ্বংস না করলেও ব্যক্তিগত ভাবে তিনি সারাজীবন প্রভু পরমেশ্বরের কাছে বিশ্বস্ত ছিলেন।</div>
<div class="v" id="v18"><span class="vn">18</span> তিনি ও তাঁর পিতা অবিয় স্বর্ণ ও রৌপ্য নির্মিত যা কিছু পাত্র মন্দিরে উৎসর্গ করেছিলেন, সব মন্দিরে এনে রেখে দিলেন।</div>
<div class="v" id="v19"><span class="vn">19</span> আসার রাজত্বকালের পঁয়ত্রিশ বছরের মধ্যে আর কোন যুদ্ধবিগ্রহ ঘটেনি।</div>
</div>
<!-- PARSED ABOVE; EDITING MAY BREAK PARSER -->
</body></html>