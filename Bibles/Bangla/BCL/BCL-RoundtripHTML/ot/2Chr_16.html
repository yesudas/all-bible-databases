<html><head>
<meta http-equiv="Content-Type" content="text/html;charset=utf-8" />
<title>2Chr 16 &ndash; দ্বিতীয় বংশাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 16);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় বংশাবলি</b> &ndash; <a href="2Chr_1.html">1</a> ... <a href="2Chr_14.html">14</a> <a href="2Chr_15.html">15</a> <b>16</b> <a href="2Chr_17.html">17</a> <a href="2Chr_18.html">18</a> ... <a href="2Chr_36.html">36</a> </div><hr>
<h1>2Chr 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরায়েলের সঙ্গে বিবাদ</h2><h2>(<b>110 15:17-22</b>)</h2><span class="vn">1</span> <span class="br-p"><br><br></span>যিহুদীয়ার রাজা আসার রাজত্বকালের ছত্রিশ বছরে ইসরায়েলের রাজা বাশা যিহুদীয়া আক্রমণ করে রামাতে গড় তৈরী করতে লাগলেন যাতে যিহুদীয়াতে যাওয়া-আসার কোন পথ না থাকে।</div>
<div class="v" id="v2"><span class="vn">2</span> রাজা আসা তখন মন্দির ও রাজপ্রাসাদের কোষাগার থেকে সোনা ও রূপো নিয়ে দামাসকাসে সিরিয়ার রাজা বেনহদদের কাছে পাঠিয়ে দিলেন এবং বলে পাঠালেনঃ</div>
<div class="v" id="v3"><span class="vn">3</span> আপনার পিতার সঙ্গে আমার পিতার যে মৈত্রীচুক্তি ছিল, আপনার সঙ্গে আমারও সেই মৈত্রীচুক্তি বজায় থাকুক। আমি আপনার কাছে উপহারস্বরূপ এই সোনা ও রূপো পাঠাচ্ছি। ইসরায়েল রাজ বাশার সঙ্গে আপনার যে চুক্তি আছে, তা বাতিল করে দিন। তাহলে সে আমার রাজ্য থেকে তার সৈন্য সরিয়ে নেবে।</div>
<div class="v" id="v4"><span class="vn">4</span> <span class="br-p"><br><br></span>বেনহদদ আসার প্রস্তাবে রাজী হলেন এবং সৈন্যসামন্ত নিয়ে সেনাপতিদের পাঠিয়ে দিলেন ইসরায়েলের নগরগুলি আক্রমণ করতে। সেনাপতিরা ইয়োন, দান, আবেল-বেথ-মাখা এবং নপ্তালি গোষ্ঠীর সমগ্র এলাকা দখল করে নিলেন। নপ্তালির এই স্থানগুলি ছিল সারা দেশের খাদ্যভাণ্ডার।</div>
<div class="v" id="v5"><span class="vn">5</span> এই সংবাদ পেয়ে বাশা রামায় দুর্গনগরী নির্মাণের কাজ বন্ধ করে দিলেন।</div>
<div class="v" id="v6"><span class="vn">6</span> তখন রাজা আসা সমগ্র যিহুদীয়া রাজ্যের লোকজনদের একত্র করে আদেশ দিলেন যেন তারা রামায় দুর্গনগরী নির্মাণের জন্য রাজা বাশা যে পাথর ও কাঠ সেখানে জমা করেছেন, সেগুলি সেখান থেকে নিয়ে যায়। রাজা আসা এই সব সাজ-সরঞ্জাম গেবা ও মিস্‌পাতে দুর্গনিবাসী নির্মাণের কাজে ব্যবহার করলেন।</div>
<div class="v" id="v7"><h2>নবী হনানি</h2><span class="vn">7</span> <span class="br-p"><br><br></span>এই সময় নবী হনানি রাজা আসার কাছে গিয়ে বললেন, যেহেতু তুমি আমাদের আরাধ্য ঈশ্বর প্রভু পরমেশ্বরের উপর নির্ভর না করে তার পরিবর্তে সিরিয়ার রাজার উপরে নির্ভর করেছ, সেই হেতু ইসরায়েলরাজের সৈন্যদল তোমার কবল থেকে মুক্ত হয়ে গেছে।</div>
<div class="v" id="v8"><span class="vn">8</span> সুদান এবং লিবিয়ার অশ্বারোহী ও রথারোহী সৈন্যসহ সুবিশাল সৈন্য বাহিনী কি ছিল না? তা সত্ত্বেও তুমি প্রভু পরমেশ্বরের উপরে নির্ভর করেছিলে, তাই তিনি তোমাকে তাদের উপরে বিজয়ী করেছিলেন।</div>
<div class="v" id="v9"><span class="vn">9</span> প্রভু পরমেশ্বর সমগ্র বিশ্ব সংসারের উপর অন্তরঙ্গভাবে লক্ষ্য রাখেন, যেন যারা তাঁর অনুগত, তাদের তিনি শক্তি ও সামর্থ্য দান করতে পারেন। তুমি মূর্খের কাজ করেছ। তাই আজ থেকে তোমাকে সবসময় যুদ্ধে লিপ্ত থাকতে হবে।</div>
<div class="v" id="v10"><span class="vn">10</span> এতে রাজা আসা নবীর উপর অত্যন্ত ক্রুদ্ধ হলেন এবং তাঁকে শৃঙ্খলিত করে রাখলেন। এই সময় থেকে রাজা আসা কিছু কিছু লোকের উপর নির্মম ব্যবহার করতে আরম্ভ করেছিলেন।</div>
<div class="v" id="v11"><h2>রাজা আসার রাজত্বের অবসান</h2><h2>(<b>110 15:23-24</b>)</h2><span class="vn">11</span> <span class="br-p"><br><br></span>রাজা আসার রাজত্বকালের ঘটনাবলীর শুরু থেকে শেষ পর্যন্ত সমস্ত কাহিনী ‘যিহুদীয়ার রাজ কাহিনীতে’ লিপিবদ্ধ আছে।</div>
<div class="v" id="v12"><span class="vn">12</span> তাঁর রাজত্বের ঊনচল্লিশ বছরের সময় তিনি সাংঘাতিক রোগে পঙ্গু হয়ে যান। কিন্তু তা সত্ত্বেও তিনি ঈশ্বরের কাছে সাহায্যের জন্য ফিরে যান নি, তিনি চিকিৎসকের উপরে নির্ভর করেছিলেন।</div>
<div class="v" id="v13"><span class="vn">13</span> এর দুবছর পর তাঁর মৃত্যু হয়।</div>
<div class="v" id="v14"><span class="vn">14</span> দাউদ নগরে সমাধিক্ষেত্রে পর্বতের গায়ে নিজের জন্য তিনি যে সমাধিগুহা খোদাই করিয়েছিলেন, সেখানেই তাঁকে সমাহিত করা হয়। তাঁর শবদেহে সুগন্ধি তেল ও মশলা মাখিয়ে তাঁর শেষকৃত্যের কাজ সম্পন্ন করা হয়। তারপর তাঁর মৃত্যুতে শোক পালনের জন্য বিরাট এক অগ্নিকুণ্ড নির্মাণ করে প্রজ্বলিত করা হয়।</div>
</div>
<!-- PARSED ABOVE; EDITING MAY BREAK PARSER -->
</body></html>