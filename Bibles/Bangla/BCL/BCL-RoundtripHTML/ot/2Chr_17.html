<html><head>
<meta http-equiv="Content-Type" content="text/html;charset=utf-8" />
<title>2Chr 17 &ndash; দ্বিতীয় বংশাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 17);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় বংশাবলি</b> &ndash; <a href="2Chr_1.html">1</a> ... <a href="2Chr_15.html">15</a> <a href="2Chr_16.html">16</a> <b>17</b> <a href="2Chr_18.html">18</a> <a href="2Chr_19.html">19</a> ... <a href="2Chr_36.html">36</a> </div><hr>
<h1>2Chr 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহোশাফটের রাজ্যাভিষেক</h2><span class="vn">1</span> <span class="br-p"><br><br></span>পিতার মৃত্যুর পর যিহোশাফট রাজা হলেন এবং ইসরায়েলের বিরুদ্ধে শক্তিবৃদ্ধি করতে লাগলেন।</div>
<div class="v" id="v2"><span class="vn">2</span> তিনি যিহুদীয়ার দুর্গ নগরগুলিতে, যিহুদীয়ার গ্রামাঞ্চলে এবং রাজা আসা ইফ্রয়িমের যে সমস্ত অঞ্চল অধিকার করেছিলেন, সেই সমগ্র অঞ্চলে সৈন্য মোতায়েন করলেন।</div>
<div class="v" id="v3"><span class="vn">3</span> যিহোশাফট পিতার পূর্বজীবনের আদর্শ পালন করতেন এবং বেলদেবের পূজা করতেন না। তাই প্রভু পরমেশ্বর তাঁকে আশীর্বাদ করেছিলেন।</div>
<div class="v" id="v4"><span class="vn">4</span> তিনি তাঁর পিতার আরাধ্য ঈশ্বরের সেবা করতেন, তাঁর আদেশ ও অনুশাসন পালন করতেন। কোনদিন ইসরায়েলের রাজাদের মত আচরণ তিনি করেন নি।</div>
<div class="v" id="v5"><span class="vn">5</span> প্রভু পরমেশ্বর সমগ্র যিহুদীয়া রাজ্যকে যিহোশাফটের দৃঢ় নিয়ন্ত্রাণাধীনে এনে দিয়েছিলেন। সমস্ত প্রজা তাঁর কাছে উপহার আনত যাতে রাজা যিহোশাফট ঐশ্বর্যবান ও প্রগাঢ় সম্মান প্রতিপত্তি লাভ করতে পারেন।</div>
<div class="v" id="v6"><span class="vn">6</span> প্রভু পরমেশ্বরের সেবা ও আরাধনায় নিজেকে নিযুক্ত করতে পেরে তিনি গর্ব বোধ করতেন এবং সারা যিহুদীয়া থেকে পৌত্তলিক উপাসনার স্থান ও দেবী আশেরার সমস্ত প্রতীক তিনি ধ্বংস করে দিয়েছিলেন।</div>
<div class="v" id="v7"><span class="vn">7</span> <span class="br-p"><br><br></span>তাঁর রাজত্বকালের তৃতীয় বছরে তিনি যিহুদীয়ার বিভিন্ন শহরে শিক্ষাদানের জন্য নিম্নলিখিত ব্যক্তিদের প্রেরণ করেছিলেনঃ বেনহায়েল, ওবদিয়, সখরিয়, নথনেল এবং মিখাইয়া।</div>
<div class="v" id="v8"><span class="vn">8</span> এঁদের সঙ্গে ছিল নয়জন লেবীয় এবং দুজন পুরোহিত। লেবীয়দের নাম–শময়িয়, নথনিয়, সবদিয়, অসাহেল, শমিরামোথ, যিহোনাথন, অদনিয়, টোবিয় এবং টোবোদেনিয়। পুরোহিত দুজনের নাম–এলিশামা এবং যিহোরাম।</div>
<div class="v" id="v9"><span class="vn">9</span> তাঁরা প্রভু পরমেশ্বরের বিধানশাস্ত্র নিয়ে গিয়ে যিহুদীয়ার সমগ্র শহর-নগর-জনপদের মানুষকে শিক্ষা দিতে লাগলেন।</div>
<div class="v" id="v10"><h2>যিহোশাফটের মহত্ত্ব</h2><span class="vn">10</span> <span class="br-p"><br><br></span>রাজা যিহোশাফটের বিরুদ্ধে যুদ্ধযাত্রায় প্রভু পরমেশ্বর সন্নিহিত সমস্ত রাজ্যের রাজা ও মানুষের মনে ভীতি সঞ্চার করলেন।</div>
<div class="v" id="v11"><span class="vn">11</span> কয়েক জন ফিলিস্তিনী যিহোশাফটের কাছে বিপুল পরিমাণ রৌপ্য ও অন্যান্য উপহার সামগ্রী দিয়ে গেল। কিছু আরবীয় ব্যক্তি তাঁকে 7,700 মেষ এবং 7,700 ছাগ উপহার দিল।</div>
<div class="v" id="v12"><span class="vn">12</span> এইভাবে যিহোশাফট দিনে দিনে শক্তিশালী হয়ে উঠতে লাগলেন এবং সারা যিহুদীয়ার সুরক্ষার জন্য সুরক্ষিত দুর্গ ও নগরী নির্মাণ করতে লাগলেন।</div>
<div class="v" id="v13"><span class="vn">13</span> এই স্থানগুলিতে অঢেল খাদ্যসামগ্রী ও যাবতীয় দ্রব্যসম্ভার ভাণ্ডারজাত করা হত।</div>
<div class="v" id="v14"><span class="vn">14</span> জেরুশালেমে তিনি গোষ্ঠী অনুযায়ী অতিরিক্ত সেনাপতি নিযুক্ত করেছিলেন। অদনাহ্ ছিলেন যিহুদা গোষ্ঠীর সৈন্যদলের সেনাপতি। তাঁর অধীনে ছিল 300,000 সৈন্য।</div>
<div class="v" id="v15"><span class="vn">15</span> যোনাথনের স্থান ছিল দ্বিতীয়, তাঁর অধীনে ছিল 280,00 জন সৈন্য।</div>
<div class="v" id="v16"><span class="vn">16</span> তৃতীয় স্থানে ছিলেন সিক্রির পুত্র অমসিয়। তাঁর অধীনে ছিল 200,000 জন সৈন্য। (অমসিয় নিজেকে প্রভু পরমেশ্বরের সেবায় উৎসর্গ করেছিলেন)।</div>
<div class="v" id="v17"><span class="vn">17</span> বিনামীন গোষ্ঠীর সেনাপতি ছিলেন ইলিয়াদা। তাঁর অধীনে ছিল 200,000 ধনুর্দ্ধর ও ঢালধারী সৈন্য।</div>
<div class="v" id="v18"><span class="vn">18</span> তাঁর পরবর্তী দ্বিতীয় স্থানে ছিলেন যিহোষাবদ। তাঁর অধীনে ছিল 180,000 রণনিপুণ যোদ্ধা।</div>
<div class="v" id="v19"><span class="vn">19</span> এঁরা সকলে রাজধানী জেরুশালেমে রাজার পরিচর্যায় নিযুক্ত ছিলেন। এ ছাড়া রাজা যিহোশাফট যিহুদীয়ার সর্বত্র দুর্গনগরীগুলিতে সৈন্যবাহিনী মোতায়েন করে রাখতেন।</div>
</div>
<!-- PARSED ABOVE; EDITING MAY BREAK PARSER -->
</body></html>