<html><head>
<meta http-equiv="Content-Type" content="text/html;charset=utf-8" />
<title>2Chr 19 &ndash; দ্বিতীয় বংশাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 19);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় বংশাবলি</b> &ndash; <a href="2Chr_1.html">1</a> ... <a href="2Chr_17.html">17</a> <a href="2Chr_18.html">18</a> <b>19</b> <a href="2Chr_20.html">20</a> <a href="2Chr_21.html">21</a> ... <a href="2Chr_36.html">36</a> </div><hr>
<h1>2Chr 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রাজা যিহোশাফটকে নবীর কঠোর তিরস্কার</h2><span class="vn">1</span> <span class="br-p"><br><br></span>যিহুদীয়ারাজ যিহেশাফট নিরাপদে রাজপ্রাসাদে ফিরে এলেন।</div>
<div class="v" id="v2"><span class="vn">2</span> হনানির পুত্র নবী যেহু রাজার সঙ্গে দেখা করে তাঁকে বললেন, আপনি কি মনে করেন দুর্জনদের সাহায্য করা যাবে এবং যারা প্রভু পরমেশ্বরকে ঘৃণা করে তাদের পক্ষ অবলম্বন করা উচিত? আপনি যা করেছেন তাতে প্রভু পরমেশ্বর ক্রুদ্ধ হয়েছেন।</div>
<div class="v" id="v3"><span class="vn">3</span> কিন্তু তাহলেও, আপনার মধ্যে কিছু সদগুণ আছে। আপনি প্রজাদের উপাস্য দেবী আশেরার সমস্ত প্রতীক উচ্ছেদ করেছেন এবং ঈশ্বরের ইচ্ছা পালন করতে চেষ্টা করেছেন।</div>
<div class="v" id="v4"><h2>যিহোশাফটের সংস্কারকার্য</h2><span class="vn">4</span> <span class="br-p"><br><br></span>রাজা যিহোশাফট জেরুশালেমে বাস করলেও নিয়মিত প্রজাদের কাছে যেতেন। দক্ষিণে বেরশেবা থেকে উত্তরে ইফ্রয়িমের পার্বত্য অঞ্চলের সমস্ত প্রজার কাছে গিয়ে তিনি তাঁদের পূর্বপুরুষের আরাধ্য প্রভু পরমেশ্বরের কাছে ফিরে আসার আহ্বান জানাতেন।</div>
<div class="v" id="v5"><span class="vn">5</span> তিনি যিহুদীয়ার প্রত্যেকটি দুর্গনগরীতে বিচারপতি নিযুক্ত করলেন এবং</div>
<div class="v" id="v6"><span class="vn">6</span> নির্দেশ দিয়ে বললেন, বিচারের রায় ঘোষণা করার সময় সতর্ক থেক। জেন, তোমরা এই অধিকার মানুষের কাছ থেকে নয়, প্রভু পরমেশ্বরের কাছ থেকে পেয়েছ। তোমরা যখন রায় ঘোষণা করবে, তিনি তোমাদের সঙ্গে থাকবেন।</div>
<div class="v" id="v7"><span class="vn">7</span> প্রভু পরমেশ্বরের প্রতি সম্ভ্রম বজায় রেখে সাবধানে কাজ কর কারণ প্রভু পরমেশ্বর, আমাদের আরাধ্য ঈশ্বর প্রতারণা কিম্বা পক্ষপাতিত্ব অথবা উৎকোচ গ্রহণ সহ্য করেন না।</div>
<div class="v" id="v8"><span class="vn">8</span> <span class="br-p"><br><br></span>জেরুশালেমে রাজা যিহোশাফট লেবীয়, পুরোহিত এবং নেতৃস্থানীয় কিছু নাগরিককে বিচারপতিরূপে নিযুক্ত করলেন। প্রভু পরমেশ্বরের বিধান ও অনুশাসন অথবা নগরীর অধিবাসীদের মধ্যে বিবাদ-বিসংবাদ নিষ্পত্তির দায়িত্ব এঁদের হাতে ন্যস্ত করা হল।</div>
<div class="v" id="v9"><span class="vn">9</span> তিনি তাঁদের নিম্নলিখিত নির্দেশ দিলেনঃ প্রভু পরমেশ্বরের প্রতি শ্রদ্ধা ও সম্ভ্রম সহকারে তোমাদের দায়িত্ব ও কর্তব্য পালন করবে। প্রতিটি কাজে বিশ্বস্তভাবে তাঁর বাধ্য হয়ে চলবে।</div>
<div class="v" id="v10"><span class="vn">10</span> যখনই কোন প্রতিবেশী নগরের নাগরিকের কাছ থেকে নরহত্যা বা কোন বিধান বা অনুশাসন অমান্যের অভিযোগ আসবে, তখন বিচারক্রমে তাদের আচরণবিধি কী হওয়া উচিত সে সম্বন্ধে অত্যন্ত সতর্কতার সঙ্গে নির্দেশ দেবে, যাতে তারা প্রভু পরমেশ্বরের বিরুদ্ধে পাপাচরণজনিত অপরাধে অপরাধী না হয়। অন্যথায় তুমি ও তোমার প্রতিবেশী নাগরিক বুঝতে পারবে প্রভু পরমেশ্বরের ক্রোধের অগ্নিজ্বালা। কিন্তু যদি তোমরা তোমাদের কর্তব্য সুষ্ঠভাবে পালন কর, তাহলে তোমাদের অপরাধী হতে হবে না।</div>
<div class="v" id="v11"><span class="vn">11</span> প্রধান পুরোহিত অমরিয়ের হাতে থাকবে ধর্মীয় অভিযোগগুলির চূড়ান্ত কর্তৃত্ব এবং নাগরিক বিষয়ে নিষ্পত্তির চূড়ান্ত কর্তৃত্ব থাকবে ইশ্মায়েলের পুত্র যিহুদীয়ার রাজ্যপাল সবদিয়ের হাতে। বিচারের সিদ্ধান্ত সম্যকভাবে প্রতিপালিত হচ্ছে কিনা এ বিষয়ে দৃষ্ঠি রাখার দায়িত্ব থাকবে লেবীয়দের। সাহস কর এবং এই নির্দেশগুলি পালন কর। প্রভু পরমেশ্বর সজ্জনদের পক্ষে থাকবেন।</div>
</div>
<!-- PARSED ABOVE; EDITING MAY BREAK PARSER -->
</body></html>