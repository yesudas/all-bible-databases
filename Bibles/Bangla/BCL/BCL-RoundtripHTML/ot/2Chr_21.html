<html><head>
<meta http-equiv="Content-Type" content="text/html;charset=utf-8" />
<title>2Chr 21 &ndash; দ্বিতীয় বংশাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 21);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় বংশাবলি</b> &ndash; <a href="2Chr_1.html">1</a> ... <a href="2Chr_19.html">19</a> <a href="2Chr_20.html">20</a> <b>21</b> <a href="2Chr_22.html">22</a> <a href="2Chr_23.html">23</a> ... <a href="2Chr_36.html">36</a> </div><hr>
<h1>2Chr 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>যিহোশাফটের মৃত্যু হলে তাঁকে দাউদ নগরে রাজপরিবারের সমাধিক্ষেত্রে সমাহিত করা হল। তাঁর পুত্র যিহোরাম তাঁর সিংহাসনে বসলেন।</div>
<div class="v" id="v2"><h2>যিহুদিয়ারাজ যিহোরাম</h2><h2>(<b>120 8:17-24</b>)</h2><span class="vn">2</span> <span class="br-p"><br><br></span>রাজা যিহোশাফটের পুত্র যিহোরামের ছয় ভাই ছিল। তাদের নাম: অসরিয়, যিহিয়েল, সখরিয়, অসরিয়াহু, মিখায়েল ও সফটিয়।</div>
<div class="v" id="v3"><span class="vn">3</span> তাদের পিতা তাদের প্রচুর পরিমাণে সোনা, রূপো এবং অন্যান্য মূল্যবান ধনসম্পদ দিয়েছিলেন এবং প্রত্যেকের যিহুদীয়ার এক একটি দুর্গনগরীর অধিকর্তারূপে প্রতিষ্ঠিত করেছিলেন। যেহেতু যিহোরাম ছিলেন যিহোশাফটের জ্যেষ্ঠপুত্র, সেই হেতু তিনি তাকে তাঁর সিংহাসনের উত্তরাধিকার দিয়েছিলেন।</div>
<div class="v" id="v4"><span class="vn">4</span> রাজ্যের সমস্ত কর্তৃত্ব সম্পূর্ণভাবে নিজের নিয়ন্ত্রণাধীনে আসার পর রাজা যিহোরাম তাঁর ভাইদের ও বিশেষ পদাধিকারী কয়েকজন ইসরায়েলী অধ্যক্ষকে হত্যা করলেন।</div>
<div class="v" id="v5"><span class="vn">5</span> <span class="br-p"><br><br></span>বত্রিশ বছর বয়সে যিহোরাম রাজা হন এবং আট বছর জেরুশালেমে রাজত্ব করেন।</div>
<div class="v" id="v6"><span class="vn">6</span> তিনি রাজা আহাবের এক কন্যাকে বিবাহ করেন এবং আহাব ও অন্যান্য ইসরায়েলী রাজাদের পথ অনুসরণ করার ফলে প্রভু পরমেশ্বরের দৃষ্টিতে সমস্ত ঘৃণ্য কাজ তিনি করতেন।</div>
<div class="v" id="v7"><span class="vn">7</span> কিন্তু তা সত্ত্বেও পরমেশ্বর দাউদের বংশকে ধ্বংস করতে চান নি কারণ তিনি দাউদের সঙ্গে এক চুক্তিতে প্রতিশ্রুতি দিয়ে বলেছিলেন যে তাঁর কুলে বাতি দেবার লোকের অভাব হবে না।<sup class="fnm"><a name="fnm1" href="#fn1">1</a></sup></div>
<div class="v" id="v8"><span class="vn">8</span> <span class="br-p"><br><br></span>যিহোরামের রাজত্বকালের ইদোম যিহুদীয়ার বিরুদ্ধে বিদ্রোহ ঘোষণা করে স্বাধীন রাজ্য স্থাপন করল।<sup class="fnm"><a name="fnm2" href="#fn2">2</a></sup></div>
<div class="v" id="v9"><span class="vn">9</span> তখন যিহোরাম তাঁর সমস্ত রথী বাহিনী নিয়ে ইদোম আক্রমণ করলেন। ইদোমী সৈন্যরা তাঁকে ঘিরে ফেলল। রাত্রিবেলায় তিনি তাঁর রথী সেনাপতিদের নিয়ে ইদোমী সৈন্যদের বেষ্টনী ভেদ করে পালিয়ে গেলেন।</div>
<div class="v" id="v10"><span class="vn">10</span> সেই থেকে ইদোম যিহুদীয়ার<sup class="fnm"><a name="fnm3" href="#fn3">3</a></sup> অধীনতা অস্বীকার করে স্বাধীনতা ভোগ করছে। ঠিক এই একই সময়ে লিবনা নগরও বিদ্রোহ ঘোষণা করেছিল। কারণ যিহোরাম তাঁর পূর্বপুরুষের আরাধ্য ঈশ্বর প্রভু পরমেশ্বরকে পরিত্যাগ করেছিলেন।</div>
<div class="v" id="v11"><span class="vn">11</span> এমন কি তিনি যিহুদীয়ার পার্বত্য প্রদেশের নানা জায়গায় উপাসনার জন্য দেবস্থান নির্মাণ করেন এবং যিহুদীয়া ও জেরুশালেমনিবাসী সমস্ত লোককে প্রভু পরমেশ্বরের বিরুদ্ধে পাপাচারে লিপ্ত করেন।</div>
<div class="v" id="v12"><span class="vn">12</span> <span class="br-p"><br><br></span>নবী এলিয় যিহোরামের কাছে একটি চিঠি লিখলেন। চিঠিতে লেখা ছিল: তোমার পূর্বপুরুষ দাউদের আরাধ্য ঈশ্বর প্রভু পরমেশ্বর তোমাকে দণ্ডাদেশ দিয়েছেন কারণ তুমি তোমার পিতা যিহোশাফটের অথবা তোমার পিতামহ আসার অনুসরণ কর নি।</div>
<div class="v" id="v13"><span class="vn">13</span> পরিবর্তে তুমি ইসরায়েলের রাজাদের অনুসরণ করেছ এবং সমগ্র যিহুদীয়া এবং জেরুশালেমের অধিবাসীদের ঈশ্বরের কাছে অবিশ্বস্ততার পথে পরিচালিত করেছ, ঠিক যেভাবে আহাব ও তার উত্তরাধিকারীরা ইসরায়েল জাতিকে অবিশ্বস্ততার পথে পরিচালনা করেছিল। এমন কি তুমি তোমার ভাইদের হত্যা করেছে, যারা তোমার চেয়ে অনেক ভাল ছিল।</div>
<div class="v" id="v14"><span class="vn">14</span> এর ফলে প্রভু পরমেশ্বর তোমার প্রজাদের তোমার সন্তান-সন্ততিদের ও তোমার স্ত্রীদের ভয়াবহ দণ্ড দেবেন এবং তোমার সমস্ত ঐশ্বর্য-সম্পদ ধ্বংস করবেন।</div>
<div class="v" id="v15"><span class="vn">15</span> তুমি নিজে অত্যন্ত যন্ত্রণাদায়ক অন্ত্ররোগে কষ্ট পাবে এবং দিনে দিনে অবস্থা মন্দ থেকে মন্দতর হবে।</div>
<div class="v" id="v16"><span class="vn">16</span> <span class="br-p"><br><br></span>সমুদ্রের উপকুলবর্তী অঞ্চলে যেখানে কিছু সুদানী বাস করত, তারই কাছাকাছি জায়গায় কিছু ফিলিস্তিনী ও আরবীয় বাস করত। প্রভু পরমেশ্বর যিহোরামের বিরুদ্ধে যুদ্ধ করার জন্য তাদের প্ররোচিত করলেন।</div>
<div class="v" id="v17"><span class="vn">17</span> তারা যিহুদীয়া দেশ আক্রমণ করে রাজপ্রাসাদ লুন্ঠন করল এবং রাজার সমস্ত স্ত্রী ও রাজা কনিষ্ঠ পুত্র অহসিয়কে বাদে সমস্ত পুত্রকে বন্দী করে নিয়ে গেল।</div>
<div class="v" id="v18"><span class="vn">18</span> <span class="br-p"><br><br></span>এই সমস্ত ঘটনার পর প্রভু পরমেশ্বর অত্যন্ত বেদনাদায়ক অন্ত্ররোগে রাজাকে জর্জরিত করলেন।</div>
<div class="v" id="v19"><span class="vn">19</span> প্রায় দুবছর তিনি অকথ্য যন্ত্রণা ভোগ করে দারুণ মর্মবেদনায় মারা গেলেন। যেভাবে তাঁর পূর্বপুরুষদের ক্ষেত্রে হয়ে এসেছে সেইভাবে তাঁর প্রজারা তার সম্মানে বহ্নুৎসব করে শোক প্রকাশ করল না।</div>
<div class="v" id="v20"><span class="vn">20</span> <span class="br-p"><br><br></span>বত্রিশ বছর বয়সে যিহোরাম রাজা হয়েছিলেন এবং জেরুশালেমে আট বছর রাজত্ব করেন। তাঁর মৃত্যুতে কেউ দুঃখিত হল না। তাঁকে প্রজারা দাউদ নগরে সমাহিত করল ঠিকই কিন্তু রাজপরিবারের সমাধি ভূমিতে তাঁর সমাধি হল না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:110 11:36'><!--endraw 1-->১ রাজা 11:36<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:10 27:40'><!--endraw 1-->আদি 27:40<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> অথবা বিরুদ্ধে বিদ্রোহ করে চলেছে</div>
</div>
<!-- PARSED ABOVE; EDITING MAY BREAK PARSER -->
</body></html>