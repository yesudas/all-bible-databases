<html><head>
<meta http-equiv="Content-Type" content="text/html;charset=utf-8" />
<title>2Chr 24 &ndash; দ্বিতীয় বংশাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 24);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় বংশাবলি</b> &ndash; <a href="2Chr_1.html">1</a> ... <a href="2Chr_22.html">22</a> <a href="2Chr_23.html">23</a> <b>24</b> <a href="2Chr_25.html">25</a> <a href="2Chr_26.html">26</a> ... <a href="2Chr_36.html">36</a> </div><hr>
<h1>2Chr 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহুদীয়ার রাজা যোয়াশ</h2><h2>(<b>120 12:1-16</b>)</h2><span class="vn">1</span> <span class="br-p"><br><br></span>যোযাশ সাত বছর বয়সে যিহুদীয়ার রাজা হন এবং চল্লিশ বছর জেরুশালেমে রাজত্ব করেন। তাঁর জননী সিবিয়া ছিলেন বেরশেবা নগরীর কন্যা।</div>
<div class="v" id="v2"><span class="vn">2</span> পুরোহিত যিহোয়াদা যতদিন জীবিত ছিলেন, ততদিন তাঁর পরিচালনায় রাজা যোয়াশ ঈশ্বরের সন্তোষজনক কাজ করতেন।</div>
<div class="v" id="v3"><span class="vn">3</span> যিহোয়াদা রাজা যোয়াশের সঙ্গে তাঁর মনোনীত দুটি কন্যার বিবাহ দেন। এঁদের গর্ভে রাজার অনেক পুত্র ও কন্যা জন্মগ্রহণ করে।</div>
<div class="v" id="v4"><span class="vn">4</span> <span class="br-p"><br><br></span>রাজত্ব লাভের কিছুদিন পরে যোয়াশ মন্দির সংস্কার করার সিদ্ধান্ত নিলেন।</div>
<div class="v" id="v5"><span class="vn">5</span> তিনি পুরোহিত ও লেবীয়দের আদেশ দিলেন যেন তাঁরা যিহুদীয়ার প্রতিটি নগরে গিয়ে মন্দিরের বাৎসরিক সংস্কার কার্যের জন্য সমস্ত প্রজাদের কাছ থেকে যথেষ্ট অর্থ সংগ্রহ করেন। তিনি অবিলম্বে কাজ আরম্ভ করতে বললেন কিন্তু লেবীয়রা কাজে বিলম্ব করেত লাগলেন।</div>
<div class="v" id="v6"><span class="vn">6</span> তখন রাজা পুরোহিতদের নেতা যিহোয়াদাকে ডেকে বললেন, প্রভু পরমেশ্বরের আবাস শিবির সংস্কারের জন্য মোশি প্রজাদের যে অর্থ দানের নির্দেশ দিয়েছিলেন, সেই নির্দেশ অনুযায়ী লেবীয়রা যিহুদীয়া ও জেরুশালেম থেকে অর্থ সংগ্রহ করছে কিনা, এ ব্যাপারে আপনি কেন তত্ত্বাবধান করেন নি?<sup class="fnm"><a name="fnm1" href="#fn1">1</a></sup></div>
<div class="v" id="v7"><span class="vn">7</span> <span class="br-p"><br><br></span>(দুশ্চরিত্রা নারী অথলিয়ার অনুসারীরা মন্দিরে অনেক ক্ষতি করেছিল এবং মন্দিরের অনেক পবিত্র তৈজসপত্র বেলদেবের উপাসনার কাজে ব্যবহার করেছিল।)</div>
<div class="v" id="v8"><span class="vn">8</span> <span class="br-p"><br><br></span>রাজা লেবীয়দের অর্থ সংগ্রহের জন্য একটি বাক্স তৈরী করে মন্দিরের দ্বারে রাখার নির্দেশ দিলেন।</div>
<div class="v" id="v9"><span class="vn">9</span> তাঁরা সমগ্র যিহুদীয়া ও জেরুশালেমে ঘোষণা করে দিলেন যেন প্রান্তরে থাকাকালে ঈশ্বরের সেবক মোশি প্রথম যে উদ্দেশ্যে অর্থ সংগ্রহ করেছিলেন, সেই উদ্দেশ্যেই সমস্ত প্রজা যেন অর্থ দান করে যায়।</div>
<div class="v" id="v10"><span class="vn">10</span> এতে সমস্ত প্রজা ও নেতৃবৃন্দ খুব সন্তুষ্ট হয়ে তাদের দেয় অর্থ সেই বাক্সে ফেলতে লাগলেন।</div>
<div class="v" id="v11"><span class="vn">11</span> প্রত্যেক দিন লেবীয়রা একজন ভারপ্রাপ্ত রাজকর্মচারীর কাছে এই বাক্সটি নিয়ে যেতেন। বাক্সটি ভরে গেলে রাজার সচিব এবং প্রধান পুরোহিতের একজন প্রতিনিধি অর্থগুলি বার করে নিয়ে বাক্সটিকে নির্দিষ্ট স্থানে রেখে দিতেন। এইভাবে তাঁরা প্রচুর অর্থ সংগ্রহ করলেন।</div>
<div class="v" id="v12"><span class="vn">12</span> <span class="br-p"><br><br></span>রাজা এবং পুরোহিত যিহোয়াদা মন্দির সংস্কারের কাজে ভারপ্রাপ্ত কর্মচারীদের হাতে এই অর্থ দিতেন। তারা পাথরকাটা মিস্ত্রি, ছুতোর মিস্ত্রি এবং ধাতুশিল্পীদের মন্দির সংস্কারের কাজে নিয়োগ করল।</div>
<div class="v" id="v13"><span class="vn">13</span> সমস্ত কর্মীরা কঠোর পরিশ্রম করে মন্দিরকে পূর্বের অবস্থায় ফিরিয়ে আনল এবং আরও মজবুত করে তুলল,</div>
<div class="v" id="v14"><span class="vn">14</span> সংস্কারের কাজ শেষ হয়ে গেলে অবশিষ্ট সোনা ও রূপো রাজা ও যিহোয়াদার হাতে তুলে দেওয়া হল। তাঁরা মন্দিরের কাজের জন্য গামলা ও অন্যান্য তৈজসপত্র নির্মাণের কাজে এগুলি ব্যবহার করলেন। <span class="br-p"><br><br></span>যিহোয়াদা যতদিন জীবিত ছিলেন ততদিন মন্দিরে নিয়মিত বলি নৈবেদ্য উৎসর্গিত হত।</div>
<div class="v" id="v15"><h2>যিহোয়াদার নীতির বিরুদ্ধাচরণ</h2><span class="vn">15</span> অত্যন্ত বৃদ্ধ অবস্থায় একশো পঁয়ত্রিশ বছর বয়শে তিনি মারা যান।</div>
<div class="v" id="v16"><span class="vn">16</span> সমগ্র ইসরায়েল জাতির জন্য ঈশ্বরের জন্য এবং মন্দিরের জন্য তিনি যে কাজ করেছিলেন, তারই স্বীকৃতিস্বরূপ তাঁকে দাউদ নগরে রাজ পরিবারের সমাধিভূমিতে তাকে সমাহিত করা হয়।</div>
<div class="v" id="v17"><span class="vn">17</span> <span class="br-p"><br><br></span>কিন্তু যিহোয়াদার মৃত্যুর পর যিহুদীয়ার নেতৃবৃন্দ রাজা যোয়াশকে তাদের কথা শুনতে বাধ্য করে।</div>
<div class="v" id="v18"><span class="vn">18</span> ফলে প্রজাবৃন্দ আবার প্রভু পরমেশ্বরের মন্দিরে গিয়ে তাদের পূর্বপুরুষের আরাধ্য ঈশ্বরের উপাসনা ত্যাগ করে অলীক প্রতিমা ও দেবী আশেরার পূজা আরম্ভ করল। তাদের এই সমস্ত পাপের জন্য যিহুদীয়া ও জেরুশালেমের উপর প্রভু পরমেশ্বরের ক্রোধ নেমে এল।</div>
<div class="v" id="v19"><span class="vn">19</span> প্রভু পরমেশ্বর প্রবক্তা নবীদের তাদের কাছে পাঠালেন তাদের সতর্ক করে তাঁর কাছে ফিরিয়ে আনার জন্য। কিন্তু প্রজারা তাঁদের কথা শুলন না।</div>
<div class="v" id="v20"><span class="vn">20</span> তখন ঈশ্বরের আত্মা পুরোহিত যিহোয়াদার পুত্র সখরিয়ের উপরে অধিষ্ঠিত হলেন। লোকেরা দেখতে পায় এমন একটি স্থানে দাঁড়িয়ে তিনি সবাইকে ডেকে বললেন, প্রভু পরমেশ্বর জিজ্ঞাসা করছেন, কেন তোমরা প্রভু পরমেশ্বরের আদেশ অমান্য করেছ এবং নিজেদের উপর বিপর্যয় ডেকে আনছ? তোমরা তাঁকে ত্যাগ করেছ, তাই তিনি তোমাদের পরিত্যাগ করেছেন।</div>
<div class="v" id="v21"><span class="vn">21</span> রাজা যোয়াশ সখরিয়ের বিরুদ্ধে ষড়যন্ত্রে যোগ দিলেন এবং রাজার আদেশে মন্দির প্রাঙ্গণে সখরিয়কে পাথর মেরে হত্যা করা হল।<sup class="fnm"><a name="fnm2" href="#fn2">2</a></sup></div>
<div class="v" id="v22"><span class="vn">22</span> সখরিয়ের পিতা যিহোয়াদা তাঁর প্রতি আনুগত্যে যেভাবে সেবা করে গেছেন, সেকথা ভুলে গিয়ে সখরিয়কে হত্যা করলেন। মৃত্যুকালে তিনি সবাইকে ডেকে বললেন, প্রভু পরমেশ্বর তোমাদের এই কাজ দেখুন ও তোমাদের শাস্তি দিন।</div>
<div class="v" id="v23"><h2>যোয়াশের রাজত্বের অবসান</h2><span class="vn">23</span> <span class="br-p"><br><br></span>সেই বছরই শরৎকালে সিরিয়া রাজ্যের সৈন্য দল যিহুদীয়া ও জেরুশালেম আক্রমণ করে নেতৃবৃন্দকে হত্যা করল এবং প্রচুর সম্পদ লুঠ করে দামাস্কাসে নিয়ে গেল।</div>
<div class="v" id="v24"><span class="vn">24</span> সিরিয়ার সৈন্যদলে সৈন্যসংখ্যা কম হলেও প্রভু পরমেশ্বর তাদের যিহুদীয়ার বিশাল সৈন্যবাহিনীকে পরাজিত করার শক্তি দিয়েছিলেন কারণ প্রজারা তাদের পূর্বপুরুষের আরাধ্য ঈশ্বর প্রভু পরমেশ্বরকে পরিত্যাগ করেছিল। এইভাবে রাজা যোয়াশকে শাস্তি দেওয়া হল।</div>
<div class="v" id="v25"><span class="vn">25</span> তিনি মারাত্মকভাবে আহত হয়েছিলেন। শত্রু সৈন্য ফিরে যাবার পর তাঁরই দুজন উচ্চপদস্থ কর্মচারী তাঁকে শয্যাশায়ী অবস্থায় হত্যা করে পুরোহিত যিহোয়াদার পুত্রকে হত্যা করার প্রতিশোধ নিল। দাউদ নগরে তাঁকে সমাহিত করা হলেও রাজপরিবারের সমাধি ভূমিতে তাঁর স্থান হল না।</div>
<div class="v" id="v26"><span class="vn">26</span> (যারা তাঁর বিরুদ্ধে ষড়যন্ত্র করেছিল, তারা হল এক আম্মোনী নারী শিমিয়থের পুত্র সাবদ্‌ এবং এক মোয়াবী নারী শিম্‌রিতের পুত্র যিহোসাবদ।</div>
<div class="v" id="v27"><span class="vn">27</span> যোয়াশের পুত্রদের কাহিনী, তাঁর বিরুদ্ধে উচ্চারিত ভবিষ্যদ্বাণী ও তাঁর মন্দির সংস্কারের বিবরণ রাজকাহিনীতে লেখা আছে। তাঁর পরে তাঁর পুত্র অমৎসিয় রাজা হন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:20 30:11-16'><!--endraw 1-->যাত্রা 30:11-16<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:470 23:35'><!--endraw 1-->মথি 23:35<!--raw 1 bo --></a><!--endraw 1-->; <!--raw 1 bo --><a href='B:490 11:51'><!--endraw 1-->লুক 11:51<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>