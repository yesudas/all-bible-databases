<html><head>
<meta http-equiv="Content-Type" content="text/html;charset=utf-8" />
<title>2Chr 31 &ndash; দ্বিতীয় বংশাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 31);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় বংশাবলি</b> &ndash; <a href="2Chr_1.html">1</a> ... <a href="2Chr_29.html">29</a> <a href="2Chr_30.html">30</a> <b>31</b> <a href="2Chr_32.html">32</a> <a href="2Chr_33.html">33</a> ... <a href="2Chr_36.html">36</a> </div><hr>
<h1>2Chr 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রাজা হিষ্কিয়ের ধর্মসংস্কার</h2><span class="vn">1</span> <span class="br-p"><br><br></span>উৎসব শেষ হয়ে গেলে সমস্ত ইসরায়েলী যিহুদীয়ার প্রতিটি নগরে গিয়ে প্রস্তর স্তম্ভ, আশেরা মূর্তি, সমস্ত বেদী এবং অন্যজাতির প্রতিষ্ঠিত দেবপূজার স্থান ভেঙ্গে নষ্ট করে দিল। সমগ্র যিহুদীয়া, বিন্যামীন, ইফ্রয়িম এবং মনঃশি গোষ্ঠীর সমগ্র এলাকা জুড়ে তারা এই কাজ করল। তারপর তারা ফিরে গেল নিজেদের দেশে।</div>
<div class="v" id="v2"><span class="vn">2</span> <span class="br-p"><br><br></span>পুরোহিত ও লেবীয়দের পালাক্রমে বিশেষ বিশেষ কাজের যে সমস্ত দায়িত্ব নির্ধারণ করে দেওয়া হয়েছিল, রাজা হিষ্কিয় সেই নির্ধারিত ব্যবস্থাকে পুনরায় প্রতিষ্ঠিত করলেন। হোমবলি, স্বস্ত্যয়ন বলি উৎসর্গ করা, মন্দিরের উপাসনার কাজে অংশ গ্রহণ করা, মন্দিরের বিভিন্ন অংশে প্রশংসা ও কৃতজ্ঞতা নিবেদন করা ছিল তাঁদের কর্তব্যের অংশ।</div>
<div class="v" id="v3"><span class="vn">3</span> প্রভু পরমেশ্বরের বিধান অনুসারে প্রতিদিন সকাল সন্ধ্যায় উৎসর্গের জন্য হোমবলি ও সাব্বাথ দিন, অমাবস্যা ও অন্যান্য উৎসবের দিনে বলির জন্য প্রয়োজনীয় পশুর জোগান দেওয়া হত রাজার পশুপাল থেকে।<sup class="fnm"><a name="fnm1" href="#fn1">1</a></sup></div>
<div class="v" id="v4"><span class="vn">4</span> <span class="br-p"><br><br></span>উপরন্তু রাজা জেরুশালেমের প্রজাদের প্রভু পরমেশ্বরের বিধান অনুযায়ী পুরোহিতদের ও লেবীয়দের প্রাপ্য অংশ নৈবেদ্য স্বরূপ আনতে বললেন। এতে তাঁরা প্রভুর বিধান অনুযায়ী মন্দিরে তাদের করণীয় সমস্ত কর্তব্যকর্ম সম্পাদন করার জন্য পূর্ণ সময় দিতে পারবেন।</div>
<div class="v" id="v5"><span class="vn">5</span> রাজা আদেশ দেবার সঙ্গে সঙ্গে ইসরায়েলী প্রজারা নিজেদের উৎপন্ন দ্রব্য থেকে সব চেয়ে ভাল শস্য, সুরা, জলপাই তেল, মধু এবং অন্যান্য উৎপন্ন দ্রব্য উপহারস্বরূপ নিয়ে এল এবং সেই সঙ্গে তাদের সব কিছুর দশমাংশও<sup class="fnm"><a name="fnm2" href="#fn2">2</a></sup> নিয়ে এল।<sup class="fnm"><a name="fnm3" href="#fn3">3</a></sup></div>
<div class="v" id="v6"><span class="vn">6</span> যিহুদীয়ার সমস্ত নগরের অধিবাসী তাদের গো-মেষাদির দশমাংশ এবং বিপুল পরিমাণে উপহার এনে তাদের আরাধ্য ঈশ্বর প্রভু পরমেশ্বরের কাছে উৎসর্গ করল।</div>
<div class="v" id="v7"><span class="vn">7</span> তৃতীয় মাস থেকে উপহার আসতে আরম্ভ হল এবং পরবর্তী চার মাস ধরে উপহার সামগ্রী এসে জমা হতে লাগল।</div>
<div class="v" id="v8"><span class="vn">8</span> রাজা হিষ্কিয় ও তাঁর পারিষদবর্গ এত উপহার ও দশমাংশ দানের পরিমাণ দেখে প্রভু পরমেশ্বরের এবং ইসরায়েলী প্রজাদের প্রশংসা করলেন।</div>
<div class="v" id="v9"><span class="vn">9</span> রাজা যখন পুরোহিত ও লেবীয়দের কাছে উপহারের সম্পর্কে বললেন,</div>
<div class="v" id="v10"><span class="vn">10</span> তখন সাদোকের একজন বংশধর, প্রধান পুরোহিত অসরিয় তাঁকে বললেন, যেদিন থেকে প্রজারা মন্দিরে তাদের উপহার আনতে আরম্ভ করেছে, সেদিন থেকে যথেষ্ট আহার্যের ব্যবস্থা হয়েছে, উদ্বৃত্তও হয়েছে প্রচুর। প্রভু পরমেশ্বর তাঁর প্রজাদের আশীর্বাদ করেছেন বলে আমরা এত দ্রব্যসম্ভার পেয়েছি।</div>
<div class="v" id="v11"><span class="vn">11</span> <span class="br-p"><br><br></span>রাজার আদেশ তাঁরা মন্দির এলাকায় কতকগুলি ভাণ্ডার গৃহ নির্মাণ করলেন এবং</div>
<div class="v" id="v12"><span class="vn">12</span> সেখানে সমস্ত উপহার ও দশমাংশ নিরাপদে গচ্ছিত রাখলেন। কননিয় নামে একজন লেবীয়কে ভাণ্ডার গৃহগুলির অধ্যক্ষরূপে নিযুক্ত করা হল এবং তাঁর সহকারিরূপে নিযুক্ত করা হল তাঁর ভাই শিমিয়িকে।</div>
<div class="v" id="v13"><span class="vn">13</span> রাজা হিষ্কিয় ও প্রধান পুরোহিত অসরিয়ের আদেশে তাঁদের অধীনে নিযুক্ত করা হল আরও দশজন লেবীয়কে। তাঁদের নাম: যিহিয়েল, অসসিয়, নহৎ, অসাহেল, যিরীমোৎ, যোষাবদ, ইলীয়েল, যিষ্মখিয়, মাহৎ ও বনায়।</div>
<div class="v" id="v14"><span class="vn">14</span> যিম্নাহর পুত্র কোরি নামে একজন লেবীয়কে মন্দিরের পূর্বদিকের প্রবেশদ্বারের দ্বারপাল নিযুক্ত করা হল। প্রভু পরমেশ্বরের কাছে নিবেদিত উপহার গ্রহণ করে সেগুলি বিতরণ করার দায়িত্ব তাঁদের উপরে দেওয়া হল।</div>
<div class="v" id="v15"><span class="vn">15</span> অন্যান্য শহরে যেখানে পুরোহিতেরা বাস করতেন সেখানে অন্যান্য সহকারী লেবীয়রা এই কাজে তাঁদের বিশ্বস্তভাবে সাহায্য করতেন। এইসব লেবীয়দের নাম: এদন, বিন্যামীন, যেশূয়, শময়িয়, অমরিয় ও শখনিয়। তাঁরা তাঁদের পালা অনুসারে লেবীয়দের মধ্যে সমান ভাগে খাদ্য বিতরণ করতেন।</div>
<div class="v" id="v16"><span class="vn">16</span> ত্রিশ বৎসর ও তদূর্ধ বয়স্ক যে পুরুষেরা প্রতিদিন মন্দিরে তাঁদের পদমর্যাদা অনুসারে নির্ধারিত কাজের দায়িত্ব পালন করতেন, তাঁদের এই অংশ দেওয়া হত।</div>
<div class="v" id="v17"><span class="vn">17</span> পুরোহিতদের কাজের দায়িত্ব নির্ধারিত হত গোষ্ঠী অনুযায়ী এবং লেবীয়দের দায়িত্ব নির্ধারিত হত কুড়ি বৎসর ও তদূর্ধ বয়স্ক ব্যক্তিদের গঠিত কর্মীদল অনুসারে।</div>
<div class="v" id="v18"><span class="vn">18</span> তাঁদের স্ত্রী, সন্তান-সন্ততি এবং তাঁদের উপর পরিবারের নির্ভরশীল ব্যক্তিদের নাম তাঁদের সঙ্গে নথিবুক্ত করা হয়েছিল। কারণ যে কোন সময় তাঁদের পবিত্র কর্তব্য কর্ম সম্পাদন করার জন্য তৈরী থাকতে হত।</div>
<div class="v" id="v19"><span class="vn">19</span> হারোণকুলের যে সমস্ত পুরোহিত নগরগুলিতে বা নগর-সন্নিহিত চারণভূমিতে বাস করতেন, সেই পুরোহিত পরিবারের সমস্ত পুরুষ এবং লেবী গোষ্ঠীর তালিকায় যাঁদের নাম আছে তাঁদের সকলকে সমভাবে খাদ্য বিতরণ করার জন্য ভারপ্রাপ্ত লোক নিযুক্ত করা হয়েছিল।</div>
<div class="v" id="v20"><span class="vn">20</span> <span class="br-p"><br><br></span>রাজা হিষ্কিয় তাঁর আরাধ্য ঈশ্বর প্রভু পরমেশ্বরের দৃষ্টিতে যা কিছু প্রীতিজনক সৎ ও ন্যায্যা, সেই সমস্ত কাজ সমগ্র যিহুদীয়া রাজ্যে সম্পন্ন করেছিলেন।</div>
<div class="v" id="v21"><span class="vn">21</span> সমস্ত কাজে তিনি সফলকাম হয়েছিলেন কারণ সমস্ত কাজই তিনি করেছিলেন মন্দিরের জন্য অথবা বিধান পালনের জন্য এবং সমস্ত কাজই তিনি করতেন তাঁর আরাধ্য ঈশ্বরের প্রতি সম্পূর্ণ আনুগত্য নিয়ে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:40 28:1-29:39'><!--endraw 1-->গণনা 28:1-29:39<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> উপহার...দশমাংশ = উপহার ছিল পুরোহিতদের জন্য এবং দশমাংশ ছিল লেবীয়দের জন্য।</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:40 18:12-13'><!--endraw 1-->গণনা 18:12-13<!--raw 1 bo --></a><!--endraw 1-->,<!--raw 1 bo --><a href='B:40 18:21'><!--endraw 1-->21<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>