<html><head>
<meta http-equiv="Content-Type" content="text/html;charset=utf-8" />
<title>2Kgs 11 &ndash; দ্বিতীয় রাজাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 11);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় রাজাবলি</b> &ndash; <a href="2Kgs_1.html">1</a> ... <a href="2Kgs_9.html">9</a> <a href="2Kgs_10.html">10</a> <b>11</b> <a href="2Kgs_12.html">12</a> <a href="2Kgs_13.html">13</a> ... <a href="2Kgs_25.html">25</a> </div><hr>
<h1>2Kgs 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহুদীয়ার রাণী অথলিয়া</h2><h2>(<b>140 22:10-23:15</b>)</h2><span class="vn">1</span> <span class="br-p"><br><br></span>রাজমাতা অথলিয়া যখন দেখলেন যে তাঁর পুত্র রাজা অহসিয়র মৃত্যু হয়েছে তখন সঙ্গে সঙ্গে তিনি রাজপরিবারের<sup class="fnm"><a name="fnm1" href="#fn1">1</a></sup> সকলকে হত্যা করার আদেশ দিলেন।</div>
<div class="v" id="v2"><span class="vn">2</span> হত্যাকাণ্ড চরমে উঠেছে। তারই এক ফাঁকে রাজা যিহোরামের কন্যা এবং রাজা অহসিয়র সৎ-বোন যিহোশেবা যোয়াশকে উদ্ধার করে নিয়ে গেলেন এবং মন্দিরের একটি গোপন শয়ন কক্ষে তাঁকে ও তাঁর ধাত্রীকে অথলিয়ার চোখের আড়ালে লুকিয়ে রাখলেন। অহসিয়ের পুত্র একমাত্র যোয়াশ বেঁচে গেলেন।</div>
<div class="v" id="v3"><span class="vn">3</span> এইভাবে যিহোশেবা ছেলেটিকে ছয় বছর মন্দিরে লুকিয়ে রেখে লালন-পালন করলেন, ওদিকে অথলিয়া দেশের রাণী হয়ে রাজত্ব করতে লাগলেন।</div>
<div class="v" id="v4"><span class="vn">4</span> <span class="br-p"><br><br></span>সপ্তম বছরে পুরোহিত যিহোয়াদা রাজার দেহরক্ষী ও প্রাসাদরক্ষী বাহিনীর নায়কদের প্রভুর মন্দিরে ডেকে আনলেন এবং তাঁদের শপথ করিয়ে নিজের পরিকল্পনার কথা বললেন ও সেইমত কাজ করতে রাজী করলেন। তারপর তিনি তাঁদের রাজা অহসিয়র পুত্র যোয়াশকে এনে দেখালেন এবং</div>
<div class="v" id="v5"><span class="vn">5</span> আদেশ দিলেন, সাব্বাথ দিনে যখন তোমাদের পাহারার পালা পড়বে তখন তোমাদের মধ্যে এক তৃতীয়াংশ লোক রাজপ্রাসাদে পাহারা দেবে।</div>
<div class="v" id="v6"><span class="vn">6</span> (আর এক তৃতীয়াংশ লোক সুর-দ্বারে থাকবে এবং বাকী এক তৃতীয়াংশ লোক থাকবে সদর-দ্বারে প্রহরীদলের পিছনে।)</div>
<div class="v" id="v7"><span class="vn">7</span> সাববাথ দিনে যে দুটি দলের ছুটি হয়ে যাবে তারা চলে আসবে মন্দির পাহারায় রক্ষা করবে রাজাকে।</div>
<div class="v" id="v8"><span class="vn">8</span> তোমরা খোলা তরোয়াল হাতে রাজাকে পাহারা দেবে এবং যেখানেই তিনি যান, তাঁর সঙ্গে সঙ্গে যাবে। কেউ তোমাদের কাছে এলেই তাকে হত্যা করবে।</div>
<div class="v" id="v9"><span class="vn">9</span> <span class="br-p"><br><br></span>যিহোয়াদার নির্দেশমত সেনানায়কেরা সব কিছু করলেন। সাব্বাথ দিনে পাহারার পালা বদলের সময়ও যাদের পালা শেষ হল এবং যারা পাহারার পালা দিতে এল, তাদের সকলকেই তারা পুরোহিত যিহোয়াদার কাছে নিয়ে গেলেন।</div>
<div class="v" id="v10"><span class="vn">10</span> মন্দিরে রাজা দাউদের যে সমস্ত বর্শা ও ঢাল রাখা ছিল, পুরোহিত যিহোয়াদা সেগুলি সেনানায়কদের দিলেন</div>
<div class="v" id="v11"><span class="vn">11</span> এবং রাজাকে রক্ষা করার জন্য মন্দিরের সামনের দিকে এক প্রান্ত থেকে আর এক প্রান্ত পর্যন্ত ঘিরে খোলা তরোয়াল হাতে প্রহরীদের মোতায়েন করে দিলেন।</div>
<div class="v" id="v12"><span class="vn">12</span> তারপর যিহোয়াদা যোয়াশকে গোপন কক্ষ থেকে বার করে এনে তাঁকে রাজটীকা পরিয়ে দিলেন এবং তাঁর হাতে তুলে দিলেন বিধানগ্রন্থ। তারপর যোয়াশকে অভিষেক করে তাঁকে রাজা বলে ঘোষণা করলেন। সমবেত জনতা হাততালি দিয়ে রাজার জয়ধ্বনি করতে লাগল। রাজা দীর্ঘজীবী হোন!</div>
<div class="v" id="v13"><span class="vn">13</span> <span class="br-p"><br><br></span>রাণী অথলিয়া প্রহরী, সৈন্য ও জনতার জয়ধ্বনি শুনে মন্দিরে সমবেত জনতার সামনে ছুটে গেলেন।</div>
<div class="v" id="v14"><span class="vn">14</span> দেখলেন, নতুন রাজা মন্দিরের প্রবেশপথে প্রথা অনুযায়ী মঞ্চের<sup class="fnm"><a name="fnm2" href="#fn2">2</a></sup> উপরে দাঁড়িয়ে আছেন। তাঁকে ঘিরে আছে সেনানায়কেরা ও তূরীবাদকেরা এবং সমগ্র জনতা হর্ষধ্বনি করছে ও তূরী বাজাচ্ছে। অথলিয়া তখন নিজের পোশাক ছিঁড়ে ফেলে চেঁচিয়ে উঠলেন, বিদ্রোহ! ঘোর বিদ্রোহ!<sup class="fnm"><a name="fnm3" href="#fn3">3</a></sup></div>
<div class="v" id="v15"><span class="vn">15</span> <span class="br-p"><br><br></span>পুরোহিত যিহোয়াদা মন্দির এলাকায় অথলিয়াকে হত্যা করতে চাননি। তাই তিনি সেনানায়কদের আদেশ করলেন, দুই সারি প্রহরী সৈন্যর মাঝখানে রেখে ওকে বাইরে নিয়ে যাও। কেউ ওকে উদ্ধার করতে চেষ্টা করলে তাকে হত্যা করো।</div>
<div class="v" id="v16"><span class="vn">16</span> তাঁরা তাঁকে বন্দী করে রাজপ্রাসাদের অশ্বদ্বার দিয়ে বাইরে নিয়ে গিয়ে হত্যা করল।</div>
<div class="v" id="v17"><h2>যিহোয়াদার সংস্কার</h2><h2>(<b>140 23:16-21</b>)</h2><span class="vn">17</span> <span class="br-p"><br><br></span>পুরোহিত যিহোয়াদা প্রভু পরমেশ্বরের সঙ্গে রাজা যোয়াশ ও প্রজাদের এক চুক্তিতে স্থির করলেন যে তারা সকলেই হবে প্রভু পরমেশ্বরের প্রজা। সেইসঙ্গে তিনি রাজা ও প্রজাদের মধ্যেও আর একটি চুক্তি করলেন।</div>
<div class="v" id="v18"><span class="vn">18</span> তখন প্রজারা সকলে বেলদেবের মন্দিরে গিয়ে মন্দির ভেঙ্গে ফেলল। সমস্ত প্রতিমা ও বেদী ভেঙ্গে তছনছ করে দিল এবং বেলদেবের পুরোহিত মাত্তানকে বেদীগুলির সামনে হত্যা করল তারপর পুরোহিত যিহোয়াদা প্রভু পরমেশ্বরের মন্দির রক্ষার জন্য প্রহরী নিযুক্ত করে</div>
<div class="v" id="v19"><span class="vn">19</span> সেনানায়কদল, রাজার দেহরক্ষী এবং প্রাসাদ রক্ষী ও প্রজাসাধারণকে নিয়ে প্রভুর মন্দির থেকে শোভাযাত্রা করে রাজাকে প্রহরীদ্বার দিয়ে রাজপ্রাসাদে নিয়ে এলেন এবং তাঁকে রাজসিংহাসনে বসালেন। প্রজাদের মন আনন্দে ভরে গেল এবং এইভাবে</div>
<div class="v" id="v20"><span class="vn">20</span> রানী অথলিয়ার মৃত্যুতে নগরে শান্তি বিরাজ করতে লাগল।</div>
<div class="v" id="v21"><span class="vn">21</span> <span class="br-p"><br><br></span>মাত্র সাত বছর বয়সে যোয়াশ যিহুদীয়ার রাজা হন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> যিহুদীয়ারাজ অহসিয়ের পরিবার।</div>
<div class="fn"><sup class="fnt"><a name="fn2" href="#fnm2">2</a></sup> অথবা থামের পাশে</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:120 23:3'><!--endraw 1-->২ রাজা 23:3<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>