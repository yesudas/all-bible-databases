<html><head>
<meta http-equiv="Content-Type" content="text/html;charset=utf-8" />
<title>2Kgs 18 &ndash; দ্বিতীয় রাজাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 18);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় রাজাবলি</b> &ndash; <a href="2Kgs_1.html">1</a> ... <a href="2Kgs_16.html">16</a> <a href="2Kgs_17.html">17</a> <b>18</b> <a href="2Kgs_19.html">19</a> <a href="2Kgs_20.html">20</a> ... <a href="2Kgs_25.html">25</a> </div><hr>
<h1>2Kgs 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহুদীয়ারাজ হিষ্কিয়</h2><h2>(<b>140 29:1-2</b>; <b>140 3:1</b>)</h2><span class="vn">1</span> <span class="br-p"><br><br></span>এলার পুত্র ইসরায়েলরাজ হোশেয়র রাজত্বকালের তৃতীয় বছরে আহসের পুত্র হিষ্কিয় যিহুদীয়ার রাজা হন।</div>
<div class="v" id="v2"><span class="vn">2</span> তখন তাঁর বয়স ছিল পঁচিশ বছর। তিনি ঊনত্রিশ বছর রাজত্ব করেন। তাঁর রাজধানী ছিল জেরুশালেম। তাঁর মা অবিয় ছিলেন সখরিয়ের কন্যা।</div>
<div class="v" id="v3"><span class="vn">3</span> হিষ্কিয় তাঁর পূর্বপুরুষ দাউদের দৃষ্টান্ত অনুসরণ করে প্রভু পরমেশ্বরের প্রীতিজনক কাজ করেছিলেন।</div>
<div class="v" id="v4"><span class="vn">4</span> সমস্ত দেবস্থান, শিলাস্তম্ভ এবং আশেরা দণ্ড তিনি ধ্বংস করেছিলেন। এমন কি তিনি মোশির তৈরী পিতলের সর্পমূর্তিটিও ধ্বংস করেন। এই মূর্তিটির নাম ছিল নহুস্টন। তখনও পর্যন্ত ইসরায়েলীরা এর সামনে ভক্তিভরে ধূপধুনা দিত।</div>
<div class="v" id="v5"><span class="vn">5</span> ইসরায়েলের প্রভু পরমেশ্বরের উপরেই ছিল রাজা হিষ্কিয়ের অটল বিশ্বাস ও আস্থা। যিহুদীয়ার তাঁর মত রাজা আর কখনও হয় নি, তাঁর আগেও না, পরেও না।</div>
<div class="v" id="v6"><span class="vn">6</span> তিনি প্রভুর অনুগত ছিলেন, কখনও তাঁর অবাধ্য হন নি। মোশিকে প্রভু যে সমস্ত বিধি ব্যবস্থা ও অনুশাসন দিয়েছিলেন, সব তিনি সযত্নে পালন করে চলতেন।</div>
<div class="v" id="v7"><span class="vn">7</span> সেইজন্য প্রভু পরমেশ্বর তাঁর সহায় ছিলেন। তাই সব কাজেই তিনি সাফল্যলাভ করতেন। তিনি আসিরিয়ার সম্রাটের<sup class="fnm"><a name="fnm1" href="#fn1">1</a></sup> বিরুদ্ধে বিদ্রোহ করে স্বাধীনতা ঘোষণা করেছিলেন।</div>
<div class="v" id="v8"><span class="vn">8</span> ফিলিস্তিনীদের দেশ আক্রমণ করে গাজা ও তার পাশ্ববর্তী এলাকাসহ ছোট্ট গ্রাম থেকে শুরু করে বড় নগর পর্যন্ত তিনি দখল করেন।</div>
<div class="v" id="v9"><span class="vn">9</span> <span class="br-p"><br><br></span>রাজা হিষ্কিয়ের রাজত্বের চতুর্থ বছরে এবং ইসরায়েলরাজ হোশেয়র রাজত্বের সপ্তম বছরে আসিরিয়ারাজ শালমানেসের শমরিয়া আক্রমণ করে অবরোধ করেন।</div>
<div class="v" id="v10"><span class="vn">10</span> তিন বছর অবরোধের পর শমরিয়ার পতন হয় হিষ্কিয়ের রাজত্বের ষষ্ঠ বছর এবং হোশেয়র রাজত্বের নবম বছরে এই ঘটনা ঘটে।</div>
<div class="v" id="v11"><span class="vn">11</span> আসিরিয়া সম্রাট ইসরায়েলীদের বন্দী করে আসিরিয়ায় নিয়ে যান এবং তাদের কিছু লোককে হালা নগরে, কিছু লোককে গোশন প্রদেশের হাবোর নদী তীরে এবং কিছু লোককে মিডিয়া প্রদেশের নগরগুলিতে বসতি করান।</div>
<div class="v" id="v12"><span class="vn">12</span> ইসরায়েলীরা তাদের আরাধ্য প্রভু পরমেশ্বরের অবাধ্য হয়েছিল, তিনি তাদের সাথে সন্ধির যে চুক্তি করেছিলেন, তারা সেই চুক্তিভঙ্গ করেছিল এবং প্রভু তাঁর দাস মোশিকে যে বিধান দিয়েছিলেন, তা তারা লঙ্ঘন করেছিল। প্রভুর কথা পালন তো দূরের কথা, শোনেও নি। এই জন্যই শমরিয়ার পতন হয়েছিল।</div>
<div class="v" id="v13"><h2>জেরুশালেমের উপর আসিরিয়ার হুমকি</h2><h2>(<b>140 32:1-19</b>; <b>290 36:1-22</b>)</h2><span class="vn">13</span> <span class="br-p"><br><br></span>রাজা হিষ্কিয়ের রাজত্বের চর্তুদশ বছরে আসিরিয়া সম্রাট সেনাখেরিব যিহুদীয়ার প্রাচীর ঘেরা সুরক্ষিত শহরগুলি আক্রমণ করে দখল করেন।</div>
<div class="v" id="v14"><span class="vn">14</span> রাজা হিষ্কিয় লাখীশে সেনাখেরিবের কাছে দূত পাঠিয়ে নিবেদন করলেনঃ আমি অন্যায় করেছি। দয়া করে আক্রমণ থামান। আপনার সমস্ত দাবি আমি পূরণ করব। তার উত্তরে সম্রাট তিনশো তালন্ত রূপো<sup class="fnm"><a name="fnm2" href="#fn2">2</a></sup> এবং ত্রিশ তালন্ত সোনা<sup class="fnm"><a name="fnm3" href="#fn3">3</a></sup> হিষ্কিয়ের কাছে দাবী করলেন।</div>
<div class="v" id="v15"><span class="vn">15</span> হিষ্কিয় প্রভুর মন্দির ও রাজপ্রাসাদের কোষাগারের সমস্ত রূপো সম্রাটের কাছে পাঠিয়ে দিলেন।<sup class="fnm"><a name="fnm4" href="#fn4">4</a></sup></div>
<div class="v" id="v16"><span class="vn">16</span> হিষ্কিয় মন্দিরের দরজায় লাগানো সোনার পাত এবং দরজার চৌকাঠগুলি তিনি নিজে যে সোনা দিয়ে মুড়েছিলেন, সেই সব সোনা তুলে সম্রাটকে দিয়েছিলেন।</div>
<div class="v" id="v17"><span class="vn">17</span> আসিরিয়া সম্রাট জেরুশালেমে রাজা হিষ্কিয়কে আক্রমণের জন্য লাখীশ থেকে তিনজন সেনাপতি—টাটান, রবসারিস ও রবশাখির নেতৃত্বে বিরাট এক সৈন্যবাহিনী পাঠালেন। জেরুশালেমে এসে তাঁরা উপরের জলাশয়ের কাছে ধোপাখানার মাঠের পথ আগলে ঘাঁটি করলেন।</div>
<div class="v" id="v18"><span class="vn">18</span> তাঁরা রাজা হিলকিয়ের পুত্র রাজপ্রাসাদের অধ্যক্ষ ইলিয়াকিম, রাজসভার সচিব শেবনা এবং আসফের পুত্র লিপিকার যোয়াহ্ তাঁদের সঙ্গে দেখা করতে এলেন।</div>
<div class="v" id="v19"><span class="vn">19</span> রবশাখি তাঁদের বললেন, হিষ্কিয়ের কাছে আমাদের মহান সম্রাট জানতে চান যে, তিনি এত আত্মবিশ্বাস কোথা থেকে পেয়েছেন?</div>
<div class="v" id="v20"><span class="vn">20</span> তিনি বলেন, রণকৌশল ও বাহুবল তাঁর আছে। কিন্তু ওসব ভাঁওতা। তিনি কার ভরসায় আমার বিরুদ্ধে বিদ্রোহ করছেন?</div>
<div class="v" id="v21"><span class="vn">21</span> তিনি ভেবেছেন, মিশর তাঁকে সাহায্য করবে। কিন্তু সে তো একটা ভাঙ্গা লাঠি। তার উপর যে ভর দেবে, তারই হাতে খোঁচা বিঁধবে। মিশররাজ ফারাও-এর উপরে যে নির্ভর করবে তারও ঐ দশাই ঘটবে।</div>
<div class="v" id="v22"><span class="vn">22</span> <span class="br-p"><br><br></span>আসিরীয় সেনাপতি বলে চললেন, অথবা তিনি যদি বলেন যে, তিনি তাঁদের প্রভু পরমেশ্বরের উপরে নির্ভর করেন, তাহলে বলব, রাজা হিষ্কিয় তো নিজেই সেই প্রভুরই পীঠস্থান ও বেদীগুলি ধ্বংস করেছেন এবং ইহুদীরা ও জেরুশালেমের লোকদের একমাত্র জেরুশালেমের মন্দিরে উপাসনা করতে আদেশ দিয়েছেন।</div>
<div class="v" id="v23"><span class="vn">23</span> আসুন, আমার মনিব আসিরিয়ার সম্রাটের নামে বাজী ধরুন! আমি আপনাদের দুহাজার ঘোড়া দিচ্ছি, হিম্মত থাকে তো ঐ ঘোড়াগুলোর উপর সওয়ার হওয়ার জন্য লোক দিন।</div>
<div class="v" id="v24"><span class="vn">24</span> আমি বলছি, মিশর রথ ও অশ্বরোহী সৈন্য দিলেও আপনারা অত্যন্ত সাধারণ একজন আসিরীয় সেনানায়কের সামনে দাঁড়াতে পারবেন না।</div>
<div class="v" id="v25"><span class="vn">25</span> আপনারা কী ভেবেছেন, প্রভু পরমেশ্বরের নির্দেশ ছাড়াই এ দেশ, আমি আক্রমণ করে ধ্বংস করতে এসেছি? প্রভু পরমেশ্বর স্বয়ং আমাকে এ দেশ আক্রমণ করে ধ্বংস করতে বলেছেন।</div>
<div class="v" id="v26"><span class="vn">26</span> <span class="br-p"><br><br></span>তখন শেবনা ও যোয়াহ্ এবং হিলকিয়ের পুত্র ইলিয়াকিম এবং রবশাখিকে বললেন, দয়া করে অরামীয় ভাষায় আমাদের সঙ্গে কথা বলুন। এ ভাষা আমরা বুঝি। কিন্তু হিব্রু ভাষায় বলবেন না, কারণ প্রাচীরের উপরে দাঁড়িয়ে সকলে শুনছে।</div>
<div class="v" id="v27"><span class="vn">27</span> <span class="br-p"><br><br></span>সেনাপতি বললেন, আপনারা কি ভেবেছেন যে শুধু রাজা ও আপনাদের সঙ্গেই কথা বলার জন্য সম্রাট আমাদের পাঠিয়েছেন? যারা প্রাচীরের উপরে বসে আছে তাদের সঙ্গেও আমি কথা বলব। আপনাদের মত এদের কপালেও একই দুর্ভোগ রয়েছে—এদেরও মল-মূত্র খেতে হবে।</div>
<div class="v" id="v28"><span class="vn">28</span> <span class="br-p"><br><br></span>তারপর সেই সেনাপতি উঠে দাঁড়িয়ে চিৎকার করে হিব্রু ভাষায় বলতে লাগলেন, আসিরিয়ার মহান সম্রাট তোমাদের কি বলেছেন, শোন!</div>
<div class="v" id="v29"><span class="vn">29</span> তিনি বলেছেন, হিষ্কিয়ের কথায় তোমরা প্রতারিত হয়ো না। কারণ তিনি তোমাদের রক্ষা করতে পারবেন না।</div>
<div class="v" id="v30"><span class="vn">30</span> তাঁর কথায় বিশ্বাস করে তোমরা প্রভু পরমেশ্বরের উপর নির্ভর করো না, মনে করো না যে তিনি তোমাদের রক্ষা করবেন এবং আসিরিয়ার সম্রাটের হাত থেকে এই নগরকে বাঁচাবেন।</div>
<div class="v" id="v31"><span class="vn">31</span> হিষ্কিয়ের কথা তোমরা শুনো না। কারণ আসরীয় সম্রাট বলেছেন, তোমরা বেরিয়ে এস! আমার কাছে আত্মসমর্পণ কর। তাহলে যতদিন না আমি এসে তোমাদের এই দেশের মতই আর একটি দেশে তোমাদের নিয়ে যাই, যে দেশ শস্য ও সুরার দেশ, রুটি ও দ্রাক্ষা ফলের দেশ, মধু ও জলপাই বনের দেশ, ততদিন তোমরা নিজেদের আঙুর ক্ষেতের আঙুর ও ডুমুর গাছের ডুমুর ভোগ করতে পারবে। নিজেদের কুয়োর জলও খেকে পারবে। আমার আদেশ যদি পালন কর, তাহলে তোমরা বাঁচবে, মরবে না। হিষ্কিয়ের কথায় ভুলে তোমরা কখনও বিশ্বাস করো না যে প্রভু পরমেশ্বর তোমাদের রক্ষা করবেন।</div>
<div class="v" id="v33"><span class="vn">33</span> কোন জাতির উপাস্য দেবতা কি কখনও আসিরীয় সম্রাটের হাত থেকে তাদের দেশ রক্ষা করতে পেরেছে?</div>
<div class="v" id="v34"><span class="vn">34</span> হমাৎ ও অর্পাদের দেবতারা এখন কোথায়? সেফারভায়িম,হেনা ও ইব্বহ্‌র দেবতারাই বা কোথায়? আমার হাত থেকে তারা কি শমরিয়াকে রক্ষা করতে পেরেছে?</div>
<div class="v" id="v35"><span class="vn">35</span> এইসব দেবতাদের মধ্যে কেউ কি আমার হাত থেকে তাদের দেশ রক্ষা করতে পেরেছে? তাহলে তোমরা কী করে ভাবছ যে প্রভু পরমেশ্বর জেরুশালেম রক্ষা করতে পারবেন?</div>
<div class="v" id="v36"><span class="vn">36</span> <span class="br-p"><br><br></span>রাজা হিষ্কিয়ের পূর্ব নির্দেশ অনুযায়ী লোকেরা চুপ করে রইল। একটা কথাও বলল না।</div>
<div class="v" id="v37"><span class="vn">37</span> তখন ইলিয়াকিম, শেবনা এবং যোয়াহ্ দুঃখে নিজেদের পরণের পোশাক ছিঁড়ে ফেললেন এবং রাজার কাছে গিয়ে আসিরীয় সেনাপতিদের এইসব কথা জানালেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:120 17:6'><!--endraw 1-->২ রাজা 17:6<!--raw 1 bo --></a><!--endraw 1--> দ্রষ্টব্য</div>
<div class="fn"><sup class="fnt"><a name="fn2" href="#fnm2">2</a></sup> দশ হাজার কিলোগ্রাম রূপো</div>
<div class="fn"><sup class="fnt"><a name="fn3" href="#fnm3">3</a></sup> এক হাজার কিলোগ্রাম সোনা</div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><a href='B:20 25:22'><!--endraw 1-->যাত্রা 25:22<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>