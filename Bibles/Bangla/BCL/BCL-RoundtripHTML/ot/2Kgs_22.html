<html><head>
<meta http-equiv="Content-Type" content="text/html;charset=utf-8" />
<title>2Kgs 22 &ndash; দ্বিতীয় রাজাবলি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 22);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় রাজাবলি</b> &ndash; <a href="2Kgs_1.html">1</a> ... <a href="2Kgs_20.html">20</a> <a href="2Kgs_21.html">21</a> <b>22</b> <a href="2Kgs_23.html">23</a> <a href="2Kgs_24.html">24</a> <a href="2Kgs_25.html">25</a> </div><hr>
<h1>2Kgs 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহুদীয়ারাজ যোশিয়</h2><h2>(<b>140 34:1-2</b>)</h2><span class="vn">1</span> <span class="br-p"><br><br></span>মাত্র আট বছর বয়সে যোশিয় যিহুদীয়ার রাজা হন এবং একত্রিশ বছর রাজত্ব করেন। তাঁর রাজধানী ছিল জেরুশালেম। বসকাথ নিবাসী আদাইয়ার কন্যা যেদিদাহ্ ছিলেন তাঁর মা।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> যোশিয় তাঁর পূর্বপুরুষ রাজা দাউদের মতই প্রভু পরমেশ্বরের প্রীতিজনক কাজ করতেন এবং ঈশ্বরের বিধান অক্ষরে অক্ষরে পালন করতেন।</div>
<div class="v" id="v3"><h2>বিধান পুস্তক আবিষ্কার</h2><h2>(<b>140 34:8-28</b>)</h2><span class="vn">3</span> <span class="br-p"><br><br></span>রাজা যোশিয় তাঁর রাজত্বের অষ্টাদশ বছরে মেসুল্লামের পৌত্র এবং অসালিয়ের পুত্র রাজসভার সচিব শাফনকে এই আদেশ দিয়ে প্রভু পরমেশ্বরের মন্দিরে পাঠালেন।</div>
<div class="v" id="v4"><span class="vn">4</span> বললেন, তুমি প্রধান পুরোহিত হিল্‌কিয়ের কাছে গিয়ে বল যে মন্দিরের প্রবেশদ্বারে কর্তব্যরত পুরোহিতেরা ভক্তদের প্রণামীর যে অর্থ সংগ্রহ করেছে তিনি যেন তার পরিমাণ হিসাব করে রাখেন।</div>
<div class="v" id="v5"><span class="vn">5</span> তাঁকে বল, মন্দির সংস্কারের কাজে যাদের নিযুক্ত করা হয়েছে, তাদের হাতে তিনি যেন সেই অর্থ তুলে দেন।</div>
<div class="v" id="v6"><span class="vn">6</span> এই অর্থ থেকে তারা ছুতোর, রাজমিস্ত্রি ও মজুরদের বেতন দেবে এবং মন্দির মেরামতের প্রয়োজনীয় কাঠ ও পাথর কিনবে।</div>
<div class="v" id="v7"><span class="vn">7</span> যাদের হাতে এই কাজের ভার দেওয়া হয়েছে তারা অত্যন্ত সৎলোক। কাজেই, তাদের কাছে হিসাব চাওয়ার কোন দরকার নেই।<sup class="fnm"><a name="fnm2" href="#fn2">2</a></sup></div>
<div class="v" id="v8"><span class="vn">8</span> <span class="br-p"><br><br></span>প্রধান পুরোহিত হিল্‌কিয় রাজসভার সচিব শাফনকে জানালেন, প্রভু পরমেশ্বরের মন্দিরে এই বিধান পুস্তকটি পাওয়া গেছে। হিল্‌কিয় শাফনকে বইটি দিলেন এবং তিনি সেটি পড়লেন।</div>
<div class="v" id="v9"><span class="vn">9</span> রাজসভা-সচিব শাফন রাজার কাছে ফিরে গিয়ে বললেন, আপনার দাসেরা মন্দিরের সমস্ত অর্থ মন্দির সংস্কারের কাজে নিযুক্ত লোকদের হাতে দিয়ে দিয়েছে।</div>
<div class="v" id="v10"><span class="vn">10</span> তিনি আরও বললেন, পুরোহিত হিল্‌কিয় আমাকে এই বইটি দিয়েছেন। তারপর শাফন রাজাকে বইটি পড়ে শোনালেন।</div>
<div class="v" id="v11"><span class="vn">11</span> <span class="br-p"><br><br></span>রাজা বিধান পুস্তকের পাঠ শুনে পরিতাপে নিজের পোশাক ছিঁড়ে ফেললেন।</div>
<div class="v" id="v12"><span class="vn">12</span> তিনি পুরোহিত হিল্‌কিয়, শাফনের পুত্র অহিকাম, মিখাইয়ার পুত্র আখবর, সচিব শাফন এবং রাজকর্মচারী আসাইয়াহ্‌কে আদেশ দিলেন,</div>
<div class="v" id="v13"><span class="vn">13</span> তোমরা যাও, প্রভু পরমেশ্বরের কাছে আমার ও যিহুদীয়ার সমস্ত প্রজার পক্ষ হয়ে এই আবিষ্কৃত পুস্তকে যা লেখা আছে সেই সম্বন্ধে তাঁর নির্দেশ চাও। প্রভু পরমেশ্বরের ভয়াবহ ক্রোধ জ্বলে উঠেছে আমাদের বিরুদ্ধে। কারণ আমাদের পূর্বপুরুষেরা এই পুস্তকে নির্দেশিত কর্তব্য পালন করেন নি।</div>
<div class="v" id="v14"><span class="vn">14</span> <span class="br-p"><br><br></span>পুরোহিত হিল্‌কিয়, অহিকাম, আখবর, শাফন ও আসাইয়াহ্ হুল্‌দা নামে এক মহিলা নবীর কাছে পরামর্শ চাইতে গেলেন। ইনি জেরুশালেমের নবনির্মিত এলাকায় থাকতেন। এঁর স্বামী হারহাসের পৌত্র, তিকভার পুত্র শাল্লুম ছিলেন মন্দিরের বস্ত্রাগারের অধ্যক্ষ। তাঁরা গিয়ে হুল্‌দাকে সমস্ত ঘটনা জানালেন।</div>
<div class="v" id="v15"><span class="vn">15</span> তিনি তাঁদের রাজার কাছে ফিরে গিয়ে প্রভু পরমেশ্বরের এই বাণী জানাতে বললেনঃ</div>
<div class="v" id="v16"><span class="vn">16</span> ইসরায়েলের ঈশ্বর প্রভু বলেছেন, যিহুদীয়ার রাজা যে পুস্তকটি পাঠ করেছেন,তাতে যে সব দণ্ডের কথা লেখা আছে, সেই সব দণ্ড আমি এই নগর ও তার অধিবাসীদের দেব।</div>
<div class="v" id="v17"><span class="vn">17</span> কারণ তারা আমাকে পরিত্যাগ করেছে এবং অন্য দেবতাদের প্রতিমা গড়ে পূজা করেছে। তাই জেরুশালেমের উপর আমার ক্রোধ জ্বলে উঠেছে, কখনও এ ক্রোধ প্রশমিত হবে না।</div>
<div class="v" id="v18"><span class="vn">18</span> কিন্তু যিহুদীয়ার রাজা, যিনি তোমাদের প্রভু পরমেশ্বরের কাছে নির্দেশ জানতে পাঠিয়েছেন, তাঁকে তোমরা বলবে, ইসরায়েলের পরম ঈশ্বর প্রভু বলেছেন, পুস্তকে যা লেখা আছে, সব তুমি শুনেছ।</div>
<div class="v" id="v19"><span class="vn">19</span> তুমি অমুতাপ করেছ এবং প্রভু পরমেশ্বরের কাছে অবনত হয়েছ। আমি এই নগরকে পরিত্যক্ত ও অভিশপ্ত স্থানে পরিণত করব। জেরুশালেম ও তার অধিবাসীদের এই দণ্ড দানের কথা আমি বলেছি, তাই শুনে তুমি পরিতাপে নিজের পোশাক ছিঁড়ে ফেলে আমার কাছে অশ্রুপাত করেছ। আমি তোমার প্রার্থনা শুনেছি।</div>
<div class="v" id="v20"><span class="vn">20</span> তাই জেরুশালেমকে যে শাস্তি আমি দিতে চলেছিলাম, তোমার মৃত্যুর আগে তা আর দেব না। শাস্তিতেই শেষ হবে তোমার রাজত্বকাল। এই উত্তর নিয়ে তাঁরা রাজার কাছে ফিরে এলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:300 3:6'><!--endraw 1-->যির 3:6<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:120 12:15'><!--endraw 1-->২ রাজা 12:15<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>