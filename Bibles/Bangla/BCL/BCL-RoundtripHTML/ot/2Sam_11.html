<html><head>
<meta http-equiv="Content-Type" content="text/html;charset=utf-8" />
<title>2Sam 11 &ndash; শমুয়েলের দ্বিতীয় পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 11);">
<div id="navbar"><a href="../index.html">পবিএ বাইবেল CL Bible</a> &ndash; <b>শমুয়েলের দ্বিতীয় পুস্তক</b> &ndash; <a href="2Sam_1.html">1</a> ... <a href="2Sam_9.html">9</a> <a href="2Sam_10.html">10</a> <b>11</b> <a href="2Sam_12.html">12</a> <a href="2Sam_13.html">13</a> ... <a href="2Sam_24.html">24</a> </div><hr>
<h1>2Sam 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দাউদ ও বৎসেবা</h2><span class="vn">1</span> <span class="br-p"><br><br></span>পরের বছর বসন্তকালে রাজাদের যুদ্ধযাত্রার মরশুম এলে দাউদ তাঁর সেনাপতি যোয়াবকে সসৈন্যে আম্মোনীদের বিরুদ্ধে যুদ্ধে পাঠালেন। তাঁরা অম্মোনীদের ধ্বংস করে রব্বা শহর অবরোধ করলেন। দাউদ নিজে কিন্তু যুদ্ধে না গিয়ে জেরুশালেমেই থাকলেন।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> <span class="br-p"><br><br></span>একদিন বিকেলে দাউদ ঘুম থেকে উঠে রাজপ্রাসাদের ছাদে বেড়াচ্ছিলেন। সেখান থেকে দেখতে পেলেন এক অপরূপা সুন্দরী নারী স্নান করছে।</div>
<div class="v" id="v3"><span class="vn">3</span> দাউদ লোক দিয়ে তার খোঁজখবর নিয়ে জানলেন যে সে ইলিয়ামের কন্যা এবং হিত্তিয় উরিয়ের স্ত্রী।</div>
<div class="v" id="v4"><span class="vn">4</span> তিনি লোক পাঠিয়ে তাকে আনালেন। সে তাঁর কাছে এলে তিনি তাঁকে শয্যাসঙ্গিনী করলেন। সেই সময় সে ঋতুস্নান করে শুচি হয়েছিল। এরপর সে বাড়ি ফিরে গেল।</div>
<div class="v" id="v5"><span class="vn">5</span> <span class="br-p"><br><br></span>তারপর সেই নারী সন্তান সম্ভবা হয়েছে একথা বুঝতে পেরে দাউদের কাছে লোক পাঠিয়ে খবরটা জানাল।</div>
<div class="v" id="v6"><span class="vn">6</span> দাউদ তখন যোয়াবের কাছে লোক মারফৎ বলে পাঠালেন যেন হিত্তিয় উরিয়কে তাঁর কাছে পাঠিয়ে দেওয়া হয়।</div>
<div class="v" id="v7"><span class="vn">7</span> উরিয় তাঁর কাছে এলে তিনি যোয়াবের কথা, সৈন্যসামন্ত ও যুদ্ধের খবর তাকে জিজ্ঞাসা করলেন।</div>
<div class="v" id="v8"><span class="vn">8</span> তারপর তাকে বললেন, যাও, বাড়িতে গিয়ে বিশ্রাম কর। উরিয় রাজবাড়ি থেকে বেরিয়ে চলে গেলে রাজা তার বাড়িতে উপহার পাঠালেন।</div>
<div class="v" id="v9"><span class="vn">9</span> উরিয় কিন্তু বাড়িতে গেল না। সে বাড়ির দ্বাররক্ষীদের সাথে দেউড়িতে ঘুমিয়ে রাত কাটিযে দিল।</div>
<div class="v" id="v10"><span class="vn">10</span> দাউদ যখন শুনলেন, উরিয় বাড়ি যায় নি তখন তিনি তাকে ডেকে বললেন, কতদিন পর তুমি এলে, তবু বাড়িতে গেলে না কেন?</div>
<div class="v" id="v11"><span class="vn">11</span> উরিয় বলল, মহারাজ, চুক্তি সিন্দুক এবং ইসরায়েলী ও যিহুদীয়ার লোকেরা তাম্বুতে রয়েছে। আমার মনিব সেনাপতি যোয়াব ও সৈন্যধ্যক্ষেরা খোলা মাঠে ছাউনি ফেলে রয়েছেন, আর আমি এখানে বাড়িতে গিয়ে আরামে খাওয়া দাওয়া করে স্ত্রীর সঙ্গসুখ ভোগ করতে পারি? আপনার দিব্যি, আমি এমন কাজ কখনও করতে পারব না।</div>
<div class="v" id="v12"><span class="vn">12</span> দাউদ তখন তাকে বললেন, তাহলে, আজ তুমি এখানেই থাক। কাল তোমাকে আমি পাঠিয়ে দেব। উরিয় সেইদিন এবং তারপরের দিনও জেরুশালেমেই থেকে গেল।</div>
<div class="v" id="v13"><span class="vn">13</span> দাউদ তাকে রাত্রে ভোজে নিমন্ত্রণ করলেন এবং দারুণ মদ খাইয়ে নেশায়চুর করে দিলেন। সে রাত্রেও সে বাড়িতে না গিয়ে দেউড়িতে রাজার রক্ষীদের সঙ্গে ঘুমাল।</div>
<div class="v" id="v14"><span class="vn">14</span> পরদিন সকালবেলায় দাউদ যোয়াবের কাছে একটা চিঠি লিখে উরিয়ের হাতে পাঠিয়ে দিলেন।</div>
<div class="v" id="v15"><span class="vn">15</span> চিঠিতে লেখা ছিল: যেখানে তুমুল যুদ্ধ চলছে সেখানে উরিয়কে একেবারে সামনে পাঠিয়ে দাও। তারপর পিছু হটে এস, যেন সে যুদ্ধে মারা পড়ে।</div>
<div class="v" id="v16"><span class="vn">16</span> যোয়াব তখন একটি নগর অবরোধ করে রেখেছিলেন। তিনি জানতেন, কোনদিকে শত্রুপক্ষের শক্তিশালী যোদ্ধারা যুদ্ধ করছে। সেইদিকে তিনি উরিয়কে পাঠিয়ে দিলেন।</div>
<div class="v" id="v17"><span class="vn">17</span> শত্রুসৈন্য নগর থেকে বেরিয়ে এসে যোয়াবের সৈন্যদলকে আক্রমণ করল। ঘোরতর যুদ্ধে দাউদের কয়েকজন সেনাধ্যক্ষের সাথে হিত্তিয় উরিয়ও নিহত হল।</div>
<div class="v" id="v18"><span class="vn">18</span> যোয়াব যুদ্ধের খবর জানিয়ে দাউদের কাছে লোক পাঠালেন</div>
<div class="v" id="v19"><span class="vn">19</span> এবং তাকে নির্দেশ দিয়ে বললেন, যুদ্ধের সমস্ত বিবরণ শুনে রাজা যদি ক্রুদ্ধ হন</div>
<div class="v" id="v20"><span class="vn">20</span> এবং বলেন যে, কেন তোমরা নগরের অত কাছে গিয়েছিলে যুদ্ধ করতে? তোমরা কি জানতে না যে তারা নগরের প্রাচীরের উপর থেকে তীর ছুঁড়তে পারে?</div>
<div class="v" id="v21"><span class="vn">21</span> যেরুব্বেশতের পুত্র অবিমেলক কে বধ করেছিল? তেবেষে প্রাচীরের উপর থেকে একটি স্ত্রীলোক যাঁতার একখানা পাথর ছুঁড়ে তাকে মেরেছিল, তা কি জানতে না? তাহলে কেন তোমরা প্রাচীরের অত কাছে গিয়েছিলে?—তখন তুমি তাঁকে বলো, সৈন্যাধ্যক্ষ উরিয়ও মারা গেছেন।<sup class="fnm"><a name="fnm2" href="#fn2">2</a></sup></div>
<div class="v" id="v22"><span class="vn">22</span> <span class="br-p"><br><br></span>সংবাদ নিয়ে দূত গেল দাউদের কাছে। তাঁর সঙ্গে দেখা করে যোয়াবের সব কথা তাঁকে জানাল।</div>
<div class="v" id="v23"><span class="vn">23</span> তাঁকে বলল, আমাদের শত্রুপক্ষ আমাদের চেয়ে শক্তিশালী হয়ে নগরদ্বারের বাইরে খোলা মাঠে আমাদের আক্রমণ করতে এসেছিল। আমরা তাড়া করে আবার তাদের নগরের মধ্যে ঢুকিয়ে দিয়েছিলাম।</div>
<div class="v" id="v24"><span class="vn">24</span> তখন প্রাচীরের উপর থেকে ধর্নুদ্ধরেরা তীর ছুঁড়তে আরম্ভ করে। তাতে মহারাজের কয়েকজন সৈন্যাধ্যক্ষ নিহত হয়েছিল। তাঁদের মধ্যে আপনার দাস উরিয়ও আছেন।</div>
<div class="v" id="v25"><span class="vn">25</span> <span class="br-p"><br><br></span>দাউদ দূতকে বললেন, যোয়াবকে বলো, তিনি যেন হতোদ্যম না হন। কারণ যুদ্ধে কার মৃত্যু হবে কি হবে না, সে কথা কেউ বলতে পারে না। তুমি বীর বিক্রমে নগর আক্রমণ করে অধিকার কর।</div>
<div class="v" id="v26"><span class="vn">26</span> <span class="br-p"><br><br></span>উরিয়ের স্ত্রী তার স্বামী উরিয়ের মৃত্যুসংবাদ পেয়ে শোকে আচ্ছন্ন হল।</div>
<div class="v" id="v27"><span class="vn">27</span> তার শোকের আবেগ কমে গিয়ে অশৌচকাল কেটে গেলে দাউদ লোক দিয়ে তাকে নিজের প্রাসাদে আনালেন ও তাকে বিবাহ করলেন। তাঁদের একটি পুত্র সন্তান জন্ম গ্রহণ করল। দাউদের এইসব কাজে প্রভু পরমেশ্বর অসন্তুষ্ট হলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:130 20:1'><!--endraw 1-->১ বংশা 20:1<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:70 9:53'><!--endraw 1-->বিচার 9:53<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>