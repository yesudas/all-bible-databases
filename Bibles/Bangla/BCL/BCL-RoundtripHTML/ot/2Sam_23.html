<html><head>
<meta http-equiv="Content-Type" content="text/html;charset=utf-8" />
<title>2Sam 23 &ndash; শমুয়েলের দ্বিতীয় পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 23);">
<div id="navbar"><a href="../index.html">পবিএ বাইবেল CL Bible</a> &ndash; <b>শমুয়েলের দ্বিতীয় পুস্তক</b> &ndash; <a href="2Sam_1.html">1</a> ... <a href="2Sam_21.html">21</a> <a href="2Sam_22.html">22</a> <b>23</b> <a href="2Sam_24.html">24</a> </div><hr>
<h1>2Sam 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দাউদের শেষ কথা</h2><span class="vn">1</span> <span class="br-p"><br><br></span>ঈশ্বর যাঁকে মহান করেছিলেন, যাকোবের ঈশ্বর যাঁকে রাজারূপে অভিষিক্ত করেছিলেন, ইসরায়েলের জন্য যিনি সুমধুর গীতসংহিতা রচনা করেছিলেন, যেশির পুত্র সেই দাউদের শেষ কথা :</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>2 প্রভু পরমেশ্বরের আত্মা <br><span class="br-ind"><br><span class="indent">&nbsp;</span></span>আমার মাধ্যমে কথা বলেন <br><span class="br-ind"><br><span class="indent">&nbsp;</span></span>তাঁর বাণীর অধিষ্ঠান আমার ওষ্ঠাধরে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ইসরায়েলের ঈশ্বর বলেছেন, <br><span class="br-ind"><br><span class="indent">&nbsp;</span></span>ইসরায়েলের রক্ষক আমায় বলেছেনঃ <br><span class="br-ind"><br><span class="indent">&nbsp;</span></span>যে রাজা ন্যায়পরায়ণতায় প্রজাশাসন করেন, <br><span class="br-ind"><br><span class="indent">&nbsp;</span></span>সসম্ভ্রমে ঈশ্বরের বাধ্য হয়ে <br><span class="br-ind"><br><span class="indent">&nbsp;</span></span>প্রজাপালন করেন, <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>সেই প্রজাদের কাছে তিনি <br><span class="br-ind"><br><span class="indent">&nbsp;</span></span>প্রভাতের আলোকের মত, <br><span class="br-ind"><br><span class="indent">&nbsp;</span></span>মেঘমুক্ত প্রভাতের স্নিগ্ধ উজ্জ্বল <br><span class="br-ind"><br><span class="indent">&nbsp;</span></span>আলোকের মত। <br><span class="br-ind"><br><span class="indent">&nbsp;</span></span>তাদের কাছে তিনি যেন <br><span class="br-ind"><br><span class="indent">&nbsp;</span></span>বর্ষণশেষে তৃণ দলে প্রতিফলিত সূর্যালোক। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>এইভাবেই ঈশ্বর আমার কুল ধন্য করবেন <br><span class="br-ind"><br><span class="indent">&nbsp;</span></span>কারণ তিনি আমার সঙ্গে সম্পাদন করেছেন <br><span class="br-ind"><br><span class="indent">&nbsp;</span></span>চিরকালের এক চুক্তি, <br><span class="br-ind"><br><span class="indent">&nbsp;</span></span>এমন এক চুক্তি যা কোনদিন বদলাবে না, <br><span class="br-ind"><br><span class="indent">&nbsp;</span></span>এমন এক প্রতিজ্ঞা যা কখনও ভাঙ্গবে না। <br><span class="br-ind"><br><span class="indent">&nbsp;</span></span>এই-ই আমার একান্ত কামনা, <br><span class="br-ind"><br><span class="indent">&nbsp;</span></span>এতেই আমার পরিপূর্ণতা <br><span class="br-ind"><br><span class="indent">&nbsp;</span></span>ঈশ্বর এই কামনা পূরণ করবেন। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কিন্তু ঈশ্বরবিমুখ লোকেরা <br><span class="br-ind"><br><span class="indent">&nbsp;</span></span>কাঁটা ঝোঁপের মত, <br><span class="br-ind"><br><span class="indent">&nbsp;</span></span>যেগুলি উপড়ে ফেলে দেওয়া হয়। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>খালি হাতে তাদের ছোঁওয়া যায় না, <br><span class="br-ind"><br><span class="indent">&nbsp;</span></span>লোহার কাঁটা কিম্বা বর্শার ডগা দিয়ে <br><span class="br-ind"><br><span class="indent">&nbsp;</span></span>তাদের খুঁচিয়ে তোলা হয়, <br><span class="br-ind"><br><span class="indent">&nbsp;</span></span>আগুণে তাদের পুড়িয়ে ফেলা হয় নিঃশেষে। <br></div>
<div class="v" id="v8"><h2>দাউদের বিখ্যাত যোদ্ধাদের নাম ও পরিচয়</h2><span class="vn">8</span> <span class="br-p"><br><br></span>দাউদের বিখ্যাত যোদ্ধাদের নাম: তকহেমন নিবাসী যোশেব বসশেবেথ ছিলেন “তিনজন সেনাপতির” মধ্যে প্রধান। একটি যুদ্ধে শুধুমাত্র বর্শা দিয়ে তিনি আটশো জনকে বধ করেন।</div>
<div class="v" id="v9"><span class="vn">9</span> এই “তিনজন” সেনাপতির মধ্যে দ্বিতীয় জন অহোহ্ গোষ্ঠীর ডোডোর পুত্র ইলিয়াসর। একসময় ফিলিস্তিনীরা যুদ্ধের জন্য জমায়েত হয়েছিল। সেই সময় দাউদ ও ইলিয়াসর তাদের বিদ্রূপ করে যুদ্ধ আহ্বান করলেন। ইসরায়েলীরা তখন পালিয়ে গেল।</div>
<div class="v" id="v10"><span class="vn">10</span> কিন্তু ইলিয়াসর একা সমানে ফিলিস্তিনী সৈন্যদের সঙ্গে যুদ্ধ করে গেলেন। ক্লান্ত, অবসন্ন হয়ে তাঁর হাত অসাড় ও শক্ত হয়ে গেল, তাঁর হাতে তরোয়াল আটকে গেল। শেষ পর্যন্ত সেদিন প্রভু পরমেশ্বরই বিজয়ী হলেন। যুদ্ধ জয়ের পর ইসরায়েলীরা ইলিয়াসরের কাছে ফিরে এল মৃত সৈন্যদের কাছ থেকে অস্ত্র-শস্ত্র লুঠ করার জন্য।</div>
<div class="v" id="v11"><span class="vn">11</span> <span class="br-p"><br><br></span>বিখ্যাত তিনজন বীর যোদ্ধার মধ্যে তৃতীয় জনের নাম ছিল শামমাহ্। তিনি ছিলেন হারার নিবাসী আগীর পুত্র। লেহিতে এক মসুর ডালের ক্ষেতে ফিলিস্তিনীরা ইসরায়েলীদের সাথে যুদ্ধ করার জন্য জড়ো হতেই ইসরায়েলীরা তাদের ভয়ে পালিয়ে গেল।</div>
<div class="v" id="v12"><span class="vn">12</span> শামমাহ্ তখন সেই ক্ষেতের মধ্যে দাঁড়িয়ে একা ফিলিস্তিনীদের প্রতিহত করে ক্ষেত্র রক্ষা করলেন। যুদ্ধে সমস্ত ফিলিস্তিনী সৈন্য নিহত হল। প্রভু পরমেশ্বর সেদিনের যুদ্ধেও চূড়ান্ত জয়লাভ করলেন।</div>
<div class="v" id="v13"><span class="vn">13</span> <span class="br-p"><br><br></span>ফসল কাটার মরশুমে “ত্রিশজন” প্রধানের মধ্যে তিনজন অদুল্লম গুহায় দাউদের কাছে গেলেন। সেই সময় ফিলিস্তিনী সৈন্যদল রফায়িম উপত্যকায় শিবির সন্নিবেশ করেছিল</div>
<div class="v" id="v14"><span class="vn">14</span> তখন দাউদ ছিলেন একটি পার্বত্য দুর্গে। আর এদিকে একদল ফিলিস্তিনী সৈন্য বেথলেহেম দখল করে রেখেছিল।</div>
<div class="v" id="v15"><span class="vn">15</span> এই সময় দেশের জন্য দাউদের খুব মন খারাপ করাতে তিনি বললেন, যদি কেউ বেথলেহেমের তোরণদ্বারের পাশের কুয়ো থেকে জল এনে আমায় খাওয়াত-তাহলে কি ভালই না হত।</div>
<div class="v" id="v16"><span class="vn">16</span> সেই তিনজন যোদ্ধা তাঁর কথা শুনে ফিলিস্তিনীদের শিবিরের ভিতর দিয়ে জোর করে বেথলেহেমে গিয়ে তোরণের পাশের কুয়ো থেকে জল তুলে এনে দাউদকে দিল। তিনি কিন্তু সেই জল খেলেন না। প্রভু পরমেশ্বরের কাছে নৈবেদ্যরূপে সেই জল ঢেলে দিলেন।</div>
<div class="v" id="v17"><span class="vn">17</span> বললেন, হে প্রভু পরমেশ্বর, এই জল আমি খেতে পারি না। এই জল খাওয়ার অর্থ, যারা নিজেদের প্রাণের ঝুঁকি নিয়ে জল এনেছে, তাদের রক্ত পান করা। তাই তিনি জল খেতে চাইলেন না। এইভাবে তিনজন বীর সৈনিক এই দুঃসাহসিক কাজ করেছিল।</div>
<div class="v" id="v18"><span class="vn">18</span> যোয়াবের ভাই অবিশয় (এঁদের মা সরূয়া) এই “বিখ্যাত ত্রিশজনের” দলপতি<sup class="fnm"><a name="fnm1" href="#fn1">1</a></sup> ছিলেন। তিনি একাই বর্শা হাতে তিনশো জনের সঙ্গে যুদ্ধ করে তাদের বধ করেন এবং এই ত্রিশজনের মধ্যে খুবই বিখ্যাত হয়ে পড়েন ও তাদের নেতা হন।</div>
<div class="v" id="v19"><span class="vn">19</span> ত্রিশজনের দলের মধ্যে তিনি সুবিখ্যাত হলেও ঐ তিন বীর যোদ্ধার সমকক্ষ ছিলেন না।</div>
<div class="v" id="v20"><span class="vn">20</span> কাবজীল নিবাসী যিহোয়াদার পুত্র বনায় ছিলেন আর একজন নামজাদা যোদ্ধা। তিনি অনেক সাহসিকতার কাজ করেছিলেন। দুজন মোয়াবী বীর যোদ্ধাকে হত্যাও তাঁর এই কাজের মধ্যে পড়ে। একবার এক তুষার ঝরা দিনে তিনি একটা গর্তের মধ্যে ঢুকে একটা সিংহ মেরেছিলেন।</div>
<div class="v" id="v21"><span class="vn">21</span> বিরাটাকায় এক মিশরী ব্যক্তিকেও তিনি হত্যা করেছিলেন। মিশরীর হাতে ছিল বর্শা। বনায় একটা মুগুর হাতে তার কাছে গিয়ে তার বর্শাটা কেড়ে নেন এবং তারই বর্শা দিয়ে তাকে হত্যা করেন।</div>
<div class="v" id="v22"><span class="vn">22</span> এই সমস্ত দুঃসাহসিক কাজ করে বনায় ঐ ত্রিশজনের একজন হতে পেরেছিলেন।</div>
<div class="v" id="v23"><span class="vn">23</span> কিন্তু এদের মধ্যে তিনি খুব নাম করলেও ঐ “বিখ্যাত তিনজনের” সমকক্ষ হতে পারেন নি। দাউদ তাঁকে তাঁর দেহরক্ষী দলের প্রধানের দায়িত্ব দিয়েছিলেন।</div>
<div class="v" id="v24"><span class="vn">24</span> <span class="br-p"><br><br></span>যোয়াবের ভাই অসাহেল, বেথলেহেম নিবাসী ডোডোর পুত্র ইলহানন, হারোদ নিবাসী শামমাহ্ ও ইলিকা, পেলেত নিবাসী হেলেস, টেকোয়ার ইককেশের পুত্র ইরা, আনাথোত নিবাসী অবিয়েশর, হুশাহ্ নিবাসী মবুননয়, অহোহ্ নিবাসী সাল্‌মোন, নটোফা নিবাসী বানাহ্-এর পুত্র হেলব, বিন্যামীন গোষ্ঠীর এলাকা গিবিয়ার রিবায়-এর পুত্র ইত্তয়, পিরিয়াথন নিবাসী বেনাইয়াহ্, গাশ্ উপত্যকার অধিবাসী হিদ্দয়, অরাবার অবিয়ালবোন, বহুরিমের আসমাবেত, শালবনের এলিয়াহবা, যাশেনের পুত্রেরা, যোনাথন, হরারের শাম্‌মাহ। হরার নিবাসী অহিয়ামের পুত্র শরব, মাকাহ্ নিবাসী অহসবায়ের পুত্র ইলিফেলট, গিলো নিবাসী অহিথোফলের পুত্র ইলিয়াম কার্মেলের হেষ্‌রো, অর্বের পারই, সোবাহ্ নিবাসী নাথানের পুত্র জিগাল, গাদ নিবাসী বানী, আম্মোন নিবাসী সেলেক, বিরোথ নিবাসী নহরয়, ছিলেন সরূয়ার পুত্র যোয়াবের অস্ত্রবাহক। যিত্রো নিবাসী ইরা ও গারেব, হিত্তিয় উরিয়। <span class="br-p"><br><br></span>দাউদের সৈন্যদলে সবসমেত সাঁইত্রিশজন বিখ্যাত যোদ্ধা ছিলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু: তিনজন। সম্ভাব্য পাঠ</div>
</div>
<!-- PARSED ABOVE; EDITING MAY BREAK PARSER -->
</body></html>