<html><head>
<meta http-equiv="Content-Type" content="text/html;charset=utf-8" />
<title>2Sam 24 &ndash; শমুয়েলের দ্বিতীয় পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 24);">
<div id="navbar"><a href="../index.html">পবিএ বাইবেল CL Bible</a> &ndash; <b>শমুয়েলের দ্বিতীয় পুস্তক</b> &ndash; <a href="2Sam_1.html">1</a> ... <a href="2Sam_22.html">22</a> <a href="2Sam_23.html">23</a> <b>24</b> </div><hr>
<h1>2Sam 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দাউদের লোক গণনা</h2><span class="vn">1</span> <span class="br-p"><br><br></span>ইসরায়েলের উপর প্রভু পরমেশ্বর আবার ক্রুদ্ধ হলেন। তাই তিনি দাউদের মনে প্ররোচনা দিয়ে বললেন, যাও ইসরায়েল ও যিহুদীয়ার লোকগণনা কর।</div>
<div class="v" id="v2"><span class="vn">2</span> রাজা তখন যোয়াব ও সেনাপতিদের আদেশ দিলেনঃ দান থেকে বেরশেবা পর্যন্ত ইসরায়েলের সমস্ত গোষ্ঠীর লোকদের গণনা কর। আমি জানতে চাই তারা সংখ্যায় কত?</div>
<div class="v" id="v3"><span class="vn">3</span> <span class="br-p"><br><br></span>কিন্তু যোয়াব রাজাকে বললেন, মহারাজ, ইসরায়েলের এখন যত লোক আছে, আপনার ঈশ্বর প্রভু পরমেশ্বর তাদের তার চেয়ে শতগুণ বৃদ্ধি করুন এবং আপনি তা দেখার জন্য বেঁচে থাকুন কিন্তু মহামহিম মহারাজ কেন এ কাজ করতে চাইছেন?</div>
<div class="v" id="v4"><span class="vn">4</span> তবু রাজা যোয়াব ও সেনাপতিদের তাঁর আদেশ পালন করতে বাধ্য করলেন। কাজেই তাঁরা ইসরায়েলের লোকগণনার কাজে বেরিয়ে পড়লেন।</div>
<div class="v" id="v5"><span class="vn">5</span> <span class="br-p"><br><br></span>তাঁরা জর্ডন নদী পার হয়ে গাদ অঞ্চলে, উপত্যকার মাঝখানে অবস্থিত অরোয়ের শহরের দক্ষিণে তাঁবু ফেললেন। সেখান থেকে তাঁরা গেলেন উত্তরে জাসার,</div>
<div class="v" id="v6"><span class="vn">6</span> গিলিয়দ ও হিত্তিয়দের এলাকায় কাদেশে<sup class="fnm"><a name="fnm1" href="#fn1">1</a></sup>। সেখানে কাজ সেরে দানে, দান থেকে গেলেন পশ্চিম সিদোনে।</div>
<div class="v" id="v7"><span class="vn">7</span> তারপর তাঁরা গেলেন দুর্গ শহর টায়ারে। সেখান থেকে হিব্বীয় এবং কনানীদের সমস্ত শহরে গণনার কাজ শেষ করে শেষকালে যিহুদীয়ার দক্ষিণাংশে বেরশেবায় গিয়ে কাজ শেষ করলেন।</div>
<div class="v" id="v8"><span class="vn">8</span> নয় মাস কুড়িদিনে সারা দেশে লোকগণনার কাজ শেষ করে তাঁরা জেরুশালেমে ফিরলেন।</div>
<div class="v" id="v9"><span class="vn">9</span> ফিরে এসে যোয়াব রাজাকে জানালেন যে ইসরায়েলীদের মধ্যে যোদ্ধার সংখ্যা আট লক্ষ এবং যিহুদীয়ার পাঁচ লক্ষ।</div>
<div class="v" id="v10"><span class="vn">10</span> লোকগণনার পর দাউদের বিবেক দংশন শুরু হল। তিনি প্রভু পরমেশ্বরকে বললেন, এ কাজ করে আমি মহাপাপ করেছি। হে প্রভু পরমেশ্বর! তোমার কাছে আমার আবেদন, তোমার দাসের পাপ ক্ষমা কর। আমি বড় মূর্খের মত কাজ করেছি।</div>
<div class="v" id="v11"><span class="vn">11</span> তখন দাউদের ভবিষ্যৎ দ্রষ্টা নবী গাদকে প্রভু পরমেশ্বর বললেন, দাউদের কাছে যাও, তাকে বল যে আমি তার সামনে তিনটে বিষয় রাখব। তার মধ্যে তাকে একটা বেছে নিতে হবে এবং সেইটাই তার উপরে ঘটবে। পরের দিন সকালে দাউদ ঘুম থেকে উঠলে</div>
<div class="v" id="v13"><span class="vn">13</span> গাদ তাঁর কাছে গিযে প্রভু পরমেশ্বরের কথাগুলি বললেন এবং জিজ্ঞাসা করলেন, আপনি কোনটা চান? আপনার দেশে তিন বছর দুর্ভিক্ষ<sup class="fnm"><a name="fnm2" href="#fn2">2</a></sup> অথবা আপনার শত্রুরা আপনাকে তিনমাস ধরে তাড়া করে বেড়াবে কিম্বা আপনার দেশে তিনদিন মড়ক লাগবে। এবার বিবেচনা করে আপনি বলুন, যিনি আমাকে পাঠিয়েছেন তাঁর কাছে গিয়ে আমি কি উত্তর দেব?</div>
<div class="v" id="v14"><span class="vn">14</span> <span class="br-p"><br><br></span>দাউদ গাদকে বললেন, আমি দারুণ বিপর্যস্ত হয়ে পড়েছি। কিন্তু মানুষের হাতে পড়ার চেয়ে স্বয়ং পরমেশ্বরের হাতে পড়া ভাল।কারণ তিনি মহা করুণাময়।</div>
<div class="v" id="v15"><span class="vn">15</span> তখন প্রভু পরমেশ্বর ইসরায়েলীদের উপর মড়ক পাঠালেন, সেইদিনের সকাল থেকে মড়ক শুরু হয়ে গেল এবং নির্দিষ্ট সময় পর্যন্ত চলল। সারা দেশের এক প্রান্ত থেকে আর এক প্রান্ত জুড়ে মড়কে সত্তর হাজার লোক মারা গেল।</div>
<div class="v" id="v16"><span class="vn">16</span> পরমেশ্বরের মৃত্যুদূত জেরুশালেম ধ্বংস করার জন্য হাত বাড়াতেই প্রভুর মন ব্যথিত হয়ে উঠল। তিনি মৃত্যুদূতকে বললেন, ক্ষান্ত হও, যথেষ্ট হয়েছে। প্রভুর দূত তখন যিবুষী অরৌণার খামারের কছে দাঁড়িয়ে ছিলেন।</div>
<div class="v" id="v17"><span class="vn">17</span> <span class="br-p"><br><br></span>সেই মৃত্যুদূতকে দেখে দাউদ প্রভু পরমেশ্বরকে বললেন, দেখুন, এই বেচারা মানুষগুলি তো কিছু করেনি, আমিই পাপ করেছি, অন্যায় করেছি। আমাকে এবং আমার পরিবারের সকলকে শাস্তি দিন।</div>
<div class="v" id="v18"><span class="vn">18</span> গাদ সেইদিনই দাউদের কাছে গিয়ে বললেন, অরৌণার খামারে যান এবং সেখানে প্রভু পরমেশ্বরের জন্য একটি বেদী তৈরী করুন।</div>
<div class="v" id="v19"><span class="vn">19</span> <span class="br-p"><br><br></span>প্রভু পরমেশ্বরের আদেশ ও গাদের কথা অনুযায়ী দাউদ সেখানে গেলেন।</div>
<div class="v" id="v20"><span class="vn">20</span> পারিষদদের নিয়ে রাজাকে আসতে দেখে অরৌণা রাজার সামনে এসে তাঁকে সাষ্টাঙ্গে প্রণাম করল।</div>
<div class="v" id="v21"><span class="vn">21</span> বলল, মহারাজ তাঁর দাসের কাছে কেন এসেছেন? <span class="br-p"><br><br></span>দাউদ বললেন, তোমার এই খামারটা কিনতে এসেছি। এখানে প্রভু পরমেশ্বরের জন্য একটি বেদী তৈরী করব যাতে মহামারী থেমে যায়।</div>
<div class="v" id="v22"><span class="vn">22</span> অরৌণা বলল, মহারাজ, সচ্ছন্দে এই জমি আপনি গ্রহণ করুন এবং আপনার খুশী মত বলি উৎসর্গ করুন। এখানে এই বৃষগুলি আছে, বেদীতে হোমবলির জন্য এগুলি আপনি নিতে পারেন এবং এইসব যোঁয়ালি ও ফসল মাড়াইয়ের পাটাতনগুলিও আপনি জ্বালানীর জন্য নিতে পারেন।</div>
<div class="v" id="v23"><span class="vn">23</span> মহারাজ, এ সবই আমি আপনাকে দিয়ে দিলাম আপনার প্রভু পরমেশ্বর আপনার নিবেদন গ্রাহ্য করুন।</div>
<div class="v" id="v24"><span class="vn">24</span> <span class="br-p"><br><br></span>কিন্তু রাজা অরৌণাকে বললেন, না এগুলির জন্য আমি তোমাকে দাম দেব। বিনামূল্যে পাওয়া জিনিষ কোন আমি আমার প্রভু পরমেশ্বরের কাছে হোমবলিরূপে উৎসর্গ করব না। তিনি পঞ্চাশ রৌপ্যমুদ্রা<sup class="fnm"><a name="fnm3" href="#fn3">3</a></sup> দিয়ে ঐ জমি এবং বৃষগুলি কিনে নিলেন।</div>
<div class="v" id="v25"><span class="vn">25</span> তারপর তিনি প্রভু পরমেশ্বরের উদ্দেশ্যে একটি যজ্ঞবেদী তৈরী করালেন এবং তার উপরে হোমবলি ও স্বস্ত্যয়ন বলি উৎসর্গ করলেন। প্রভু পরমেশ্বর দেশের জন্য তাঁর এই নিবেদনে তাঁর উপরে প্রসন্ন হলেন। ইসরায়েল দেশ থেকে মহামারী বিদায় নিল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ুরাতন অনুবাদ: কাদেশ। হিব্রু: টাহটিমদের দেশ, হোদশি</div>
<div class="fn"><sup class="fnt"><a name="fn2" href="#fnm2">2</a></sup> কোন কোন প্রাচীন অনুবাদে (<!--raw 1 bo --><a href='B:130 21:12'><!--endraw 1-->১ বংশা 21: 12<!--raw 1 bo --></a><!--endraw 1-->) তিনবছর, হিব্রু: সাত বছর।</div>
<div class="fn"><sup class="fnt"><a name="fn3" href="#fnm3">3</a></sup> পঞ্চাশ রৌপ্যমুদ্রা (শেকেল); ওজনে 600 গ্রাম রূপো।</div>
</div>
<!-- PARSED ABOVE; EDITING MAY BREAK PARSER -->
</body></html>