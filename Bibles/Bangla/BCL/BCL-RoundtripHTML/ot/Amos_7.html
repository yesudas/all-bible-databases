<html><head>
<meta http-equiv="Content-Type" content="text/html;charset=utf-8" />
<title>Amos 7 &ndash; নবী আমোসের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Amos', 7);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী আমোসের পুস্তক</b> &ndash; <a href="Amos_1.html">1</a> ... <a href="Amos_5.html">5</a> <a href="Amos_6.html">6</a> <b>7</b> <a href="Amos_8.html">8</a> <a href="Amos_9.html">9</a> </div><hr>
<h1>Amos 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আমোসের দিব্যদর্শন পঙ্গপাল</h2><span class="vn">1</span> <span class="br-p"><br><br></span>জগদীশ্বর প্রভু আমাকে এই দৃশ্য দেখালেনঃ রাজকর বাবদ শস্য সংগ্রহের পর মরশুমের শেষ ফসল অঙ্কুরিত হওয়ার সময় প্রভু পঙ্গপালবাহিনী সংগঠিত করেছিলেন।</div>
<div class="v" id="v2"><span class="vn">2</span> সেই বাহিনী দেশের তৃণশস্য নিঃশেষেগ্রাস করার পর আমি নিবেদন করলাম: হে সর্বাধিপতি প্রভু, ক্ষমা কর, ক্ষুদ্রাতিক্ষুদ্র যাকোবকুল কি করে এ সব সহ্য করবে?</div>
<div class="v" id="v3"><span class="vn">3</span> <span class="br-p"><br><br></span>প্রভু তখন এ বিষয়ে তাঁর সঙ্কল্প পরিবর্তন করলেন। তিনি বললেন, এই ধ্বংসের ঘটনা ঘটবে না।</div>
<div class="v" id="v4"><h2>অগ্নিকাণ্ড</h2><span class="vn">4</span> <span class="br-p"><br><br></span>সর্বাধিপতি প্রভু পরমেশ্বর আমাকে আর একটি দৃশ্য দেখালেনঃ প্রভু দণ্ডবিধানের জন্য অগ্নিকে আহ্বান করলেন এবং সেই অগ্নি মহাজলধিকে গ্রাস করার পর ভূখণ্ডকে গ্রাস করতে উদ্যত হল।</div>
<div class="v" id="v5"><span class="vn">5</span> তখন আমি নিবেদন করলাম: হে সর্বাধিপতি প্রভু! ক্ষান্ত হও, ক্ষুদ্রাতিক্ষুদ্র যাকোবকুল কি করে এ সব সহ্য করবে?</div>
<div class="v" id="v6"><span class="vn">6</span> <span class="br-p"><br><br></span>প্রভু তখন এ বিষয়ে তাঁর সঙ্কল্প পরিবর্তন করলেন, তিনি বললেন, এ ধ্বংসের ঘটনাও ঘটবে না।</div>
<div class="v" id="v7"><h2>ওলন দড়ি</h2><span class="vn">7</span> <span class="br-p"><br><br></span>তিনি তখন আমাকে আর একটি দৃশ্য দেখালেনঃ দেখলাম, একটি খাড়া দেয়ালের পাশে প্রভু ওলন দড়ি হাতে দাঁড়িয়ে আছেন।</div>
<div class="v" id="v8"><span class="vn">8</span> প্রভু আমাকে বললেন, আমোস, তুমি কি কিছু দেখতে পাচ্ছ? আমি বললাম, একটি ওলন দড়ি। প্রভু বললেন, দেখ, আমার প্রজা ইসরায়েলীদের মাঝে আমি এই ওলন দড়ি স্থাপন করব। আমি আর কখনও তাদের ত্রুটি ক্ষমা করব না।</div>
<div class="v" id="v9"><span class="vn">9</span> ইসহাকের বংশধরেরা যে সমস্ত স্থানে উপাসনা করে সেই স্থানগুলি ধ্বংস হবে। ইসরায়েলীদের পীঠস্থানগুলিও হবে বিধ্বস্ত। যারবিয়ামের বংশের অন্ত ঘটাব আমি।</div>
<div class="v" id="v10"><h2>বেথেলে আমোসের প্রচার</h2><span class="vn">10</span> <span class="br-p"><br><br></span>বেথেলের পুরোহিত অমৎসিয় তখন ইসরায়েলের রাজা যারবিয়ামের কাছে এই সংবাদ পাঠালেনঃ আমোস ইসরায়েলীদের সমাজে আপনার বিরুদ্ধে চক্রান্ত করছে। দেশের লোক তার কথাবার্তা বরদাস্ত করতে পারছে না।</div>
<div class="v" id="v11"><span class="vn">11</span> আমোস বলে বেড়াচ্ছে, ‘যারবিয়াম যুদ্ধে নিহত হবেন আর ইসরায়েলীরা অবশ্যই তাদের দেশ থেকে নির্বাসিত হবে।</div>
<div class="v" id="v12"><span class="vn">12</span> <span class="br-p"><br><br></span>অমৎসিয় আমোসকে বললেন, ওহে দিব্যদর্শী, খুব হয়েছে, এবার যিহুদীয়ায় পালাও। সেখানে গিয়ে ভাবোক্তি করে অন্নসংস্থান কর।</div>
<div class="v" id="v13"><span class="vn">13</span> বেথেলে আর কখনও ঈশ্বরের বাণী উচ্চারণ করো না, কারণ ওটি রাজকীয় পীঠস্থান, রাজাদের উপাসনা মন্দির।</div>
<div class="v" id="v14"><span class="vn">14</span> <span class="br-p"><br><br></span>এর উত্তরে আমোস অমৎসিয়কে বললেন, আমি নবী নই বা কোনও নবীর শিষ্যও নই। আমার পেশা ছিল মেষপালন আর ডুমুর বৃক্ষের তত্ত্বাবধান।</div>
<div class="v" id="v15"><span class="vn">15</span> প্রভু আমাকে পশুপালনের কাজ থেকে ছাড়িয়ে তাঁরই কাজে নিয়োগ করেছেন। তিনি নির্দেশ দিয়েছেন, ‘তুমি আমার প্রজা ইসরায়েলীদের কাছে গিয়ে আমার বাণী প্রচার কর।’</div>
<div class="v" id="v16"><span class="vn">16</span> সুতরাং তুমি এখন প্রভুর বাণী শোন। তুমি আমাকে বলছ, ‘ইসরায়েলের বিরুদ্ধে ঈশ্বরের বাণী উচ্চারণ করো না, ইসহাকের বংশের নিন্দা করো না।’</div>
<div class="v" id="v17"><span class="vn">17</span> সেই জন্য প্রভু বলছেনঃ তোমার স্ত্রী নগরের পতিতাবৃত্তি অবলম্বন করবে, তোমার পুত্রকন্যারা যুদ্ধে নিহত হবে, তোমার জমিজমা অন্যদের মধ্যে ভাগবাঁটোয়ারা করে দেওয়া হবে, তুমি নিজে অপবিত্র স্থানে মরবে, আর ইসরায়েলীরা নিজেদের দেশ থেকে নির্বাসিত হবে।</div>
</div>
<!-- PARSED ABOVE; EDITING MAY BREAK PARSER -->
</body></html>