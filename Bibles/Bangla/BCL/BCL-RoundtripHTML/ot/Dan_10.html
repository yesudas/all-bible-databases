<html><head>
<meta http-equiv="Content-Type" content="text/html;charset=utf-8" />
<title>Dan 10 &ndash; নবী দানিয়েলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Dan', 10);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী দানিয়েলের পুস্তক</b> &ndash; <a href="Dan_1.html">1</a> ... <a href="Dan_8.html">8</a> <a href="Dan_9.html">9</a> <b>10</b> <a href="Dan_11.html">11</a> <a href="Dan_12.html">12</a> </div><hr>
<h1>Dan 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>টাইগ্রিস নদীতীরে দানিয়েলের দিব্যদর্শন</h2><span class="vn">1</span> <span class="br-p"><br><br></span>(পারস্যরাজ সাইরাসের রাজত্বের তখন তৃতীয় বছর চলছে। সেই সময় দানিয়েলের কাছে একটি বার্তা প্রকাশিত হয়। দানিয়েল বেল্টশৎসর নামেও পরিচিত ছিলেন। বার্তাটির মধ্যে সত্য নিহিত ছিল, কিন্তু সেই সত্য ছিল বোধের অগম্য।<sup class="fnm"><a name="fnm1" href="#fn1">1</a></sup> একটি দর্শনের সাহায্যে সেই বার্তা তাঁকে বুঝিয়ে দেওয়া হয়।)</div>
<div class="v" id="v2"><span class="vn">2</span> <span class="br-p"><br><br></span>সেই সময় আমি তিন সপ্তাহ যাবৎ শোক পালন করছিলাম।</div>
<div class="v" id="v3"><span class="vn">3</span> সেই তিন সপ্তাহ পূর্ণ না হওয়া পর্যন্ত আমার খাওয়া দাওয়া ছিল নিতান্ত সাধারণ ও সম্পূর্ণ নিরামিষ। তখন আমি সুরাও মু্খে তুলিনি। মাথায় তেল পর্যন্ত ছোঁওয়াইনি।</div>
<div class="v" id="v4"><span class="vn">4</span> <span class="br-p"><br><br></span>বছরের প্রথম মাসের চব্বিশ তারিখে আমি টাইগ্রিস মহানদীতীরে দাঁড়িয়েছিলাম।</div>
<div class="v" id="v5"><span class="vn">5</span> এমন সময় হঠাৎ একজনকে দেখলাম। তাঁর পরণে ছিল সূতির কাপড়, কোমরে নিখাদ সোনার<sup class="fnm"><a name="fnm2" href="#fn2">2</a></sup> কটিবন্ধ।<sup class="fnm"><a name="fnm3" href="#fn3">3</a></sup></div>
<div class="v" id="v6"><span class="vn">6</span> বৈদূর্য মণির মত উজ্জ্বলকান্তি এক পুরুষ। তাঁর মুখমণ্ডলে বিদ্যুতের আভা, চোখে আগুনের ঝলক। হাতে পায়ে পিতলের চমক। বজ্রগম্ভীর তাঁর কণ্ঠস্বর যেন বিপুল জনতার কলরোল।</div>
<div class="v" id="v7"><span class="vn">7</span> <span class="br-p"><br><br></span>একমাত্র আমিই সেই দিব্য দর্শন দেখেছিলাম। আমার সঙ্গীরা কেউ দেখতে পায়নি। কারণ তারা ভয়ে পালিয়ে গিযে লুকিয়ে পড়েছিল।</div>
<div class="v" id="v8"><span class="vn">8</span> আমাকে একা ফেলে তারা চলে গিয়েছিল। ফলে আমি একাই সেই আশ্চর্য দৃশ্য প্রত্যক্ষ করলাম এবং ভয়ে অত্যন্ত বিহ্বল হয়ে পড়লাম। নিস্তেজ হয়ে পড়ল আমার শরীর। মুখের ভাব বিবর্ণ হয়ে এমন বদলে গেল যে সেই সময় আমাকে দেখলে কেউ চিনতে পারত না।</div>
<div class="v" id="v9"><span class="vn">9</span> তারপর সেই পুরুষের কণ্ঠস্বর যখন শুনলাম, আমি চৈতন্য হারিয়ে মাটিতে মুখ থুবড়ে লুটিয়ে পড়লাম।</div>
<div class="v" id="v10"><span class="vn">10</span> তখন একটি হাত আমাকে স্পর্শ করল ও আমাকে তুলে বসিয়ে দিল। তখনও আমার সারা শরীর কাঁপছিল।</div>
<div class="v" id="v11"><span class="vn">11</span> <span class="br-p"><br><br></span>তিনি আমাকে বললেন, দানিয়েল, তুমি ঈশ্বরের প্রিয়পাত্র। উঠে দাঁড়াও। আমার কথা মন দিয়ে শোন। আমাকে তোমার কাছে পাঠানো হয়েছে। এই কথা শুনে আমি কাঁপতে কাঁপতে উঠে দাঁড়ালাম।</div>
<div class="v" id="v12"><span class="vn">12</span> <span class="br-p"><br><br></span>তিনি বললেন, দানিয়েল, ভয় পেয়ো না। প্রথম যেদিন তুমি দিব্য দর্শনগুলি সম্বন্ধে সঠিক জ্ঞানলাভের জন্য ঈশ্বরের কাছে আত্মনিবেদন করতে মনস্থ করেছিলে সেই দিন থেকেই ঈশ্বর তোমার প্রার্থনা শুনেছেন। তোমার প্রার্থনার উত্তর হয়েই আমি এসেছি।</div>
<div class="v" id="v13"><span class="vn">13</span> পারস্য সাম্রাজ্যের অধিরক্ষক দূত একুশ দিন ধরে আমাকে বাধা দিয়েছিলেন। তখন প্রধান দূতদের অন্যতম মীখায়েল এলেন আমাকে সাহায্য করতে কারণ পারস্যে আমি একা পড়ে গিয়েছিলাম।<sup class="fnm"><a name="fnm4" href="#fn4">4</a></sup></div>
<div class="v" id="v14"><span class="vn">14</span> তোমার স্বজাতির ভবিষ্যৎ কি–সে কথা আমি তোমাকে বুঝিয়ে দিতে এসেছি। দর্শনটি ভাবীকালের ঘটনার কথা।</div>
<div class="v" id="v15"><span class="vn">15</span> <span class="br-p"><br><br></span>তাঁর এই সব কথা শুনে আমি বাক্‌শক্তি রহিত হয়ে মাটির দিকে চেয়ে রইলাম।</div>
<div class="v" id="v16"><span class="vn">16</span> তখন মানবরূপী সেই দূত হাত বাড়িয়ে আমার ঠোঁট দুটি স্পর্শ করলেন। আমার বাক্‌শক্তি ফিরে এল। আমি বললাম, প্রভু, দর্শনটি দেখে আমি কাতর হয়ে এত ভেঙ্গে পড়েছি যে অত্যন্ত দুর্বল বোধ করছি।</div>
<div class="v" id="v17"><span class="vn">17</span> প্রভু, আপনার কাছে আমি সামান্য ক্রীতদাসের মত। আপনার সঙ্গে কথাবার্তা বলি এমন সাহস বা ক্ষমতা আমার নেই।</div>
<div class="v" id="v18"><span class="vn">18</span> <span class="br-p"><br><br></span>তিনি আবার আমাকে স্পর্শ করলেন। আমি শক্তি ও সাহস ফিরে পেলাম।</div>
<div class="v" id="v19"><span class="vn">19</span> তিনি বললেন, তুমি ঈশ্বরের প্রিয়পাত্র! মনে সাহস আনো। দুশ্চিন্তা দূর কর। শান্ত হও। বিচলিত হয়ো না। <span class="br-p"><br><br></span>এই কথা শুনে আমি মনে বল পেয়ে বললাম, প্রভু, এবার বলুন। আপনি আমাকে অনেকটা সবল করে তুলেছেন।</div>
<div class="v" id="v20"><span class="vn">20</span> <span class="br-p"><br><br></span>তিনি বললেন, জান কেন আমি তোমার কাছে এসেছি? শাস্ত্রে লেখা পরম সত্যের কথা আমি তোমাকে জানাতে এসেছি। এবার আমাকে ফিরে গিয়ে পারস্যের অধিরক্ষক দূতের সঙ্গে যুদ্ধে লিপ্ত হতে হবে। তারপর গ্রীসের রক্ষক দূতের আবির্ভাব হবে। আমাকে সাহায্য করার জন্য ইসরায়েলের অধিরক্ষক দূত মীখায়েল ছাড়া আর কেউ নেই।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা এই সত্য ছিল মহাযুদ্ধ সংক্রান্ত।</div>
<div class="fn"><sup class="fnt"><a name="fn2" href="#fnm2">2</a></sup> উফসে উৎকৃষ্ট সোনা পাওয়া যায়।</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:730 1:13-15'><!--endraw 1-->প্রকা 1:13-15<!--raw 1 bo --></a><!--endraw 1-->; <!--raw 1 bo --><a href='B:730 2:18'><!--endraw 1-->2:18<!--raw 1 bo --></a><!--endraw 1-->; <!--raw 1 bo --><a href='B:730 19:12'><!--endraw 1-->19:12<!--raw 1 bo --></a><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><a href='B:730 12:7'><!--endraw 1-->প্রকা 12:7<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>