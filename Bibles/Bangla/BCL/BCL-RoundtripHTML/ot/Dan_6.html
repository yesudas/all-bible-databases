<html><head>
<meta http-equiv="Content-Type" content="text/html;charset=utf-8" />
<title>Dan 6 &ndash; নবী দানিয়েলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Dan', 6);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী দানিয়েলের পুস্তক</b> &ndash; <a href="Dan_1.html">1</a> ... <a href="Dan_4.html">4</a> <a href="Dan_5.html">5</a> <b>6</b> <a href="Dan_7.html">7</a> <a href="Dan_8.html">8</a> ... <a href="Dan_12.html">12</a> </div><hr>
<h1>Dan 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দানিয়েলের বিরুদ্ধে চক্রান্ত</h2><span class="vn">1</span> <span class="br-p"><br><br></span>সম্রাট দারাউস সব বিবেচনা করে তাঁর রাজ্যে একশো কুড়ি জন রাজ্যপাল নিযুক্ত করলেন।</div>
<div class="v" id="v2"><span class="vn">2</span> এঁদের উপর আবার তিনজন অধ্যক্ষ নিযুক্ত করলেন। এঁদের মধ্যে দানিয়েল একজন। অধ্যক্ষের দায়িত্ব ছিল রাজার প্রাপ্য বুঝে নেওয়া। অচিরেই দেখা গেল যে অন্য সব অধ্যক্ষ ও সমস্ত রাজ্যপালদের চেয়ে দানিয়েলের কাজ অনেক ভাল।</div>
<div class="v" id="v3"><span class="vn">3</span> দানিয়েলের চরিত্রের বৈশিষ্ট্য দেখে রাজা দানিয়েলের হাতে সমগ্র রাজ্যের প্রশাসন ভার তুলে দেবার সঙ্কল্প করলেন।</div>
<div class="v" id="v4"><span class="vn">4</span> এই শুনে অন্যান্য সব অধ্যক্ষেরা ও রাজ্যপালেরা রাজকার্যের ব্যাপারে দানিয়েলের দোষত্রুটি খুঁজতে শুরু করলেন। কিন্তু দানিয়েল তাঁর কাজে এত বিশ্বস্ত ও সৎ ছিলেন যে তাঁরা তাঁর কোন দোষত্রুটি খুঁজে বার করতে পারলেন না।</div>
<div class="v" id="v5"><span class="vn">5</span> তাঁরা বললেন, দানিয়েলকে অভিযুক্ত করার মত সূত্র পাওয়া যেতে পারে একমাত্র তাঁর ধর্ম সংক্রান্ত সাধন-ভজনের ব্যাপারে। আর কোন ব্যাপারে অভিযুক্ত করা সহজসাধ্য হবে না।</div>
<div class="v" id="v6"><span class="vn">6</span> <span class="br-p"><br><br></span>তাঁরা গেলেন রাজার কাছে। বললেন, মহারাজ দারাউস চিরজীবী হোন!</div>
<div class="v" id="v7"><span class="vn">7</span> আমরা অর্থাৎ যাদের উপর আপনার রাজ্যের প্রশাসনের ভার দিয়েছেন সেই সব অধ্যক্ষেরা, রাজ্যপালেরা, সামরিক প্রশাসকেরা, সামন্তরাজেরা ও মন্ত্রীরা—সবাই মিলে একটি বিষয় স্থির করেছি। আমাদের অনুরোধ যে মহারাজ একটি আদেশ জারী করবেন ও সেটিকে যথাযথভাবে বলবৎ করবেন। আপনার হুকুম হবে যে তিরিশ দিন কোন মানুষ মহারাজ ছাড়া কোন দেবতা বা মানুষের কাছে কিছু প্রার্থনা করতে পারবে না। আর যদি কেউ এই আজ্ঞা অমান্য করে তবে তাকে সিংহের গহ্বরে ফেলে দেওয়অ হবে।</div>
<div class="v" id="v8"><span class="vn">8</span> মহারাজ, আদেশনামায় স্বাক্ষর করে এই হুকুম জারী করে দিন। রাজ্যে এই আদেশ বলবৎ করা হোক। মাদীয় ও পারসিকদের রীতি অনুযায়ী এই আদেশের যেন একটি বিন্দুও নড়চড় না হয়।</div>
<div class="v" id="v9"><span class="vn">9</span> সেই কথা অনুসারে রাজা দারাউস হুকুমনামায় স্বাক্ষর করে দিলেন।</div>
<div class="v" id="v10"><span class="vn">10</span> হুকুমনামা স্বাক্ষরিত হওয়ার কথা দানিয়েলের কানে গেল। তিনি বাড়ি ফিরে গেলেন। কক্ষের যেদিকে জেরুশালেম—বাড়ির উপরতলায় একটি ঘরের সেই দিকে ছিল কয়েকটি জানলা। তাঁর চিরাচরিত রীতি অনুসারে তিনি সেই খোলা জানলার সামনে নতজানু হয়ে দিনে তিনবার নিয়মিত প্রার্থনা করে যেতে লাগলেন।</div>
<div class="v" id="v11"><h2>ক্ষুধার্ত সিংহের মুখে</h2><span class="vn">11</span> <span class="br-p"><br><br></span>দানিয়েলের শত্রুরা সজাগ দৃষ্টি রাখলেন। তাঁরা তাকে এইভাবে ঈশ্বরের কাছে প্রার্থনা করতে দেখলেন।</div>
<div class="v" id="v12"><span class="vn">12</span> তাঁরা সকলে মিলে গেলেন রাজার কাছে। বললেন, হে রাজন্‌, নিজের হাতে স্বাক্ষর করা হুকুমনামা আপনি জারী করেছিলেন, তিরিশ দিনের মধ্যে যে ব্যক্তি আপনার কাছে ছাড়া অন্য কোন মানুষ বা দেবতার কাছে প্রার্থনা করবে, তাকে সিংহের খাদে ফেলে দেওয়া হবে, তাই নয় কি মহারাজ? <span class="br-p"><br><br></span>রাজা বললেন, হ্যাঁ, ঠিক তাই। আর সে আজ্ঞা তো এখনও বলবৎ আছে। মাদীয় ও পারসিকদের রীতি অনুযায়ী তার অন্যথা হবার নয়।</div>
<div class="v" id="v13"><span class="vn">13</span> <span class="br-p"><br><br></span>তাঁরা রাজাকে বললেন, কিন্তু নির্বাসিত ইহুদীদের মধ্যে একজন তো আপনাকে মানে না, আপনার আজ্ঞাও সে পালন করে না। সে নিয়মিতভাবে দিনে তিনবার তার ঈশ্বরের কাছে প্রার্থনা করে।</div>
<div class="v" id="v14"><span class="vn">14</span> <span class="br-p"><br><br></span>এই কথা শুনে রাজা খুব দুঃখ পেলেন। দানিয়েলকে উদ্ধার করার পথ খুঁজতে লাগলেন এবং সারাদিন তিনি সেই চেষ্টা চালিয়ে গেলেন।</div>
<div class="v" id="v15"><span class="vn">15</span> তারপর সেই লোকেরা আবার একযোগে রাজার কাছে এসে বললেন, আপনি অবশ্যই জানেন মহারাজ, যে মাদীয় ও পারসিকদের আইন অনুসারে রাজা একবার যে হুকুম জারী করেন তার অন্যথা হবার নয়।</div>
<div class="v" id="v16"><span class="vn">16</span> <span class="br-p"><br><br></span>অগত্যা রাজা দানিয়েলকে গ্রেপ্তার করে সিংহের খাদে ফেলে দেবার আদেশ মঞ্জুর করলেন। দানিয়েলকে এনে সিংহের খাদে ফেলে দেওয়া হল। দানিয়েলকে তিনি বললেন, আপনি যে ঈশ্বরের বিশ্বস্ত ভক্ত তিনিই আপনাকে রক্ষা করুন।</div>
<div class="v" id="v17"><span class="vn">17</span> একটি প্রস্তরখণ্ড দিয়ে খাদের মুখ বন্ধ করে দেওয়া হল। রাজা তার উপর তাঁর নিজের ও অমাত্যবর্গের শীলমোহর বসিয়ে দিলেন যেন দানিয়েলকে কেউ উদ্ধার করতে না পারে।</div>
<div class="v" id="v18"><h2>অলৌকিক উপায়ে দানিয়েলের রক্ষা</h2><span class="vn">18</span> <span class="br-p"><br><br></span>রাজা প্রাসাদে ফিরে এলেন। দূরে সরিয়ে দিলেন সব খাওয়া-দাওয়া, আমোদ-প্রমোদ। অনিদ্রায় কাটালেন সারা রাত।</div>
<div class="v" id="v19"><span class="vn">19</span> <span class="br-p"><br><br></span>ভোর হতে না হতেই রাজা ছুটে গেলেন সিংহের খাদের কাছে।</div>
<div class="v" id="v20"><span class="vn">20</span> সেখানে গিয়ে ব্যাকুল হয়ে উচ্চকণ্ঠে ডাকলেন, দানিয়েল! সদা জাগ্রত ঈশ্বরের ভক্ত দাস দানিয়েল! যে ঈশ্বরকে আপনি একনিষ্ঠভাবে সেবা করেন, সিংহদের মুখ থেকে কি তিনি আপনাকে রক্ষা করতে পেরেছেন?</div>
<div class="v" id="v21"><span class="vn">21</span> <span class="br-p"><br><br></span>দানিয়েল উত্তর দিলেন, মহারাজ চিরজীবী হোন!</div>
<div class="v" id="v22"><span class="vn">22</span> ঈশ্বর তাঁর দূত পাঠিয়ে সিংহদের মুখ বন্ধ করে দিয়েছেন যেন তারা আমার কোন ক্ষতিসাধন করতে না পারে। মহারাজ, এর কারণ এই যে ঈশ্বর জানেন আমি নির্দোষ! তিনি জানেন যে আমি আপনার প্রতি কোন অন্যায় করি নি।</div>
<div class="v" id="v23"><span class="vn">23</span> <span class="br-p"><br><br></span>রাজা আনন্দে উৎফুল্ল হয়ে উঠলেন। দানিয়েলকে খাদ থেকে তুলে আনতে আদেশ দিলেন। তাঁকে তুলে আনা হল। দেখা গেল তাঁর কেন রকম ক্ষতি হয়নি। তাঁর গায়ে একটা আঁচড়ও লাগেনি। কারণ তিনি ঈশ্বরের উপর সম্পূর্ণভাবে নির্ভর করেছিলেন।</div>
<div class="v" id="v24"><span class="vn">24</span> দানিয়েলের বিরুদ্ধে যাঁরা অভিযোগ এনেছিলেন, রাজা তাঁদের ধরে আনতে বললেন। তাঁর আদেশে স্ত্রী-পুত্র-কন্যা সমেত তাঁদের সকলকে সিংহদের গহ্বরে ফেলে দেওয়া হল। তাঁরা নীচে পড়তে না পড়তেই সিংহেরা ঝাঁপিয়ে পড়ল তাঁদের উপর, একটি অস্থিও আস্ত রাখল না।</div>
<div class="v" id="v25"><span class="vn">25</span> <span class="br-p"><br><br></span>সম্রাট দারাউস তখন পৃথিবীর সমস্ত জাতি, গোষ্ঠী ও সব ভাষাভাষী মানুষের কাছে লিখে পাঠালেনঃ <span class="br-p"><br><br></span>তোমাদের মঙ্গল হোক।</div>
<div class="v" id="v26"><span class="vn">26</span> আমার আদেশ, আমার সাম্রাজ্যের প্রত্যেক লোক দানিয়েলের আরাধ্য ঈশ্বরকে সম্ভ্রম ও ভক্তি করবে। <span class="br-p"><br><br></span><span class="br-ind"><br><span class="indent">&nbsp;</span></span>সদাজাগ্রত ঈশ্বর তিনি, শাশ্বত, সনাতন। <br><span class="br-ind"><br><span class="indent">&nbsp;</span></span>বিনষ্ট হবে না কোনদিন তাঁর শাসনব্যবস্থা, <br><span class="br-ind"><br><span class="indent">&nbsp;</span></span>অবসান হবে না কোনদিন <br><span class="br-ind"><br><span class="indent">&nbsp;</span></span>তাঁর প্রতাপ-পরাক্রমের। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তিনি উদ্ধার করেন, সাধন করেন পরিত্রাণ, ভূলোকে, <br><span class="br-ind"><br><span class="indent">&nbsp;</span></span>দ্যুলোকে সম্পাদন করেন অদ্ভুত অলৌকিক ক্রিয়া। <br><span class="br-ind"><br><span class="indent">&nbsp;</span></span>তিনিই সেই, যিনি ছিনিয়ে এনেছেন <br><span class="br-ind"><br><span class="indent">&nbsp;</span></span>দানিয়েলকে সিংহের মুখ-গহ্বর থেকে। <br></div>
<div class="v" id="v28"><span class="vn">28</span> <span class="br-p"><br><br></span>রাজা দারাউস ও তাঁর পরবর্তী পারস্যরাজ সাইরাসের রাজত্বের শেষদিন পর্যন্ত দানিয়েলের শ্রী ও সমৃদ্ধি অক্ষুণ্ণ ছিল।</div>
</div>
<!-- PARSED ABOVE; EDITING MAY BREAK PARSER -->
</body></html>