<html><head>
<meta http-equiv="Content-Type" content="text/html;charset=utf-8" />
<title>Deut 13 &ndash; দ্বিতীয় বিবরণ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 13);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_11.html">11</a> <a href="Deut_12.html">12</a> <b>13</b> <a href="Deut_14.html">14</a> <a href="Deut_15.html">15</a> ... <a href="Deut_34.html">34</a> </div><hr>
<h1>Deut 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তোমাদের মাঝে যদি কোন নবী বা স্বপ্নদ্রষ্টা আবির্ভূত হয়ে তোমাদের কোন নিদর্শন কিম্বা অদ্ভুত লক্ষণ দেখায় এবং</div>
<div class="v" id="v2"><span class="vn">2</span> যে নিদর্শন ও অদ্ভুত লক্ষণের কথা সে বলে, তা যদি সত্যিই ঘটে তাহলেও যাদের তোমরা জান না বা উপাসনা কর না সে যদি এমন দেবতাদের অনুগামী হতে তোমাগের আহ্বান জানায়,</div>
<div class="v" id="v3"><span class="vn">3</span> তাহলে তোমরা সেই নবী বা স্বপ্নদ্রষ্টার কথা শুনবে না, কেননা তোমরা সমগ্র মনপ্রাণ দিয়ে তোমাদের আরাধ্য ঈশ্বর প্রভু পরমেশ্বরকে ভালবাস কিনা তা জানার জন্য প্রভু পরমেশ্বর হয়তো তোমাদের এভাবে পরীক্ষা করতে পারেন।</div>
<div class="v" id="v4"><span class="vn">4</span> তোমরা তোমাদের আরাধ্য ঈশ্বর প্রভু পরমেশ্বরের অনুগামী হবে, তাঁকেই সম্ভ্রম করবে, তাঁরই নির্দেশ পালন করবে, তাঁর কথা শুনবে, তাঁর উপাসনা করবে, একমাত্র তাঁর প্রতিই থাকবে তোমাদের অনুরাগ।</div>
<div class="v" id="v5"><span class="vn">5</span> সেই নবী বা স্বপ্নদ্রষ্টার অবশ্যই মৃত্যুদণ্ড হবে, কারণ তোমাদের আরাধ্য ঈশ্বর প্রভু পরমেশ্বর যিনি মিশর থেকে তোমাদের উদ্ধার করে এনেছেন, দাসত্বের শৃঙ্খল থেকে যিনি তোমাদের মুক্ত করে এনেছেন, তাঁর বিরুদ্ধাচরণ করতে সে তোমাদের প্ররোচিত করেছে এবং তোমাদের আরাধ্য ঈশ্বর প্রভু পরমেশ্বর যে পথে চলতে তোমাদের আদেশ দিয়েছেন, সেই পথ থেকে সে তোমাদের ভ্রষ্ট করতে চেয়েছে। তোমরা নিজেদের মধ্য থেকে অবশ্যই এই মন্দতার উচ্ছেদ সাধন করবে।</div>
<div class="v" id="v6"><span class="vn">6</span> তোমার সহোদর ভ্রাতা, পুত্র, কন্যা, তোমার প্রিয়তমা স্ত্রী কিম্বা তোমার অন্তরঙ্গ বন্ধুও যদি গোপনে তোমাকে অন্য দেবতাদের ভজনা করার প্ররোচনা দেয়, অন্য কোন দেবতা যাকে তুমি জান না বা তোমার পিতৃপুরুষেরাও জানতেন না, তোমাদের চারিপাশের কাছের বা দূরের পৃথিবীর যে কোন প্রান্তের যে কোন জাতির উপাস্য দেবতা হোক না কেন,</div>
<div class="v" id="v8"><span class="vn">8</span> তুমি তার প্রস্তাবে সম্মত হবে না বা তার কোন কথা শুনবে না। তুমি তাকে কৃপা বা করুণা করবে না, তাকে অব্যাহতি দেবে না বা তার কথা গোপন করে রাখবে না।</div>
<div class="v" id="v9"><span class="vn">9</span> তুমি অবশ্যই তাকে বধ করবে। তাকে বধ করার জন্য তুমিই প্রথমে আঘাত করবে, পরে অন্যান্য সকলে আঘাত করবে।</div>
<div class="v" id="v10"><span class="vn">10</span> তাকে মারার জন্য তুমি পাথর ছুঁড়বে, কারণ তোমার আরাধ্য ঈশ্বর প্রভু পরমেশ্বর যিনি মিশর থেকে, দাসত্বের শৃঙ্খল থেকে তোমাকে মুক্ত করে এনেছেন তোমার অনুগামী হতে সে তোমাকে ভ্রষ্ট করতে চেয়েছে।</div>
<div class="v" id="v11"><span class="vn">11</span> ইসরায়েলীরা সকলে একথা শুনে ভয় পাবে এবং তোমাদের মধ্যে কেউ আর এরকম দুষ্কর্ম করবে না।</div>
<div class="v" id="v12"><span class="vn">12</span> তোমাদের আরাধ্য ঈশ্বর প্রভু পরমেশ্বর তোমাদের বসবাসের জন্য যে সব নগর দেবেন তার কোনোটি সম্পর্কে যদি তোমরা শোন যে</div>
<div class="v" id="v13"><span class="vn">13</span> সেখানে কয়েকজন হীন প্রকৃতির লোক এসে যে দেবতাদের কথা তোমরা জান না তাদের ভজনা করার প্ররোচনা দিয়ে নগরবাসীকে বিভ্রান্ত করছে,</div>
<div class="v" id="v14"><span class="vn">14</span> তাহলে তোমরা ভাল করে সন্ধান নিয়ে জানবে। যদি একথা নিশ্চিতভাবে প্রমাণিত হয় যে তোমাদের মধ্যে সত্যই এরকম ঘৃণ্য দুষ্কর্ম অনুষ্ঠিত হয়েছে তাহলে তোমরা তরবারির আঘাতে সেই নগরের অধিবাসীদের বধ করবে। সেই নগর এবং তার মধ্যে বসবাসকারী পশুপাল সমেত সকলকে নিঃশেষে ধ্বংস করবে।</div>
<div class="v" id="v16"><span class="vn">16</span> সেখানকার লুন্ঠিত সমস্ত দ্রব্য নগরের মাঝখানে উন্মুক্ত স্থানে সংগ্রহ করে সেই সমস্ত দ্রব্য ও সেই নগরটিকে প্রভু পরমেশ্বরের উদ্দেশে আগুনে পূর্ণাহুতি দেবে। সেই নগর চিরকাল একটি ধ্বংস স্তূপ হয়ে থাকবে, তা আর পুনর্গঠন করা চলবে না।</div>
<div class="v" id="v17"><span class="vn">17</span> সেই সমস্ত নিষিদ্ধ বস্তুর কোন কিছুই তোমরা হস্তগত করবে না, তাহলেই প্রভু পরমেশ্বরের প্রচণ্ড ক্রোধের নিবৃত্তি হবে। তিনি তোমাদের পিতৃপুরুষদের যে প্রতিশ্রুতি দিয়েছিলেন সেই অনুযায়ী তোমাদের প্রতি কৃপা করবেন এবং তাঁর করুণায় তোমরা বৃদ্ধি লাভ করবে</div>
<div class="v" id="v18"><span class="vn">18</span> যদি তোমরা তোমাদের আরাধ্য ঈশ্বর প্রভু পরমেশ্বরের বাক্যে কর্ণপাত কর এবং আমি আজ তোমাদের যে সব নির্দেশ দিলাম, তাঁর সেই নির্দেশগুলি তোমরা পালন কর ও তোমাদের আরাধ্য ঈশ্বর প্রভু পরমেশ্বরের দৃষ্টিতে যা ন্যায্য সেই রকম আচরণ কর।</div>
</div>
<!-- PARSED ABOVE; EDITING MAY BREAK PARSER -->
</body></html>