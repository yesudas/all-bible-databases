<html><head>
<meta http-equiv="Content-Type" content="text/html;charset=utf-8" />
<title>Deut 20 &ndash; দ্বিতীয় বিবরণ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 20);">
<div id="navbar"><a href="../index.html">পবিএ বাইবেল CL Bible</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_18.html">18</a> <a href="Deut_19.html">19</a> <b>20</b> <a href="Deut_21.html">21</a> <a href="Deut_22.html">22</a> ... <a href="Deut_34.html">34</a> </div><hr>
<h1>Deut 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যুদ্ধ সংক্রান্ত বিধি</h2><span class="vn">1</span> <span class="br-p"><br><br></span>তোমরা শত্রুদের বিরুদ্ধে যুদ্ধ করতে গিয়ে যদি দেখ তাদের অশ্ব, রথ ও সৈন্য সংখ্যা তোমাদের চেয়ে বেশী, তাহলে ভয় পেয়ো না, কেননা তোমাদের আরাধ্য ঈশ্বর প্রভু পরমেশ্বর যিনি মিশর থেকে তোমাদের উদ্ধার করে এনেছেন, তিনিই তোমাদের সঙ্গে আছেন।</div>
<div class="v" id="v2"><span class="vn">2</span> তোমাদের যুদ্ধযাত্রার সময় পুরোহিত এসে লোকদের বলবে,</div>
<div class="v" id="v3"><span class="vn">3</span> ‘হে ইসরায়েল, শোন, তোমরা আজ শত্রুদের বিরুদ্ধে যু্দ্ধ করতে যাচ্ছ, তোমাদের হৃদয় যেন দুর্বল না হয়, তোমরা ভয় করো না, কম্পমান হয়ো না, শঙ্কিত হয়ো না শত্রুদের দেখে,</div>
<div class="v" id="v4"><span class="vn">4</span> কেননা তোমাদের আরাধ্য ঈশ্বর প্রভু পরমেশ্বর তোমাদের জয়যুক্ত করার জন্য তোমাদের পক্ষ হয়ে শত্রুদের বিরুদ্ধে যুদ্ধ করতে তোমাদের সঙ্গে যাচ্ছেন।</div>
<div class="v" id="v5"><span class="vn">5</span> <span class="br-p"><br><br></span>তারপর সৈন্যধ্যক্ষেরা সৈন্যদের সম্বোধন করে বলবে,’ তোমাদের মধ্যে কেউ যদি নতুন বাড়ি তৈরী করে তা প্রতিষ্ঠা না করে থাকে তাহলে সে বাড়ি ফিরে যাক, কারণ সে যদি যুদ্ধে মারা যায় তাহলে অন্য লোকে তার গৃহ প্রতিষ্ঠা করবে।</div>
<div class="v" id="v6"><span class="vn">6</span> যদি কেউ দ্রাক্ষাকুঞ্জ রচনা করে তার ফল আস্বাদন না করে থাকে তাহলে সেও বাড়ি ফিরে যাক, কারণ সে যুদ্ধে মারা গেলে অন্য লোকে তার ফল ভোগ করবে।</div>
<div class="v" id="v7"><span class="vn">7</span> বিবাহের সম্বন্ধ স্থির হয়েছে অথচ বিবাহ হয়নি এমন যদি কেউ থাকে তবে সেও বাড়ি ফিরে যাক, কারণ সে যুদ্ধে মারা গেলে অন্য লোক সেই কন্যাকে গ্রহণ করবে।’</div>
<div class="v" id="v8"><span class="vn">8</span> এছাড়াও সৈন্যাধ্যক্ষেরা সৈন্যদের আরও বললেন, ‘দুর্বলচিত্ত ভীরু কেউ যদি থেকে থাকে তবে সেও বাড়ি ফিরে যাক, তা না হলে তার সহযোদ্ধাদের চিত্তও তার মত দুর্বল হয়ে পড়বে।’</div>
<div class="v" id="v9"><span class="vn">9</span> সৈন্যাধ্যক্ষেরা সৈন্যদের কাছে এসব কথা বলার পর তারা সেনাবাহিনীকে পরিচালনা করার জন্য নায়কদের নিযুক্ত করবে।</div>
<div class="v" id="v10"><span class="vn">10</span> <span class="br-p"><br><br></span>তোমরা যখন কোন নগর আক্রমণ করতে যাবে তখন প্রথমে আত্মসমর্পণের প্রস্তাব দেবে,</div>
<div class="v" id="v11"><span class="vn">11</span> যদি সেই প্রস্তাবে সম্মত হয়ে তারা তোমাদের জন্য নগরদ্বার উন্মুক্ত করে দেয় তাহলে সেই নগরের সমস্ত অধিবাসী তোমাদের দাস হবে এবং বেগার খাটাবে।</div>
<div class="v" id="v12"><span class="vn">12</span> কিন্তু যদি সেই নগর আত্মসমর্পণের প্রস্তাব গ্রহণ না করে তোমাদের সঙ্গে যুদ্ধ করতে চায় তাহলে তোমরা নগর অবরোধ করবে।</div>
<div class="v" id="v13"><span class="vn">13</span> তারপর যখন তোমাদের আরাধ্য ঈশ্বর প্রভু পরমেশ্বর সেই নগর তোমাদের অধিকারে আনবেন তখন তোমরা নগরের সমস্ত পুরুষদের খড়্গাঘাতে বধ করবে,</div>
<div class="v" id="v14"><span class="vn">14</span> কিন্তু নারী, শিশু, পশুপাল এবং নগরের অন্যান্য সম্পদ তোমরা লুন্ঠিত সম্পদরূপে নিজেদের জন্য গ্রহণ করবে। তোমাদের শত্রুদের লুন্ঠিত সম্পদ যা তোমাদের আরাধ্য ঈশ্বর প্রভু পরমেশ্বর তোমাদের দেবেন, তোমরা ভোগ করবে।</div>
<div class="v" id="v15"><span class="vn">15</span> তোমাদের কাছাকাছি জাতিসমূহের নগরগুলি ছাড়া দূরবর্তী নগর সম্পর্কে তোমরা এই নীতি অনুসরণ করবে।</div>
<div class="v" id="v16"><span class="vn">16</span> কিন্তু এই সমস্ত জাতির যে নগরগুলি তোমাদের আরাধ্য ঈশ্বর প্রভু পরমেশ্বর তোমাদের অধিকার করতে দেবেন সেগুলির মধ্যে কোন প্রাণীকে তোমরা জীবিত রাখবে না।</div>
<div class="v" id="v17"><span class="vn">17</span> তোমাদের ঈশ্বর প্রভু পরমেশ্বরের নির্দেশ অনুযায়ী হিত্তীয়, ইমোরী, কনানী, পরিষী, হিব্বীয় ও যিবুষী জাতির সকলকে তোমরা নিঃশেষে ধ্বংস করবে।</div>
<div class="v" id="v18"><span class="vn">18</span> তা না হলে তারা তাদের দেবতাদের উপাসনার নামে যে সব ঘৃণ্য আচরণ করে সেগুলি তোমাদেরও করতে শিখাবে, আর তোমরা তোমাদের আরাধ্য ঈশ্বর প্রভু পরমেশ্বরের বিরুদ্ধে পাপ করবে।</div>
<div class="v" id="v19"><span class="vn">19</span> <span class="br-p"><br><br></span>তোমরা যখন কোন নগর অধিকার করার জন্য যুদ্ধ ঘোষণা করে দীর্ঘকাল সেটি অবরোধ করে রাখবে তখন সেখানকার কোন বৃক্ষ তোমরা কুঠারাঘাতে ছেদন করবে না। তোমরা তার ফল ভোগ করবে, কিন্তু ছেদন করবে না। কারণ দেশের বৃক্ষরাজি মানুষ নয় যে তোমরা সেগুলিও ছেদন করবে।</div>
<div class="v" id="v20"><span class="vn">20</span> কিন্তু যে সব বৃক্ষের ফল খাওয়ার যোগ্য নয় বলে তোমরা জান, সেগুলি তোমরা ধ্বংস ও ছেদন করতে পারবে। যুদ্ধরত নগরটির পতন না হওয়া পর্যন্ত তোমরা সেগুলি অবরোধের কাজে ব্যবহার করতে পার।</div>
</div>
<!-- PARSED ABOVE; EDITING MAY BREAK PARSER -->
</body></html>