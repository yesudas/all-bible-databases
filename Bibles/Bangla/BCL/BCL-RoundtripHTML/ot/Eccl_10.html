<html><head>
<meta http-equiv="Content-Type" content="text/html;charset=utf-8" />
<title>Eccl 10 &ndash; উপদেশক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 10);">
<div id="navbar"><a href="../index.html">পবিএ বাইবেল CL Bible</a> &ndash; <b>উপদেশক</b> &ndash; <a href="Eccl_1.html">1</a> ... <a href="Eccl_8.html">8</a> <a href="Eccl_9.html">9</a> <b>10</b> <a href="Eccl_11.html">11</a> <a href="Eccl_12.html">12</a> </div><hr>
<h1>Eccl 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>একটি মরা মাছি যেমন আতরের পুরো শিশিটাই ভরিয়ে দিতে পারে দুর্গন্ধে, তেমনি সামান্য একটু নির্বুদ্ধিতা শ্রেষ্ঠতম প্রজ্ঞাকেও লুটিয়ে দেয় ধূলায়।</div>
<div class="v" id="v2"><span class="vn">2</span> <span class="br-p"><br><br></span>জ্ঞানীর প্রবণতা থাকে ন্যায়ের দিকে, কিন্তু মূর্খ অন্যায়প্রবণ।</div>
<div class="v" id="v3"><span class="vn">3</span> মূর্খ যখন পথে চলে তখনও প্রকাশ পায় তার নির্বুদ্ধিতা, সে সকলকেই জানিয়ে দেয় যে, সে বোধবুদ্ধিহীন।</div>
<div class="v" id="v4"><span class="vn">4</span> <span class="br-p"><br><br></span>যদি তোমার ঊর্ধ্বতন কর্তা কোনও কারণে ক্রুদ্ধ হন তোমার উপর, তাহলে পদত্যাগ করো না, বরং নতিস্বীকার করলে অনেক গুরুতর ত্রুটিও ক্ষমা করা হয়।</div>
<div class="v" id="v5"><span class="vn">5</span> <span class="br-p"><br><br></span>এ জগতে আমি একটা অন্যায় ঘটতে দেখেছি শাসকদের ভুলেই এই অন্যায় ঘটে থাকে।</div>
<div class="v" id="v6"><span class="vn">6</span> নির্বোধদের অনেক সময় প্রতিষ্ঠিত করা হয় উচ্চপদে, অথচ সম্ভ্রান্তেরা হয় উপেক্ষিত।</div>
<div class="v" id="v7"><span class="vn">7</span> আমি দেখেছি, ক্রীতদাসেরা ঘোড়ায় চড়ে চলেছে, আর সম্ভ্রান্তেরা পায়ে হেঁটে চলেছে ক্রীতদাসের মত।</div>
<div class="v" id="v8"><span class="vn">8</span> <span class="br-p"><br><br></span>যে গর্ত খোঁড়ে, সে নিজেই তাতে পড়তে পারে, আর যে দেওয়াল ভাঙ্গে, তাকে কামড়াতে পারে সাপে।<sup class="fnm"><a name="fnm1" href="#fn1">1</a></sup></div>
<div class="v" id="v9"><span class="vn">9</span> পাথরের খাদে যে পাথর কাটার কাজ করে, পাথরেই তার আঘাত লাগে। যে কাঠ কাটে, ঐ কাঠ দিয়েই তার আঘাত লাগার সম্ভাবনা।</div>
<div class="v" id="v10"><span class="vn">10</span> ভোঁতা কুড়ুলে ধার না দিলে পরিশ্রম হয় বেশি। বুদ্ধি মানুষকে সাহায্য করে সাফল্য লাভে।</div>
<div class="v" id="v11"><span class="vn">11</span> মন্ত্র আওড়াবার আগেই যদি সাপে কামড়ায় তাহলে মন্ত্র জেনেও কোনও লাভ হয় না।</div>
<div class="v" id="v12"><span class="vn">12</span> মূর্খের মরণ হয় তার নিজের কথাতেই, কিন্তু জ্ঞানবান সম্মান পান তাঁর আপন উক্তিতে।</div>
<div class="v" id="v13"><span class="vn">13</span> মূর্খের কথা শুরু হয় তার বোকামি দিয়ে, শেষ হয় নিছক প্রলাপে।</div>
<div class="v" id="v14"><span class="vn">14</span> নির্বোধ সর্বজ্ঞের মত কথা বলে চলে, <span class="br-p"><br><br></span>কিন্তু জানে না এর পরে কি ঘটতে চলেছে, মৃত্যুর পরেই বা কি ঘটবে, কে বোঝাবে তাকে?</div>
<div class="v" id="v15"><span class="vn">15</span> <span class="br-p"><br><br></span>মূর্খ অযথা পরিশ্রম করে এত ক্লান্ত হয় যে, বাড়ি ফিরে আসার শক্তিটুকুও তার থাকে না।</div>
<div class="v" id="v16"><span class="vn">16</span> <span class="br-p"><br><br></span>দুর্ভাগা সেই দেশ, যে দেশের রাজা, তরুণ, কিশোর এবং মন্ত্রীরা দিনরাত মত্ত থাকে আমোদ-প্রমোদে।</div>
<div class="v" id="v17"><span class="vn">17</span> কিন্তু সৌভাগ্য সেই দেশের যে দেশের রাজা স্বাধীনচেতা, যে দেশের মন্ত্রীরা পানাহার করে যথাসময়ে, তারা আত্মসংযমী, সুরাপানে হয় না মত্ত।</div>
<div class="v" id="v18"><span class="vn">18</span> <span class="br-p"><br><br></span>যে আলস্যে ছাদ সারায় না, তার ছাদ চুঁইয়ে জল পড়ে, শেষে তার ঘরও ভেঙ্গে পড়ে।</div>
<div class="v" id="v19"><span class="vn">19</span> <span class="br-p"><br><br></span>ভোজ খেয়ে হাসি ফোটে মুখে, সুরা পানে স্ফূর্তি জাগে প্রাণে, তবে অর্থ না থাকলে এর কিছুই হয় না।</div>
<div class="v" id="v20"><span class="vn">20</span> <span class="br-p"><br><br></span>মনে মনেও নিন্দা করো না রাজার, শয়নকক্ষে নিভৃতে বসেও করো না ধনীর সমালোচনা, হয়ত বা কাক-পক্ষীতে তা শুনে ফেলবে আর প্রকাশ করে দেবে তার কাছে তোমার সমস্ত কথা।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:230 7:15'><!--endraw 1-->গীত 7:15<!--raw 1 bo --></a><!--endraw 1-->; <!--raw 1 bo --><a href='B:240 26:27'><!--endraw 1-->হিতো 26:27<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>