<html><head>
<meta http-equiv="Content-Type" content="text/html;charset=utf-8" />
<title>Eccl 7 &ndash; উপদেশক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 7);">
<div id="navbar"><a href="../index.html">পবিএ বাইবেল CL Bible</a> &ndash; <b>উপদেশক</b> &ndash; <a href="Eccl_1.html">1</a> ... <a href="Eccl_5.html">5</a> <a href="Eccl_6.html">6</a> <b>7</b> <a href="Eccl_8.html">8</a> <a href="Eccl_9.html">9</a> ... <a href="Eccl_12.html">12</a> </div><hr>
<h1>Eccl 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জীবন-ভাবনা</h2><span class="vn">1</span> <span class="br-p"><br><br></span>সুগন্ধী আতরের চেয়ে সুনাম ভাল, জন্মদিনের চেয়ে ভাল মৃত্যুদিন।</div>
<div class="v" id="v2"><span class="vn">2</span> <span class="br-p"><br><br></span>ভোজ বাড়িতে যাওয়ার চেয়ে শোকার্ত পরিবারে যাওয়া ভাল। জীবিত লোকদের মনে রাখা দরকার, মৃত্যুই সকলের শেষ গতি।</div>
<div class="v" id="v3"><span class="vn">3</span> <span class="br-p"><br><br></span>হাসির চেয়ে কান্না ভাল, কারণ কান্নায় মুখ বিষণ্ণ হলেও চেতনা হয় জাগ্রত।</div>
<div class="v" id="v4"><span class="vn">4</span> <span class="br-p"><br><br></span>মূর্খের মন মত্ত থাকে আমোদ প্রমোদে, কিন্তু শেষ পরিণতির ভাবনা থাকে জ্ঞানীর অন্তরে।</div>
<div class="v" id="v5"><span class="vn">5</span> <span class="br-p"><br><br></span>মূর্খের প্রশস্তি শোনার চেয়ে জ্ঞানবানের তিরস্কার সহ্য করা ভাল।</div>
<div class="v" id="v6"><span class="vn">6</span> <span class="br-p"><br><br></span>মূর্খের হাসির আওয়াজ কাঁটাগাছ পোড়ার হালকা আওয়াজের মতই, এ হাসি অর্থহীন।</div>
<div class="v" id="v7"><span class="vn">7</span> <span class="br-p"><br><br></span>জ্ঞানবান যখন প্রবঞ্চনায় আশ্রয় নেয়, তখন সে আচরণ করে মূর্খেরই মত, উৎকোচ গ্রহণ চরিত্র নষ্টের কারণ হয়।</div>
<div class="v" id="v8"><span class="vn">8</span> <span class="br-p"><br><br></span>কোনও কাজ শুরুর চেয়ে শেষ ভাল। কোমলতা ভাল গর্বের রূঢ়তার চেয়ে।</div>
<div class="v" id="v9"><span class="vn">9</span> <span class="br-p"><br><br></span>ক্রোধ দমন কর, অন্তরে ক্রোধ পোষণ করা মূর্খতা।<sup class="fnm"><a name="fnm1" href="#fn1">1</a></sup></div>
<div class="v" id="v10"><span class="vn">10</span> <span class="br-p"><br><br></span>কখনও বলো না: পুরাণো দিনগুলি বর্তমানের চেয়ে কেন অত ভাল ছিল? এ প্রশ্ন বুদ্ধিমানের যোগ্য নয়।</div>
<div class="v" id="v11"><span class="vn">11</span> <span class="br-p"><br><br></span>মানুষমাত্রেরই বুদ্ধিপূর্বক চলা উচিত, কারণ উত্তরাধিকার সূত্রে পাওয়া সম্পত্তির নিরাপত্তা দেয় এই বুদ্ধি।<sup class="fnm"><a name="fnm2" href="#fn2">2</a></sup></div>
<div class="v" id="v12"><span class="vn">12</span> অর্থের মত প্রজ্ঞা মানুষকে নিরাপদে রাখে প্রজ্ঞাই জ্ঞানীকে দান করে নিরাপত্তা।</div>
<div class="v" id="v13"><span class="vn">13</span> <span class="br-p"><br><br></span>ঈশ্বরের মহান কর্মের কথা ভেবে দেখ, তিনি যা বাঁকা করেছেন, কে তা সোজা করতে পারে?</div>
<div class="v" id="v14"><span class="vn">14</span> সুখের দিনে সুখী হও, বিবেচনা কর সঙ্কটের দিনে যে, সুখ ও দুঃখ—দুই-ই ঈশ্বরের দান। কারণ, কার জীবনে কখন কি ঘটে, তা কে জানে।<sup class="fnm"><a name="fnm3" href="#fn3">3</a></sup></div>
<div class="v" id="v15"><span class="vn">15</span> <span class="br-p"><br><br></span>আমার এ ব্যর্থ জীবনে আমি সব কিছুই দেখেছি। আমি দেখেছি: একজন সৎলোক সৎপথে থেকেও ধ্বংস হয়, অথচ একজন দুর্জন দুষ্কর্ম করেও বেঁচে থাকে দীর্ঘকাল।</div>
<div class="v" id="v16"><span class="vn">16</span> তাই বলি: অতি ধার্মিক অথবা অতি জ্ঞানী হয়ো না, তাতে তুমি ধ্বংস করবে নিজেকেই।</div>
<div class="v" id="v17"><span class="vn">17</span> আবার এ-ও বলি: অতি দুষ্ট বা মূর্খও হয়ো না, তার ফলে তোমার মৃত্যু হবে অকালে।</div>
<div class="v" id="v18"><span class="vn">18</span> অতএব কোন কিছুরই অতিরিক্ত ভাল নয়, ঈশ্বরকে যে ভক্তি করে সে কাটিয়ে ওঠে সমস্ত সঙ্কট।</div>
<div class="v" id="v19"><span class="vn">19</span> <span class="br-p"><br><br></span>প্রজ্ঞা মানুষকে নগরীর দশজন শাসকের চেয়েও শক্তিশালী করে।</div>
<div class="v" id="v20"><span class="vn">20</span> <span class="br-p"><br><br></span>পৃথিবীতে এমন কোনও ধার্মিক ব্যক্তি নেই, যে সর্বদাই সৎকর্ম করে, পাপ করে না কখনও।</div>
<div class="v" id="v21"><span class="vn">21</span> <span class="br-p"><br><br></span>লোকে যা বলে, সব সময় তাতে কান দিও না, তুমি হয়ত শুনবে তোমার ভৃত্য তোমার নিন্দায় মুখর,</div>
<div class="v" id="v22"><span class="vn">22</span> কিন্তু তুমি জান যে, নিজেও তুমি বারবার নিন্দা করেছ অনেকের।</div>
<div class="v" id="v23"><span class="vn">23</span> <span class="br-p"><br><br></span>আমি এ সব তত্ত্বই বুদ্ধি দিয়ে বিচার করে দেখেছি। আমি জ্ঞান অর্জনের সঙ্কল্প করেছিলাম কিন্তু তা আমার সাধ্যের অতীত।</div>
<div class="v" id="v24"><span class="vn">24</span> জীবনে যা ঘটে তার মর্ম আমাদের আয়ত্তের বাইরে, অনেক দূরে, অনেক গভীরে নিহিত। কে উদ্ধার করতে পারে সেই মর্ম?</div>
<div class="v" id="v25"><span class="vn">25</span> আমি প্রজ্ঞার অনুশীলনে নিযুক্ত করলাম নিজেকে, ব্যাপৃত হলাম সব কিছুর অর্থ অনুসন্ধানে, দুর্নীতির মূর্খতা এবং নির্বুদ্ধির প্রমত্ততা সম্পর্কে অবহিত হওয়ার চেষ্টা করলাম।</div>
<div class="v" id="v26"><span class="vn">26</span> আমি দেখলাম, মৃত্যুর চেয়েও তিক্ত এক বস্তু-সে হচ্ছে নারী। তার ভালবাসা ফাঁদ ও জালের মত, শৃঙ্খলের মত তার বাহু আবদ্ধ করে তোমাকে। ঈশ্বর যার প্রতি প্রীত, সে-ই শুধু এড়াতে পারে তার কঠিন বন্ধন, কিন্তু পাপীরা ধরা পড়ে তার ফাঁদে।</div>
<div class="v" id="v27"><span class="vn">27</span> উপদেশক বলছেনঃ এই আমার উপলব্ধি, আমি তিল তিল করে অবগত হয়েছি এই তত্ত্ব।</div>
<div class="v" id="v28"><span class="vn">28</span> আমি বার বার আনুসন্ধান করেছি, কিন্তু পাই নি কোনও উত্তর। আমি হাজার জনের মধ্যে একজনকে খাঁটি পেয়েছি। কিন্তু নারীকুলের মধ্যে পেলাম না একজনকেও!</div>
<div class="v" id="v29"><span class="vn">29</span> দেখ, আমি শুধু এই একটি তত্ত্বই বুঝেছি, ঈশ্বর মানুষকে সৃজন করলেন সহজ ও সরল করে, কিন্তু মানুষই নিজেকে জটিল করে তুলেছে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:660 1:19'><!--endraw 1-->যাকোব 1:19<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:240 22:1'><!--endraw 1-->হিতো 22:1<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> পাঠান্তর: এর জন্যে ঈশ্বরকে দায়ী করতে যেও না।</div>
</div>
<!-- PARSED ABOVE; EDITING MAY BREAK PARSER -->
</body></html>