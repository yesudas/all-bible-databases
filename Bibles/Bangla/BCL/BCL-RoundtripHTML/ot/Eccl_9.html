<html><head>
<meta http-equiv="Content-Type" content="text/html;charset=utf-8" />
<title>Eccl 9 &ndash; উপদেশক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 9);">
<div id="navbar"><a href="../index.html">পবিএ বাইবেল CL Bible</a> &ndash; <b>উপদেশক</b> &ndash; <a href="Eccl_1.html">1</a> ... <a href="Eccl_7.html">7</a> <a href="Eccl_8.html">8</a> <b>9</b> <a href="Eccl_10.html">10</a> <a href="Eccl_11.html">11</a> <a href="Eccl_12.html">12</a> </div><hr>
<h1>Eccl 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আমি এই সব গভীরভাবে বিবেচনা করে দেখলাম এবং বুঝলাম যে, ঈশ্বরই নিয়ন্ত্রণ করেন ন্যায়নিষ্ঠ ও জ্ঞানীদের সমস্ত কর্ম, এমন কি তাঁদের ভালবাসা ও ঘৃণাও তাঁরই নিয়ন্ত্রণে। কেউ জানে না, পরমুহূর্তে কি ঘটবে!</div>
<div class="v" id="v2"><span class="vn">2</span> সজ্জন এবং দুর্জন, ভাল ও মন্দ; যে ধর্ম করে বা করে না, যাগযজ্ঞ করে কিম্বা করে না,—সকলেরই এক পরিণতি। পাপীর চেয়ে ধার্মিক যে খুব ভাল থাকবে—তা নয়। তেমনই অঙ্গীকার ভঙ্গকারীর চেয়ে অঙ্গীকার যে রক্ষা করে, সে যে ভাল থাকবে—তাও নয়।</div>
<div class="v" id="v3"><span class="vn">3</span> জগতে এও এক অদ্ভুত ব্যাপার, ভাল মন্দ সকলেরই একই পরিণতি! মানুষ কুচিন্তায় কুকাজে মত্ত হয়ে জীবন কাটায়, তারপর একদিন চলে যায় মৃতলোকে।</div>
<div class="v" id="v4"><span class="vn">4</span> জীবিত মানুষ মাত্রেই প্রত্যাশা থাকে, ‘মৃত সিংহের চেয়ে জীবন্ত কুক্কুর ভাগ্যবান।’</div>
<div class="v" id="v5"><span class="vn">5</span> জীবিতেরা জানে যে তাদের মরতে হবে, কিন্তু মৃতেরা জানে না কিছুই, তাদের প্রাপ্য আর কিছু নেই, বিলুপ্ত তাদের স্মৃতিও।</div>
<div class="v" id="v6"><span class="vn">6</span> তাদের প্রেম, ঘৃণা, ঈর্ষা সব অনুভূতি হয়েছে নিঃশেষ। পৃথিবীর কোন কিছুতেই আর অংশগ্রহণ করতে পারবে না তারা।</div>
<div class="v" id="v7"><span class="vn">7</span> <span class="br-p"><br><br></span>অতএব তৃপ্তি করে ভোজন করে যাও, মনের আনন্দে কর সুরাপান, কারণ, এই হল ঈশ্বরের অভিপ্রায়। ফুটে উঠুক তোমার মুখে আনন্দ ও তৃপ্তি।</div>
<div class="v" id="v9"><span class="vn">9</span> ঈশ্বরের দেওয়া এই পার্থিব জীবনের রহস্য বুঝতে না পারলেও, তুমি প্রিয়জনকে নিয়ে আনন্দে কাল কাটাও। কারণ জীবনের যত দুঃখকষ্ট ও পরিশ্রমের মাঝে এইটুকুই তোমার প্রাপ্য।</div>
<div class="v" id="v10"><span class="vn">10</span> সর্বশক্তি দিয়ে করে যাও তোমার কর্তব্য, কারণ যেখানে তোমাকে যেতে হবে সেই মৃতলোকে কোনও কাজ নেই, নেই কোনও ভাবনা-চিন্তা, সেখানে কোনও জ্ঞান নেই, নেই কোনও প্রজ্ঞা।</div>
<div class="v" id="v11"><span class="vn">11</span> <span class="br-p"><br><br></span>এ জগতে আমি আরও একটি বিষয় উপলব্ধি করলাম: যারা জোরে দৌড়াতে পারে, তারাই সব সময়ে প্রতিযোগিতায় জয়লাভ করে না, সব সময়ে সাহসী যোদ্ধারা যুদ্ধে হয় না বিজয়ী, জ্ঞানবানদের জোটে না অন্ন, বুদ্ধিমানেরা ধনী হতে পারে না সব সময়ে, কর্মদক্ষ লোকেরা উন্নীত হয় না উচ্চপদে। সময় ও সুযোগ তাদের ভাগ্য নির্ধারণ করে, মন্দভাগ্য ছায়া ফেলে প্রত্যেকেরই জীবনে।</div>
<div class="v" id="v12"><span class="vn">12</span> মানুষ জানে না তার দুঃসময় কখন ঘনাবে। মাছ যেমন হঠাৎ জালে ধরা পড়ে, হঠাৎ যেমন ফাঁদে পড়ে পাখি, মানুষও তেমনি হঠাৎই নিজের অজান্তে দুঃসময়ের ফাঁদে গিয়ে পড়ে।</div>
<div class="v" id="v13"><h2>জ্ঞান ও মূর্খতা</h2><span class="vn">13</span> <span class="br-p"><br><br></span>এ জগতে প্রজ্ঞা কি ভাবে মর্যাদা পায় তার এক উজ্জ্বল দৃষ্টান্ত আমি প্রত্যক্ষ করলাম।</div>
<div class="v" id="v14"><span class="vn">14</span> একটি ছোট নগর ছিল, তার লোকসংখ্যাও ছিল কম। মহাপরাক্রমশালী এক রাজা এসে আক্রমণ করলেন সেই নগর। নগর অবরোধ করে তিনি তার প্রাচীর ভেঙ্গে ফেলার ব্যবস্থা করলেন।</div>
<div class="v" id="v15"><span class="vn">15</span> কিন্তু সেখানে ছিলেন এক দরিদ্র বিচক্ষণ ব্যক্তি যিনি তাঁর বুদ্ধি-কৌশলে রক্ষা করলেন সেই নগর। কিন্তু, কেউ মনেও রাখল না সেই দরিদ্র লোকটির কথা।</div>
<div class="v" id="v16"><span class="vn">16</span> কিন্তু আমি ভাবতাম, বাহুবলের চেয়ে প্রজ্ঞাই শ্রেয়। এখন দেখছি, দরিদ্রের জ্ঞানের মর্যাদা দেয় না কেউ-ই, কান দেয় না কেউ তার কথায়।</div>
<div class="v" id="v17"><span class="vn">17</span> নির্বোধের আসরে কর্তাব্যক্তির চীৎকারের চেয়ে প্রাজ্ঞ ব্যক্তির মৃদুভাষণ শোনা অনেক ভাল।</div>
<div class="v" id="v18"><span class="vn">18</span> অস্ত্রের চেয়ে প্রজ্ঞা কার্যকরী অনেক বেশী, কিন্তু একটি ভুল ধ্বংস করতে পারে অনেক ভাল কাজ।</div>
</div>
<!-- PARSED ABOVE; EDITING MAY BREAK PARSER -->
</body></html>