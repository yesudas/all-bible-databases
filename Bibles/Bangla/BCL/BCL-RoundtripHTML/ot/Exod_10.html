<html><head>
<meta http-equiv="Content-Type" content="text/html;charset=utf-8" />
<title>Exod 10 &ndash; যাত্রাপুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 10);">
<div id="navbar"><a href="../index.html">পবিএ বাইবেল CL Bible</a> &ndash; <b>যাত্রাপুস্তক</b> &ndash; <a href="Exod_1.html">1</a> ... <a href="Exod_8.html">8</a> <a href="Exod_9.html">9</a> <b>10</b> <a href="Exod_11.html">11</a> <a href="Exod_12.html">12</a> ... <a href="Exod_40.html">40</a> </div><hr>
<h1>Exod 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>(8) পঙ্গপালের উপদ্রব</h2><span class="vn">1</span> <span class="br-p"><br><br></span>প্রভু পরমেশ্বর মোশিকে বললেন, তুমি ফারাও-এর কাছে যাও, কারণ এদের কাছে আমার অলৌকিক কাজ প্রদর্শনের জন্যই আমি ফারাও ও তার পারিষদবর্গের বোধশক্তি বিকল করে দিয়েছি।</div>
<div class="v" id="v2"><span class="vn">2</span> <span class="br-p"><br><br></span>মিশরীদের মাঝে অলৌকিক কীর্তিসাধন করে কিভাবে আমি তাদের হাস্যাস্পদ করেছি সেকথা তোমরা তোমাদের সন্তান সন্ততিদের কাছে বলবে। এতেই তোমরা সকলে জানবে যে আমিই প্রভু পরমেশ্বর।</div>
<div class="v" id="v3"><span class="vn">3</span> <span class="br-p"><br><br></span>মোশি ও হারোণ ফারাও-এর কাছে গিয়ে বললেন, ইসরায়েলীদের আরাধ্য প্রভু পরমেশ্বর আপনাকে বলেছেন, আর কতকাল তুমি আমার অবাধ্য হয়ে চলবে? আমার প্রজাদের ছেড়ে দাও, তারা আমার উপাসনা করবে।</div>
<div class="v" id="v4"><span class="vn">4</span> এতে যদি রাজী না হও তাহলে আগামীকাল আমি তোমার রাজ্যে পঙ্গপাল পাঠাব।</div>
<div class="v" id="v5"><span class="vn">5</span> তারা সারা দেশ এমন ভাবে ছেয়ে ফেলবে যে মাটি পর্যন্ত দেখা যাবে না। শিলাবৃষ্টির পরেও যা কিছু অবশিষ্ট রয়েছে সবই তারা খেয়ে ফেলবে। দেশের গাছপালা সব তারা গ্রাস করবে।</div>
<div class="v" id="v6"><span class="vn">6</span> তোমার প্রাসাদ, পারিষদবর্গ ও মিশরবাসী সকলের ঘরবাড়ী পঙ্গপালে ছেয়ে যাবে। তোমাদের পিতৃপুরুষ কিংবা তাদেরও পিতৃপুরুষেরা কেউ এদেশে এমন ঘটনা কখনও দেখনি। —এই কথা বলে মোশি ফারাও-এর কাছ থেকে চলে গেলেন।</div>
<div class="v" id="v7"><span class="vn">7</span> <span class="br-p"><br><br></span>ফারাও-এর পারিষদবর্গ বললেন, আর কতদিন এই লোকটির ফাঁদে পড়ে আমাদের দূর্ভোগ সহ্য করতে হবে? আপনি এই লোকগুলোকে ছেড়ে দিন, ওরা গিয়ে ওদের আরাধ্য ঈশ্বর প্রভু পরমেশ্বরের উপাসনা করুক। আপনি কি দেখতে পাচ্ছেন না এদের জন্য মিশর ধ্বংস হতে চলেছে?</div>
<div class="v" id="v8"><span class="vn">8</span> <span class="br-p"><br><br></span>তখন মোশি ও হারোণকে আবার ডেকে আনা হল। ফারাও তাঁদের বললেন, তোমরা তোমাদের আরাধ্য ঈশ্বর প্রভু পরমেশ্বরের উপাসনা করতে যেতে পার, কিন্তু কারা যাবে?</div>
<div class="v" id="v9"><span class="vn">9</span> মোশি বললেন, আমাদের ছেলেবুড়ো সকলেই যাবে। আমাদের ছেলেমেয়ে, ছাগল-ভেড়া-গরু সব কিছুই সঙ্গে নিয়ে যেতে হবে কারণ প্রভু পরমেশ্বরের উদ্দেশে আমাদের উৎসব করতে হবে।</div>
<div class="v" id="v10"><span class="vn">10</span> ফারাও বললেন, বেশ, তাই হোক, প্রভু তোমাদের সঙ্গে থাকুন। আমি তোমাদের ও ছেলেমেয়েদের ছেড়ে দিচ্ছি — কিন্তু মনে হচ্ছে তোমাদের কোন কুমতলব আছে।</div>
<div class="v" id="v11"><span class="vn">11</span> না, তোমাদের পুরুষেরাই শুধু প্রভু পরমেশ্বরের উপাসনা করতে যেতে পার, কারণ তোমরা তাই-ই চেয়েছিলে। এ কথার পর ফারাও-এর দরবার থেকে তাঁদের তাড়িয়ে দেওয়া হল।</div>
<div class="v" id="v12"><span class="vn">12</span> প্রভু পরমেশ্বর তখন মোশিকে বললেন, তোমার হাত বাড়িয়ে দাও, তাহলে পঙ্গপালের ঝাঁক এসে মিশরে সমস্ত উদ্ভিদ এবং শিলাবৃষ্টির পরেও শস্যের যা কিছু অবশিষ্ট আছে, সব গ্রাস করবে।</div>
<div class="v" id="v13"><span class="vn">13</span> মোশি তাঁর লাঠি বাড়িয়ে ধরলেন আর প্রভু পরমেশ্বর সারা দিন ও সারা রাত ধরে মিশরের উপর দিয়ে পূবালী বাতাস বওয়ালেন। পরের দিন সকালে পূবালী বাতাসের সঙ্গে পঙ্গপালের ঝাঁক উড়ে এল।</div>
<div class="v" id="v14"><span class="vn">14</span> সারা মিশর পঙ্গপালে ছেয়ে গেল এবং দেশের সর্বত্র তারা ঘন হয়ে জেঁকে বসল। দেশে পঙ্গপালের এমন বিরাট ঝাঁক আগে বা পরে কখনও দেখা যায়নি।<sup class="fnm"><a name="fnm1" href="#fn1">1</a></sup></div>
<div class="v" id="v15"><span class="vn">15</span> পঙ্গপালে ছেয়ে যাওয়ায় দেশের মাটি কালো হয়ে গেল। শিলাবৃষ্টির পরে দেশে উদ্ভিদ ও গাছের ফল যা কিছু অবশিষ্ট ছিল সবই তারা খেয়ে ফেলল। সারা মিশরে গাছে বা মাঠে কোথাও সবুজ বলতে আর কিছু রইল না।</div>
<div class="v" id="v16"><span class="vn">16</span> <span class="br-p"><br><br></span>ফারাও তখন শশব্যস্ত হয়ে মোশি ও হারোণকে ডেকে পাঠালেন আর তাঁদের বললেন, তোমাদের আরাধ্য ঈশ্বর প্রভু পরমেশ্বর এবং তোমাদের বিরুদ্ধে আমি অপরাধ করেছি।</div>
<div class="v" id="v17"><span class="vn">17</span> তোমরা এই বারের মত আমাকে ক্ষমা কর, আর তোমাদের ঈশ্বর প্রভু পরমেশ্বরের কাছে বিনতি করে বল যেন তিনি এই সাংঘাতিক দণ্ড থেকে আমাকে অব্যাহতি দেন।</div>
<div class="v" id="v18"><span class="vn">18</span> মোশি ফারাও-এর কাছ থেকে ফিরে গেলেন এবং প্রভু পরমেশ্বরের কাছে বিনতি জানালেন।</div>
<div class="v" id="v19"><span class="vn">19</span> প্রভু পরমেশ্বর তখন বাতাসের গতি পরিবর্তন করে দিলেন এবং পশ্চিম দিক থেকে প্রচণ্ড বেগে বাতাস প্রবাহিত করলেন, ফলে পঙ্গপালের ঝাঁক গিয়ে লোহিত সাগরে পড়ল। সারা মিশরে একটি পঙ্গপালও আর রইল না।</div>
<div class="v" id="v20"><span class="vn">20</span> কিন্তু প্রভু পরমেশ্বর ফারাও-এর হৃদয় কঠিন করেই রাখলেন, তাই ফারাও ইসরায়েলীদের মুক্তি দিলেন না।</div>
<div class="v" id="v21"><h2>(9) অন্ধকারাচ্ছন্ন মিশর</h2><span class="vn">21</span> <span class="br-p"><br><br></span>প্রভু পরমেশ্বর মোশিকে বললেন, আকাশের দিকে হাত বাড়িয়ে দাও, তাহলে মিশর দেশ নিকষ কালো অন্ধকারে ঢেকে যাবে।</div>
<div class="v" id="v22"><span class="vn">22</span> মোশি আকাশের দিকে হাত বাড়ালেন, আর সমগ্র মিশর দেশ তিন দিন গাঢ় অন্ধকারে আচ্ছন্ন হয়ে রইল।<sup class="fnm"><a name="fnm2" href="#fn2">2</a></sup></div>
<div class="v" id="v23"><span class="vn">23</span> এই তিন দিন কেউ কাউকে দেখতে পেল না এবং ঘর ছেড়ে কেউ বার হতে পারল না। কিন্তু ইসরায়েলীরা যেখানে বাস করত সেখানে আলোর অভাব হল না।</div>
<div class="v" id="v24"><span class="vn">24</span> ফারাও তখন মোশিকে ডেকে বললেন, তোমরা প্রভুর আরাধনা করতে যেতে পার, তোমাদের স্ত্রী ও শিশুসন্তানদেরও সঙ্গে নিতে পার, তবে গরু ও ভেড়ার পাল এখানে রেখে যেতে হবে।</div>
<div class="v" id="v25"><span class="vn">25</span> মোশি বললেন, তাহলে আমাদের ঈশ্বর প্রভু পরমেশ্বরের উদ্দেশে বলিদান ও হোমের ব্যবস্থা আপনাকে করতে হবে।</div>
<div class="v" id="v26"><span class="vn">26</span> কিন্তু না, আমাদের পশুপালও আমাদের সঙ্গেই যাবে। একটি পশুও রেখে যাওয়া চলবে না। আমাদের আরাধ্য ঈশ্বর প্রভু পরমেশ্বরের আরাধনার জন্য আমাদের পাল থেকে পশু উৎসর্গ করার দরকার হতে পারে। সেখানে না যাওয়া পর্যন্ত আমরা নিজেরাই জানতে পারছি না কিভাবে প্রভু পরমেশ্বরের আরাধনা করা হবে।</div>
<div class="v" id="v27"><span class="vn">27</span> কিন্তু প্রভু পরমেশ্বর ফারাও-এর বোধশক্তি বিকল করে দেওয়ায় ফারাও ইসরায়েলীদের মুক্তি দিতে রাজী হলেন না।</div>
<div class="v" id="v28"><span class="vn">28</span> তিনি মোশিকে বললেন, আমার সামনে থেকে দূর হয়ে যাও, খবরদার, আর কোন দিন আমার কাছে আসবে না। যেদিন আসবে সেদিন তোমার মৃত্যু সুনিশ্চিত।</div>
<div class="v" id="v29"><span class="vn">29</span> মোশি বললেন, বেশ, আপনার কথাই থাক, আমি আর কোন দিন আপনার সঙ্গে সাক্ষাৎ করব না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:730 9:2-3'><!--endraw 1-->প্রকা 9:2-3<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:230 105:28'><!--endraw 1-->গীত 105:28<!--raw 1 bo --></a><!--endraw 1-->; <!--raw 1 bo --><a href='B:730 16:10'><!--endraw 1-->প্রকা 16:10<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>