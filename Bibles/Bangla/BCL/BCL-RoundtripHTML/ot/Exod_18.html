<html><head>
<meta http-equiv="Content-Type" content="text/html;charset=utf-8" />
<title>Exod 18 &ndash; যাত্রাপুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 18);">
<div id="navbar"><a href="../index.html">পবিএ বাইবেল CL Bible</a> &ndash; <b>যাত্রাপুস্তক</b> &ndash; <a href="Exod_1.html">1</a> ... <a href="Exod_16.html">16</a> <a href="Exod_17.html">17</a> <b>18</b> <a href="Exod_19.html">19</a> <a href="Exod_20.html">20</a> ... <a href="Exod_40.html">40</a> </div><hr>
<h1>Exod 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মোশির সঙ্গে যিথ্রোর সাক্ষাৎকার</h2><span class="vn">1</span> <span class="br-p"><br><br></span>মোশির শ্বশুর যিথ্রো ছিলেন মিদিয়নীদের পুরোহিত। ঈশ্বর মোশির জন্য ও তাঁর প্রজা ইসরায়েলীদের জন্য যা করেছিলেন এবং মিশর থেকে যেভাবে প্রভু পরমেশ্বর ইসরায়েলীদের উদ্ধার করে এনেছিলেন তার সমস্ত বিবরণ যিথ্রো শুনেছিলেন।</div>
<div class="v" id="v2"><span class="vn">2</span> মোশি তাঁর স্ত্রী সিপ্পোরাকে পিতৃগৃহে পাঠিয়ে দেওয়ার পর যিথ্রো তাঁর স্ত্রী ও দুই পুত্রকে নিজের কাছেই রেখেছিলেন। প্রবাসে ছিলেন বলে মোশি তাঁর এক পুত্রের নাম রেখেছিলেন গেরশোম (প্রবাসী)।<sup class="fnm"><a name="fnm1" href="#fn1">1</a></sup><sup class="fnm"><a name="fnm2" href="#fn2">2</a></sup></div>
<div class="v" id="v4"><span class="vn">4</span> আর তাঁর পিতৃপুরুষের আরাধ্য ঈশ্বর তাঁর সহায় হয়েছিলেন এবং ফারাও-এর আক্রমণের হাত থেকে তাঁকে রক্ষা করেছিলেন বলে তিনি তাঁর আর এক পুত্রের নাম রেখেছিলেন ইলিয়েসর (ঈশ্বর আমার সহায়)।</div>
<div class="v" id="v5"><span class="vn">5</span> <span class="br-p"><br><br></span>ঈশ্বরের পর্বতের কাছে প্রান্তরে মোশি যেখানে শিবির স্থাপন করেছিলেন, মোশির শ্বশুর যিথ্রো মোশির স্ত্রী ও দুই পুত্রকে নিয়ে সেখানে গেলেন।</div>
<div class="v" id="v6"><span class="vn">6</span> তিনি মোশির কাছে বলে পাঠালেন, আমি, তোমার শ্বশুর যিথ্রো, তোমার স্ত্রী ও দুই পুত্রকে সঙ্গে নিয়ে তোমার কাছে যাচ্ছি।</div>
<div class="v" id="v7"><span class="vn">7</span> মোশি তাঁর সঙ্গে দেখা করার জন্য এগিয়ে গেলেন এবং তাঁকে প্রণাম করে চুম্বন করলেন। তাঁরা পরস্পরের কুশল জিজ্ঞাসা করলেন, তারপর শিবিরে এলেন।</div>
<div class="v" id="v8"><span class="vn">8</span> প্রভু পরমেশ্বর ইসরায়েলীদের উদ্ধারের জন্য ফারাও ও মিশরীদের কি দশা করেছেন এবং পথে যে সব সঙ্কটের সম্মুখীন তাঁরা হয়েছেন এবং সেই সঙ্কট থেকে প্রভু পরমেশ্বর কিভাবে তাদের উদ্ধার করেছেন, সে সব কথা মোশি তাঁকে বললেন।</div>
<div class="v" id="v9"><span class="vn">9</span> <span class="br-p"><br><br></span>মিশরীদের কবল থেকে ইসরায়েলীদের উদ্ধার করে প্রভু তাদের যে কল্যাণ সাধন করেছেন, সে কথা জেনে যিথ্রো খুব আনন্দ প্রকাশ করলেন।</div>
<div class="v" id="v10"><span class="vn">10</span> তিনি বললেন, ধন্য প্রভু পরমেশ্বর, যিনি তোমাদের ফারাও ও মিশরীদের কবল থেকে উদ্ধার করেছেন। আমি এখন জানলাম যে দেবতাদের মধ্যে প্রভু পরমেশ্বরই শ্রেষ্ঠ, কারণ তিনি মিশরের ঔদ্ধত্য ও উৎপীড়ন থেকে ইসরায়েলীদের নিষ্কৃতি দিয়েছেন।</div>
<div class="v" id="v12"><span class="vn">12</span> মোশির শ্বশুর যিথ্রো ঈশ্বরের উদ্দেশে বলিদান ও হোম করলেন। হারোণ ও ইসরায়েলীদের প্রবীণ নেতারা মোশির শ্বশুরের সঙ্গে ঈশ্বরের সান্নিধ্যে সেই পবিত্র খাদ্য গ্রহণ করলেন।</div>
<div class="v" id="v13"><h2>বিচারপতি নিয়োগ</h2><h2>(<b>50 1:9-18</b>)</h2><span class="vn">13</span> <span class="br-p"><br><br></span>পরের দিন মোশি ইসরায়েলীদের বিচারনিষ্পত্তি করতে বসলেন, আর সকাল থেকে সন্ধ্যা পর্যন্ত লোকে তাঁর কাছে এসে তাদের অভিযোগ জানাতে লাগল।</div>
<div class="v" id="v14"><span class="vn">14</span> মোশি যে ভাবে ইসরায়েলীদের বিচার-সালিশী করেছিলেন, তাই দেখে তাঁর শ্বশুর বললেন, জনসাধারণের কাজ তুমি এ ভাবে করছ কেন? কেন তুমি একা বসে বিচার করছ? সেই জন্যই তো সকাল থেকে সন্ধ্যা পর্যন্ত লোকে ভীড় করে তোমার কাছে দাঁড়িয়ে থাকছে।</div>
<div class="v" id="v15"><span class="vn">15</span> মোশি তাঁর শ্বশুরকে বললেন, লোকে আমার কাছেই ঈশ্বরের নির্দেশ জানতে আসে।</div>
<div class="v" id="v16"><span class="vn">16</span> এদের মধ্যে যখন ঝগড়াবিবাদ হয় তখনও এরা আমার কাছে আসে, আমি উভয় পক্ষের অভিযোগের বিচার করি, তা ছাড়া ঐশ্বরিক অনুশাসন ও নির্দেশ আমিই তাদের জানিয়ে দিই।</div>
<div class="v" id="v17"><span class="vn">17</span> মোশির শ্বশুর মোশিকে বললেন, তুমি যে ভাবে কাজ করছ তা ঠিক নয়।</div>
<div class="v" id="v18"><span class="vn">18</span> এ ভাবে কাজ করলে তুমি নিজেও হয়রান হবে আর তোমার সঙ্গের এই লোকজনকেও হয়রান করবে। কারণ এই কাজ তোমার সাধ্যের অতিরিক্ত, তোমার একার পক্ষে এই দায়িত্ব পালন করা অসম্ভব।</div>
<div class="v" id="v19"><span class="vn">19</span> তুমি আমার কথা শোন, আমি তোমাকে সুপরামর্শই দেব, আর ঈশ্বরও তোমার সঙ্গে থাকবেন। তুমি হবে ঈশ্বরের কাছে জনসাধারণের প্রতিনিধি। তুমিই তাদের সমস্ত সমস্যা ঈশ্বরের কাছে উপস্থিত করবে।</div>
<div class="v" id="v20"><span class="vn">20</span> তুমি তাদের সমস্ত অনুশাসন ও নির্দেশ জানিয়ে দেবে, তাদের আচরণ ও কর্তব্য কি হবে তাও তুমি বুঝিয়ে দেবে।</div>
<div class="v" id="v21"><span class="vn">21</span> কিন্তু তুমি এই লোকদের মধ্য থেকে কর্মকুশল, ঈশ্বরভক্ত, বিশ্বস্ত ও দুর্নীতি ঘৃণা করে এমন কিছু লোককে বেছে নিয়ে পর্যায়ক্রমে তাদের এক হাজার একশো এবং পঞ্চাশ জনের নায়ক পদে নিযুক্ত কর।</div>
<div class="v" id="v22"><span class="vn">22</span> তারাই সাধারণতঃ লোকের বিচার-সালিশী করবে। কোন কঠিন সমস্যার উদ্ভব হলে তারা তা তোমার কাছে উপস্থিত করবে, ছোটখাট সমস্যার সমাধান তারাই করবে। তারা তোমার কাজে অংশগ্রহণ করলে তোমার দায়িত্বভার কিছুটা লাঘব হবে।</div>
<div class="v" id="v23"><span class="vn">23</span> এইভাবে তুমি যদি ঈশ্বরের নির্দেশ অনুযায়ী কাজ কর তা হলে তুমি টিকে থাকবে এবং লোকেরাও সন্তুষ্ট হয়ে ফিরে যাবে।</div>
<div class="v" id="v24"><span class="vn">24</span> <span class="br-p"><br><br></span>মোশি তাঁর শ্বশুরের কথা মতই কাজ করলেন।</div>
<div class="v" id="v25"><span class="vn">25</span> তিনি ইসরায়েলীদের মধ্য থেকে কর্মকুশল লোকদের বেছে নিয়ে তাদের পর্যায়ক্রমে এক হাজার, একশো, পঞ্চাশ ও দশ জনের নায়করূপে নিযুক্ত করলেন।</div>
<div class="v" id="v26"><span class="vn">26</span> তারা স্থায়ীভাবে লোকের বিচার-সালিশী করতে লাগল। কোন কঠিন সমস্যা দেখা দিলে তারা তা মোশির কাছে উপস্থিত করত, কিন্তু ছোটখাট ব্যাপারের নিষ্পত্তি তারা নিজেরাই করে নিত।</div>
<div class="v" id="v27"><span class="vn">27</span> পরে মোশির শ্বশুর বিদায় নিয়ে নিজের দেশে ফিরে গেলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:20 2:21-22'><!--endraw 1-->যাত্রা 2:21-22<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:510 7:29'><!--endraw 1-->প্রেরিত 7:29<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>