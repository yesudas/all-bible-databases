<html><head>
<meta http-equiv="Content-Type" content="text/html;charset=utf-8" />
<title>Exod 33 &ndash; যাত্রাপুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 33);">
<div id="navbar"><a href="../index.html">পবিএ বাইবেল CL Bible</a> &ndash; <b>যাত্রাপুস্তক</b> &ndash; <a href="Exod_1.html">1</a> ... <a href="Exod_31.html">31</a> <a href="Exod_32.html">32</a> <b>33</b> <a href="Exod_34.html">34</a> <a href="Exod_35.html">35</a> ... <a href="Exod_40.html">40</a> </div><hr>
<h1>Exod 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>প্রভু পরমেশ্বর মোশিকে বললেন, যে লোকদের তুমি মিশর থেকে এনেছ তাদের নিয়ে এখান থেকে যাত্রা কর। অব্রাহাম, ইস্‌হাক ও যাকোবের কাছে আমি তাদের বংশধরদের যে দেশ দেবার প্রতিশ্রুতি দিয়েছিলাম, সেই দেশে যাও।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> তোমাদের আগে আমি আমার দূতকে পাঠাব এবং কনানী, ইমোরী, হিত্তীয়, পরিষী, এবং যিরুথীয় প্রভৃতি জাতিকে আমি বিতাড়িত করব।</div>
<div class="v" id="v3"><span class="vn">3</span> শস্য শ্যামলা প্রাচুর্যময় এক দেশে তোমরা যাবে, কিন্তু আমি তোমাদের সঙ্গে যাচ্ছি না, কারণ তোমরা অত্যন্ত অবাধ্য এক জাতি, পথেই হয়তো আমি তোমাদের সংহার করব।</div>
<div class="v" id="v4"><span class="vn">4</span> ইসরায়েলীরা এই দুঃসংবাদ শুনে বিলাপ করতে লাগল। তারা কেউ অলঙ্কার পরলো না।</div>
<div class="v" id="v5"><span class="vn">5</span> প্রভু পরমেশ্বর মোশিকে বলেছিলেন, ইসরায়েলীদের তুমি বল: তোমরা অত্যন্ত অবাধ্য এক জাতি। যদি আমি তোমাদের সঙ্গে যাই তাহলে মুহূর্তে হয়তো আমি তোমাদের সমূলে ধ্বংস করে ফেলব। তোমরা এখন সমস্ত অলঙ্কার খুলে ফেল, তারপর তোমাদের সম্পর্কে কি করা যায় তা আমি স্থির করব।</div>
<div class="v" id="v6"><span class="vn">6</span> তাই ইসরায়েলীরা তাদের সমস্ত অলঙ্কার খুলে ফেলল। হোরেব পর্বত ছেড়ে যাওয়ার পর তারা আর সেগুলি পরলো না।</div>
<div class="v" id="v7"><h2>সম্মিলন শিবিরের বৈশিষ্ট্য</h2><span class="vn">7</span> <span class="br-p"><br><br></span>মোশি শিবিরটি সঙ্গে নিয়ে যেতেন এবং ইসরায়েলীদের ছাউনির বাইরে কিছুটা দূরে সেটি স্থাপন করতেন। তিনি এই শিবিরের নাম দিয়েছিলেন সম্মিলন শিবির। প্রভু পরমেশ্বরের কাছে কারও কিছু নিবেদন করার প্রয়োজন হলে সে ছাউনির বাইরে সম্মিলন শিবিরে যেত।</div>
<div class="v" id="v8"><span class="vn">8</span> মোশি ঐ শিবিরের দিকে গেলে যতক্ষণ না তিনি শিবিরে প্রবেশ করতেন ততক্ষণ ইসরায়েলীরা যে যার তাঁবুর মুখে দাঁড়িয়ে তাঁকে লক্ষ্য করত।</div>
<div class="v" id="v9"><span class="vn">9</span> মোশি শিবিরে প্রবেশ করলে এক মেঘস্তম্ভ নেমে এসে শিবিরের দ্বারে অবস্থান করত। তখন প্রভু পরমেশ্বর মোশির সঙ্গে কথা বলতেন।</div>
<div class="v" id="v10"><span class="vn">10</span> শিবিরদ্বারে সেই মেঘস্তম্ভ দেখামাত্র ইসরায়েলীরা সকলে নিজেদের তাঁবুর দরজায় থেকে প্রণিপাত করত।</div>
<div class="v" id="v11"><span class="vn">11</span> বন্ধুর সঙ্গে লোকে যেভাবে কথা বলে সেইভাবে প্রভু পরমেশ্বর মোশির সঙ্গে মুখোমুখি হয়ে কথা বলতেন। তারপর মোশি ছাউনিতে ফিরে আসতেন। কিন্তু তাঁর তরুণ সহকরী নূনের পুত্র যিহোশূয় সম্মিলন শিবির ছেড়ে বাইরে যেতেন না।</div>
<div class="v" id="v12"><h2>প্রভু পরমেশ্বরের উপস্থিতির প্রতিশ্রুতি</h2><span class="vn">12</span> <span class="br-p"><br><br></span>মোশি প্রভু পরমেশ্বরকে বললেন, তুমি আমাকে এই লোকদের পরিচালনা করে নিয়ে যাওয়ার নির্দেশ দিয়েছ, কিন্তু কাকে আমার সঙ্গী করে পাঠাবে, সেকথা তো বল নি। তুমি আমাকে বলেছ, তোমাকে আমি ভাল করেই জানি, আমার অনুগ্রহ তুমি লাভ করেছ।</div>
<div class="v" id="v13"><span class="vn">13</span> যদি সত্যিই আমি তোমার অনুগ্রহ লাভ করে থাকি, তাহলে দয়া করে তোমার পথ আমাকে চিনিয়ে দাও যেন আমি তোমাকে জানতে পারি এবং তোমার অনুগ্রহ সর্বদা লাভ করতে পারি। দয়া করে বিবেচনা করে দেখ, এই জাতি তোমারই প্রজা।</div>
<div class="v" id="v14"><span class="vn">14</span> প্রভু পরমেশ্বর তাঁকে বললেন, বেশ, আমি নিজেই তোমার সঙ্গে যাব এবং তোমাকে স্বস্তি দেব।</div>
<div class="v" id="v15"><span class="vn">15</span> <span class="br-p"><br><br></span>মোশি প্রভু পরমেশ্বরকে বললেন, তুমি যদি আমাদের সঙ্গে না যাও তাহলে এখান থেকে আমাদের যেতে বলো না।</div>
<div class="v" id="v16"><span class="vn">16</span> কারণ তুমি সঙ্গে না গেলে কি করে লোকে জানবে যে আমি ও তোমার এই প্রজারা তোমার অনুগ্রহ লাভ করেছি এবং পৃথিবীর সকল জাতির মধ্যে আমরাই তোমার বিশেষ প্রজারূপে মনোনীত হয়েছি?</div>
<div class="v" id="v17"><span class="vn">17</span> প্রভু পরমেশ্বর মোশিকে বললেন, তুমি যা বললে আমি তা-ই করব, কারণ তুমি আমার অনুগ্রহভাজন, তোমাকে আমি অন্তরঙ্গভাবে জানি।</div>
<div class="v" id="v18"><span class="vn">18</span> মোশি তখন প্রভুকে বললেন, দয়া করে আমার কাছে তোমার মহিমা প্রকাশ কর।</div>
<div class="v" id="v19"><span class="vn">19</span> প্রভু পরমেশ্বর বললেন, আমার পূর্ণ ঐশ্বর্যের মহিমা তোমাকে প্রদর্শন করব এবং আমিই যে প্রভু পরমেশ্বর— তোমার কাছে তার পরিচয় দেব। আমার যাকে ইচ্ছা তাকে অনুগ্রহ করব, যাকে ইচ্ছা তাকে করব স্নেহ।<sup class="fnm"><a name="fnm2" href="#fn2">2</a></sup></div>
<div class="v" id="v20"><span class="vn">20</span> তিনি আরও বললেন, তুমি আমার মুখ দেখতে পাবে না, কারণ কোন মানুষ আমার মুখ দেখলে জীবিত থাকতে পারবে না।</div>
<div class="v" id="v21"><span class="vn">21</span> প্রভু পরমেশ্বর মোশিকে বললেন, আমার কাছে এই পাহাড়ে এসে তুমি দাঁড়াও।</div>
<div class="v" id="v22"><span class="vn">22</span> আমার মহিমা যখন প্রদর্শিত হবে তখন তোমাকে আমি এই পাহাড়ের ফাটলে রাখব এবং আমি এই স্থান অতিক্রম করে না যাওয়া পর্যন্ত হাত দিয়ে তোমাকে আড়াল করে রাখব।</div>
<div class="v" id="v23"><span class="vn">23</span> তারপর হাত সরিয়ে নিলে তুমি আমার পৃষ্ঠদেশ দেখতে পাবে, কিন্তু আমার মুখ দেখতে পাবে না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:10 12:7'><!--endraw 1-->আদি 12:7<!--raw 1 bo --></a><!--endraw 1-->; <!--raw 1 bo --><a href='B:10 26:3'><!--endraw 1-->26:3<!--raw 1 bo --></a><!--endraw 1-->; <!--raw 1 bo --><a href='B:10 28:13'><!--endraw 1-->28:13<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:520 9:15'><!--endraw 1-->রোমীয় 9:15<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>