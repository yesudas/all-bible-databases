<html><head>
<meta http-equiv="Content-Type" content="text/html;charset=utf-8" />
<title>Exod 36 &ndash; যাত্রাপুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 36);">
<div id="navbar"><a href="../index.html">পবিএ বাইবেল CL Bible</a> &ndash; <b>যাত্রাপুস্তক</b> &ndash; <a href="Exod_1.html">1</a> ... <a href="Exod_34.html">34</a> <a href="Exod_35.html">35</a> <b>36</b> <a href="Exod_37.html">37</a> <a href="Exod_38.html">38</a> ... <a href="Exod_40.html">40</a> </div><hr>
<h1>Exod 36</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>বৎসলেল, অহলিয়াব এবং অন্যান্য কারিগর যাদের প্রভু পরমেশ্বর নৈপুণ্য ও বিচক্ষণতা দান করেছেন, পবিত্র আবাস নির্মাণের জন্য প্রয়োজনীয় সব কাজের অভিজ্ঞতা যাদের আছে, তারা সকলে প্রভু পরমেশ্বরের নির্দেশ অনুযায়ী সব কাজ করবে।</div>
<div class="v" id="v2"><span class="vn">2</span> <span class="br-p"><br><br></span>বৎসলেল, অহলিয়াব এবং এই কাজে আগ্রহী অন্যান্য কারিগর যাদের প্রভু পরমেশ্বর নৈপুণ্য ও বিচক্ষণতা দান করেছিলেন তাদের সকলকে ডেকে মোশি কাজ সুরু করতে বললেন।</div>
<div class="v" id="v3"><span class="vn">3</span> <span class="br-p"><br><br></span>পবিত্র আবাস নির্মাণের জন্য ইসরায়েলীরা যে সব জিনিস দান করেছিল, মোশির কাছ থেকে সবই তারা পেল। লোকেরা তখনও প্রতিদিন সকালে স্বেচ্ছায় তাদের উপহারসামগ্রী দান করছিল।</div>
<div class="v" id="v4"><span class="vn">4</span> পবিত্র আবাস নির্মাণের কাজে নিযুক্ত কারিগরেরা তখন তাদের কাজ ছেড়ে মোশির কাছে এসে বলল,</div>
<div class="v" id="v5"><span class="vn">5</span> প্রভু পরমেশ্বর যে সব কাজ করার নির্দেশ দিয়েছেন, তার জন্য আমাদের যা প্রয়োজন তার চেয়ে অনেক বেশী জিনিস লোকে নিয়ে আসছে।</div>
<div class="v" id="v6"><span class="vn">6</span> মোশি তখন ছাউনির সর্বত্র এই নির্দেশ জানিয়ে দিলেন যে পবিত্র আবাস নির্মাণের জন্য নারী বা পুরুষ কেউ যেন আর কোন উপহার না আনে।</div>
<div class="v" id="v7"><span class="vn">7</span> লোকেরা তখন উপহার আনা বন্ধ করল। সমস্ত কাজের জন্য যা প্রয়োজন তার চেয়ে অনেক বেশী উপহারসামগ্রী তখন সংগৃহীত হয়ে গিয়েছিল।</div>
<div class="v" id="v8"><h2>সম্মিলন শিবির নির্মাণ।</h2><h2>(<b>20 26:1-37</b>)</h2><span class="vn">8</span> <span class="br-p"><br><br></span>কাজে নিযুক্ত দক্ষ কারিগরেরা সকলে মিলে শিবিরটি তৈরী করল। নীল, বেগুনী ও লাল রং এর সূক্ষ্ম সুতোয় তৈরী দশটি পর্দা জুড়ে এটি তৈরী করা হল। এগুলির উপরে সূচীশিল্পের কাজ করা করূব মূর্তি আঁকা ছিল।</div>
<div class="v" id="v9"><span class="vn">9</span> সবগুলি পর্দা ছিল এক মাপের, আটাশ হাত লম্বা ও চার হাত চওড়া।</div>
<div class="v" id="v10"><span class="vn">10</span> তারা পাঁচটি করে পর্দা একসঙ্গে জোড়া দিয়েছিল।</div>
<div class="v" id="v11"><span class="vn">11</span> এবং প্রত্যেক প্রস্থ পর্দার ধারে নীল সুতো দিয়ে ফাঁস তৈরী করে দিয়েছিল।</div>
<div class="v" id="v12"><span class="vn">12</span> প্রত্যেক প্রস্থ পর্দার ধারে তারা পঞ্চাশটি ফাঁস তৈরী করেছিল। এই ফাঁসগুলি পরস্পর মুখোমুখিভাবে সাজানো হয়েছিল।</div>
<div class="v" id="v13"><span class="vn">13</span> পঞ্চাশটি সোনার আঙটা তৈরী করে তারা সেগুলির সাহায্যে ঐ দুই প্রস্থ পর্দা জোড়া দিয়ে পুরো একটি তাঁবু প্রস্তুত করল।</div>
<div class="v" id="v14"><span class="vn">14</span> <span class="br-p"><br><br></span>তারপর তাঁবুর উপরে ছাউনির জন্য তারা ছাগলের লোমের এগারোটি পর্দা তৈরী করল।</div>
<div class="v" id="v15"><span class="vn">15</span> এগারোটি পর্দার সবগুলিই ছিল সমান মাপের, ত্রিশ হাত লম্বা ও চার হাত চওড়া।</div>
<div class="v" id="v16"><span class="vn">16</span> তারা এক প্রস্থে পাঁচটি পর্দা এবং অপর প্রস্থে বাকী ছয়টি পর্দা একসঙ্গে জুড়ে দিল।</div>
<div class="v" id="v17"><span class="vn">17</span> প্রথম প্রস্থের শেষ পর্দা এবং দ্বিতীয় প্রস্থের শেষ পর্দাটির ধারে পঞ্চাশটি করে ফাঁস তৈরী করা হল।</div>
<div class="v" id="v18"><span class="vn">18</span> পিতলের পঞ্চাশটি আঙটা দিয়ে সেগুলি জুড়ে গোটা একটা ছাউনি তৈরী করা হল।</div>
<div class="v" id="v19"><span class="vn">19</span> শিবিরের চূড়া ঢাকার জন্য তারা ভেড়ার পাকানো চামড়ার একটি এবং উৎকৃষ্ট চামড়ার একটি আচ্ছাদন তৈরী করল।</div>
<div class="v" id="v20"><span class="vn">20</span> তারপর তারা শিবিরের জন্য শিটিম কাঠের খাড়া তক্তা তৈরী করল।</div>
<div class="v" id="v21"><span class="vn">21</span> তক্তাগুলির প্রত্যেকটি ছিল দশহাত লম্বা ও দেড় হাত চওড়া।</div>
<div class="v" id="v22"><span class="vn">22</span> <span class="br-p"><br><br></span>তক্তাগুলি পরস্পর জোড়া দেওয়ার জন্য প্রত্যেকটির সঙ্গে দুটো করে পায়া লাগানো ছিল। শিবিরের সবগুলি তক্তাই এই ভাবে তৈরী করা হল।</div>
<div class="v" id="v23"><span class="vn">23</span> তক্তাগুলি সাজানো হল এই ভাবে: দক্ষিণ দিকে কুড়িটি তক্তা।</div>
<div class="v" id="v24"><span class="vn">24</span> প্রত্যেকটি তক্তার নীচে তার পায়া দুটি বসানোর জন্য দুটি করে রূপোর খাপ। কুড়িটি তক্তার জন্য সবশুদ্ধ চল্লিশটির রূপোর খাপ।</div>
<div class="v" id="v25"><span class="vn">25</span> শিবিরের উত্তর দিকে কুড়িটি তক্তা।</div>
<div class="v" id="v26"><span class="vn">26</span> প্রত্যেকটি তক্তার নীচে দুটি করে মোট চল্লিশটি রূপোর খাপ।</div>
<div class="v" id="v27"><span class="vn">27</span> শিবিরের পিছনে পশ্চিম দিকে ছয়টি তক্তা।</div>
<div class="v" id="v28"><span class="vn">28</span> শিবিরের পিছনে দুই কোণে দুটি তক্তা।</div>
<div class="v" id="v29"><span class="vn">29</span> এই তক্তা দুটি ছিল দুভাঁজ করা, উপরে ও নীচে একটি আঙটা দিয়ে জোড়া দেওয়া।</div>
<div class="v" id="v30"><span class="vn">30</span> দুই কোণের দুটি তক্তা তারা একই ভাবে তৈরী করেছিল। সবশুদ্ধ ছিল আটটি তক্তা এবং এদের দুটি করে পায়ার জন্য মোট ষোলটি রূপোর খাপ।</div>
<div class="v" id="v31"><span class="vn">31</span> <span class="br-p"><br><br></span>তারপর তারা শিটিম কাঠের খিল তৈরী করল। শিবিরের একদিকের জন্য পাঁচটি</div>
<div class="v" id="v32"><span class="vn">32</span> অন্যদিকের জন্য আর পাঁচটি এবং শিবিরের পিছনে পশ্চিম দিকের জন্য পাঁচটি খিল তৈরী করা হল।</div>
<div class="v" id="v33"><span class="vn">33</span> মাঝের খিলটি তক্তাগুলির মাঝ বরাবর এক প্রান্ত থেকে অপর প্রান্ত পর্যন্ত প্রসারিত ছিল।</div>
<div class="v" id="v34"><span class="vn">34</span> তক্তাগুলি সোনা দিয়ে মুড়ে দেওয়া হল। খিলগুলি লাগানোর জন্য সোনার আঙটা তৈরী করা হল এবং খিলগুলিও সোনা দিয়ে মুড়ে দেওয়া হল।</div>
<div class="v" id="v35"><span class="vn">35</span> <span class="br-p"><br><br></span>নীল, বেগুনী, লাল ও সূক্ষ্ম সাদা সুতো দিয়ে তারা একটি পর্দা তৈরী করল। এটির উপরে সূচীশিল্পের কাজ করা করূবমূর্তি আঁকা ছিল।</div>
<div class="v" id="v36"><span class="vn">36</span> এটি টাঙ্গানোর জন্য তারা শিটিম কাঠের চারটি খুঁটি তৈরী করে সোনা দিয়ে মুড়ল। এগুলির আঙটাও ছিল সোনার। এগুলি বসানের জন্য চারটি রূপোর খাপ তৈরী করা হল।</div>
<div class="v" id="v37"><span class="vn">37</span> শিবিরের প্রবেশ দ্বারের জন্য তারা নীল, বেগুনী, লাল ও সূক্ষ্ম সাদা সুতো দিয়ে আর একটি পর্দা তৈরী করল। এটিও সূচীশিল্প শোভিত।</div>
<div class="v" id="v38"><span class="vn">38</span> এটি টাঙ্গানোর জন্য আঙটা সমেত পাঁচটি খুঁটি তৈরী করা হল। এগুলির মাথা ও কাণ্ড সোনা দিয়ে মুড়ে দেওয়া হল কিন্তু এগুলির খাপ পাঁচটি হল পিতলের।</div>
</div>
<!-- PARSED ABOVE; EDITING MAY BREAK PARSER -->
</body></html>