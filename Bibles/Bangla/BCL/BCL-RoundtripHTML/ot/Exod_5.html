<html><head>
<meta http-equiv="Content-Type" content="text/html;charset=utf-8" />
<title>Exod 5 &ndash; যাত্রাপুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 5);">
<div id="navbar"><a href="../index.html">পবিএ বাইবেল CL Bible</a> &ndash; <b>যাত্রাপুস্তক</b> &ndash; <a href="Exod_1.html">1</a> ... <a href="Exod_3.html">3</a> <a href="Exod_4.html">4</a> <b>5</b> <a href="Exod_6.html">6</a> <a href="Exod_7.html">7</a> ... <a href="Exod_40.html">40</a> </div><hr>
<h1>Exod 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মিশর রাজের সম্মুখে মোশি ও হারোণ</h2><span class="vn">1</span> <span class="br-p"><br><br></span>এর পরে মোশি ও হারোণ ফারাও-এর কাছে গিয়ে বললেন, ইসরায়েলীদের ঈশ্বর প্রভু পরমেশ্বর বলেছেন, তুমি আমার প্রজাদের ছেড়ে দাও, তারা প্রান্তরে গিয়ে আমার উদ্দেশে উৎসব অনুষ্ঠান করবে।</div>
<div class="v" id="v2"><span class="vn">2</span> ফারাও বললেন, কে এই প্রভু পরমেশ্বর? তার আদেশে কেন আমি ইসরায়েলীদের ছেড়ে দেব? আমি তাকে চিনি না। ইসরায়েলীদের আমি ছাড়ব না।</div>
<div class="v" id="v3"><span class="vn">3</span> তাঁরা বললেন, ইসরায়েলের ঈশ্বর আমাদের দর্শন দিয়েছেন, তাই দয়া করে আমাদের তিন দিনের পথ অতিক্রম করে প্রান্তরে যাওয়ার অনুমতি দিন। আমরা সেখানে গিয়ে আমাদের আরাধ্য ঈশ্বর প্রভু পরমেশ্বরের উদ্দেশে বলি উৎসর্গ করব, তা না হলে তিনি আমাদের মহামারী কিম্বা যুদ্ধবিগ্রহ দ্বারা ধ্বংস করবেন।</div>
<div class="v" id="v4"><span class="vn">4</span> মিশর রাজ মোশি ও হারোণকে বললেন, কেন তোমরা এদের কাজ থেকে নিরস্ত করতে চাইছ? যাও, নিজেদের কাজ কর।</div>
<div class="v" id="v5"><span class="vn">5</span> <span class="br-p"><br><br></span>তিনি বললেন, এই লোকগুলো সংখ্যায় অনেক বেড়েছে, তা সত্ত্বেও তোমরা এদের কাজ থেকে নিবৃত্ত করতে চাইছ।</div>
<div class="v" id="v6"><span class="vn">6</span> <span class="br-p"><br><br></span>সেই দিনই ফারাও কর্মপরিদর্শক ও মজুর-সর্দারদের আদেশ দিলেন,</div>
<div class="v" id="v7"><span class="vn">7</span> তোমরা আর আগের মত ইঁট তৈরীর জন্য এদের খড় দিও না । এখান থেকে ওরা নিজেরাই খড় জোগাড় করে নেবে।</div>
<div class="v" id="v8"><span class="vn">8</span> কিন্তু তোমরা দেখবে যেন ইঁট তৈরীর বরাদ্দ আগের মতই থাকে, কোন কারণেই তা কমাবে না। এই লোকগুলি অলস, সেই জন্যই এরা এদের দেবতার উদ্দেশে বলি উৎসর্গ করতে যাওয়ার কথা বলে চেঁচামেচি করছে।</div>
<div class="v" id="v9"><span class="vn">9</span> এদের পরিশ্রমের মাত্রা আর‍ও বাড়িয়ে দাও, কাজে ব্যস্ত থাকলে এসব বাজে কথায় এরা কান দিতে পারবে না।</div>
<div class="v" id="v10"><span class="vn">10</span> <span class="br-p"><br><br></span>কর্মপরিদর্শক ও মজুর-সর্দারেরা গিয়ে ইসরায়েলীদের বলল, ফারাও-এর হুকুম, এখন থেকে তোমাদের আর খড় দেওয়া হবে না।</div>
<div class="v" id="v11"><span class="vn">11</span> তোমরা নিজেরা যেখান থেকে পার খড় জোগাড় করে নাও, তোমাদের ইঁট তৈরীর বরাদ্দ কিন্তু কমানো হবে না।</div>
<div class="v" id="v12"><span class="vn">12</span> ইসরায়েলীরা তখন খড়কুটো জোগাড় করার জন্য মিশরের সর্বত্র ছড়িয়ে পড়ল,</div>
<div class="v" id="v13"><span class="vn">13</span> আগে যখন তাদের খড় সরবরাহ করা হত তখন দৈনিক যে পরিমাণ কাজ বরাদ্দ ছিল সেই পরিমাণ কাজ আদায় করার জন্য কর্মপরিদর্শকেরা তাদের উপর চাপ দিতে লাগল।</div>
<div class="v" id="v14"><span class="vn">14</span> ইসরায়েলীদের খাটানোর জন্য তাদের স্বজাতীয় যে সব মজুর-সর্দার নিয়োগ করা হয়েছিল, ফারাও-এর কর্মচারীরা তাদের মারধর করে কৈফিয়ত দাবী করতে লাগল, কেন তারা এখন আগের মত ইঁট তৈরী করতে পারছে না।</div>
<div class="v" id="v15"><span class="vn">15</span> <span class="br-p"><br><br></span>ইসরায়েলী মজুর-সর্দারেরা ফারাও-এর কাছে গিয়ে নালিশ করল, মহারাজ, অধীনদের প্রতি এ রকম ব্যবহার করছেন কেন?</div>
<div class="v" id="v16"><span class="vn">16</span> আজকাল আমাদের খড় দেওয়া হয় না অথচ ইঁট তৈরী করতে বলা হচ্ছে, আবার চাবুক মারা হচ্ছে, কিন্তু এর জন্য আপনার লোকেরাই দায়ী।</div>
<div class="v" id="v17"><span class="vn">17</span> ফারাও বললেন, তোমরা অলস—অত্যন্ত অলস। সেই জন্যই তোমরা প্রভু পরমেশ্বরের উদ্দেশে বলি উৎসর্গ করতে যাওয়ার কথা বলছ।</div>
<div class="v" id="v18"><span class="vn">18</span> যাও, কাজ কর গিয়ে, খড় দেওয়া হবে না, কিন্তু বরাদ্দ ইঁট তোমাদের তৈরী করতেই হবে।</div>
<div class="v" id="v19"><span class="vn">19</span> দৈনিক ইঁট তৈরীর বরাদ্দ কমানো হবে না জেনে ইসরায়েলী মজুর-সর্দারেরা মহাসঙ্কটে পড়ল।</div>
<div class="v" id="v20"><span class="vn">20</span> ফারাও-এর দরবার থেকে বেরিয়ে এসে তারা দেখতে পেল মোশি ও হারোণ তাদের জন্য অপেক্ষা করছেন।</div>
<div class="v" id="v21"><span class="vn">21</span> তারা তাঁদের বলল, প্রভু পরমেশ্বরই তোমাদের বিচার করুন, কারণ তোমাদের জন্যই আজ আমরা ফারাও আর তাঁর কর্মচারীদের কোপে পড়েছি, আমাদের মেরে ফেলার জন্য তোমরাই তাদের হাতে অস্ত্র তুলে দিয়েছ।</div>
<div class="v" id="v22"><span class="vn">22</span> <span class="br-p"><br><br></span>মোশি ফিরে গিয়ে প্রভু পরমেশ্বরের কাছে নিবেদন করলেন, হে প্রভু পরমেশ্বর, কেন তুমি ইসরায়েলীদের এই দুর্দশার মধ্যে ফেললে? কেনই বা তুমি আমাকে এখানে পাঠালে? আমি ফারাও-এর কাছে গিয়ে তোমার নাম করে কথা বলার পর থেকে সে এদের অনিষ্ট করেই চলেছে, কিন্তু তুমি তোমার প্রজাদের উদ্ধারের জন্য কিছুই করলে না।</div>
</div>
<!-- PARSED ABOVE; EDITING MAY BREAK PARSER -->
</body></html>