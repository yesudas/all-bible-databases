<html><head>
<meta http-equiv="Content-Type" content="text/html;charset=utf-8" />
<title>Ezek 11 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 11);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> ... <a href="Ezek_9.html">9</a> <a href="Ezek_10.html">10</a> <b>11</b> <a href="Ezek_12.html">12</a> <a href="Ezek_13.html">13</a> ... <a href="Ezek_48.html">48</a> </div><hr>
<h1>Ezek 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমের বিচার ও দণ্ড</h2><span class="vn">1</span> <span class="br-p"><br><br></span>ঈশ্বরের আত্মা আমাকে তুলে নিয়ে গেলেন মন্দিরের পূর্বদিকের দেউড়িতে। দেউড়ির কাছে দেখলাম জনা পঁচিশ লোক। তাঁদের মধ্যে ছিলেন নেতৃস্থানীয় দুজন জননায়ক—অসুরের পুত্র যাসনিয় ও বনায়ের পুত্র প্লটিয়।</div>
<div class="v" id="v2"><span class="vn">2</span> <span class="br-p"><br><br></span>ঈশ্বর আমাকে বললেনম, হে মর্ত্যমানব, এই লোকগুলি হীন ষড়যন্ত্র করে আর নগরের লোকদের কুপরামর্শ দেয়।</div>
<div class="v" id="v3"><span class="vn">3</span> তারা বলে, অল্পদিনের মধ্যেই আমরা আবার আমাদের ঘরদুয়ার গড়ে তুলব<sup class="fnm"><a name="fnm1" href="#fn1">1</a></sup>। এই নগরী যেন আজ বিরাট এক রান্নার হাঁড়ি হয়ে উঠেছে, আর আমরা যেন তার মধ্যে মাংসের মত পাক হচ্ছি। কিন্তু তাহলেও এই হাঁড়ি আমাদের সরাসরি আগুনের হাত থেকে রক্ষা করছে।</div>
<div class="v" id="v4"><span class="vn">4</span> মর্ত্যমানব, এবার তুমি দৈববাণী উচ্চারণ কর।</div>
<div class="v" id="v5"><span class="vn">5</span> <span class="br-p"><br><br></span>প্রভু পরমেশ্বরের আত্মা আমার উপরে অধিষ্ঠিত হলেন। প্রভু পরমেশ্বর আমাকে এই বাণী উচ্চারণ করতে বললেনঃ হে ইসরায়েল সন্তানেরা, আমি জানি তোমাদের মনের কথা, জানি তোমাদের সমস্ত ফন্দীর কথা।</div>
<div class="v" id="v6"><span class="vn">6</span> এই নগরের অগণিত মানুষকে তোমরা হত্যা করেছ, নগরের রাস্তাঘাট ভরিয়ে তুলেছ শবদেহে।</div>
<div class="v" id="v7"><span class="vn">7</span> <span class="br-p"><br><br></span>আমি, সর্বাধিপতি প্রভু তোমাদের বলছি, বাস্তবিকই এই নগর আজ রান্নার হাঁড়িতে পরিণত হয়েছে কিন্তু মাংস? মাংস হল তোমাদের হাতে নিহত সেই সব মানুষের মৃতদেহ। অতএব এখানে তোমাদের আর ঠাঁই নেই। আমি তোমাদের এই নগর থেকে তাড়িয়ে দেব।</div>
<div class="v" id="v8"><span class="vn">8</span> তরোয়ালে তোমাদের ভয়? ঐ তরোয়ালই তোমাদের উপর নেমে আসবে।</div>
<div class="v" id="v9"><span class="vn">9</span> এই শহর থেকে উচ্ছেদ করে তোমাদের আমি বিদেশীদের হাতে তুলে দেব। আমি তোমাদের মৃত্যুদণ্ড দিয়েছি।</div>
<div class="v" id="v10"><span class="vn">10</span> তোমাদের নিজের দোষেই তোমরা যুদ্ধে নিহত হবে। তখন তোমরা জানবে, আমিই, প্রভু পরমেশ্বর।</div>
<div class="v" id="v11"><span class="vn">11</span> তোমরা আমার বিধি-বিধান ও অনুশাসন অমান্য করে প্রতিবেশী জাতিগুলির ক্রিয়াকলাপ ও বিধি-বিধান পালন করছ। সেইজন্য ইসরায়েল দেশের যেখানেই তোমরা যাও না কের, আমার হাত থেকে তোমাদের রেহাই নেই। আমি তোমাদের শাস্তি দেবই। রান্নার হাঁড়ির মধ্যে মাংস যেমন সুরক্ষিত থাকে, এই নগরী সেইভাবে তোমাদের রক্ষা করবে না। তখনই তোমরা বুঝবে আমিই সেই প্রভু পরমেশ্বর।</div>
<div class="v" id="v13"><span class="vn">13</span> <span class="br-p"><br><br></span>আমি যখন দৈববাণী উচ্চারণ করছিলাম, সেই সময় প্লটিয় হঠাৎ সেখানে পড়ে মারা গেল। তখন আমি মাটিতে আছড়ে পড়ে চীৎকার করে কেঁদে বললাম, হায় প্রভু পরমেশ্বর, ইসরায়েলের মধ্যে বাকী যে কজন আছে, তাদেরও তুমি কি এইভাবেই ধ্বংস করবে?</div>
<div class="v" id="v14"><h2>নির্বাসিতদের কাছে ঈশ্বরের প্রতিশ্রুতি দান</h2><span class="vn">14</span> <span class="br-p"><br><br></span>প্রভু পরমেশ্বর আমাকে বললেন,</div>
<div class="v" id="v15"><span class="vn">15</span> হে মর্ত্যমানব, জেরুশালেমের লোকেরা তোমার কথা এবং যারা নির্বাসনে আছে, তোমরা সেই ইসরায়েলী ভাইদের কতা বলছিল। তারা বলে, নির্বাসিতরা প্রভু পরমেশ্বরের আরাধনার জন্য এখানে আসতে পারে না। তারা বহু দূরে রয়েছে। কিন্তু প্রভু পরমেশ্বর আমাদের এদেশের অধিকার দিয়েছেন। এদেশ আমাদের।</div>
<div class="v" id="v16"><span class="vn">16</span> <span class="br-p"><br><br></span>এখন আমি যা বলছি, সেই কথা তোমার নির্বাসিত ভাইদের গিয়ে বল, আমি স্বয়ং তাদের বহু দূর দেশে বিভিন্ন জাতির মধ্যে ছড়িয়ে দিয়েছি। কিন্তু তাতে কি? নির্বাসনকালে আমি স্বয়ং তাদের সাথে থাকব</div>
<div class="v" id="v17"><span class="vn">17</span> <span class="br-p"><br><br></span>এবং নানা দেশ ও জাতির মধ্যে যাদের ছড়িয়ে দিয়েছি সেই মানুষগুলিকে সংগ্রহ করে একত্র করব। তাদের আবার ফিরিয়ে আনব এই জেরুশালেমে।</div>
<div class="v" id="v18"><span class="vn">18</span> তারা ফিরে এসে দূর করবে দেশের এই সমস্ত অনাচার ও ঘৃন্য ক্রিয়াকলাপ।</div>
<div class="v" id="v19"><span class="vn">19</span> আমি তাদের দান করব এক নতুন সত্তা। তাদের পাষাণ কঠিন হৃদয় সরিয়ে নেব, স্থাপন করব সেখানে আনুগত্যে পূর্ণ এক নম্র হৃদয়।<sup class="fnm"><a name="fnm2" href="#fn2">2</a></sup></div>
<div class="v" id="v20"><span class="vn">20</span> তখন তারা আমার বিধি-বিধান মেনে চলবে এবং বিশ্বস্তভাবে পালন করবে আমার সমস্ত অনুশাসন। তারা হবে আমার প্রজা এবং আমি হব তাদের ঈশ্বর।</div>
<div class="v" id="v21"><span class="vn">21</span> কিন্তু আমি সেই সমস্ত লোককে শাস্তি দেব যারা ঐ নোংরা অনাচারে লিপ্ত। তারা যা করবে তার জন্য আমি তাদের শাস্তি দেব।</div>
<div class="v" id="v22"><h2>মহিমাময় ঈশ্বরের জেরুশালেম পরিত্যাগ</h2><span class="vn">22</span> <span class="br-p"><br><br></span>প্রাণীগুলি তখন উড়তে শুরু করল। চাকাগুলিও চলল সাথে সাথে। আলোকোজ্জ্বল মহিমায় মণ্ডিত ইসরায়েলের উপাস্য ঈশ্বর ঐ প্রাণীদের ঊর্ধ্বস্থানে অধিষ্ঠিত ছিলেন।<sup class="fnm"><a name="fnm3" href="#fn3">3</a></sup></div>
<div class="v" id="v23"><span class="vn">23</span> তাঁর সেই আলোকবিভা নগরী পরিত্যাগ করে পূর্বদিকে পর্বতে চলে গেল।</div>
<div class="v" id="v24"><span class="vn">24</span> দর্শনে ঈশ্বরের আত্মা আমাকে উপরে তুলে নিলেন এবং ব্যাবিলনে নির্বাসিতদের কাছে ফিরিয়ে আনলেন। আমার দর্শনের আবেশ কেটে গেল।</div>
<div class="v" id="v25"><span class="vn">25</span> প্রভু পরমেশ্বর আমাকে যা কিছু দর্শন করালেন, সবই আমি নির্বাসিতদের কাছে খুলে বললাম।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> আমরা...আবার....তুলবো-মূল: বাড়ী তৈরীর সময় কি এখনও হয় নি?</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:330 36:26-28'><!--endraw 1-->যিহি 36:26-28<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:330 43:2-5'><!--endraw 1-->যিহি 43:2-5<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>