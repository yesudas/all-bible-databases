<html><head>
<meta http-equiv="Content-Type" content="text/html;charset=utf-8" />
<title>Ezek 12 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 12);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> ... <a href="Ezek_10.html">10</a> <a href="Ezek_11.html">11</a> <b>12</b> <a href="Ezek_13.html">13</a> <a href="Ezek_14.html">14</a> ... <a href="Ezek_48.html">48</a> </div><hr>
<h1>Ezek 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>উদ্বাস্তুর ভূমিকায় নবী</h2><span class="vn">1</span> <span class="br-p"><br><br></span>প্রভু পরমেশ্বর আমাকে বললেন,</div>
<div class="v" id="v2"><span class="vn">2</span> মর্ত্যমানব, দুরাচারীদের মাঝখানে তুমি বাস করছ। তাদের চোখ আছে কিন্তু তারা দেখে না। তাদের কান আছে, কিন্তু তারা শোনে না কারণ তারা দুষ্ট।<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> তাই হে মর্ত্যমানব, উদ্বাস্তুদের মত তুমি তোমার জিনিসপত্র পোঁটলা করে বেঁধে নাও এবং রাত নামবার আগেই বেরিয়ে পড়। সকলে দেখুক যে, তুমি অন্য জায়গায় চলে যাচ্ছ। হয়তো বা ঐ দুষ্ট-দুরাচারীদের নজরেও তুমি পড়বে<sup class="fnm"><a name="fnm2" href="#fn2">2</a></sup>।</div>
<div class="v" id="v4"><span class="vn">4</span> দিনের আলো থাকতে থাকতে নির্বাসনের জন্য তৈরী হও, যাতে ওরা দেখতে পায় এবং মনে করে যে তুমি নির্বাসনে যাচ্ছ।</div>
<div class="v" id="v5"><span class="vn">5</span> যখন ওরা তোমারে লক্ষ্য করবে সেইসময় তুমি তোমার ঘরের দেওয়ালে একটা গর্ত করবে এবং তোমার পোঁটলাটা সেই গর্ত দিয়ে বাইরে বের করে আনবে।</div>
<div class="v" id="v6"><span class="vn">6</span> তারা দেখবে, পোঁটলাটা কাঁধে ফেলে অন্ধকারে তুমি বেরিয়ে যাচ্ছ। তোমার চোখ দুটো ঢাকা থাকবে যেন তুমি কোথায় যাচ্ছ, তা দেখতে না পাও। তোমার এই সমস্ত ক্রিয়াকলাপ ইসরায়েলীদের কাছে হবে আগামীদিনের সঙ্কেত স্বরূপ।</div>
<div class="v" id="v7"><span class="vn">7</span> <span class="br-p"><br><br></span>প্রভু পরমেশ্বর আমাকে যা করতে বললেন, আমি তাই করলাম। আমি সেদিন উদ্বাস্তুদের মত আমার জিনিসপত্র বেঁধে সন্ধ্যার অন্ধকার গাঢ় হবার সঙ্গে সঙ্গে দেওয়ালে গর্ত করে তার ভিতর দিয়ে বেরিয়ে এলাম। সকলের চোখের সামনে দিয়ে পোঁটলাটা কাঁধে ফেলে সেখান থেকে চলে গেলাম।</div>
<div class="v" id="v8"><span class="vn">8</span> <span class="br-p"><br><br></span>পরের দিন সকালে প্রভু পরমেশ্বর আমাকে বললেন,</div>
<div class="v" id="v9"><span class="vn">9</span> হে মর্ত্যমানব, ইসরায়েলী বিদ্রোহীরা জিজ্ঞাসা করছে, তুমি এসব কি করছ?</div>
<div class="v" id="v10"><span class="vn">10</span> তুমি ওদের বল যে, আমি সর্বাধিপতি প্রভু তাদের বলছি, আমার এই বাণী জেরুশালেমের রাজা ও জেরুশালেমের অধিবাসীদের জন্য।</div>
<div class="v" id="v11"><span class="vn">11</span> ওদের বল যে তুমি যা কিছু করছ তা হল, আগামী দিনে ওদের উপর যা কিছু ঘটবে—তারই সঙ্কেত। তারা উদ্বাস্তু হবে, বন্দী হবে তারা।</div>
<div class="v" id="v12"><span class="vn">12</span> তারা তাদের রাজার জন্য প্রাচীরের গায়ে গর্ত খুঁড়ে পালাবার পথ করে রাখবে। রাজা তখন নিজের জিনিসপত্র ঘাড়ে নিয়ে সেই গর্ত দিয়ে অন্ধকারে বেরিয়ে যাবে। সে নিজের চোখ দুখানি ঢেকে নেবে, দেখবে না কোথায় যাচ্ছে।</div>
<div class="v" id="v13"><span class="vn">13</span> আমি ফাঁদ পেতে তাকে ধরব। তারপর তাকে নিয়ে যাব ব্যাবিলন নগরীতে। তবুও সেই জায়গা সে চোখে দেখতে পাবে না। সেখানেই তার মৃত্যু হবে।<sup class="fnm"><a name="fnm3" href="#fn3">3</a></sup></div>
<div class="v" id="v14"><span class="vn">14</span> তার সভাসদ্‌দের, তার মন্ত্রীদের ও দেহরক্ষীদের সবাইকে আমি চারিদিকে ছড়িয়ে-ছিটিয়ে দেব। লোকেরা তাদের হত্যা করার জন্য খুঁজে বেড়াবে।</div>
<div class="v" id="v15"><span class="vn">15</span> <span class="br-p"><br><br></span>যখন আমি তাদের বিদেশে অন্যান্য জাতির মধ্যে ছড়িয়ে দেব, তখনই তারা বুঝবে যে, আমিই প্রভু পরমেশ্বর।</div>
<div class="v" id="v16"><span class="vn">16</span> যুদ্ধ, দুর্ভিক্ষ, মহামারীর হাত থেকে তাদের কিছু লোককে আমি রক্ষা করব যেন ভিন্ন জাতির মধ্যে বাস করে তারা বুঝতে পারে যে, কী জঘন্য অনাচারই না তারা করেছে এবং তখনই তারা স্বীকার করবে যে ,আমিই প্রভু পরমেশ্বর।</div>
<div class="v" id="v17"><h2>ভয়ে কম্পমান নবীর সঙ্কেত</h2><span class="vn">17</span> <span class="br-p"><br><br></span>প্রভু পরমেশ্বর আমাকে বললেন,</div>
<div class="v" id="v18"><span class="vn">18</span> হে মর্ত্যমানব, ভয়ে কাঁপতে কাঁপতে তুমি খাবে, জলপান করবে চকিত-সন্ত্রস্ত হয়ে।</div>
<div class="v" id="v19"><span class="vn">19</span> হে মর্ত্যমানব, সমগ্র জাতিকে তুমি বলবে যে, এখনও যারা নিজেদের দেশ জেরুশালেমে বাস করছে তাদের উদ্দেশ্যে সর্বাধিপতি প্রভুর এই বার্তা: তারা ভয়ে কাঁপতে কাঁপতে খাবে, চকিত-সন্ত্রস্ত হয়ে পান করবে। তাদের দেশ লুন্ঠিত, সর্বস্বান্ত হবে কারণ সেখানকার প্রত্যেকটি লোক দুর্নীতিপরায়ণ।</div>
<div class="v" id="v20"><span class="vn">20</span> যে সব নগরী এখন জনবহুল সেইগুলি ধ্বংস হয়ে যাবে, দেশ পরিণত হবে ঊষর মরুপ্রান্তরে। তখন তারা জানবে যে আমিই প্রভু পরমেশ্বর।</div>
<div class="v" id="v21"><h2>জনপ্রিয় প্রবাদ ও অপ্রিয় বার্তা</h2><span class="vn">21</span> <span class="br-p"><br><br></span>প্রভু পরমেশ্বর আমাকে বললেন,</div>
<div class="v" id="v22"><span class="vn">22</span> হে মর্ত্যমানব, কেন ইসরায়েলীদের এই প্রবাদটি আওড়াচ্ছে: ‘সময় বয়ে যায়, নবীর বাণী আর ফলে না’।</div>
<div class="v" id="v23"><span class="vn">23</span> ওদের বল, আমি সর্বাধিপতি প্রভু পরমেশ্বর এই ব্যাপারে বলছি যে, আমি এই প্রবাদ মুছে দেব। ইসরায়েলে এই প্রবাদের প্রচলনই থাকবে না। তার বদলে তাদের বরং বল: কাল আসন্ন, সেইসব বাণী সফল হতে চলেছে।</div>
<div class="v" id="v24"><span class="vn">24</span> <span class="br-p"><br><br></span>ইসরায়েলীদের মধ্যে ভ্রান্ত দর্শন বা ভাববাণীর নামে মন রাখা কথা কেউ আর বলবে না।</div>
<div class="v" id="v25"><span class="vn">25</span> আমি, প্রভু পরমেশ্বর স্বয়ং তাদের সঙ্গে কথা বলব এবং যা কিছু বলব, তাই ফলবে। এসব ঘটতে কিছু মাত্র বিলম্ব হবে না। তোমাদের জীবদ্দশাতেই হে বিদ্রোহীকুল, যেসব সাবধানবাণী আমি উচ্চারণ করেছি সেগুলি ঘটাব—ওদের বল, আমি সর্বাধিপতি প্রভু এই কথা বলেছি।</div>
<div class="v" id="v26"><span class="vn">26</span> <span class="br-p"><br><br></span>প্রভু পরমেশ্বর আমাকে বললেন,</div>
<div class="v" id="v27"><span class="vn">27</span> হে মর্ত্যমানব, ইসরায়েলীরা ভাবছে যে, তোমার দর্শন ও ভবিষ্যদ্বাণী সুদূর ভবিষ্যতের জন্য।</div>
<div class="v" id="v28"><span class="vn">28</span> তাই তাদের বল যে, আমি সর্বাধিপতি প্রভু বলেছি: সেদিনের আর দেরী নেই। আমি যা বলেছি, তা ফলবেই ফলবে। আমি, সর্বাধিপতি প্রভু এই কথা বলছি।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:290 6:9-10'><!--endraw 1-->যিশা 6:9-10<!--raw 1 bo --></a><!--endraw 1-->; <!--raw 1 bo --><a href='B:300 5:21'><!--endraw 1-->যির 5:21<!--raw 1 bo --></a><!--endraw 1-->; <!--raw 1 bo --><a href='B:480 8:18'><!--endraw 1-->মার্ক 8:18<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> হয়তো বা …পড়বে: বা হয়তো ওরা তখন উপলব্ধি করতে পারবে যে ওরা বদমাইস।</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:120 25:7'><!--endraw 1-->২ রাজা 25:7<!--raw 1 bo --></a><!--endraw 1-->; <!--raw 1 bo --><a href='B:300 52:11'><!--endraw 1-->যির 52:11<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>