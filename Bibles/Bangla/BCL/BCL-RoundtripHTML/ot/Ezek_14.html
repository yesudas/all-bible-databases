<html><head>
<meta http-equiv="Content-Type" content="text/html;charset=utf-8" />
<title>Ezek 14 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 14);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> ... <a href="Ezek_12.html">12</a> <a href="Ezek_13.html">13</a> <b>14</b> <a href="Ezek_15.html">15</a> <a href="Ezek_16.html">16</a> ... <a href="Ezek_48.html">48</a> </div><hr>
<h1>Ezek 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অসার পৌত্তলিকতার বিরোধী ঈশ্বর</h2><span class="vn">1</span> <span class="br-p"><br><br></span>ইসরায়েলীদের কয়েকজন নেতা প্রভু পরমেশ্বরের নির্দেশ জানার জন্য আমার কাছে এসেছিল।</div>
<div class="v" id="v2"><span class="vn">2</span> তখন প্রভু পরমেশ্বর আমাকে বললেন,</div>
<div class="v" id="v3"><span class="vn">3</span> হে মর্ত্যমানব, এই লোকেরা অসার মূর্তির কাছে তাদের হৃদয় উৎসর্গ করেছে এবং পাপের পতে পরিচালিত হচ্ছে। তারা কী ভেবেছে, আমি ওদের উত্তর দেব?</div>
<div class="v" id="v4"><span class="vn">4</span> <span class="br-p"><br><br></span>তুমি তাদের বল, আমি জগদীশ্বর তাদের বলছি: যে সব ইসরায়েলী অলীক প্রতিমার কাছে নিজেদের উৎসর্গ করেছে, পাপের পথে পরিচালিত হয়েছে, তারপরও তারা আবার দ্রষ্টা নবীর কাছে পরামর্শ চাইতে এসেছে! তারা তাদের যোগ্য উত্তরই পাবে। তাদের অনেক দেব-দেবী থাকা সত্ত্বেও আমি স্বয়ং তাদের উত্তর দেব।</div>
<div class="v" id="v5"><span class="vn">5</span> ঐ সমস্ত প্রতিমা ইসরায়েলীদের আমার কাছ থেকে দূরে সরিয়ে নিয়ে গেছে। কিন্তু আমি জানি, আমার উত্তর আবার তাদের আমার কাছে ফিরিয়ে আনবে।</div>
<div class="v" id="v6"><span class="vn">6</span> <span class="br-p"><br><br></span>কাজেই এখন, আমি সর্বাধিপতি প্রভু যা বলি, সেই কথা তুমি ইসরায়েলীদের বল: তোমরা ফিরে এস, তোমাদের ঘৃণ্য অনাচার পরিত্যাগ কর।</div>
<div class="v" id="v7"><span class="vn">7</span> <span class="br-p"><br><br></span>যখনই কোন ইসরায়েলী বা ইসরায়েলী সমাজে বসবাসকারী কোন বিদেশী আমার কাছ থেকে সরে গিয়ে অসার প্রতিমা পূজায় লিপ্ত হয় এবং তারপর যদি আবার দ্রষ্টা নবীর কাছেও নির্দেশ নিতে যায়, তখন আমি প্রভু পরমেশ্বর তার সমুচিত জবাব দেব।</div>
<div class="v" id="v8"><span class="vn">8</span> আমি তাকে সকলের সামনে ভয়াবহ দৃষ্টান্তস্বরূপ করব। আমি তাকে আমার প্রজাসমাজ থেকে উৎখাত করব। তখন তোমরা জানবে যে, আমিই প্রভু পরমেশ্বর।</div>
<div class="v" id="v9"><span class="vn">9</span> <span class="br-p"><br><br></span>যদি কোন নবী ভ্রান্ত নির্দেশ উচ্চারণ করে মানুষকে ভুল পথে নিয়ে যায়, জেনো, আমি প্রভু পরমেশ্বরই তাকে ভ্রান্তিতে ফেলেছি। আমি তাকে ইসরায়েলীদের মধ্যে থেকে উচ্ছেদ করব।</div>
<div class="v" id="v10"><span class="vn">10</span> সেই নবী এবং যে নির্দেশ জানতে এসেছে—দুজনে একই শাস্তি পাবে।</div>
<div class="v" id="v11"><span class="vn">11</span> ইসরায়েলীরা যাতে আমাকে পরিত্যাগ না করে এবং পাপে লিপ্ত হয়ে নিজেদের অশুচি না করে, সেইজন্যই আমি এসব কাজ করব। তারা আমার প্রজা হবার জন্যই মনোনীত এবং আমিই হব তাদের ঈশ্বর সর্বাধিপতি প্রভু এই কথা বলেছেন।</div>
<div class="v" id="v12"><h2>নোহ, দানেল ও ইয়োব</h2><span class="vn">12</span> <span class="br-p"><br><br></span>প্রভু পরমেশ্বর আমাকে বললেন,</div>
<div class="v" id="v13"><span class="vn">13</span> মর্ত্যমানব, যদি কোন জাতি বিশ্বাসঘাতকতা করে পাপ করে, তাহলে আমি তার উপযুক্ত প্রতিফল দেব, বন্ধ করে দেব তাদের খাদ্যের সরবরাহ। সেখানে পাঠাব দুর্ভিক্ষ। মানুষ আর পশু মরবে একইভাবে, কোন তফাৎ থাকবে না।</div>
<div class="v" id="v14"><span class="vn">14</span> যদি সেখানে নোহ, দানেল আর ইয়োব থাকে, তাহলে তারা তিনজনই শুধু তাদের বিশ্বস্ততার গুণে বাঁচবে।–এই কথা বলেন সর্বাধিপতি প্রভু।</div>
<div class="v" id="v15"><span class="vn">15</span> <span class="br-p"><br><br></span>অথবা সেখানকার লোকদের হত্যা করার জন্য যদি হিংস্র বম্য জন্তু পাঠাই তাহলে সে দেশকে এমন বিপজ্জনক করে তুলব যাতে কেউ সেখান দিয়ে যাতায়াত করতে না পারে,</div>
<div class="v" id="v16"><span class="vn">16</span> তখনও ঐ তিনজন ব্যক্তি সেখানে থাকে তাহলে আমি সর্বাধিপতি প্রভু, সদাজাগ্রত ঈশ্বর—এ কথা যেমন সত্য তেমনি ধ্রুব সত্য এই কথা যে, তারা তাদের বিশ্বস্ততার গুণে শুধুমাত্র নিজেদের প্রাণই বাঁচাতে পারবে, তাদের ছেলেমেয়েদের প্রাণ বাঁচাতে পারবে না। দেশ হয়ে যাবে জনমানবহীন ধূ ধূ প্রান্তর।</div>
<div class="v" id="v17"><span class="vn">17</span> <span class="br-p"><br><br></span>অথবা আমি যদি সে দেশে যুদ্ধ ঘটাই এবং সেখানকার মানুষ ও পশুকে একইভাবে সবংশে নিধন করা জন্য মারাত্মক বিধ্বংসী অস্ত্রশস্ত্র পাঠাই,</div>
<div class="v" id="v18"><span class="vn">18</span> এই অবস্থাতেই ঐ তিনজন যদি সেখানে থাকে, তাহলে আমি, সর্বাধিপতি প্রভু, সদাজাগ্রত ঈশ্বর-একথা যেমন সত্য, তেমনই ধ্রুব সত্য এই কথা যে, তারা শুধু নিজেদের প্রাণই বাঁচাতে পারবে, তাদের ছেলে মেয়েদের প্রাণ বাঁচাতে পারবে না।</div>
<div class="v" id="v19"><span class="vn">19</span> <span class="br-p"><br><br></span>কিম্বা যদি ঐ দেশে আমি মহামারী পাঠাই, নিদারুণ রোষে যদি আমি মানুষ ও পশুকে নিমর্মভাবে হত্যা করি এবং</div>
<div class="v" id="v20"><span class="vn">20</span> সেখানে নোহ, দানেল এবং ইয়োব থাকে, তাহলেও আমি, সর্বাধিপতি প্রভু, সদাজাগ্রত ঈশ্বর—এ কথা যেমন সত্য, তেমনই ধ্রুব সত্য এই কথা যে তারা তাদের নিজেদের সন্তানদের প্রাণ বাঁচাতে পারবে না। নিজেদের বিশ্বস্ততার জন্য তারা শুধু নিজেরাই বাঁচবে।</div>
<div class="v" id="v21"><span class="vn">21</span> <span class="br-p"><br><br></span>সর্বাধিপতি প্রভু এই কথা বলছেনঃ জেরুশালেমের মানুষ ও পশুকে একসাতে ধ্বংস করার জন্য আমি চারটি দণ্ড বিধান করেছি। তা হল যুদ্ধ, দুর্ভিক্ষ, হিংস্র জন্তু ও মহামারী।<sup class="fnm"><a name="fnm1" href="#fn1">1</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:730 6:8'><!--endraw 1-->প্রকা 6:8<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>