<html><head>
<meta http-equiv="Content-Type" content="text/html;charset=utf-8" />
<title>Ezek 17 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 17);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> ... <a href="Ezek_15.html">15</a> <a href="Ezek_16.html">16</a> <b>17</b> <a href="Ezek_18.html">18</a> <a href="Ezek_19.html">19</a> ... <a href="Ezek_48.html">48</a> </div><hr>
<h1>Ezek 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈগল ও দ্রাক্ষালতার রূপক কাহিনী</h2><span class="vn">1</span> <span class="br-p"><br><br></span>প্রভু পরমেশ্বর আমাকে বললেন,</div>
<div class="v" id="v2"><span class="vn">2</span> হে মর্ত্যমানব, ইসরায়েলীদের এই রূপক কাহিনীটি বল।</div>
<div class="v" id="v3"><span class="vn">3</span> তাদের বল যে এ কাহিনী আমি সর্বাধিপতি প্রভুই তাদের বলছি: একটি বিরাট ঈগল পাখি সুন্দর পালকে ঢাকা বিশাল ডানা মেলে দিয়েছে। উড়তে উড়তে সে এল লেবানন পর্বতে। ভেঙ্গে নিয়ে গেল সীডার তরুর চূড়ার শাখা।</div>
<div class="v" id="v4"><span class="vn">4</span> নিয়ে গেল সেটি বণিকের দেশে, কলম করে রোপণ করল এক বণিক-শহরে।</div>
<div class="v" id="v5"><span class="vn">5</span> তারপর ইসরায়েল দেশ থেকে একটি চারাগাছ তুলে এনে এক উর্বরা ভূমিতে রোপণ করে দিল। সেখানে জলের যোগান ছিল অফুরান<sup class="fnm"><a name="fnm1" href="#fn1">1</a></sup>।</div>
<div class="v" id="v6"><span class="vn">6</span> চারাটি পল্লবিত হল, লতিয়ে লতিয়ে বিছিয়ে গেল অনেক দূর, পরিণত হল দ্রাক্ষাকুঞ্জে। ডালপালাগুলি লতিয়ে উঠল ঈগলের বাসার দিকে, আর তার শিকড়গুলি নামল নীচে, মাটির গভীরে। পল্লবিত লতায়-পাতায় ছেয়ে গেল দ্রাক্ষাকুঞ্জ।</div>
<div class="v" id="v7"><span class="vn">7</span> <span class="br-p"><br><br></span>সেখানে ছিল আর একটি বিরাট ঈগল পাখি, ঘন পালকে ঢাকা তার বিশাল ডানা। এই দ্রাক্ষালতা এবার তার শিকড় ও লতা-পাতা চালাল এই ঈগলের দিকে, যে বাগানে তাকে রোপণ করা হয়েছিল, সেখানকার চেয়ে আরও বেশি জল পাওয়ার আশায়।</div>
<div class="v" id="v8"><span class="vn">8</span> কিন্তু চারাটিকে তো উর্বরা, সজলভূমিতে রোপণ করা হয়েছিল, যাতে সেটি বড় হয়, ছেয়ে যায় লতায়-পাতায়, ভরে ওঠে ফল-সম্ভারে, রূপের মাধুরীতে অপরূপা হয়ে ওঠে।</div>
<div class="v" id="v9"><span class="vn">9</span> <span class="br-p"><br><br></span>তাই আমার প্রশ্নঃ এ দ্রাক্ষালতা কি বাঁচবে? প্রথম ঈগলটা কি তাকে শিকড়শুদ্ধ উপড়ে ফেলবে না, ছিঁড়ে নেবে না ফলগুলি? শেষে কি গাছটা সেখানেই শুকিয়ে যাবে না? এমন কি এটাকে সে কোন দুর্বল লোকও উপড়ে ফেলতে পারবে।</div>
<div class="v" id="v10"><span class="vn">10</span> এটি রোপণ করা হয়েছিল, এ কথা সত্য, কিন্তু পূবালী মরুবায়ু বইলেই তো লতাটি শুকিয়ে যাবে, যেখানে বেড়ে উঠেছিল সেখানেই শুকিয়ে যাবে।</div>
<div class="v" id="v11"><h2>রূপক কাহিনীর ব্যাখ্যা</h2><span class="vn">11</span> <span class="br-p"><br><br></span>প্রভু পরমেশ্বর আমাকে বললেন,</div>
<div class="v" id="v12"><span class="vn">12</span> ঐ দুরাচারীদের জিজ্ঞাসা কর, এই রূপক কাহিনীর অর্থ তারা বোঝে কি? তাদের বল, ব্যাবিলনের রাজা জেরুশালেমে এসে সেখানকার রাজা ও সভাসদদের ব্যাবিলনে নিয়ে গেল।<sup class="fnm"><a name="fnm2" href="#fn2">2</a></sup></div>
<div class="v" id="v13"><span class="vn">13</span> রাজপরিবারের একজনকে বেছে নিয়ে তার সঙ্গে সন্ধিচুক্তি করল, তাকে অনুগত হতে শপথবদ্ধ করল। সেখানকার নেতৃবৃন্দকে বন্দী করে নিয়ে গেল।</div>
<div class="v" id="v14"><span class="vn">14</span> যাতে রাজ্যটা দুর্বল হয়ে পড়ে এবং প্রজারা একান্তভাবে তার অনুগত থাকে।</div>
<div class="v" id="v15"><span class="vn">15</span> কিন্তু যিহুদীয়ার রাজা বিদ্রোহ করল। সে মিশর রাজের কাছে দূত পাঠিয়ে বিপুল সংখ্যক সৈন্য ও অশ্ব চেয়ে পাঠাল। কিন্তু সে কি সফল হবে? এমন কাজ করে কি নিস্তার পাবে? এভাবে শপথ ভঙ্গ করে কি শাস্তি থেকে রেহাই পাবে?</div>
<div class="v" id="v16"><span class="vn">16</span> <span class="br-p"><br><br></span>সর্বাধিপতি প্রভু বলেন, আমি সদা জাগ্রত ঈশ্বর, এ কথা যেমন সত্য, তেমনি এও ধ্রুব সত্য যে, সন্ধির চুক্তি ও শপথ ভঙ্গের দায়ে ব্যাবিলনেই তাকে মরতে হবে। কারণ এই ব্যাবিলনের রাজাই তাকে সিংহাসনে বসিয়েছিল।</div>
<div class="v" id="v17"><span class="vn">17</span> যুদ্ধকালে ব্যাবিলনবাসীর অবরোধ পেরিয়ে সর্বাত্মক ধ্বংসের হাত থেকে পরাক্রান্ত মিশর রাজের বিশাল সৈন্যবাহিনীও তাদের রক্ষা করতে পারবে না।</div>
<div class="v" id="v18"><span class="vn">18</span> কারণ সে তার শপথ ভঙ্গ করেছিল। এই শপথ ভঙ্গের দায় সে কিছুতেই এড়াতে পারবে না।</div>
<div class="v" id="v19"><span class="vn">19</span> <span class="br-p"><br><br></span>সর্বাধিপতি প্রভু বলেন, আমি সদাজাগ্রত ঈশ্বর, একথা যেমন সত্য, তেমনি এও ধ্রুব সত্য যে, আমার নাম উচ্চারিত শপথ ভঙ্গের অপরাধে আমি তাকে শাস্তি দেব।</div>
<div class="v" id="v20"><span class="vn">20</span> শিকারীর মত জাল ফেলে আমি তাকে ধরব, নিয়ে যাব ব্যাবিলনে, সেখানে আমি শাস্তি দেব তাকে। কারণ সে আমার কাছে অবিশ্বস্ত হয়েছে।</div>
<div class="v" id="v21"><span class="vn">21</span> তার কুশলী নিপুণ যোদ্ধারা যুদ্ধে নিহত হবে এবং যারা বেঁচে যাবে, তারা চারিদিকে ছড়িয়ে পড়বে। তখনই সে বুঝবে যে, আমিই প্রভু পরমেশ্বর।</div>
<div class="v" id="v22"><h2>ঈশ্বরের প্রতিশ্রুতি</h2><span class="vn">22</span> <span class="br-p"><br><br></span>সর্বাধিপতি প্রভু এই কথা বলেনঃ <span class="br-p"><br><br></span><span class="br-ind"><br><span class="indent">&nbsp;</span></span>সীডার বৃক্ষের চূড়া থেকে <br><span class="br-ind"><br><span class="indent">&nbsp;</span></span>আমি ভেঙ্গে নেব একটি নবীন শাখা, <br><span class="br-ind"><br><span class="indent">&nbsp;</span></span>ইসরায়েলের সর্বোচ্চ পর্বত শিখরে <br><span class="br-ind"><br><span class="indent">&nbsp;</span></span>রোপণ করব তাকে। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>সে শাখা পল্লবিত হবে শাখা-প্রশাখায়, <br><span class="br-ind"><br><span class="indent">&nbsp;</span></span>ঘন শাখা-পল্লবে অপরূপ হয়ে উঠবে, <br><span class="br-ind"><br><span class="indent">&nbsp;</span></span>পরিণত হবে বিশাল মহীরুহে। <br><span class="br-ind"><br><span class="indent">&nbsp;</span></span>তার ছায়াঘন শাখায় এসে নীড় বাঁধবে পক্ষীকুল। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>বনভূমির বৃক্ষরাজি জানবে যে আমি প্রভু পরমেশ্বর। <br><span class="br-ind"><br><span class="indent">&nbsp;</span></span>আমিই বনস্পতিরাজিকে ছেদন করেছি, <br><span class="br-ind"><br><span class="indent">&nbsp;</span></span>খর্ব করেছি তাকে, ক্ষুদ্রকে করেছি উন্নত, <br><span class="br-ind"><br><span class="indent">&nbsp;</span></span>শ্যামল বনানী শুষ্ক করেছি, সতেজ করেছি শুষ্ককে। <br> <span class="br-p"><br><br></span>-আমি প্রভু পরমেশ্বর বলছি: —আমি যা বলেছি তা করবই।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> এখানে হিব্রুতে একটি বাড়তি শব্দ আছে। যার অর্থ অস্পষ্ট।</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:120 24:15-20'><!--endraw 1-->২ রাজা 24:15-20<!--raw 1 bo --></a><!--endraw 1-->; <!--raw 1 bo --><a href='B:140 36:10-13'><!--endraw 1-->২ বংশা 36:10-13<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>