<html><head>
<meta http-equiv="Content-Type" content="text/html;charset=utf-8" />
<title>Ezek 3 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 3);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> <a href="Ezek_2.html">2</a> <b>3</b> <a href="Ezek_4.html">4</a> <a href="Ezek_5.html">5</a> ... <a href="Ezek_48.html">48</a> </div><hr>
<h1>Ezek 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>ঈশ্বর বললেন, মর্ত্য মানব, এই পুঁথিখানি খাও। তারপর যাও, ইসরায়েলীদের কাছে গিয়ে বল।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> <span class="br-p"><br><br></span>তখন আমি মুখ হাঁ করলাম। তিনি পুঁথিখানি আমাকে খাইয়ে দিলেন।</div>
<div class="v" id="v3"><span class="vn">3</span> বললেনঃ নাও, পেট ভরে খাও। আমি সেটি খেলাম। মধুর মিষ্টি তার স্বাদ।</div>
<div class="v" id="v4"><span class="vn">4</span> <span class="br-p"><br><br></span>তারপর ঈশ্বর আমাকে বললেন, ইসরায়েলীদের কাছে যাও, আমি তোমায় যা কিছু বললাম, তাদের কাছে গিয়ে সব বল।</div>
<div class="v" id="v5"><span class="vn">5</span> আমি তোমায় এমন কোন জাতির মানুষের কাছে পাঠাচ্ছি না যারা দুর্বোধ্য বিদেশী ভাষায় কথা বলে। তোমায় আমি পাঠাচ্ছি ইসরায়েলীদেরই কাছে।</div>
<div class="v" id="v6"><span class="vn">6</span> যদি আমি তোমায় কোন বড় জাতির মানুষের কাছে পাঠাই, যাদের ভাষা তোমার কাছে দুর্বোধ্য, তারা বরং তোমার কথা শুনবে।</div>
<div class="v" id="v7"><span class="vn">7</span> কিন্তু ইসরায়েলীরা কেউ শুনতে চাইবে না, তারা আমার কথাই শোনে নি। সবাই ওরা একগুঁয়ে, জেদী।</div>
<div class="v" id="v8"><span class="vn">8</span> আমি তোমাকেও তাদের মত একগুঁয়েমী আর জেদ দেব। দেব তোমায় অদম্য মনোবল।</div>
<div class="v" id="v9"><span class="vn">9</span> আমি তোমায় পাষাণের দৃঢ়তা ও হীরকের কাঠিন্য দান করব। ঐ বিদ্রোহীদের ভয় পাবার কিছুই নেই।</div>
<div class="v" id="v10"><span class="vn">10</span> <span class="br-p"><br><br></span>শোন, মন দিয়ে শোন। যা বলি, মনে রেখো।</div>
<div class="v" id="v11"><span class="vn">11</span> তারপর যাও তোমার দেশবাসীর কাছে, যারা নির্বাসনে আছে। গিয়ে বল, ‘প্রভু পরমেশ্বর তাদের এই কথা বলেন’—তারা শুনুক আর না শুনুক।</div>
<div class="v" id="v12"><span class="vn">12</span> <span class="br-p"><br><br></span>তারপর ঈশ্বরের আত্মা আমাকে উপরে তুলে নিলেন। পশ্চাৎপটে আমি শুনলাম বজ্রগম্ভীর কন্ঠে উচ্চারিত হচ্ছে: দ্যুলোকে ঈশ্বরের মহিমা হোক!</div>
<div class="v" id="v13"><span class="vn">13</span> শুনলাম, সেই প্রাণীদের ডানা ঝাপটানোর আওয়াজ এবং তাদের পাশের চাকাগুলির ধাবমান গতির গুরুগম্ভীর শব্দ, যা ছিল ভূমিকম্পের মহানির্ঘোষের মত।</div>
<div class="v" id="v14"><span class="vn">14</span> প্রভু পরমেশ্বরের মহাশক্তি আমাকে স্থানান্তরে নিয়ে যাওয়ায় আমি অত্যন্ত বিরক্ত ও ক্রুদ্ধ হলাম।</div>
<div class="v" id="v15"><span class="vn">15</span> আমি এলাম তেল আবিব-এ, কিবার নদীর তীরে, যেখানে নির্বাসিতদের বাস। এই বিস্ময়কর অভিজ্ঞতায় অভিভূত হয়ে আমি সেখানে সাতদিন কাটালাম।</div>
<div class="v" id="v16"><h2>ইসরায়েলকে সতর্ক করার জন্য যিহিষ্কেলের প্রহরীরূপে নিয়োগ</h2><h2>(<b>330 33:1-9</b>)</h2><span class="vn">16</span> <span class="br-p"><br><br></span>সাতদিন পর পরমেশ্বর আমাকে বললেনঃ</div>
<div class="v" id="v17"><span class="vn">17</span> শোন হে মর্ত্যমানব, ইসরায়েল জাতিকে সতর্ক করার কাজে তোমায় আমি প্রহরী নিয়োগ করছি। আমি যখন তাদের সতর্ক করতে বলব, তখন তুমি তাই করবে—এই তোমার কাজ।</div>
<div class="v" id="v18"><span class="vn">18</span> কোন দুষ্ট লোকের মৃত্যু অবধারিত, এ কথা তোমায় জানালে তুমি যদি তাকে সাবধান না কর, যদি তার জীবন রক্ষার জন্য তাকে মন্দপথ পরিহার করতে না বল, তাহলে পাপলিপ্ত অবস্থাতেই তার মৃত্যু হবে। তার মৃত্যুর জন্য আমি তোমাকেই দায়ী করব।</div>
<div class="v" id="v19"><span class="vn">19</span> দুষ্ট লোককে সাবধান করার পরও যদি সে মন্দপথ পরিহার না করে, সেই অবস্থাতেই তার মৃত্যু হবে। তখন তার মৃত্যুর জন্য তোমার কোন দায়িত্ব থাকবে না, তুমি বেঁচে যাবে।</div>
<div class="v" id="v20"><span class="vn">20</span> <span class="br-p"><br><br></span>যদি কোন সৎ ব্যক্তি মন্দ কাজ করতে শুরু করে এবং তার জন্য আমি তাকে বিপদের মুখে ফেলি, তখন যদি তুমি তাকে সতর্ক করে না দাও, তার মৃত্যু হবে। তার পাপই হবে তার মৃত্যুর কারণ। এক্ষেত্রে তার কোন সৎ কর্মই আমার কাছে গ্রাহ্য হবে না। তার মৃত্যুর জন্য তোমাকেই কৈফিয়ৎ দিতে হবে।</div>
<div class="v" id="v21"><span class="vn">21</span> তুমি যদি কোন সৎ ব্যক্তিকে পাপ সম্বন্ধে সতর্ক করে দাও এবং সে যদি তোমার কথা শোনে ও পাপ না করে, তার কোন অমঙ্গল হবে না, আর তুমিও রক্ষা পাবে।</div>
<div class="v" id="v22"><span class="vn">22</span> <span class="br-p"><br><br></span>আমি অনুভব করলাম পরমেশ্বরের দৈব প্রভাব। শুনলাম, তিনি আমায় বলেছেনঃ ওঠ, চল ঐ প্রান্তরে। সেখানে আমি তোমার সঙ্গে কথা বলব।</div>
<div class="v" id="v23"><span class="vn">23</span> <span class="br-p"><br><br></span>আমি প্রান্তরে গেলাম। সেখানে দেখলাম পরমেশ্বরের অলৌকিক মহিমা। এ মহিমা আমি আগেও একবার দেখেছি কিবার নদীতীরে।</div>
<div class="v" id="v24"><span class="vn">24</span> আমি সাষ্টাঙ্গে প্রণত হলাম। ঈশ্বরের আত্মা আমার মধ্যে সঞ্চারিত হলেন। তাঁর আদেশে আমি উঠে দাঁড়ালাম। প্রভু পরমেশ্বর আমাকে বললেন, গৃহে ফিরে যাও, দ্বার রুদ্ধ করে থাক।</div>
<div class="v" id="v25"><span class="vn">25</span> সেখানে তুমি রজ্জুবদ্ধ হয়ে থাকবে, যেন জনসাধারণের কাছে যেতে না পার।</div>
<div class="v" id="v26"><span class="vn">26</span> হে মর্ত্যমানব, আমি তোমার জিহ্বা অবশ করে দেব যেন তুমি ঐ বিদ্রোহীদের সাবধান করে দিতে না পার।</div>
<div class="v" id="v27"><span class="vn">27</span> তারপর যখন আমি আবার তোমায় বাকশক্তি ফিরিয়ে দেব, তখন আমি, প্রভু পরমেশ্বর, তোমায় যা বলেছি ওদের গিয়ে বল। তাদের মধ্যে কিছু লোক শুনবে, কিছু শুনবে না। ওরা বিপথগামী।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:730 10:9-10'><!--endraw 1-->প্রকা 10:9-10<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>