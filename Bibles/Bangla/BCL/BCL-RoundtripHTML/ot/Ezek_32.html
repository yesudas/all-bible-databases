<html><head>
<meta http-equiv="Content-Type" content="text/html;charset=utf-8" />
<title>Ezek 32 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 32);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> ... <a href="Ezek_30.html">30</a> <a href="Ezek_31.html">31</a> <b>32</b> <a href="Ezek_33.html">33</a> <a href="Ezek_34.html">34</a> ... <a href="Ezek_48.html">48</a> </div><hr>
<h1>Ezek 32</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>কুমীরের সঙ্গে মিশররাজের তুলনা</h2><span class="vn">1</span> <span class="br-p"><br><br></span>আমাদের নির্বাসনের দ্বাদশ বৎসরের দ্বাদশ মাসের প্রথম দিনে প্রভু পরমেশ্বর আমাকে বললেনঃ</div>
<div class="v" id="v2"><span class="vn">2</span> হে মর্ত্যমানব, মিশররাজকে সতর্ক করে দাও। তার কাছে পৌঁছে দাও আমার এই বার্তা: জাতিবৃন্দের মাঝে তুমি সিংহের মত আচরণ করে থাক কিন্তু আসলে তুমি একটা কুমীর। নদীর জলে আস্ফালন করে বেড়াও। পা দিয়ে জল ঘোলা করে দাও, দূষিত করে দাও নদী।</div>
<div class="v" id="v3"><span class="vn">3</span> যখন বহুজাতি একত্র হবে, তখন আমি তোমাকে জাল ফেলে ধরব এবং টেনে আনব নদীর তীরে।</div>
<div class="v" id="v4"><span class="vn">4</span> আমি তোমাকে রুক্ষমাটিতে আছড়ে ফেলব এবং সমস্ত পক্ষীকুল ও পৃথিবীর সমস্ত জীবজন্তুর আহার্যে আমি তোমায় পরিণত করব।</div>
<div class="v" id="v5"><span class="vn">5</span> তোমার গলিত শবে আমি পূর্ণ করব পর্বত-উপত্যকা।</div>
<div class="v" id="v6"><span class="vn">6</span> যতক্ষণ না পর্বত ও নদী রক্তে পরিপূর্ণ হয় ততক্ষণ আমি প্রবাহিত করাব তোমার রক্তধারা।</div>
<div class="v" id="v7"><span class="vn">7</span> তোমাকে যখন আমি ধ্বংস করব তখন আকাশ ঢেকে দেব, মুছে দেব নক্ষত্ররাজি। মেঘের আড়ালে সূর্য মুখ লুকাবে, চাঁদ আর আলো দেবে না।<sup class="fnm"><a name="fnm1" href="#fn1">1</a></sup></div>
<div class="v" id="v8"><span class="vn">8</span> আকাশের সব আলো আমি নিভিয়ে দেব, তোমার পৃথিবী ভরে দেব গাঢ় অন্ধকারে। আমি সর্বাধিপতি প্রভু এই কথা বলছি।</div>
<div class="v" id="v9"><span class="vn">9</span> <span class="br-p"><br><br></span>যখন আমি তোমার এই বিনাশের সংবাদ ছড়িয়ে দেব দেশে দেশে, নানা জাতির মাঝে যাদের নামও তুমি কখনও শোন নি, তারা ভয়ে বিহ্বল হয়ে পড়বে।</div>
<div class="v" id="v10"><span class="vn">10</span> আমি তোমার এমন দশা করব যা দেখে বহু জাতি স্তম্ভিত, হতচকিত হয়ে পড়বে। যখন আমি আমার অসি চালনা করবো তখন রাজন্যবর্গ ভয়ে শিউরে উঠবে। তোমার পতনের দিনে তারা প্রাণভয়ে কাঁপবে।</div>
<div class="v" id="v11"><span class="vn">11</span> <span class="br-p"><br><br></span>সর্বাধিপতি প্রভু মিশররাজকে বলেছেন, ব্যাবিলন রাজের তরবারির মুখে তোমায় পড়তে হবে।</div>
<div class="v" id="v12"><span class="vn">12</span> নির্মম জাতির সেনাবাহিনীর হাতে আমি তোমাদের মৃত্যু ঘটাব। তোমার প্রজাবর্গ ও যা কিছু তোমার গর্বের বস্তু, সবই ধ্বংস হবে।</div>
<div class="v" id="v13"><span class="vn">13</span> জলাশয়ের ধারে থাকলেও আমি তোমার পশুপাল সংহার করব। কোন মানুষ বা পশুর পদচালনায় সে জল আর কর্দমাক্ত হবে না।</div>
<div class="v" id="v14"><span class="vn">14</span> আমি শান্ত করে দেব, নির্মল করে দেব তোমার সমস্ত জলাশয়ের জল, ধীরে বয়ে চলবে তোমার নদী-নির্ঝর।</div>
<div class="v" id="v15"><span class="vn">15</span> যখন আমি মিশরকে পরিণত করব ধ্বংসস্তূপে, ধ্বংস করব সেখানকার অধিবাসীদের, তখন তারা জানবে, আমিই প্রভু পরমেশ্বর।</div>
<div class="v" id="v16"><span class="vn">16</span> এই শোকগাথা যুগে যুগে সাবধানবাণীরূপে গাওয়া হবে। মিশর এবং মিশরবাসীর জন্য সকল জাতির রমণী এই শোকগাথা গাইবে। আমি সর্বাধিপতি প্রভু এই কথা বললাম।</div>
<div class="v" id="v17"><h2>মৃতলোক</h2><span class="vn">17</span> <span class="br-p"><br><br></span>আমাদের নির্বাসনের দ্বাদশ বৎসরের প্রথম মাসের<sup class="fnm"><a name="fnm2" href="#fn2">2</a></sup> পঞ্চদশ দিনে প্রভু পরমেশ্বর বললেন,</div>
<div class="v" id="v18"><span class="vn">18</span> হে মর্ত্যমানব, মিশরের সমস্ত অধিবাসীর অন্ত্যেষ্টিক্রিয়া সম্পন্ন কর। অন্যান্য সমস্ত শক্তিশালী জাতির সঙ্গে তাদেরও জাহান্নামে পাঠিয়ে দাও।</div>
<div class="v" id="v19"><span class="vn">19</span> তাদের বল: তুমি কি ভেবেছ, রূপে তুমি সবার সেরা? জাহান্নামে তোমায় যেতে হবে, সেখানে অধার্মিকদের মাঝেই তোমার শেষ গতি।</div>
<div class="v" id="v20"><span class="vn">20</span> <span class="br-p"><br><br></span>যুদ্ধে নিহত লোকদের সাথে মিশরবাসীকে নেমে যেতে হবে পাতালে। তাদের সকলকে হত্যা করার জন্য তরবারি উদ্যত<sup class="fnm"><a name="fnm3" href="#fn3">3</a></sup>।</div>
<div class="v" id="v21"><span class="vn">21</span> পরাক্রান্ত মহাবীর যোদ্ধারা ও যারা মিশরীদের পক্ষে যুদ্ধ করেছিল, তারা পাতালপুরীতে মৃতলোকে মিশরীদের দলে টেনে নেবে। তারা চীৎকার করে বলবে: যুদ্ধে নিহত অধার্মিকেরা এখানে নেমে এসেছে, এখানেই তাদের শেষ গতি!</div>
<div class="v" id="v22"><span class="vn">22</span> <span class="br-p"><br><br></span>সেখানে আছে আসিরিয়া। চারিদিকে তার সৈন্যদের কবর। যুদ্ধে তাদের সকলের মৃত্যু হয়েছে।</div>
<div class="v" id="v23"><span class="vn">23</span> পাতালপুরীতে মৃতলোকের গভীরতম স্থানে আছে তাদের কবর। তার সমস্ত সেনানী যুদ্ধে নিহত, তাদের কবরগুলি তারই সমাধি ঘিরে রয়েছে। এরাই একদিন পৃথিবীতে বিভীষিকা জাগিয়েছিল।</div>
<div class="v" id="v24"><span class="vn">24</span> <span class="br-p"><br><br></span>সেখানে এলম আছে। তাকে ঘিরে আছে তার সৈনিকদের সমাধি। তারা সকলেই যুদ্ধে নিহত হয়েছে। বে-সুন্নত অবস্থায় তারা পাতালগামী হয়েছে। জীবনকালে তারা ছিল মূর্তিমান বিভীষিকা। কিন্তু মরণে আজ তারা সম্মানহীন, অপদস্থ।</div>
<div class="v" id="v25"><span class="vn">25</span> এলম শুয়ে আছে যুদ্ধে নিহত জনতার সাথে, তাদের কবর চারিদিকে নিয়ে। বে-সুন্নত অবস্থায় তারা যুদ্ধে নিহত হয়েছে। যদিও জীবনকালে তারা ভীতির সঞ্চার করেছিল কিন্তু আজ তারা অপদস্থ, অপমানিত। এদের ও যুদ্ধে নিহত সৈনিকদের একই পরিণাম।</div>
<div class="v" id="v26"><span class="vn">26</span> <span class="br-p"><br><br></span>সেখানে আছে মেশেক ও তুবল। তাকে ঘিরে আছে তার সৈনিকদের সমাধি। তারা সকলেই বে-সুন্নত অবস্থায় যুদ্ধে নিহত হয়েছে। তারাই একদিন ত্রাসের সঞ্চার করেছিল।</div>
<div class="v" id="v27"><span class="vn">27</span> পুরাকালের বীর শ্রেষ্ঠদের মত যথোচিত মর্যাদায় তাদের সমাধি দান করা হয়নি<sup class="fnm"><a name="fnm4" href="#fn4">4</a></sup>। এই বীর নায়কেরা অস্ত্রসজ্জায় সজ্জিত হয়েই মৃতলোকে গমন করেছিল। তাদের মাথার নীচে দেওয়া হয়েছিল তরবারি, বুকের উপর দেওয়া হয়েছিল ঢাল<sup class="fnm"><a name="fnm5" href="#fn5">5</a></sup>। পূর্ণ সামরিক মর্যাদায় তারা বীরগতি লাভ করেছিল। এরাই জীবনকালে একদিন ছিল মহাত্রাস।</div>
<div class="v" id="v28"><span class="vn">28</span> <span class="br-p"><br><br></span>এইভাবে যুদ্ধে নিহত বে-সুন্নতদের মাঝেই বিধ্বস্ত মিশরীদের ঠাঁই নিতে হবে।</div>
<div class="v" id="v29"><span class="vn">29</span> <span class="br-p"><br><br></span>ইদোমও শায়িত সেখানে তার নৃপতিবৃন্দ ও শাসককুলের সঙ্গে। তারা ছিল মহাযোদ্ধা কিন্তু আজ তারা যুদ্ধে নিহত বে-সুন্নতদের সঙ্গে পাতালপুরীতে শুয়ে আছে।</div>
<div class="v" id="v30"><span class="vn">30</span> <span class="br-p"><br><br></span>উত্তরাঞ্চলের রাজন্যবর্গ আছে সেখানে, সঙ্গে আছে সিদোনীরাও। এক সময় তাদের পরাক্রম আতঙ্ক ছড়িয়েছিল কিন্তু আজ তারা অবজ্ঞার পাত্র হয়ে নেমে গেছে পাতালপুরীর অন্ধকারে, যুদ্ধে নিহত বে-সুন্নতদের মাঝখানে, ভোগ করছে একই দুর্গতি।</div>
<div class="v" id="v31"><span class="vn">31</span> <span class="br-p"><br><br></span>সর্বাধিপতি প্রভু বলেন, যুদ্ধে নিহত ব্যক্তিদের এই দুর্গতি দেখে মিশররাজ ও তার সৈন্যবাহিনী সান্ত্বনা পাবে।</div>
<div class="v" id="v32"><span class="vn">32</span> <span class="br-p"><br><br></span>সর্বাধিপতি প্রভু বলছেন, আমিই মিশররাজকে পৃথিবীর সন্ত্রাসস্বরূপ করেছি। কিন্তু এবার সে এবং তার সমগ্র সৈন্যদল যুদ্ধে নিহত বে-সুন্নতদের সঙ্গে চির নিদ্রায় ডুবে যাবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:290 13:10'><!--endraw 1-->যিশা 13:10<!--raw 1 bo --></a><!--endraw 1-->; <!--raw 1 bo --><a href='B:470 24:29'><!--endraw 1-->মথি 24:29<!--raw 1 bo --></a><!--endraw 1-->; <!--raw 1 bo --><a href='B:480 13:24-25'><!--endraw 1-->মার্ক 13:24-25<!--raw 1 bo --></a><!--endraw 1-->; <!--raw 1 bo --><a href='B:490 21:25'><!--endraw 1-->লুক 21:25<!--raw 1 bo --></a><!--endraw 1-->; <!--raw 1 bo --><a href='B:730 6:12-13'><!--endraw 1-->প্রকা 6:12-13<!--raw 1 bo --></a><!--endraw 1-->; <!--raw 1 bo --><a href='B:730 8:12'><!--endraw 1-->8:12<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> একটি প্রাচীন অনুবাদে প্রথম মাস। হিব্রুতে এ সম্বন্ধে কোন উল্লেখ নেই।</div>
<div class="fn"><sup class="fnt"><a name="fn3" href="#fnm3">3</a></sup> সম্ভাব্য পাঠ: তাদের সকলকে...উদ্যত। হিব্রু অস্পষ্ট।</div>
<div class="fn"><sup class="fnt"><a name="fn4" href="#fnm4">4</a></sup> বীর শ্রেষ্ঠদের: কিছু প্রাচীন অনুবাদে পাওয়া যায়। হিব্রু: বে-সুন্নতদের।</div>
<div class="fn"><sup class="fnt"><a name="fn5" href="#fnm5">5</a></sup> সম্ভাব্য পাঠ: ঢাল: হিব্রু: অপরাধ।</div>
</div>
<!-- PARSED ABOVE; EDITING MAY BREAK PARSER -->
</body></html>