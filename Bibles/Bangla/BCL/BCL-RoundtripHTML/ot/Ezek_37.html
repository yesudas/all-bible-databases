<html><head>
<meta http-equiv="Content-Type" content="text/html;charset=utf-8" />
<title>Ezek 37 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 37);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> ... <a href="Ezek_35.html">35</a> <a href="Ezek_36.html">36</a> <b>37</b> <a href="Ezek_38.html">38</a> <a href="Ezek_39.html">39</a> ... <a href="Ezek_48.html">48</a> </div><hr>
<h1>Ezek 37</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শুষ্ক অস্থির উপত্যকা</h2><span class="vn">1</span> <span class="br-p"><br><br></span>আমি প্রভু পরমেশ্বরের উপস্থিতির দ্বার আবিষ্ট হলাম। তাঁর আত্মা আমাকে নিয়ে গেলেন এক বিস্তীর্ণ উপত্যকায়। উপত্যকাটি ছিল অস্থিতে পরিপূর্ণ।</div>
<div class="v" id="v2"><span class="vn">2</span> তিনি আমাকে উপত্যকার চারিদিকে ঘুরিয়ে আনলেন। সেখানে দেখলাম, অনেক অস্থি ছড়ানো রয়েছে।</div>
<div class="v" id="v3"><span class="vn">3</span> তিনি আমাকে বললেন, হে মর্ত্যমানব, এই অস্থিগুলিতে প্রাণ ফিরে আসতে পারে কি? <span class="br-p"><br><br></span>আমি বললাম, হে সর্বাধিপতি প্রভু, এর উত্তর একমাত্র আপনিই দিতে পারেন।</div>
<div class="v" id="v4"><span class="vn">4</span> <span class="br-p"><br><br></span>তিনি বললেন, অস্থিগুলির উদ্দেশে দৈববাণী কর। এই শুষ্ক অস্থিগুলিকে প্রভু পরমেশ্বরের বাণী শ্রবণ করতে বল।</div>
<div class="v" id="v5"><span class="vn">5</span> তাদের বল যে, আমি, সর্বাধিপতি প্রভু তাদের বলছি: আমি তোমাদের মধ্যে শ্বাসবায়ু প্রবাহিত করব, সঞ্চারিত করব জীবন।</div>
<div class="v" id="v6"><span class="vn">6</span> আমি তোমাদের দেব শিরা-উপশিরা, দেব মাংসপেশী, তারপর ঢেকে দেব চামড়া দিয়ে। ঐ দেহে প্রবাহিত করব শ্বাসবায়ু, ফিরিয়ে আনব জীবন। তখন তোমরা জানবে যে আমিই প্রভু পরমেশ্বর।</div>
<div class="v" id="v7"><span class="vn">7</span> <span class="br-p"><br><br></span>আমাকে যা বলা হল, সেইভাবেই আমি দৈববাণী উচ্চারণ করলাম। দৈববাণী উচ্চারণ করার সময় আমি শুনলাম ‘খটখট’ আওয়াজ। দেখলাম আওয়াজ তুলে অস্থিগুলি খাপে খাপে জুড়ে যেতে লাগল।</div>
<div class="v" id="v8"><span class="vn">8</span> দেখলাম, জোড়া লাগা অস্থিগুলি শিরা-উপশিরায়, মাংসপেশীতে ভরাট হয়ে গেল, ঢেকে গেল চামড়ায়। কিন্তু দেহগুলিতে শ্বাস-প্রশ্বাসের কোন স্পন্দন ছিল না।</div>
<div class="v" id="v9"><span class="vn">9</span> <span class="br-p"><br><br></span>ঈশ্বর আমাকে বললেন, হে মর্ত্যমানব, বায়ুর<sup class="fnm"><a name="fnm1" href="#fn1">1</a></sup> প্রতি দৈববাণী উচ্চারণ কর, বায়ুকে বল যে, সর্বাধিপতি প্রভুর আদেশ, হে বায়ু, তুমি দশ দিক থেকে প্রবাহিত হয়ে এস, সঞ্চারিত কর শ্বাসবায়ু এই মৃতদেহগুলির মধ্যে ফিরিয়ে আনো প্রাণের স্পন্দন।</div>
<div class="v" id="v10"><span class="vn">10</span> <span class="br-p"><br><br></span>আমি উচ্চারণ করলাম দৈববাণী, সঙ্গে সঙ্গে শ্বাসবায়ু সঞ্চারিত হল দেহগুলিতে। সঞ্জীবিত হল তারা, উঠে দাঁড়াল। বিশাল এক সৈন্যবাহিনী গড়ে তোলার পক্ষে এদের সংখ্যা যথেষ্টই ছিল।<sup class="fnm"><a name="fnm2" href="#fn2">2</a></sup></div>
<div class="v" id="v11"><span class="vn">11</span> <span class="br-p"><br><br></span>ঈশ্বর আমাকে বললেন, হে মর্ত্যমানব, ইসরায়েল জাতির এই অস্থিগুলির মতই। তারা বলে, তারা শুকিয়ে গেছে। তাদের জীবনে কোন আশা নেই, নেই কোন ভবিষ্যৎ।</div>
<div class="v" id="v12"><span class="vn">12</span> কাজেই তুমি আমার প্রজা ইসরায়েলের কাছে দৈববাণী উচ্চারণ কর। তাদের বল, আমি সর্বাধিপতি প্রভু তাদের সমাধি উন্মুক্ত করব, সেখান থেকে তাদের বার করে আনব এবং ফিরিয়ে আনব ইসরায়েল ভূমিতে।</div>
<div class="v" id="v13"><span class="vn">13</span> যখন আমি সমাধি উন্মুক্ত করে আমার প্রজাদের বাইরে নিয়ে আসব, তখনই তারা জানবে যে, আমিই প্রভু পরমেশ্বর।</div>
<div class="v" id="v14"><span class="vn">14</span> আমার আত্মা<sup class="fnm"><a name="fnm3" href="#fn3">3</a></sup> আমি তাদের মধ্যে প্রবাহিত করব, ফিরিয়ে আনব তাদের প্রাণ এবং তাদের নিজেদের দেশে বসতি করাব। তখনই তারা জানবে যে আমিই প্রভু পরমেশ্বর। আমি অঙ্গীকার করেছি—এ কাজ আমি করব —অতএব, এ কাজ আমি করবই, আমি, প্রভু পরমেশ্বর এই কথা বলছি।</div>
<div class="v" id="v15"><h2>এক রাজ্য–এক রাজা</h2><span class="vn">15</span> <span class="br-p"><br><br></span>প্রভু পরমেশ্বর আবার আমাকে বললেন,</div>
<div class="v" id="v16"><span class="vn">16</span> হে মর্ত্যমানব, একটি কাষ্ঠফলক নাও এবং তার উপরে লেখ, ‘যিহুদ রাজ্য’। তারপর আর একটি ফলক নিয়ে তার উপর লেখ, ‘ইসরায়েল রাজ্য’।</div>
<div class="v" id="v17"><span class="vn">17</span> এবার দুটো ফলকের শেষ প্রান্ত জোড়া দিয়ে এমন ভাবে ধর যাতে দেখে মনে হয় একটা ফলক।</div>
<div class="v" id="v18"><span class="vn">18</span> তোমার স্বজাতির মানুষ যখন তোমাকে এর অর্থ জিজ্ঞাসা করবে,</div>
<div class="v" id="v19"><span class="vn">19</span> তখন বলো, আমি সর্বাধিপতি প্রভু ইসরায়েলের প্রতীক এই ফলকের সঙ্গে যিহুদার প্রতীক ফলককে জুড়ে একটি ফলক তৈরী করব। এই ফলক থাকবে আমার হাতে।</div>
<div class="v" id="v20"><span class="vn">20</span> <span class="br-p"><br><br></span>এই দুটি ফলক তুমি ধরে থাক যাতে লোকেরা ফলক দুটি দেখতে পায়।</div>
<div class="v" id="v21"><span class="vn">21</span> তাদের বল যে, আমি সর্বাধিপতি প্রভু সমস্ত জাতির মধ্যে ছড়িয়ে থাকা আমার সমস্ত প্রজাদের একত্র করব এবং ফিরিয়ে আনব তাদের আপন দেশে।</div>
<div class="v" id="v22"><span class="vn">22</span> পর্বতমালায় সাজানো সেই ইসরায়েল দেশে আমি তাদের এক জাতিতে পরিণত করব। তাদের শাসন-শৃঙ্খলা পরিচালনার জন্য একজন রাজা থাকবে। তারা আর কোন দিন দুটি জাতিতে বা রাজ্যে বিভক্ত থাকবে না।</div>
<div class="v" id="v23"><span class="vn">23</span> তারা আর কখনও অলীক মূর্তির সেবায় বা জঘন্য কদাচারে লিপ্ত হয়ে নিজেদের অশুচি করবে না। আর পাপের সর্বপ্রকার পথ থেকে আমি তাদের দূরে রাখব, তারা আমার বাধ্য হবে, আর বিশ্বাসভঙ্গ করবে না। আমি তাদের শুচি করব। তারা হবে আমার প্রজা, আমি হব তাদের ঈশ্বর।</div>
<div class="v" id="v24"><span class="vn">24</span> আমার দাস দাউদের মত একজন রাজা হবে তাদের রাজা। একজন রাজার অধীনে তারা ঐক্যবদ্ধ থাকবে এবং একনিষ্ঠভাবে আমার অনুশাসন মেনে চলবে।<sup class="fnm"><a name="fnm4" href="#fn4">4</a></sup></div>
<div class="v" id="v25"><span class="vn">25</span> আমার দাস যাকোবকে আমি যে দেশ দিয়েছিলাম, যে দেশে তাদের পূর্বপুরুষেরা বাস করত, সেইদেশে তারা বাস করবে। বংশ পরম্পরায় চিরকাল তারা এদেশে বসবাস করবে। আমার দাস রাজা দাউদের মত একজন রাজা চিরকাল তাদের শাসন শৃঙ্খলা পরিচালনা করবে।</div>
<div class="v" id="v26"><span class="vn">26</span> তাদের সঙ্গে আমি এক সন্ধিচুক্তি সম্পাদন করব যা চিরকালের জন্য তাদের নিরাপত্তা, সংহতি ও শান্তির নিশ্চয়তা রক্ষা করবে। আমি তাদের প্রতিষ্ঠা দান করব এবং তাদের জনসংখ্যা বৃদ্ধি করব। তাদের দেশে স্থাপন করব আমার চিরস্থায়ী মন্দির।</div>
<div class="v" id="v27"><span class="vn">27</span> যখন আমি তাদের মাঝখানে আমার চিরস্থায়ী আবাস স্থাপন করব, তখন অন্যান্য জাতি জানবে যে আমি, প্রভু পরমেশ্বর, ইসরায়েল জাতিকে আমার প্রজারূপে মনোনীত করেছি।<sup class="fnm"><a name="fnm5" href="#fn5">5</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বায়ু অথবা আত্মা। হিব্রু রুয়াহ্-এই একই শব্দ বায়ু বা আত্মা বা শ্বাস বায়ু বুঝাতে ব্যবহৃত হয়।</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:730 11:11'><!--endraw 1-->প্রকা 11:11<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> বায়ু অথবা আত্মা। হিব্রু রুয়াহ্-এই একই শব্দ বায়ু বা আত্মা বা শ্বাস বায়ু বুঝাতে ব্যবহৃত হয়।</div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><a href='B:330 34:24'><!--endraw 1-->যিহি 34:24<!--raw 1 bo --></a><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><a href='B:540 6:16'><!--endraw 1-->২ করি 6:16<!--raw 1 bo --></a><!--endraw 1-->; <!--raw 1 bo --><a href='B:730 21:3'><!--endraw 1-->প্রকা 21:3<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>