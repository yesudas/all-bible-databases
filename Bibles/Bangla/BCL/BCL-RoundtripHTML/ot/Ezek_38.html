<html><head>
<meta http-equiv="Content-Type" content="text/html;charset=utf-8" />
<title>Ezek 38 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 38);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> ... <a href="Ezek_36.html">36</a> <a href="Ezek_37.html">37</a> <b>38</b> <a href="Ezek_39.html">39</a> <a href="Ezek_40.html">40</a> ... <a href="Ezek_48.html">48</a> </div><hr>
<h1>Ezek 38</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈশ্বরের হাতের যন্ত্ররূপে গোগ</h2><span class="vn">1</span> <span class="br-p"><br><br></span>প্রভু পরমেশ্বর আমাকে বললেন,</div>
<div class="v" id="v2"><span class="vn">2</span> হে মর্ত্যমানব, তুমি মেশেক ও তুবলের মুখ্য শাসক মাগোগ-নিবাসী গোগকে ধিক্কার দাও। ধিক্কার দিয়ে<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> তাকে বল, আমি, সর্বাধিপতি প্রভু তার শত্রু।</div>
<div class="v" id="v4"><span class="vn">4</span> আমি তাকে ঘুরপাক খাওয়াব, বড়শি দিয়ে তাকে ও তার সমগ্র সৈন্যবাহিনীকে টেনে আনব। সুসজ্জিত অশ্বারোহী সৈন্যসহ তার সৈন্যদল অসংখ্য, তার প্রতিটি সৈন্য ঢাল-তরোয়ালে সজ্জিত।</div>
<div class="v" id="v5"><span class="vn">5</span> পারস্য, সুদান ও লিবিয়া তার সঙ্গে যোগ দিয়েছে। তারাও ঢাল ও শিরস্ত্রাণে সুরক্ষিত।</div>
<div class="v" id="v6"><span class="vn">6</span> উত্তরের গোমের ও বেথটোগারমার সমস্ত সৈন্যবাহিনী তার সঙ্গে আছে, তাদের মত আরও বহু জাতির মানুষ তাদের পক্ষে যোগ দিয়েছে।</div>
<div class="v" id="v7"><span class="vn">7</span> তাকে প্রস্তুত হতে বল এবং প্রস্তুত হতে বল তার সমস্ত সৈন্যবাহিনীকে।</div>
<div class="v" id="v8"><span class="vn">8</span> বহুদিন পরে তাকে আমি এমন একটি দেশ আক্রমণ করতে বলল যে দেশে বহুজাতির মধ্যে ছড়িয়ে থাকা মানুষগুলিকে ফিরিয়ে এনে একত্র করা হয়েছে, যেখানে তারা নির্ভয়ে বাস করছে, যুদ্ধের আশঙ্কা তাদের নেই। তারা পর্বতমালায় সাজানো ইসরায়েলভূমি আক্রমণ করবে, যা ছিল একদিন বিধ্বস্ত—পরিত্যক্ত শ্মশান ভূমি কিন্তু আজ সেখানে সমস্ত জনমণ্ডলী নিরাপদে বাস করছে।</div>
<div class="v" id="v9"><span class="vn">9</span> সে তার সৈন্যবাহিনী এবং তার পক্ষে যোগদানকারী জাতিবৃন্দসহ ঝড়ের বেগে ইসরায়েলকে আক্রমণ করবে এবং মেঘের মত দেশ ছেয়ে ফেলবে।</div>
<div class="v" id="v10"><span class="vn">10</span> <span class="br-p"><br><br></span>গোগকে সর্বাধিপতি প্রভু বলেছেনঃ সেই নিরূপিত সময় যখন আসবে, তখন তুমি কুমতলব আঁটতে শুরু করবে।</div>
<div class="v" id="v11"><span class="vn">11</span> একটি অসহায় দেশকে আক্রমণ করার সিদ্ধান্ত নেবে, যে দেশের শহর-নগরে নিরাপত্তার কোন ব্যবস্থা নেই, নেই কোন প্রাচীর-পরিখা। এই সব নগর-জনপদে নিরাপদে শান্তিতে যারা বাস করে তাদের তুমি আক্রমণ করতে চাইবে।</div>
<div class="v" id="v12"><span class="vn">12</span> একদা বিধ্বস্ত এই নগর জনপদে যারা এখন বাস করছে, তুমি তাদের আক্রমণ করে লুঠতরাজ চালাবে। নানা জাতির মধ্যে থেকে তাদের তুলে এনে একত্র করা হয়েছে, এখন তাদের পশুসম্পদ ও সম্পত্তি হয়েছে, তারা পৃথিবীর কেন্দ্রস্থলে বাস করছে।</div>
<div class="v" id="v13"><span class="vn">13</span> শেবা ও দেদানের লোকেরা, স্পেনের<sup class="fnm"><a name="fnm2" href="#fn2">2</a></sup> বণিকেরা তোমাকে জিজ্ঞাসা করবে, আক্রমণ ও লুঠতরাজ করার জন্যই কি তুমি সৈন্য সমাবেশ করেছ? তুমি কি সোনা-রূপো, পশুপাল ও ধনসম্পদের লোভে এখানে এসে হাজির হয়েছ?</div>
<div class="v" id="v14"><span class="vn">14</span> <span class="br-p"><br><br></span>তাই সর্বাধিপতি প্রভু আমাকে গোগের কাছে পাঠিয়েছেন তাঁর এই কথা বলতে: আমার প্রজা ইসরায়েলীরা বর্তমানে যখন নিরাপদে বাস করছে, তখন তুমি</div>
<div class="v" id="v15"><span class="vn">15</span> সুদূর উত্তর থেকে বহু জাতির সৈন্য সহযোগে পরাক্রান্ত এক বিশাল অশ্বারোহী সৈন্যবাহিনী নিয়ে তাদের আক্রমণ করার জন্য অভিযোগ করবে।</div>
<div class="v" id="v16"><span class="vn">16</span> প্রবল ঝড়ের বেগে সারা দেশ তোলপাড় করে তুমি আমার প্রজা ইসরায়েলীদের আক্রমণ করবে। নিরূপিত সময় উপস্থিত হলে জাতিবৃন্দের কাছে আমার স্বরূপ প্রকাশ করার জন্যই আমি তোমাকে আমার দেশ আক্রমণ করতে পাঠাব। আমার পবিত্রতা প্রমাণ করার জন্যই আমি তোমার মাধ্যমে কাজ করব।</div>
<div class="v" id="v17"><span class="vn">17</span> বহুদিন আগে আমার দাসদের, ইসরায়েলের প্রবক্তা নবীদের মাধ্যমে যার সম্বন্ধে আমি ঘোষণা করেছিলাম, তুমিই সেই ব্যক্তি। তোমারই সম্বন্ধে আমি বলেছিলাম, একদিন আমি ইসরায়েলকে আক্রমণ করার জন্য একজনকে নিয়ে আসব। তুমিই সেইজন, সর্বাধিপতি প্রভু এই কথা বলেছেন।</div>
<div class="v" id="v18"><h2>গোগের দণ্ড</h2><span class="vn">18</span> <span class="br-p"><br><br></span>সর্বাধিপতি প্রভু বলেন, সেদিন গোগ ইসরায়েলকে আক্রমণ করবে সেদিন আমি ভয়াল হয়ে উঠব।</div>
<div class="v" id="v19"><span class="vn">19</span> প্রচণ্ড ক্রোধের অসহ্য জ্বালায় আমি ঘোষণা করছি, সেদিন ইসরায়েল ভূমিতে ভয়াবহ ভূমিকম্প হবে।</div>
<div class="v" id="v20"><span class="vn">20</span> এই পৃথিবীর বুকে সেদিন ছোট-বড় নির্বিশেষে সমস্ত পশু-পাখি-মৎস্যকুল এবং প্রতিটি মানুষ আমার ভয়ে কাঁপতে থাকবে। পাহাড়-পর্বত ভেঙ্গে পড়বে, পর্বত শিলা খসে পড়বে, সমস্ত দেওয়াল ধসে পড়বে।</div>
<div class="v" id="v21"><span class="vn">21</span> সর্বপ্রকার দুর্বিপাকের মধ্যে ফেলে গোগকে আমি আতঙ্কগ্রস্ত<sup class="fnm"><a name="fnm3" href="#fn3">3</a></sup> করে তুলবো। আমি, সর্বাধিপতি প্রভু এই কথা বলছি। তার সৈন্যবাহিনী নিজেদের মধ্যে যুদ্ধে লিপ্ত হবে।</div>
<div class="v" id="v22"><span class="vn">22</span> মহামারী ও হানাহানি দিয়ে আমি তাদের শাস্তি দেব। শিলাবৃষ্টিসহ প্রবল বর্ষণ ও তার সঙ্গে আগুন ও গন্ধক বর্ষণ করব আমি তার ও তার সৈন্যবাহিনীর উপরে এবং তার পক্ষে যে সমস্ত জাতি যোগ দিয়েছিল তাদের উপরে।</div>
<div class="v" id="v23"><span class="vn">23</span> এইভাবে আমি সমস্ত জাতিকে দেখিয়ে দেব যে, আমি মহান, আমি পরম পবিত্র। তারা জানবে যে আমিই প্রভু পরমেশ্বর।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:730 20:8'><!--endraw 1-->প্রকা 20:8<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> স্পেনঃ তার্শিশ।</div>
<div class="fn"><sup class="fnt"><a name="fn3" href="#fnm3">3</a></sup> আতঙ্কগ্রস্ত: প্রাচীন অনুবাদ। হিব্রু অস্পষ্ট।</div>
</div>
<!-- PARSED ABOVE; EDITING MAY BREAK PARSER -->
</body></html>