<html><head>
<meta http-equiv="Content-Type" content="text/html;charset=utf-8" />
<title>Ezek 46 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 46);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> ... <a href="Ezek_44.html">44</a> <a href="Ezek_45.html">45</a> <b>46</b> <a href="Ezek_47.html">47</a> <a href="Ezek_48.html">48</a> </div><hr>
<h1>Ezek 46</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>উৎসব ও পালা–পার্বণে শাসন কর্তার ভূমিকা</h2><span class="vn">1</span> <span class="br-p"><br><br></span>সর্বাধিপতি প্রভু বললেন, কাজের ছয়দিন অন্দর প্রাঙ্গণের পূর্ব দেউড়ি বন্ধ থাকবে কিন্তু সাব্বাথ ও অমাবস্যার উৎসবে ঐ দেউড়ি খোলা থাকবে।</div>
<div class="v" id="v2"><span class="vn">2</span> ঐ দিন পুরোহিতেরা যখন শাসনকর্তার হোমবলি ও স্বস্ত্যয়ন বলি উৎসর্গ করবে, সে তখন বাইরের প্রাঙ্গণ থেকে দেউড়ির পাশের বড় ঘরটির মধ্যে দিয়ে গিয়ে দেউড়ির থামের কাছে দাঁড়িয়ে থাকবে। দেউড়িতেই সে উপাসনা সেরে সেই একই পথ দিয়ে আবার বাইরে বেরিয়ে যাবে। সন্ধ্যা পর্যন্ত দেউড়ি খোলা থাকবে।</div>
<div class="v" id="v3"><span class="vn">3</span> প্রতি সাব্বাথ ও অমাবস্যা তিথির পার্বণে লোকেরা দেউড়ির সামনে বসেই প্রভু পরমেশ্বরের কাছে প্রণিপাত করবে ও উপাসনা করবে।</div>
<div class="v" id="v4"><span class="vn">4</span> <span class="br-p"><br><br></span>সাব্বাথে শাসনকর্তাকে হোমবলি উৎসর্গের জন্য ছটি নিখুঁত মেষশাবক ও একটি নিখুঁত মেষ আনতে হবে।</div>
<div class="v" id="v5"><span class="vn">5</span> প্রত্যেকটি মেষের সঙ্গে এক এফা করে শস্য নৈবেদ্য দিতে হবে এবং মেষশাবকের সঙ্গে সে তার সাধ্য অনুযায়ী খুশীমত শস্য নৈবেদ্য উৎসর্গ করবে। প্রতি এফা শস্য পিছু এক হিন করে তেল দিতে হবে।</div>
<div class="v" id="v6"><span class="vn">6</span> অমাবস্যা তিথি পার্বণে তাকে উৎসর্গ করতে হবে একটি বৃষ বৎস, ছয়টি মেষশাবক এবং একটি মেষ। সবগুলিই নিখুঁত হওয়া চাই।</div>
<div class="v" id="v7"><span class="vn">7</span> প্রতিটি বৃষ ও মেষ পিছু এক এফা শস্য নৈবেদ্য ও প্রতিটি মেষশাবক পিছু শাসনকর্তা নিজের মনোমত জিনিস দিতে পারে। এক এফা শস্য পিছু দিতে হবে এক হিন তেল।</div>
<div class="v" id="v8"><span class="vn">8</span> শাসনকর্তা যে দেউড়ি দিয়ে ভিতরে এসেছিল, সেই দেউড়ি দিয়েই তাকে বাইরে বেরিয়ে যেতে হবে।</div>
<div class="v" id="v9"><span class="vn">9</span> <span class="br-p"><br><br></span>যে কোন উৎসবে লোকেরা যখন প্রভু পরমেশ্বরের উপাসনা করতে আসবে, তখন যারা উত্তরের দেউড়ি দিয়ে ঢুকেছিল, তারা উপাসনা শেষে দক্ষিণ দেউড়ি দিয়ে বেরিয়ে যাবে। আর যারা দক্ষিণ দেউড়ি দিয়ে ঢুকেছিল তারা বেরিয়ে যাবে উত্তর দেউড়ি দিয়ে। একই পথ দিয়ে কেউ যাওয়া-আসা করবে না তাকে একটি পথ দিয়ে ঢুকে অন্য দিকের পথ দিয়ে বেরিয়ে যেতে হবে।</div>
<div class="v" id="v10"><span class="vn">10</span> লোকেরা যখন ভিতরে আসবে তখনই শাসনকর্তা ভেতরে আসবে এবং তাদের সঙ্গেই বেরিয়ে যাবে।</div>
<div class="v" id="v11"><span class="vn">11</span> ভোজের উৎসবের দিনগুলিতে এবং অন্যান্য পালা-পার্বণে প্রতিটি বৃষ বা মেষ পিছু এক এফা করে শস্য নৈবেদ্য ও মেষশাবক পিছু উপাসনাকারী নিজের ইচ্ছা অনুযায়ী নৈবেদ্য উৎসর্গ করবে। প্রতি এফা শস্য নৈবেদ্যের জন্য এক হিন তেল দিতে হবে।</div>
<div class="v" id="v12"><span class="vn">12</span> <span class="br-p"><br><br></span>শাসনকর্তা যদি স্বেচ্ছায় প্রভু পরমেশ্বরের কাছে হোমবলি বা স্বস্ত্যয়ন বলি উৎসর্গ করতে চায় তখন তার জন্য অন্দর প্রাঙ্গণের পূর্ব দেউড়ি খুলে দেওয়া হবে। সাব্বাথে যেভাবে বলি উৎসর্গ করে, এইসব বলি সেইভাবেই উৎসর্গ করতে হবে। সে বাইরে বেরিয়ে গেলে দেউড়ি বন্ধ হয়ে যাবে।</div>
<div class="v" id="v13"><h2>নিত্য ভোগ-নৈবেদ্য</h2><span class="vn">13</span> <span class="br-p"><br><br></span>প্রভু পরমেশ্বর বললেন, প্রতিদিন প্রভু পরমেশ্বরের উদ্দেশে হোমবলিরূপে একবছর বয়সের একটি নিখুঁত মেষশাবক উৎসর্গ করতে হবে এবং এই উৎসর্গের কাজ প্রতিদিন সকালেই সম্পন্ন করতে হবে।</div>
<div class="v" id="v14"><span class="vn">14</span> এছাড়াও রোজ সকালে দুই কিলোগ্রাম (এফা) ময়দা ও এক লিটার (হিন) জলপাই তেল উৎসর্গ করতে হবে। তেল দিতে হবে ময়দার ময়ান দেবার জন্য। প্রভু পরমেশ্বরের কাছে এই নৈবেদ্য উৎসর্গের নিয়ম চিরদিন বলবৎ থাকবে।</div>
<div class="v" id="v15"><span class="vn">15</span> মেষশাবক, ময়দা এবং জলপাই তেল প্রতিদিন সকালে প্রভু পরমেশ্বরের কাছে উৎসর্গ করতে হবে। এই নিয়ম হবে চিরকালের জন্য।</div>
<div class="v" id="v16"><h2>দেশ ও তার শাসনকর্তা</h2><span class="vn">16</span> <span class="br-p"><br><br></span>সর্বাধিপতি প্রভুর আদেশ, যদি শাসনকর্তা তার পৈতৃিক সম্পত্তি থেকে কোন জমি তার কোন পুত্রকে দান করে তাহলে সেই ভূ-সম্পত্তি তার পরিবারের সম্পত্তি হিসাবে পরিগণিত হবে।</div>
<div class="v" id="v17"><span class="vn">17</span> কিন্তু শাসনকর্তা যদি তার কোন ক্রীতদাসকে কোন ভূ-সম্পত্তি দান করে তাহলে তার ‘মুক্তির বছরে’<sup class="fnm"><a name="fnm1" href="#fn1">1</a></sup> সেই ভূ-সম্পত্তি তাকে ফিরিয়ে দিতে হবে। এই সম্পত্তি হবে শাসনকর্তার এবং এর উপরে তার পুত্রদের বংশানুক্রমে উত্তরাধিকার বর্তাবে।<sup class="fnm"><a name="fnm2" href="#fn2">2</a></sup></div>
<div class="v" id="v18"><span class="vn">18</span> শাসনকর্তা তার কোন প্রজার সম্পত্তি নিতে পারবে না। কোন পুত্রকে ভূ-সম্পত্তি দিতে হলে তার নিজস্ব অধিকৃত ভূ-খণ্ড থেকেই দিতে হবে। তাহলে আমার প্রজাদের জমির মালিকানা কেড়ে নিয়ে তাদের উপর নিপীড়ন করার সুযোগ সে পাবে না।</div>
<div class="v" id="v19"><h2>মন্দিরের রন্ধনশালা</h2><span class="vn">19</span> <span class="br-p"><br><br></span>তারপর সেই পুরুষ আমাকে অন্দর প্রাঙ্গণের দক্ষিণ দেউড়ির কাছে উত্তরমুখী কক্ষগুলির প্রবেশ পথে নিয়ে গেলেন। এই কক্ষগুলি ছিল পুরোহিতদের জন্য আলাদা করে রাখা পবিত্র স্থান। কক্ষগুলির পশ্চিমদিকের একটি স্থানের দিকে অঙ্গুলি নির্দেশ করে</div>
<div class="v" id="v20"><span class="vn">20</span> তিনি বললেন, এইস্থানে পুরোহিতেরা প্রায়শ্চিত্তের বলি অথবা মানত পূরণের বলির মাংস পাক করে এবং উৎসর্গীত ময়দা দিয়ে পিঠে তৈরী করে, যেন এই সমস্ত পবিত্র বস্তু বাইরের প্রাঙ্গণে নিয়ে যাবার প্রয়োজন না হয় এবং এই পবিত্র বস্তুর সংস্পর্শে মানুষের কোন ক্ষতিও না হয়<sup class="fnm"><a name="fnm3" href="#fn3">3</a></sup>।</div>
<div class="v" id="v21"><span class="vn">21</span> <span class="br-p"><br><br></span>তারপর তিনি আমাকে নিয়ে গেলেন সদর প্রাঙ্গণে এবং দেখালেন যে এর চারটি কোণের প্রত্যেকটিতে আর একটি করে ছোট<sup class="fnm"><a name="fnm4" href="#fn4">4</a></sup> প্রাঙ্গণ রয়েছে, প্রত্যেকটি দৈর্ঘ্যে চল্লিশ হাত ও প্রস্থ ত্রিশ হাত।</div>
<div class="v" id="v23"><span class="vn">23</span> প্রত্যেকটি প্রাঙ্গণই পাথরের দেওয়াল দিয়ে ঘেরা। দেওয়ালের গায়ে রয়েছে উনুনের সারি।</div>
<div class="v" id="v24"><span class="vn">24</span> দিব্যপুরুষ আমাকে বললেন, এগুলিও রন্ধনশালা। এখানে মন্দিরের সেবায়েতরা জনসাধারণের উৎসর্গীত বলির মাংস পাক করে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> মুক্তির বছরে: প্রতি পঞ্চাশ বছর অন্তর সমস্ত ইসরায়েলীকে তাদের দেশবাসী যারা ঋণের দায়ে ক্রীতদাস হয়েছে তাদের মুক্তিদান করতে হতো, ঋণের দায়ে কেউ তার পৈতৃক জমি বিক্রি করলে ক্রেতাকে সেই জমি তার আসল অধিকারীকে অথবা তার উত্তরাধিকারীকে ফিরিয়ে দিত হত।</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:30 25:10'><!--endraw 1-->লেবীয় 25:10<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> মানুষের কোন ক্ষতি হবে না: <!--raw 1 bo --><a href='B:330 44:19'><!--endraw 1-->44:19<!--raw 1 bo --></a><!--endraw 1--> পদ দ্রষ্টব্য।</div>
<div class="fn"><sup class="fnt"><a name="fn4" href="#fnm4">4</a></sup> ছোট প্রাঙ্গণ: প্রাচীন অনুবাদ: ছোট-হিব্রু : বেষ্টনী।</div>
</div>
<!-- PARSED ABOVE; EDITING MAY BREAK PARSER -->
</body></html>