<html><head>
<meta http-equiv="Content-Type" content="text/html;charset=utf-8" />
<title>Ezek 47 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 47);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> ... <a href="Ezek_45.html">45</a> <a href="Ezek_46.html">46</a> <b>47</b> <a href="Ezek_48.html">48</a> </div><hr>
<h1>Ezek 47</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মন্দির থেকে উৎসারিত প্রস্রবণ</h2><span class="vn">1</span> <span class="br-p"><br><br></span>দিব্য পুরুষ আমাকে ফিরিয়ে আনলেন মন্দিরের প্রবেশ পথে। সেই প্রবেশ পথের নীচ দিয়ে একটি প্রস্রবণ উৎসারিত হয়ে পূর্বদিকে বয়ে চলেছে। পূর্বদিকেই ছিল মন্দিরের মুখ। মন্দিরের দক্ষিণ অংশের নীচ থেকে এই স্রোত উৎসারিত হয়ে যজ্ঞ বেদীর দক্ষিণ দিক ঘুরে প্রবাহিত হচ্ছে।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> সেই পুরুষ তারপর আমাকে উত্তর দেউড়ি দিয়ে মন্দির এলাকার বাইরে নিয়ে গেলেন এবং সেখান থেকে ঘুরিয়ে পূর্ব দেউড়িতে আনলেন। এই দেউড়ির দক্ষিণ দিকে ক্ষীণকায়া জলাধারটি বয়ে চলেছে।</div>
<div class="v" id="v3"><span class="vn">3</span> দিব্যপুরুষ তাঁর মাপকাঠি দিয়ে পূর্বমুখী ধারার এক হাজার হাত মেপে নিলেন এবং আমাকে সেখানকার স্রোতের জলের মধ্যে দিয়ে হাঁটিয়ে নিয়ে চললেন। তাতে মাত্র আমার গোড়ালি ডুবলো।</div>
<div class="v" id="v4"><span class="vn">4</span> তারপর তিনি আরও এক হাজার হাত মাপলেন। সেখানে আমার হাঁটু পর্যন্ত ডুবলো। তারপর আরও নীচের দিকে হাজার হাত মাপলেন, সেখানে জল হল আমার কোমর পর্যন্ত।</div>
<div class="v" id="v5"><span class="vn">5</span> এবার আরও এক হাজার হাত মাপলেন এখানে স্রোতের জলের গভীরতা এত বেশি যে আমি থই পেলাম না, সাঁতার না দিয়ে ওপারে যাওয়া যায় না।</div>
<div class="v" id="v6"><span class="vn">6</span> তিনি আমাকে বললেন, হে মর্ত্যমানব, এই সমস্ত ব্যাপার মনোযোগ দিয়ে দেখ। <span class="br-p"><br><br></span>তারপর তিনি আমাকে তুলে আনলেন নদীর তীরে।</div>
<div class="v" id="v7"><span class="vn">7</span> সেখানে দেখলাম নদীর দুই তীরে অনেক গাছ।</div>
<div class="v" id="v8"><span class="vn">8</span> তিনি আমাকে বললেন, এই জলধারা দেশের পূর্বদিকে বয়ে চলেছে এবং জর্ডন উপত্যকার মধ্যে দিয়ে গিয়ে মিশেছে মরু সাগরে। এই নদী মরুসাগরের নোনা জলে মিশিয়ে দিচ্ছে মিষ্টি সুস্বাদু জলের ধারা। এতে নোনা জল হয়ে উঠবে সুস্বাদু।</div>
<div class="v" id="v9"><span class="vn">9</span> যেখান দিয়ে এই নদী বয়ে যাবে সেখানেই সবরকম প্রাণী ও মাছের প্রাচুর্য হবে। মরুসাগরের লবাণক্ত জলকে সুস্বাদু করে তুলবে এই নদী, যেখান দিয়ে এ বয়ে যাবে সেখানেই জাগাবে প্রাণের স্পন্দন।</div>
<div class="v" id="v10"><span class="vn">10</span> এন-গেদি থেকে এন-এগলায়িম পর্যন্ত নদী প্রবাহের এই অংশটিতে জেলেদের ভিড় হবে। তারা সেখানে নদীর ধারে জাল শুকাতে দেবে। ভূমধ্যসাগরে যত রকম মাছ পাওয়া যায় এখানেও ততরকম মাছই পাওয়া যাবে।</div>
<div class="v" id="v11"><span class="vn">11</span> কিন্তু পাঁকভরা বিল আর জলার জল মিষ্টি হবে না, লবণের উৎসরূপে ওগুলি ঐভাবেই থাকবে।</div>
<div class="v" id="v12"><span class="vn">12</span> নদীর দুই তীরে থাকবে সবরকমের ফলের গাছ। এগুলি থেকে খাদ্যসংস্থান হবে। এদের পাতা হবে চিরসজীব, ফল হবে অফুরন্ত। এগুলি হবে বারমেসে ফলের গাছ। কারণ মন্দির থেকে উৎসারিত স্রোতধারায় এই সব গাছ পুষ্টিলাভ করে, তাই এদের পত্র-পল্লব মানুষের রোগ-নিরাময় করবে।<sup class="fnm"><a name="fnm2" href="#fn2">2</a></sup></div>
<div class="v" id="v13"><h2>ভূমিখণ্ডের সীমানা</h2><span class="vn">13</span> <span class="br-p"><br><br></span>সর্বাধিপতি প্রভু বললেন, ইসরায়েলের দ্বাদশ গোষ্ঠীর মধ্যে তোমরা যে ভূমি ভাগ করে দেবে এইগুলি হবে তার সীমানা—ইসরায়েলের দ্বাদশ গোষ্ঠীর সঙ্গে যোষেফের দুই পুত্রকেও দুটি ভাগ<sup class="fnm"><a name="fnm3" href="#fn3">3</a></sup> দেবে।</div>
<div class="v" id="v14"><span class="vn">14</span> তোমাদের পূর্বপুরুষের কাছে আমি অঙ্গীকার করেছিলাম যে, এই দেশের অধিকার আমি তাদের দেব। এবার তোমরা নিজেদের মধ্যে সমান ভাগে ভূমি ভাগ করে নাও।</div>
<div class="v" id="v15"><span class="vn">15</span> <span class="br-p"><br><br></span>দেশের উত্তর সীমা হবে ভূমধ্যসাগর থেকে পূর্বে হেৎলোন নগর, হামাত গিরিপথ, সেদাদ নগর,</div>
<div class="v" id="v16"><span class="vn">16</span> বারোথা, সিব্রায়িম (এই নগরগুলির দামাস্কাস রাজ্য ও হামাত রাজ্যের এলাকার মাঝখানে অবস্থিত) এবং টিকোন নগর পর্যন্ত (হাউরন রাজ্যের সীমান্তে এই নগর অবস্থিত)।</div>
<div class="v" id="v17"><span class="vn">17</span> অতএব ভূমধ্যসাগর থেকে পূর্বমুখে এনোন নগর, দামাস্কাস ও হামাত অঞ্চলের সীমান্ত বরাবর সমগ্র উত্তর দিক হবে দেশের উত্তর সীমা।</div>
<div class="v" id="v18"><span class="vn">18</span> <span class="br-p"><br><br></span>দামাস্কাস ও হাউরন এলাকার মধ্যবর্তী একটি স্থান থেকে দেশের পূর্ব সীমান্তের আরম্ভ। সেখান থেকে এই সীমা চলে গেছে দক্ষিণে জর্ডন নদী পর্যন্ত। এই নদী পশ্চিমে ইসরায়েল দেশ ও পূর্বে গিলিয়দের মাঝখানে মরুসাগর এলাকার তামার<sup class="fnm"><a name="fnm4" href="#fn4">4</a></sup> পর্যন্ত সীমানা তৈরী করে দিয়েছে।</div>
<div class="v" id="v19"><span class="vn">19</span> <span class="br-p"><br><br></span>দেশের দক্ষিণ সীমা হবে দক্ষিণ পশ্চিমে তামার থেকে কাদেশ-প্রস্রবণ পর্যন্ত এবং তারপরে উত্তর পশ্চিমে মিশর সীমান্ত বরাবর ভূমধ্যসাগর পর্যন্ত বিস্তৃত।</div>
<div class="v" id="v20"><span class="vn">20</span> <span class="br-p"><br><br></span>ভূমধ্যসাগরই দেশের পশ্চিম সীমান্ত রচনা করেছে। সেখান থেকে উত্তর দিকে হামাত গিরিপথের পশ্চিমের একটি স্থানে গিয়ে এই সীমানার শেষ।</div>
<div class="v" id="v21"><span class="vn">21</span> <span class="br-p"><br><br></span>এই দেশ ইসরায়েল গোষ্ঠীরা ভাগ করে নেবে।</div>
<div class="v" id="v22"><span class="vn">22</span> এই দেশের উপর তোমাদের অধিকার হবে চিরস্থায়ী। এদেশে প্রবাসী বিদেশী যারা রয়েছে এবং এখানে যাদের সন্তান-সন্ততি জন্মগ্রহণ করেছে, তারাও ভূমি ভাগের সময় তার অংশ পাবে। তারাও দেশের পূর্ণ নাগরিকের মর্যাদা লাভ করবে এবং ইসরায়েলী গোষ্ঠীর সকলের সঙ্গে তারাও ভূমির অংশ পাবার জন্য লটারিতে যোগ দেবে।</div>
<div class="v" id="v23"><span class="vn">23</span> এদেশে বিদেশী বসবাসকারীরা যে যে ইসরায়েল গোষ্ঠীর মধ্যে বাস করে তাদের প্রত্যেকে সেই গোষ্ঠীর প্রাপ্য অংশের অংশীদার হবে। আমি সর্বাধিপতি প্রভু এই কথা বললাম।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:450 14:8'><!--endraw 1-->সখ 14:8<!--raw 1 bo --></a><!--endraw 1-->; <!--raw 1 bo --><a href='B:500 7:38'><!--endraw 1-->যোহন 7:38<!--raw 1 bo --></a><!--endraw 1-->; <!--raw 1 bo --><a href='B:730 22:1'><!--endraw 1-->প্রকা 22:1<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:730 22:2'><!--endraw 1-->প্রকা 22:2<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> দুটি ভাগ: যোষেফের দুই পুত্র মনঃশি ও ইফ্রয়িম গোষ্ঠীকে একটি করে ভাগ দেওয়া হত।</div>
<div class="fn"><sup class="fnt"><a name="fn4" href="#fnm4">4</a></sup> কতকগুলি প্রাচীন অ নুবাদে ‘তামার'। হিব্রু: অস্পষ্ট।</div>
</div>
<!-- PARSED ABOVE; EDITING MAY BREAK PARSER -->
</body></html>