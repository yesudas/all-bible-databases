<html><head>
<meta http-equiv="Content-Type" content="text/html;charset=utf-8" />
<title>Ezek 6 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 6);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> ... <a href="Ezek_4.html">4</a> <a href="Ezek_5.html">5</a> <b>6</b> <a href="Ezek_7.html">7</a> <a href="Ezek_8.html">8</a> ... <a href="Ezek_48.html">48</a> </div><hr>
<h1>Ezek 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অলীক মূর্তিপূজার বিরুদ্ধে ঈশ্বরের রোষ</h2><span class="vn">1</span> <span class="br-p"><br><br></span>প্রভু পরমেশ্বর আমাকে বললেন,</div>
<div class="v" id="v2"><span class="vn">2</span> হে মর্ত্যমানব, ইসরায়েলের পর্বতরাজির দিকে চেয়ে দেখ, সেখানকার বাসিন্দাদের কাছে আমার এই বাণী পৌঁছে দাও।</div>
<div class="v" id="v3"><span class="vn">3</span> আমি, প্রভু পরমেশ্বর যে কথা বলি, গিরি-পর্বত উপত্যকাবাসীদের বল, আমার কথায় কান দিতে। যে সমস্ত স্থানে ইসরায়েলীরা অলীক মূর্তি পূজা করে সেই সমস্ত স্থান আমি ধ্বংস করব।</div>
<div class="v" id="v4"><span class="vn">4</span> সমস্ত পূজার বেদী ভেঙ্গে ধূলিসাৎ করে দেব, চুরমার করে দেব ধূপ-বেদী। আর সেই সমস্ত অলীক মূর্তির সামনে তাদেরই ভক্তদের হত্যা করা হবে।</div>
<div class="v" id="v5"><span class="vn">5</span> তাদের মৃতদেহ আমি চারিদিকে ছড়িয়ে দেব এবং যজ্ঞবেদীর চারিদিকে ছড়িয়ে দেব তাদের হাড়।</div>
<div class="v" id="v6"><span class="vn">6</span> ইসরায়েলের সমস্ত নগর ধ্বংস হবে যাতে তাদের সমস্ত যজ্ঞবেদী ও অলীক মূর্তি ভেঙ্গে চূরমার হয়ে যায়, সমস্ত ধূপ-বেদী ভেঙ্গে টুকরো টুকরো হয়ে যায় এবং যা কিছু তারা তৈরী করেছে সব যেন নিশ্চিহ্ন হয়ে যায়।</div>
<div class="v" id="v7"><span class="vn">7</span> যেখানেই তোমরা থাক না কেন, তোমাদের হত্যা করা হবে এবং তার পরেও যারা বেঁচে যাবে, অবশিষ্ট থাকবে, তারাই বুঝবে যে আমিই প্রভু পরমেশ্বর।</div>
<div class="v" id="v8"><span class="vn">8</span> <span class="br-p"><br><br></span>এই হত্যাকাণ্ডের হাত থেকে আমি কিছু লোককে রক্ষা করব এবং তাদের নানা জাতির মধ্যে ছড়িয়ে দেব।</div>
<div class="v" id="v9"><span class="vn">9</span> সেখানে তারা প্রবাসী জীবন যাপন করবে। সেখানে তারা আমায় স্মরণ করবে এবং বুঝতে পারবে যে আমিই তাদের শাস্তি দিয়েছি এবং অপমানের পাত্র করেছি<sup class="fnm"><a name="fnm1" href="#fn1">1</a></sup>। কারণ তাদের অবিশ্বস্ত হৃদয় আমাকে পরিত্যাগ করেছে, আমার চেয়ে নিজের মনগড়া মূর্তিকে তারা বেশী পছন্দ করে। তারা নিজেদের অপকর্মে নিজেরাই অতিষ্ঠ হয়ে উঠবে।</div>
<div class="v" id="v10"><span class="vn">10</span> এতে তারা বুঝবে যে আমি স্বয়ং প্রভু পরমেশ্বর! আমার সাবধান বাণী অন্তঃসারশূন্য নিছক হুমকি মাত্র নয়।</div>
<div class="v" id="v11"><span class="vn">11</span> <span class="br-p"><br><br></span>প্রভু পরমেশ্বর আমাকে বললেন, তুমি গভীর মনস্তাপে ‘হায় হায়’ ধ্বনি তোল এবং বক্ষে করাঘাত কর, মাটিতে পা ঠোক। কারণ ইসরায়েলীরা তাদের দুষ্কর্ম ও জঘন্য অনাচারের জন্য মরতে চলেছে। যুদ্ধ, দুর্ভিক্ষ ও মহামারী তাদের গ্রাস করবে।</div>
<div class="v" id="v12"><span class="vn">12</span> যারা দূরে রয়েছে তারা রোগে প্রাণ হারাবে, যারা কাছে আছে তারা যুদ্ধে নিহত হবে, আর এ সবের হাত থেকে যদি কেউ বেঁচে যায়, তাদেরও রেহাই নেই। তাদের মৃত্যু হবে অনাহারে। আমার ক্রোধের গরল নিঃশেষে ঢেলে দেবে তাদের উপর।</div>
<div class="v" id="v13"><span class="vn">13</span> পূজার বেদী ও অলীক মূর্তির চারিদিকে ছড়িয়ে থাকবে তাদের শব। পাহাড় ও পর্বত-শিখরের সমস্ত দেবস্থানে, হরিৎ বৃক্ষতলে, প্রকাণ্ড ওক গাছের নীচে—যেখানে যেখানে তারা ধূপধূনো জ্বালায় সেই সমস্ত স্থানে ছড়িয়ে থাকবে তাদের মৃতদেহ। তখন সকলে বুঝবে যে, আমিই প্রভু পরমেশ্বর।</div>
<div class="v" id="v14"><span class="vn">14</span> আমি তাদের দেশের বিরুদ্ধে ব্যবস্থা নেব, ধ্বংস করব তাদের দেশ। দক্ষিণের মরুপ্রদেশ থেকে উত্তর সীমায় রিবলা পর্যন্ত সমগ্র দেশকে আমি ঊষর মরুভূমিতে পর্যবসিত করব। ইসরায়েলী অধ্যুষিত কোন স্থানই আমার হাত থেকে রেহাই পাবে না। তখনই সকলে বুঝবে, আমিই প্রভু পরমেশ্বর।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> িব্রু: আমি অপমানিত, অপদস্থ।</div>
</div>
<!-- PARSED ABOVE; EDITING MAY BREAK PARSER -->
</body></html>