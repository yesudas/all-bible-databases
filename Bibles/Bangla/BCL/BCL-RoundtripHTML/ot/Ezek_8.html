<html><head>
<meta http-equiv="Content-Type" content="text/html;charset=utf-8" />
<title>Ezek 8 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 8);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> ... <a href="Ezek_6.html">6</a> <a href="Ezek_7.html">7</a> <b>8</b> <a href="Ezek_9.html">9</a> <a href="Ezek_10.html">10</a> ... <a href="Ezek_48.html">48</a> </div><hr>
<h1>Ezek 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহিষ্কেলের দ্বিতীয় দিব্যদর্শন</h2><h2>(<b>330 8:1-10:22</b>)</h2><h2>দিব্যদৃষ্টিতে জেরুশালেম দর্শন</h2><span class="vn">1</span> <span class="br-p"><br><br></span>আমাদের নির্বাসনের ষষ্ঠ বছরের ষষ্ট মাসের পঞ্চম দিনে নির্বাসিত ইহুদীদের নেতৃবৃন্দ আমার ঘরে আমার সঙ্গে বসেছিলেন। অকস্মাৎ, আমি দিব্যভাবে আবিষ্ট হলাম।</div>
<div class="v" id="v2"><span class="vn">2</span> দেখলাম, সামনে যেন এক অগ্নিময় পুরুষ। কোমর থেকে নীচের দিকে সবটা তার আগুনের মত দেখতে এবং কোমরের উপর দিকটা পিতলের মত চক্‌চক্‌ করছে।<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> তিনি যেন হাত বাড়িয়ে চুলের মুঠি ধরে আমাকে শূন্যে তুললেন। এই আবেশের মধ্যেই মনে হল, ঈশ্বরের আত্মা আমাকে অনেক উঁচুতে তুলে নিয়ে গেলেন জেরুশালেমে। তিনি আমাকে নিয়ে গেলেন মন্দিরের উত্তর দিকের ভিতর দুয়ারে। সেখানে স্থাপিত ছিল এক মূর্তি, এইটিই ছিল ঈশ্বরের ক্রোধের কারণ।</div>
<div class="v" id="v4"><span class="vn">4</span> <span class="br-p"><br><br></span>সেখানে দেখলাম চোখ ধাঁধানো আলো, ইসরায়েলের ঈশ্বরের উপস্থিতির প্রকাশ। কিবার নদীতীরে আমি ঠিক এমনটিই দেখেছিলাম।<sup class="fnm"><a name="fnm2" href="#fn2">2</a></sup></div>
<div class="v" id="v5"><span class="vn">5</span> ঈশ্বর আমাকে বললেন, হে মর্ত্যমানব, উত্তর দিকে চেয়ে দেখ। আমি সেইদিকে চেয়ে দেখলাম, প্রবেশ পথের কাছে বেদীতে স্থাপিত সেই মূর্তি, যা ঈশ্বরের ক্রোধের কারণ।</div>
<div class="v" id="v6"><span class="vn">6</span> <span class="br-p"><br><br></span>ঈশ্বর আমাকে বললেন, হে মর্ত্যমানব, তুমি দেখতে পাচ্ছ কি ঘটছে? ইসরায়েলীরা কি জঘন্য কাজই না এখানে করছে! আমারই পবিত্র ভূমি থেকে তারা আমাকেই দূর থেকে দূরান্তরে সরিয়ে দিচ্ছে। শুধু কি এই, এর চেয়েও জঘন্য জিনিস তুমি দেখতে পাবে।</div>
<div class="v" id="v7"><span class="vn">7</span> <span class="br-p"><br><br></span>তারপর তিনি আমাকে বহির্প্রাঙ্গণের প্রবেশ পথে নিয়ে গিয়ে দেখালেন, দেওয়ালের গায়ে একটি গর্ত।</div>
<div class="v" id="v8"><span class="vn">8</span> বললেন, মর্ত্যমানব, এই জায়গাটা ভেঙ্গে এর ভিতর দিয়ে প্রবেশ কর। আমি তাই করলাম এবং দেখলাম একটা দরজা।</div>
<div class="v" id="v9"><span class="vn">9</span> তিনি বললেন, ভিতরে যাও। গেলে দেখবে, কি জঘন্য ও হীন কাজ সেখানে চলছে।</div>
<div class="v" id="v10"><span class="vn">10</span> তাঁর কথামত আমি সেখানে ঢুকে দেখলাম যে, সরীসৃপ নানা অশুচি পশু ও আরও নানা জিনিসের ছবি দেওয়ালে আঁকা রয়েছে। ইসরায়েলীরা এগুলিরই পূজা করে।</div>
<div class="v" id="v11"><span class="vn">11</span> <span class="br-p"><br><br></span>সেখানে সত্তর জন ইসরায়েলী নেতা উপস্থিত। তাদের মধ্যে রয়েছে শাফনের পুত্র যাসনিয়। প্রত্যেকের হাতে আছে একটি করে ধুনুচি। তার থেকে সুগন্ধি ধোঁয়া বের হচ্ছে।</div>
<div class="v" id="v12"><span class="vn">12</span> ঈশ্বর বললেন, দেখেছ হে মানব, ইসরায়েলী নেতারা গোপনে কি করছে! এই মূর্তিভরা ঘরে তারা উপাসনা করে চলেছে। তাদের অজুহাত: প্রভু পরমেশ্বর আমাদের দেখেন না। তিনি দেশ ত্যাগ করেছেন।</div>
<div class="v" id="v13"><span class="vn">13</span> <span class="br-p"><br><br></span>প্রভু পরমেশ্বর আমাকে বললেন, তুমি দেখবে, এর চেয়েও জঘন্য কাজ তারা করছে।</div>
<div class="v" id="v14"><span class="vn">14</span> তিনি আমাকে মন্দিরের উত্তর দ্বারে নিয়ে গেলেন। দেখালেন, সেখানে স্ত্রী লোকেরা তম্মুষ<sup class="fnm"><a name="fnm3" href="#fn3">3</a></sup> দেবের মৃত্যুর জন্য ক্রন্দন<sup class="fnm"><a name="fnm4" href="#fn4">4</a></sup> করছে।</div>
<div class="v" id="v15"><span class="vn">15</span> <span class="br-p"><br><br></span>তিনি আমাকে জিজ্ঞাসা করলেন, হে মর্ত্যমানব, দেখলে তো? এর চেয়েও আরও জঘন্য কাজ তুমি দেখতে পাবে।</div>
<div class="v" id="v16"><span class="vn">16</span> তিনি আমাকে মন্দিরের ভিতরের প্রাঙ্গণে নিয়ে গেলেন। সেখানে, পবিত্র স্থানের প্রবেশ দ্বারের কাছে, পবিত্র বেদী ও যাতায়াতের পথের মাঝখানে প্রায় পঁচিশজন লোক দাঁড়িয়ে আছে। বেদীর দিকে পিছন ফিরে পূর্বদিকে নবোদিত সূর্যকে প্রণাম করছে।</div>
<div class="v" id="v17"><span class="vn">17</span> <span class="br-p"><br><br></span>প্রভু পরমেশ্বর আমাকে বললেন, কি দেখলে তো? যিহুদীয়ার লোকেরা শুধুমাত্র এইসব কুকর্ম করে, সারা দেশে হিংসা আর দৌরাত্ম্যের আগুন ছড়িয়েও খুশী হয় নি। তারা এখন এখানে, এই মন্দিরের মধ্যে এই সমস্ত অপকর্ম করে আমার ক্রোধের আগুন জ্বালিয়ে তুলেছে। যত রকমভাবে সম্ভব তারা আমায় অপমান করতে বাকি রাখে নি।</div>
<div class="v" id="v18"><span class="vn">18</span> কিন্তু এবার তারা বুঝতে বাধ্য হবে, আমার ক্রোধ কী ভয়াবহ! আমি তাদের কাউকে রেহাই দেব না, দয়া করব না। তারা যতই আর্তনাদ করে আমার কাছে প্রার্থনা করুক না কেন, আমি তাদের কোন প্রার্থনাই শুনব না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:330 1:27'><!--endraw 1-->যিহি 1:27<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:330 1:28'><!--endraw 1-->যিহি 1:28<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> তম্মুষ দেব: কনানী দেবতা: গ্রীষ্মের সময় তৃণশস্য সব শুকিয়ে গেলে মনে করা হয়ে থাকে যে তম্মুষ দেবের মৃত্যু হয়েছে এবং পরের বছর বসন্তের সমাগমে আবার বেঁচে উঠবেন।</div>
<div class="fn"><sup class="fnt"><a name="fn4" href="#fnm4">4</a></sup> স্ত্রী...ক্রন্দনঃ তম্মুষদেবের মৃত্যু উপলক্ষ্যে আনুষ্ঠানিক বিলাপ।</div>
</div>
<!-- PARSED ABOVE; EDITING MAY BREAK PARSER -->
</body></html>