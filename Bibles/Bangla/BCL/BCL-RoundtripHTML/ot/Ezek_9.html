<html><head>
<meta http-equiv="Content-Type" content="text/html;charset=utf-8" />
<title>Ezek 9 &ndash; নবী যিহিষ্কেলের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 9);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিহিষ্কেলের পুস্তক</b> &ndash; <a href="Ezek_1.html">1</a> ... <a href="Ezek_7.html">7</a> <a href="Ezek_8.html">8</a> <b>9</b> <a href="Ezek_10.html">10</a> <a href="Ezek_11.html">11</a> ... <a href="Ezek_48.html">48</a> </div><hr>
<h1>Ezek 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমের দণ্ড</h2><span class="vn">1</span> <span class="br-p"><br><br></span>তারপর আমি শুনলাম উচ্চকন্ঠে আদেশের বাণী। ঈশ্বর বলছেনঃ এই যে, তোমরা এদিকে এস। নগরের মানুষকে তোমরা যারা শাস্তি দেবার জন্য নিযুক্ত হয়েছ, এগিয়ে এস। সঙ্গে নিয়ে এস তোমাদের অস্ত্রশস্ত্র।</div>
<div class="v" id="v2"><span class="vn">2</span> সঙ্গে সঙ্গে ছয় জন লোক মন্দিরের উত্তরে, বাইরের দেউড়ি দিয়ে ভিতরে ঢুকল, প্রত্যেকের হাতে অস্ত্র। লেখার সরঞ্জাম নিয়ে তাদের সাথেই এক ব্যক্তি এলেন। পরণে তাঁর রেশমী বস্ত্র। তাঁরা সকলে এসে দাঁড়ালেন পিতলের বেদীর পাশে।</div>
<div class="v" id="v3"><span class="vn">3</span> <span class="br-p"><br><br></span>তখন করূবদ্বয়ের<sup class="fnm"><a name="fnm1" href="#fn1">1</a></sup> উপরে বিরাজিত ইসরায়েলের উপাস্য ঈশ্বরের আলোকোজ্জ্বল মহিমা বেরিয়ে এসে মন্দিরের প্রবেশ দ্বারের দিকে প্রস্তান করল। প্রভু পরমেশ্বর রেশমী বস্ত্র পরিহিত ব্যক্তিটিকে বললেন,</div>
<div class="v" id="v4"><span class="vn">4</span> জেরুশালেমের চারিদিকে যাও, শহরের মধ্যে অনুষ্ঠিত জঘন্য অনাচারের যন্ত্রণায় জর্জরিত মানুষগুলির কপালে চিহ্ন এঁকে দাও।<sup class="fnm"><a name="fnm2" href="#fn2">2</a></sup></div>
<div class="v" id="v5"><span class="vn">5</span> <span class="br-p"><br><br></span>তারপর শুনলাম, ঈশ্বর অন্য লোকগুলিকে বলছেন, তোমরা হত্যা কর, কাউকে ছাড়বে না।</div>
<div class="v" id="v6"><span class="vn">6</span> আবালবৃদ্ধবণিতা—সকলকে হত্যা করবে। কিন্তু সাবধান, যাদের কপালে চিহ্ন দেখবে, তাদের কাউকে স্পর্শ করবে না। নাও, আমার মন্দির থেকেই কাজ শুরু কর। মন্দিরে যে কয়জন নেতৃস্থানীয় ব্যক্তি দাঁড়িয়েছিলেন, তাঁদের দিয়েই শুরু হল হত্যাকাণ্ড।</div>
<div class="v" id="v7"><span class="vn">7</span> <span class="br-p"><br><br></span>ঈশ্বর তাদের বললেন, অশুচি করে দাও এই মন্দির, এর প্রাঙ্গণ ভরিয়ে দাও মৃতদেহে। যাও! তখন তারা নগরের লোকদের হত্যা করতে শুরু করে দিল।</div>
<div class="v" id="v8"><span class="vn">8</span> <span class="br-p"><br><br></span>হত্যাকাণ্ড চলছে চারিদিকে। আমি সেখানে একা দাঁড়িয়ে। আমি তখন মাটিতে উবুড় হয়ে পড়ে চীৎকার করে কেঁদে বললাম, হে বিশ্বনাথ, জেরুশালেমের উপর তুমি এত ক্রুদ্ধ হয়েছ প্রভু, যে ইসরায়েলের যে কয়জন অবশিষ্ট ছিল, তাদের প্রত্যেককে হত্যা করতে চলেছ?</div>
<div class="v" id="v9"><span class="vn">9</span> <span class="br-p"><br><br></span>ঈশ্বর বললেন, ইসরায়েল ও যিহুদীয়া মহাপাপ করেছে। তারা সারা দেশে হত্যাকাণ্ড চালিয়েছে, অন্যায়-অবিচারে ভরিয়ে তুলেছে জেরুশালেম নগরী। তারা মনে করে, ঈশ্বর এখানে নেই, তাদের তিনি দেখতে পাচ্ছেন না।</div>
<div class="v" id="v10"><span class="vn">10</span> কাজেই, আমি ওদের বিন্দুমাত্র দয়া করব না। ওরা অন্যের উপর যেমন অত্যাচার করেছে, আমিও ওদের উপর ঠিক তেমনই অত্যাচার করব।</div>
<div class="v" id="v11"><span class="vn">11</span> <span class="br-p"><br><br></span>রেশমী বস্ত্র পরিহিত ব্যক্তি ফিরে এসে প্রভু পরমেশ্বরের কাছে নিবেদন করলেন, আমি আপনার আদেশ পালন করেছি প্রভু।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:330 1:5-12'><!--endraw 1-->1:5-12<!--raw 1 bo --></a><!--endraw 1--> দেখুন</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:730 7:3'><!--endraw 1-->প্রকা 7:3<!--raw 1 bo --></a><!--endraw 1-->; <!--raw 1 bo --><a href='B:730 9:4'><!--endraw 1-->9:4<!--raw 1 bo --></a><!--endraw 1-->; <!--raw 1 bo --><a href='B:730 14:1'><!--endraw 1-->14:1<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>