<html><head>
<meta http-equiv="Content-Type" content="text/html;charset=utf-8" />
<title>Ezra 7 &ndash; ইষ্রা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezra', 7);">
<div id="navbar"><a href="../index.html">পবিএ বাইবেল CL Bible</a> &ndash; <b>ইষ্রা</b> &ndash; <a href="Ezra_1.html">1</a> ... <a href="Ezra_5.html">5</a> <a href="Ezra_6.html">6</a> <b>7</b> <a href="Ezra_8.html">8</a> <a href="Ezra_9.html">9</a> <a href="Ezra_10.html">10</a> </div><hr>
<h1>Ezra 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইষ্রার জেরুশালেমে আগমন</h2><span class="vn">1</span> <span class="br-p"><br><br></span>এই সমস্ত ঘটনার অনেককাল পর সম্রাট</div>
<div class="v" id="v2"><span class="vn">2</span> অর্তক্ষস্তের রাজত্বকালে ইষ্রা নামে এক ব্যক্তি ব্যাবিলন থেকে জেরুশালেমে আসেন। তাঁর বংশপরিচয় নিম্নরূপ: ইষ্রা সরায়ের পুত্র, সরায় অসরিয়ের পুত্র, তিনি হিল্কিয়ের পুত্র, ইনি শল্লুমের পুত্র, ইনি সাদোকের পুত্র, সাদোক অহীটূবের পুত্র, ইনি অমরিয়ের পুত্র, অমরিয় অসরিয়ের পুত্র, অসরিয় সরায়োতের পুত্র, ইনি সরহিয়ের পুত্র, ইনি উষির পুত্র, ইনি বুক্কির পুত্র, ইনি অবীশূয়ের পুত্র, অবীশূয় পীনহসের পুত্র, ইনি ইলিয়াসরের সন্তান এবং ইলিয়াসর প্রধান যাজক হারোণের সন্তান।</div>
<div class="v" id="v6"><span class="vn">6</span> <span class="br-p"><br><br></span>ইসরায়েলের আরাধ্য ঈশ্বর প্রভু পরমেশ্বর মোশিকে যে বিধি-বিধান দিয়েছিলেন, সে বিষয়ে ইষ্রা অত্যন্ত পারদর্শী ছিলেন। ইষ্রা তাঁর আরাধ্য ঈশ্বর প্রভু পরমেশ্বরের আশীর্বাদধন্য হওয়ায় সম্রাট তাঁকে তাঁর প্রার্থিত সব কিছুই দিয়েছিলেন। সম্রাট অর্তক্ষস্তের রাজত্বের সপ্তম বছরে ইষ্রা এক দল ইসরায়েলীকে নিয়ে ব্যাবিলন থেকে জেরুশালেমের উদ্দেশ্যে যাত্রা করেন। দলে ছিলেন যাজক, লেবীয়, গায়ক, দ্বাররক্ষী এবং মন্দিরের সেবক।</div>
<div class="v" id="v8"><span class="vn">8</span> তাঁরা বছরের প্রথম মাসের প্রথম দিনে ব্যাবিলন থেকে যাত্রা করেন এবং ঈশ্বরের অনুগ্রহে পঞ্চম মাসের প্রথম দিনে জেরুশালেমে এসে পৌঁছান।</div>
<div class="v" id="v10"><span class="vn">10</span> ইষ্রা প্রভু পরমেশ্বরের বিধি-বিধান অধ্যয়ন, অনুশীলন ও পালনে ব্রতী হলেন এবং ইসরায়েলীদের সেই বিধান শিক্ষাদানে মনোনিবেশ করলেন।</div>
<div class="v" id="v11"><h2>ইষ্রাকে অর্তক্ষস্তের পত্রের অনুলিপি প্রদান</h2><span class="vn">11</span> <span class="br-p"><br><br></span>অর্তক্ষস্ত নিম্নবর্ণিত নথি ইষ্রাকে দিলেন। ইষ্রা ছিলেন একাধারে যাজক ও অধ্যাপক। প্রভু পরমেশ্বর যে বিধি-বিধান ও অনুশাসন ইসরায়েলকে দিয়েছিলেন সেই বিষয়ে ছিল তাঁর অগাধ ব্যুৎপত্তি। পত্রের অনুলিপি ছিল এই:</div>
<div class="v" id="v12"><span class="vn">12</span> <span class="br-p"><br><br></span>মহান ঈশ্বরপ্রদত্ত বিধি-বিধানে পণ্ডিত এবং যাজক ইষ্রার সমীপে রাজাধিরাজ অর্তক্ষস্ত।</div>
<div class="v" id="v13"><span class="vn">13</span> <span class="br-p"><br><br></span>আমি এই আদেশ দিচ্ছি, আমার সাম্রাজ্যে যত ইহুদী আছে, তারা এবং তাদের যাজক ও লেবীয়গণ যারা জেরুশালেমে যেতে ইচ্ছুক, তারা তোমার সঙ্গে যেতে পারে।</div>
<div class="v" id="v14"><span class="vn">14</span> তোমার ঈশ্বরের প্রদত্ত বিধি-ব্যবস্থা যা তোমার উপর ন্যস্ত হয়েছে, সেগুলি কিরূপে জেরুশালেম ও যিহুদীয়া প্রদেশে প্রতিপালিত হয়, তার অনুসন্ধান করতে আমি ও আমার সাতমন্ত্রী তোমাকে পাঠাচ্ছি।</div>
<div class="v" id="v15"><span class="vn">15</span> ইসরায়েলের আরাধ্য ঈশ্বর, জেরুশালেমে যাঁর আবাস, তাঁকে উপহার দেবার জন্য আমি ও আমার মন্ত্রীগণ যে স্বর্ণ এবং রৌপ্য দিতে ইচ্ছুক, সেই সবই তোমাকে নিয়ে যেতে হেব।</div>
<div class="v" id="v16"><span class="vn">16</span> ইসরায়েলের আরাধ্য ঈশ্বর জেরুশালেমে যাঁর আবাস, তাঁকে উপহার নিবেদনের জন্য তুমি সমগ্র ব্যাবিলন প্রদেশ থেকে যে স্বর্ণ ও রৌপ্য সংগ্রহ করেছ এবং ইসরায়েলী ভক্ত ও যাজকেরা যে স্বেচ্ছাকৃত দান সংগ্র করেছে সে সকলও তেমাকে নিয়ে যেতে হবে।</div>
<div class="v" id="v17"><span class="vn">17</span> <span class="br-p"><br><br></span>তোমাকে এই অর্থ খুব সতর্কভাবে ব্যয় করতে হবে এবং বৃষ, মেষ, মেষশাবক, ভক্ষ্য ও পেয় নৈবেদ্য যত্নপূর্বক ক্রয় করে জেরুশালেম মন্দিরের বেদীর উপর উৎসর্গ করবে।</div>
<div class="v" id="v18"><span class="vn">18</span> অবশিষ্ট রৌপ্য ও স্বর্ণ তোমার ও তোমার ভ্রাতৃবর্গের যা ভাল বোধ হয় তাই করবে, তবে সবই ঈশ্বরের ইচ্ছানুসারে করো।</div>
<div class="v" id="v19"><span class="vn">19</span> আর তোমার আরাধ্য ঈশ্বরের সেবার জন্য যে সকল তৈজসপত্র তোমার হাতে দেওয়া হল, সেগুলি জেরুশালেম মন্দিরে ঈশ্বরের কাছে উৎসর্গ করতে হবে।</div>
<div class="v" id="v20"><span class="vn">20</span> মন্দিরের জন্য অন্য যা কিছু তোমার প্রয়োজন, সবই রাজভাণ্ডার থেকে নিতে পার।</div>
<div class="v" id="v21"><span class="vn">21</span> <span class="br-p"><br><br></span>আমি, সম্রাট অর্তক্ষস্ত, ইউফ্রেটিস নদীর পশ্চিম পারের প্রদেশের সকল কোষাধ্যক্ষকে এই আদেশ দান করছি, মহান ঈশ্বরের বিধি-বিধান সম্বন্ধে বিশেষজ্ঞ ইষ্রা তোমাদের কাছে যখন যা চাইবেন,</div>
<div class="v" id="v22"><span class="vn">22</span> চাওয়া মাত্রই তাঁকে একশত তালন্ত <sup class="fnm"><a name="fnm1" href="#fn1">1</a></sup> রৌপ্য, একশত কোর গম, একশত বাথ<sup class="fnm"><a name="fnm2" href="#fn2">2</a></sup> দ্রাক্ষারস, একশত বাথ জলপাই তেল এবং প্রয়োজনমত লবণ দেবে।</div>
<div class="v" id="v23"><span class="vn">23</span> মহান ঈশ্বরের মন্দিরের জন্য যা কিছু প্রয়োজন সব কিছু জোগান দিতে যত্নবান হবে, যাতে তিনি আমার এবং আমার পরবর্তী কোন শাসকের উপরে ক্রুদ্ধ না হন।</div>
<div class="v" id="v24"><span class="vn">24</span> যাজক, লেবীয়, গায়ক, দ্বারপাল, মন্দিরের সেবক বা মন্দিরের সঙ্গে যুক্ত এমন কারও কাছ থেকে কর বা রাজস্ব আদায় করা নিষিদ্ধ।</div>
<div class="v" id="v25"><span class="vn">25</span> <span class="br-p"><br><br></span>আর হে ইষ্রা, তোমার আরাধ্য ঈশ্বর তোমাকে যে প্রজ্ঞা দান করেছেন, সেই অনুযায়ী ইউফ্রেটিস নদীর পশ্চিম পারের অধিবাসীদের শাসন পরিচালনা করবার জন্য এমন শাসক ও বিচারপতিদের নিযুক্ত কর যাদের ঈশ্বরের বিধান সম্পর্কে সম্যক জ্ঞান আছে।</div>
<div class="v" id="v26"><span class="vn">26</span> আর যাদের বিধান সম্পর্কে কোন জ্ঞান নেই, তাদের অবশ্যই বিধান শিক্ষা দেবে। যদি কেউ তোমার আরাধ্য ঈশ্বরের বিধান অগ্রাহ্য করে এবং সম্রাটের আইন অমান্য করে, অনতিবিলম্বে তার সমুচিত শাস্তি বিধান করতে হবে। এ শাস্তি হবে নির্বাসন বা সম্পত্তি বাজেয়াপ্ত কিম্বা কারাদণ্ড।</div>
<div class="v" id="v27"><h2>ঈশ্বরের বন্দনায় মুখর ইষ্রা</h2><span class="vn">27</span> <span class="br-p"><br><br></span>ইষ্রা বললেন, আমাদের পিতৃপুরুষের আরাধ্য ঈশ্বর প্রভু পরমেশ্বরের মহিমা হোক। কারণ জেরুশালেমে অবস্থিত প্রভু পরমেশ্বরের মন্দিরকে ঐশ্বর্যমণ্ডিত করার প্রেরণা তিনিই সম্রাটের হৃদয়ে দান করেছেন এবং</div>
<div class="v" id="v28"><span class="vn">28</span> তাঁরই আশীর্বাদে সম্রাটের, তাঁর মন্ত্রীদের ও তাঁর ক্ষমতাসীন রাজপুরুষদের অনুগ্রহভাজন হয়েছি। প্রভু পরমেশ্বর আমাকে সাহস দিয়েছেন কারণ ইসরায়েলের নানা গোষ্ঠী প্রধানদের মনে প্রত্যয় জন্মাতে সমর্থ হয়েছি এবং তাদের আমার সঙ্গে ফিরিয়ে আনতে সক্ষম হয়েছি।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> একশত তালন্ত = 3,400 কিলোগ্রাম, একশত কোর = 10,000 কিলোগ্রাম অর্থাৎ 100 কুইন্টাল/10 মেট্রিক টন।</div>
<div class="fn"><sup class="fnt"><a name="fn2" href="#fnm2">2</a></sup> একশত বাথ = 2,000 লিটার।</div>
</div>
<!-- PARSED ABOVE; EDITING MAY BREAK PARSER -->
</body></html>