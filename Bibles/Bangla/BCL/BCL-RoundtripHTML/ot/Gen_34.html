<html><head>
<meta http-equiv="Content-Type" content="text/html;charset=utf-8" />
<title>Gen 34 &ndash; আদিপুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 34);">
<div id="navbar"><a href="../index.html">পবিএ বাইবেল CL Bible</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_32.html">32</a> <a href="Gen_33.html">33</a> <b>34</b> <a href="Gen_35.html">35</a> <a href="Gen_36.html">36</a> ... <a href="Gen_50.html">50</a> </div><hr>
<h1>Gen 34</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শেখেমের অপকর্ম ও তার প্রতিফল</h2><span class="vn">1</span> <span class="br-p"><br><br></span>লেয়ার গর্ভে যাকোবের এক কন্যা জন্মেছিল, তার নাম দীনা। সে একদিন ঐ দেশের মেয়েদের সঙ্গে দেখাসাক্ষাৎ করার জন্য বাইরে গেল।</div>
<div class="v" id="v2"><span class="vn">2</span> হিব্বীয় উপজাতির আঞ্চলিক অধিপতি হামোরের পুত্র শেখেম তাকে দেখতে পেয়ে হরণ করে নিয়ে গেল এবং তাকে শয্যাসঙ্গিনী করে তার মর্যাদাহানি করল।</div>
<div class="v" id="v3"><span class="vn">3</span> দীনার প্রতি আসক্ত হয়ে সে তাকে ভালবেসে তার মন জয় করার চেষ্টা করল।</div>
<div class="v" id="v4"><span class="vn">4</span> শেখেম পিতা হামোরকে বলল, তুমি এই মেয়েটির সঙ্গে আমার বিবাহ দাও। এদিকে যাকোব শুনতে পেলেন যে শেখেম তার কন্যা দীনার মর্যাদা হানি করেছে।</div>
<div class="v" id="v5"><span class="vn">5</span> তাঁর পুত্রেরা তখন মাঠে পশুপাল চরাচ্ছিল, তাই তারা ফিরে না আসা পর্যন্ত তিনি চুপ করে থাকলেন।</div>
<div class="v" id="v6"><span class="vn">6</span> <span class="br-p"><br><br></span>শেখেমের পিতা হামোর যাকোবের সঙ্গে এ সম্পর্কে কথাবার্তা বলতে এলেন। যাকোবের পুত্রেরা এই সংবাদ পেয়ে মাঠ থেকে ফিরে এল।</div>
<div class="v" id="v7"><span class="vn">7</span> তারা অত্যন্ত ক্ষুব্ধ ও ক্রুদ্ধ হয়েছিল কারণ যাকোবের কন্যার মর্যাদা হানি করে শেখেম ইসরায়েলী সমাজের দৃষ্টিতে গর্হিত ও নিষিদ্ধ আচরণ করেছিল।</div>
<div class="v" id="v8"><span class="vn">8</span> হামোর তাদের সঙ্গে আলাপ করে বললেন, আমার পুত্র শেখেম আপনাদের কন্যাটির প্রতি অনুরক্ত। আপনারা আমার পুত্রের সঙ্গে তার বিবাহ দিয়ে আমাদের সঙ্গে বৈবাহিক সম্পর্ক স্থাপন করুন।</div>
<div class="v" id="v9"><span class="vn">9</span> আপনাদের কন্যাদের আমাদের দিন এবং আমাদের কন্যাদের আপনারা গ্রহণ করুন। আর আপনারা আমাদের সঙ্গেই বসবাস করুন।</div>
<div class="v" id="v10"><span class="vn">10</span> আপনাদের জন্য এই দেশ অবারিত, এখানে আপনারা স্বাধীন ভাবে বসবাস করুন, ব্যবসাবাণিজ্য করুন এবং ভূ-সম্পত্তিও অর্জন করুন।</div>
<div class="v" id="v11"><span class="vn">11</span> শেখেম দীনার বাবা ও ভাইদের বলল, আমার প্রতি আপনারা অনুগ্রহ করুন, আপনারা যা চাইবেন আমি তা-ই দেব।</div>
<div class="v" id="v12"><span class="vn">12</span> কন্যাপণ ও যৌতুক আপনারা যত বেশীই ধার্য করুন না কেন, আপনারা যা চাইবেন আমি তাই দেব। আমার সঙ্গে ঐ কন্যার বিবাহ দিতেই হবে।</div>
<div class="v" id="v13"><span class="vn">13</span> কিন্তু সে তাদের বোন দীনার মর্যাদাহানি করেছিল বলে যাকোবের পুত্রেরা ছলনা করে শেখেম ও তার বাবা হামোরকে বলল, আমরা এ কাজ করতে পারি না।</div>
<div class="v" id="v14"><span class="vn">14</span> বেসুন্নত কোন লোকের সঙ্গে আমাদের বোনের বিবাহ দেওয়া সম্ভব নয়, কারণ এ কাজ আমাদের পক্ষে কলঙ্কজনক।</div>
<div class="v" id="v15"><span class="vn">15</span> কেবল এক শর্তে আমরা রাজি হতে পারি, আপনাদের মধ্যে যারা পুরুষ তারা সকলেই যদি আমাদের মত সুন্নতের সংস্কার পালন করে তাহলেই আমাদের মেয়েদের</div>
<div class="v" id="v16"><span class="vn">16</span> আপনাদের হাতে দিতে পারি এবং আপনাদের মেয়েদের আমরা গ্রহণ করতে পারি। আমরা তাহলে আপনাদের সঙ্গে বসবাস করতে পারব এবং আমরা সকলেই তখন এক জাতি হয়ে যাব।</div>
<div class="v" id="v17"><span class="vn">17</span> কিন্তু আপনারা যদি সুন্নতের প্রস্তাবে সম্মত না হন তাহলে আমরা আমাদের মেয়েকে নিয়ে চলে যাব।</div>
<div class="v" id="v18"><span class="vn">18</span> তাদের এই প্রস্তাব হামোর ও তাঁর পুত্র শেখেমের বিবেচনায় ভাল বলেই বোধ হল।</div>
<div class="v" id="v19"><span class="vn">19</span> যুবকটি আর দেরী না করে তাদের কথা মতই কাজ করল, কারণ যাকোবের কন্যা তার হৃদয় হরণ করেছিল। শেখেম ছিল তার পিতৃকূলে সবচেয়ে সম্মানিত ব্যক্তি।</div>
<div class="v" id="v20"><span class="vn">20</span> <span class="br-p"><br><br></span>হামোর এবং তাঁর পুত্র শেখেম নগর দ্বারে এসে নগরের অন্যান্য অধিবাসীদের বললেন, এই ব্যক্তিরা আমাদের প্রতি বন্ধুভাবাপন্ন।</div>
<div class="v" id="v21"><span class="vn">21</span> ওরা এদেশেই বাস করুক ও স্বাধীনভাবে চলাফেরা করুক। ওদের জন্য এদেশে যথেষ্ট জায়গা আছে। এস, আমরা ওদের মেয়েদের বিবাহ করি এবং আমাদের মেয়েদের সঙ্গে ওদের বিবাহ দিই।</div>
<div class="v" id="v22"><span class="vn">22</span> তবে ওদের একটা শর্ত আছে, আমাদের পুরুষেরা সকলেই যদি ওদের মত সুন্নত সংস্কার পালন করে, তাহলেই ওরা আমাদের সঙ্গে বাস করতে এবং এক জাতি হয়ে যেতে রাজী হবে।</div>
<div class="v" id="v23"><span class="vn">23</span> আর তাহলে তো ওদের ধনসম্পত্তি, পশুপাল সব কিছুই আমাদের দখলে আসবে। আমরা ওদের শর্তে রাজী হলে তবেই ওরা আমাদের সঙ্গে বাস করবে।</div>
<div class="v" id="v24"><span class="vn">24</span> হামোর আর তাঁর পুত্র শেখেমের কথায় সেই নগরের অধিবাসীরা সকলেই সম্মত হল এবং নগরের সমস্ত শক্ত সমর্থ পুরুষের সুন্নত করা হল।</div>
<div class="v" id="v25"><span class="vn">25</span> তৃতীয় দিনে তারা সকলে যন্ত্রণায় কাতর হয়ে পড়লে যাকোবের দুই পুত্র দীনার সহোদর শিমিয়োন ও লেবি তরবারি হাতে নির্ভয়ে নগরে প্রবেশ করে প্রত্যেকটি লোককে হত্যা করল।</div>
<div class="v" id="v26"><span class="vn">26</span> হামোর ও তাঁর পুত্র শেখেমকে হত্যা করে তারা শেখেমের বাড়ি থেকে দীনাকে উদ্ধার করে নিয়ে এল।</div>
<div class="v" id="v27"><span class="vn">27</span> যাকোবের অন্যান্য পুত্রেরা তখন তাদের বোনের মর্যাদাহানির প্রতিশোধ নেওয়ার জন্য নিহতদের মাড়িয়ে গিয়ে নগর লুঠ করল।</div>
<div class="v" id="v28"><span class="vn">28</span> তারা তাদের গরু, ভেড়া ও গাধার পাল এবং নগরের মধ্যে ও বাইরে মাঠে যা কিছু ছিল সব লুঠ করল।</div>
<div class="v" id="v29"><span class="vn">29</span> তাদের সমস্ত ধনসম্পদ, পোষ্যবর্গ ও নারীদের তারা হরণ করে নিয়ে গেল, তাদের ঘরবাড়ি ইত্যাদি যা কিছু ছিল সবই লুঠ করল।</div>
<div class="v" id="v30"><span class="vn">30</span> <span class="br-p"><br><br></span>যাকোব তখন শিমিয়োন ও লেবিকে বললেন, তোমরা এই দেশের অধিবাসী কনানী ও পরিষী জাতির লোকের কাছে আমাকে ঘৃণ্য করে তুলেছ এবং আমাকে বিপদে ফেলেছ। আমার লোকজন অল্প, এরা যদি জোট বেঁধে আমাকে আক্রমণ করে তাহলে আমি সপরিবারে ধ্বংস হয়ে যাব।</div>
<div class="v" id="v31"><span class="vn">31</span> তারা বলল, ওরা আমাদের বোনের সঙ্গে বারবণিতার মত ব্যবহার করল কেন?</div>
</div>
<!-- PARSED ABOVE; EDITING MAY BREAK PARSER -->
</body></html>