<html><head>
<meta http-equiv="Content-Type" content="text/html;charset=utf-8" />
<title>Gen 39 &ndash; আদিপুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 39);">
<div id="navbar"><a href="../index.html">পবিএ বাইবেল CL Bible</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_37.html">37</a> <a href="Gen_38.html">38</a> <b>39</b> <a href="Gen_40.html">40</a> <a href="Gen_41.html">41</a> ... <a href="Gen_50.html">50</a> </div><hr>
<h1>Gen 39</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মিশরে যোষেফ</h2><span class="vn">1</span> <span class="br-p"><br><br></span>ইশ্মায়েলী বণিকেরা যোষেফকে মিশরে নিয়ে গেলে পোটিফার নামে ফারাও-এর এক মিশরী রাজকর্মচারী তাদের কাছ থেকে যোষেফকে কিনে নিলেন। এই ব্যক্তি ছিলেন ফারাও-এর দেহরক্ষীদলের অধ্যক্ষ।</div>
<div class="v" id="v2"><span class="vn">2</span> প্রভু পরমেশ্বর যোষেফের সঙ্গে ছিলেন তাই তিনি উন্নতি লাভ করলেন। তিনি তাঁর মিশরী মনিবের বাড়িতেই বাস করতে লাগলেন।<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> তাঁর মনিব দেখলেন প্রভু পরমেশ্বর যোষেফের সঙ্গে আছেন এবং যে কাজেই তিনি হাত দেন প্রভু পরমেশ্বর তাতেই তাঁকে সাফল্য দান করেন।</div>
<div class="v" id="v4"><span class="vn">4</span> এই কারণে যোষেফ তাঁর মনিবেরও প্রিয়পাত্র হয়ে উঠলেন এবং তিনি তাঁকে খাস কর্মচারীর পদে বহাল করে তাঁর উপর ঘরসংসার ও বিষয় সম্পত্তি দেখাশুনার ভার ন্যস্ত করলেন।</div>
<div class="v" id="v5"><span class="vn">5</span> যোষেফের উপর ঘরসংসার ও বিষয়সম্পত্তির ভার অর্পণ করার পর প্রভু পরমেশ্বর যোষেফের জন্যই ঐ মিশরীয় সংসারে আশিস্ বর্ষণ করলেন। তাঁর বাড়ি ও ক্ষেতের সমস্ত সম্পদ প্রভু পরমেশ্বরের আশিস্‌মণ্ডিত হল।</div>
<div class="v" id="v6"><span class="vn">6</span> তিনি তাঁর যাবতীয় বিষয়সম্পত্তি যোষেফের হাতে সঁপে দিলেন, একমাত্র খাওয়াদাওয়া ছাড়া আর কোন বিষয়ের খোঁজখবর রাখতেন না।</div>
<div class="v" id="v7"><span class="vn">7</span> <span class="br-p"><br><br></span>যোষেফ ছিলেন সুদর্শন ও রূপবান তরুণ। এই সমস্ত ঘটনা ঘটে যাওয়ার পর তাঁর প্রভু পত্নীর দৃষ্টি তাঁর দিকে আকৃষ্ট হল।</div>
<div class="v" id="v8"><span class="vn">8</span> তিনি একদিন তাঁকে বললেন, এস, আমার শয্যাসঙ্গী হও। কিন্তু যোষেফ প্রভু পত্নীর প্রস্তাব অগ্রাহ্য করে বললেন, আমার মনিবের কথা ভাবুন। তাঁর সংসারে আমি কি করছি না করছি তার কিছুই তিনি জানেন না। তিনি তাঁর সর্বস্ব আমার হাতে সঁপে দিয়েছেন।</div>
<div class="v" id="v9"><span class="vn">9</span> এ বাড়িতে আমার চেয়ে পদমর্যাদার বড় আর কেউ নেই। বাড়ির সব কিছুই এবং সকলকেই তিনি আমার অধীনে সমর্পণ করেছেন একমাত্র আপনি ছাড়া, কারণ আপনি তাঁর স্ত্রী। এ অবস্থায় আমি কি করে এই মহা দুষ্কর্মে লিপ্ত হয়ে ঈশ্বরের বিরুদ্ধে পাপ করি?</div>
<div class="v" id="v10"><span class="vn">10</span> কিন্তু ঐ মহিলা দিনের পর দিন যোষেফকে ঐ কথাই বলতে লাগলেন! যোষেফ তাঁর শয্যাসঙ্গী হতে বা তাঁর সান্নিধ্যে যেতে রাজী হলেন না।</div>
<div class="v" id="v11"><span class="vn">11</span> <span class="br-p"><br><br></span>একদিন যোষেফ কাজের জন্য বাড়ির ভিতরে গেলেন। বাড়ির লোকজন তখন কেউ সেখানে ছিল না।</div>
<div class="v" id="v12"><span class="vn">12</span> প্রভু পত্নী তখন তাঁর জামা টেনে ধরে বললেন, আমাকে তোমার সঙ্গ দিতেই হবে। যোষেফ তাঁর হাতে জামাটি ফেলে রেখে দৌড়ে বাড়ি থেকে বেরিয়ে গেলেন।</div>
<div class="v" id="v13"><span class="vn">13</span> জামা ফেলে রেখে যোষেফকে বাড়ি থেকে পালিয়ে যেতে দেখে</div>
<div class="v" id="v14"><span class="vn">14</span> প্রভু পত্নী চীৎকার করে বাড়ির লোকজনকে ডেকে বললেন, দেখ তোমরা! আমার স্বামী আমাদের সকলকে অপমান করার জন্য এই হিব্রু লোকটিকে এনেছেন। আমাকে মানভ্রষ্ট করার মতলবে এই লোকটি এখানে এসেছিল, কিন্তু আমি চীৎকার করে উঠলাম।</div>
<div class="v" id="v15"><span class="vn">15</span> সে আমার চীৎকার ও হাঁকডাক শুনে আমার কাছে তার জামাটি ফেলে রেখেই পালিয়ে গেছে।</div>
<div class="v" id="v16"><span class="vn">16</span> স্বামী বাড়ি ফিরে না আসা পর্যন্ত তিনি সেই জামাটি নিজের কাছেই রাখলেন।</div>
<div class="v" id="v17"><span class="vn">17</span> পরে তিনি স্বামীর কাছে ঐ কথারই পুনরাবৃত্তি করে বললেন, আমাকে অপমান করার জন্য যে হিব্রু ক্রীতদাসকে তুমি এনেছ, সে আজ আমার কাছে এসেছিল।</div>
<div class="v" id="v18"><span class="vn">18</span> কিন্তু আমি যখন চিৎকার করে লোক ডাকলাম তখন সে আমার কাছে জামাটি ফেলে পালিয়ে গেল।</div>
<div class="v" id="v19"><span class="vn">19</span> ‘তোমার ক্রীতদাস আমার সঙ্গে এই রকম ব্যবহার করেছে’—স্ত্রীর মুখে এই অভিযোগ শুনে যোষেফের মনিব রাগে জ্বলে উঠলেন।</div>
<div class="v" id="v20"><span class="vn">20</span> তিনি যোষেফকে রাজবন্দীদের জন্য নির্দিষ্ট কারাগারে বন্দী করে রাখলেন।</div>
<div class="v" id="v21"><span class="vn">21</span> যোষেফ সেখানে বন্দী হয়ে রইলেন। কিন্তু প্রভু পরমেশ্বর যোষেফের সহায় ছিলেন এবং তিনি তাঁর প্রতি করুণা প্রদর্শন করলেন।<sup class="fnm"><a name="fnm2" href="#fn2">2</a></sup></div>
<div class="v" id="v22"><span class="vn">22</span> ফলে তিনি কারাধ্যক্ষের প্রিয়পাত্র হয়ে উঠলেন। তিনি কারাগারে সমস্ত বন্দী ও তাদের কাজকর্ম দেখাশুনা করার ভার যোষেফের উপর ন্যস্ত করলেন।</div>
<div class="v" id="v23"><span class="vn">23</span> যে সমস্ত কাজের দায়িত্ব তিনি যোষেফের উপর দিয়েছিলেন সেগুলির দিকে তাঁকে আর লক্ষ্য রাখতে হত না, কারণ প্রভু পরমেশ্বর যোষেফের সঙ্গে থেকে সব কাজেই তাঁকে সাফল্য দান করতেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:510 7:9'><!--endraw 1-->প্রেরিত 7:9<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:510 7:9'><!--endraw 1-->প্রেরিত 7:9<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>