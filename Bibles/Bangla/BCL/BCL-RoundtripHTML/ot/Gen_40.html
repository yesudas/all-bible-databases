<html><head>
<meta http-equiv="Content-Type" content="text/html;charset=utf-8" />
<title>Gen 40 &ndash; আদিপুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 40);">
<div id="navbar"><a href="../index.html">পবিএ বাইবেল CL Bible</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_38.html">38</a> <a href="Gen_39.html">39</a> <b>40</b> <a href="Gen_41.html">41</a> <a href="Gen_42.html">42</a> ... <a href="Gen_50.html">50</a> </div><hr>
<h1>Gen 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>কারাগারে যোষেফ</h2><span class="vn">1</span> <span class="br-p"><br><br></span>এই ঘটনার কিছুদিন পরে মিশররাজের প্রধান খানসামা ও প্রধান পাচক তাদের মনিব</div>
<div class="v" id="v2"><span class="vn">2</span> মিশররাজের বিরুদ্ধে অপরাধ করল। ফারাও তাঁর এই দুইজন কর্মচারী প্রধান খানসামা ও প্রধান পাচকের উপর অত্যন্ত ক্রুদ্ধ হয়ে,</div>
<div class="v" id="v3"><span class="vn">3</span> দেহরক্ষী সেনাদলের অধ্যক্ষের প্রাসাদে তাদের বন্দী করে রাখলেন। যোষেফও সেখানে বন্দী হয়ে ছিলেন।</div>
<div class="v" id="v4"><span class="vn">4</span> দেহরক্ষীদলের অধ্যক্ষ তাদের দেখাশুনার জন্য যোষেফকে নিযুক্ত করলেন এবং তাদের সঙ্গেই তাঁকে রাখলেন। এইভাবে কারাগারে তাদের কিছুদিন কেটে গেল।</div>
<div class="v" id="v5"><span class="vn">5</span> কারাগারে বন্দী মিশররাজের প্রধান খানসামা ও প্রধান পাচক দুজনেই একরাত্রে পৃথক্‌ পৃথক্‌ স্বপ্ন দেখল। দুটির অর্থও ছিল ভিন্ন।</div>
<div class="v" id="v6"><span class="vn">6</span> সকালে যোষেফ তাদের কাছে এসে দেখলেন দুজনেই খুব উদ্বিগ্ন।</div>
<div class="v" id="v7"><span class="vn">7</span> তিনি তাদের জিজ্ঞাসা করলেন, আজ আপনাদের মুখ এত বিষণ্ণ কেন?</div>
<div class="v" id="v8"><span class="vn">8</span> তারা বলল, আমরা দুজনেই আজ স্বপ্ন দেখেছি, কিন্তু এখানে তার অর্থ বলে দেওয়ার মত কেউ নেই। যোষেফ তাদের বললেন, একমাত্র ঈশ্বরই সব কিছুর ব্যাখ্যা করতে পারেন, কিন্তু তাহলেও আপনারা আমাকে স্বপ্নের কথা বলুন।</div>
<div class="v" id="v9"><span class="vn">9</span> তখন প্রধান খানসামা যোষেফকে তার স্বপ্নের কথা বলল: আমি দেখলাম, আমার সামনে একটি আঙুর লতা রয়েছে।</div>
<div class="v" id="v10"><span class="vn">10</span> তার একটি শাখা, তাতে কুঁড়ি ফুটল, ফল ধরল এবং সেগুলি থোকা থোকা পাকা আঙুরে পরিণত হল।</div>
<div class="v" id="v11"><span class="vn">11</span> ফারাও-এর পানপাত্র ছিল আমার হাতে, আমি আঙুরগুলি তুলে নিংড়ে তার রস পানপাত্রে রাখলাম এবং সেটি ফারাও-এর হাতে দিলাম।</div>
<div class="v" id="v12"><span class="vn">12</span> যোষেফ তাকে বললেন, এর অর্থ হচ্ছে এই:</div>
<div class="v" id="v13"><span class="vn">13</span> ঐ তিনটি শাখা তিন দিন। তিন দিনের মধ্যে ফারাও আপনাকে সসম্মানে মুক্তি দেবেন এবং পূর্বের পদে বহাল করবেন। প্রধান খানসামা থাকাকালে যেমন করতেন তেমনই আপনি আবার ফারাও-এর হাতে পানপাত্র তুলে দেবেন।</div>
<div class="v" id="v14"><span class="vn">14</span> আপনার অবস্থা যখন ভাল হবে তখন দয়া করে ফারাও-এর কাছে আমার কথা উল্লেখ করবেন এবং এই কারাগার থেকে আমাকে মুক্ত করবেন।</div>
<div class="v" id="v15"><span class="vn">15</span> ইসরায়েলীদের দেশ থেকে আমাকে এখানে জোর করে ধরে আনা হয়েছে এবং কারাদণ্ডের যোগ্য কোন অপরাধ আমি করি নি।</div>
<div class="v" id="v16"><span class="vn">16</span> <span class="br-p"><br><br></span>প্রধান পাচক যোষেফকে স্বপ্নের ভাল ব্যাখ্যা করতে দেখে বলল, আমিও একটা স্বপ্ন দেখেছি। আমি দেখলাম, আমার মাথায় রুটি বোঝাই তিনটি ঝুড়ি চাপানো রয়েছে।</div>
<div class="v" id="v17"><span class="vn">17</span> উপরের ঝুড়িটিতে ফারাও-এর জন্য তৈরী করা সব রকমের খাবার রয়েছে, কিন্তু পাখীরা আমার মাথার উপরের সেই ঝুড়ি থেকে সব খাবার খেয়ে নিচ্ছে।</div>
<div class="v" id="v18"><span class="vn">18</span> যোষেফ বললেন, এর অর্থ হচ্ছে: ঐ তিনটি ঝুড়ি তিন দিন।</div>
<div class="v" id="v19"><span class="vn">19</span> তিন দিনের মধ্যে ফারাও আপনার শিরশ্ছেদ করবেন এবং আপনার দেহ একটি গাছে ঝুলিয়ে রাখা হবে। পাখিরা আপনার দেহ ঠুকরে খাবে।</div>
<div class="v" id="v20"><span class="vn">20</span> তৃতীয় দিন ছিল ফারাও-এর জন্মদিনের উৎসব। তিনি তাঁর অমাত্যবর্গের জন্য একটি ভোজ দিলেন। এই উপলক্ষে প্রধান খানসামা ও প্রধান পাচককে তিনি তাঁর অমাত্যবর্গের সম্মুখে উপস্থিত করলেন।</div>
<div class="v" id="v21"><span class="vn">21</span> প্রধান খানসামাকে তিনি তার পূর্বের পদে বহাল করলেন এবং সে ফারাও-এর হাতে আবার পানপাত্র তুলে দিল, কিন্তু প্রধান পাচককে তিনি ফাঁসী দিলেন।</div>
<div class="v" id="v22"><span class="vn">22</span> যোষেফ তাদের স্বপ্নের যে রকম ব্যাখ্যা করেছিলেন ঠিক সেই ভাবেই সব কিছু ঘটল।</div>
<div class="v" id="v23"><span class="vn">23</span> কিন্তু তা সত্ত্বেও যোষেফের কথা প্রধান খানসামার স্মরণে এল না, সবই সে ভুলে গেল।</div>
</div>
<!-- PARSED ABOVE; EDITING MAY BREAK PARSER -->
</body></html>