<html><head>
<meta http-equiv="Content-Type" content="text/html;charset=utf-8" />
<title>Gen 42 &ndash; আদিপুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 42);">
<div id="navbar"><a href="../index.html">পবিএ বাইবেল CL Bible</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_40.html">40</a> <a href="Gen_41.html">41</a> <b>42</b> <a href="Gen_43.html">43</a> <a href="Gen_44.html">44</a> ... <a href="Gen_50.html">50</a> </div><hr>
<h1>Gen 42</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যোষেফের ভাইদের মিশরে আগমন</h2><span class="vn">1</span> <span class="br-p"><br><br></span>যাকোব জানতে পারলেন যে মিশরে খাদ্য শস্য রয়েছে। তখন তিনি তাঁর পুত্রদের বললেন, তোমরা পরস্পর মুখ চাওয়াচাওয়ি করছ কেন?</div>
<div class="v" id="v2"><span class="vn">2</span> আমি শুনেছি যে মিশরে শস্য আছে, তোমরা সেখানে গিয়ে শস্য কিনে আন। তা হলে আমাদের আর না খেয়ে মরতে হবে না।<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> যোষেফের দশ ভাই তখন শস্য কিনতে মিশরে গেল।</div>
<div class="v" id="v4"><span class="vn">4</span> যোষেফের সহোদর বিন্যামীনকে যাকোব তাদের সঙ্গে পাঠালেন না কারণ তিনি তার জীবনহানির আশঙ্কা করেছিলেন।</div>
<div class="v" id="v5"><span class="vn">5</span> <span class="br-p"><br><br></span>ইসরায়েলের পুত্রেরা অন্যান্যদের সঙ্গে শস্য কিনতে গেল কারণ কনান দেশেও দুর্ভিক্ষ হয়েছিল।</div>
<div class="v" id="v6"><span class="vn">6</span> যোষেফ তখন দেশের শাসনকর্তা এবং তিনি নিজেই দেশের লোকের কাছে শস্য বিক্রি করতেন। যোষেফের ভাইয়েরা তাঁর সম্মুখে এসে আভূমি নত হয়ে প্রণাম করল।</div>
<div class="v" id="v7"><span class="vn">7</span> যোষেফ তাঁর ভাইদের দেখে চিনতে পারলেন কিন্তু এমন ভাণ করলেন যেন তাদের চেনেন না। তিনি রুক্ষ স্বরে তাদের জিজ্ঞাসা করলেন, তোমরা কোথা থেকে এসেছ? তারা বলল, আমরা কনান দেশ থেকে খাদ্যশস্য কিনতে এসেছি।</div>
<div class="v" id="v8"><span class="vn">8</span> যোষেফ তাঁর ভাইদের চিনতে পেরেছিলেন কিন্তু তারা তাঁকে চিনতে পারল না।</div>
<div class="v" id="v9"><span class="vn">9</span> যোষেফ তাঁর ভাইদের সম্পর্কে যে স্বপ্ন দেখেছিলেন সে কথা তাঁর মনে পড়ল। তিনি তাদের বললেন, তোমরা গুপ্তচর, এ দেশের অরক্ষিত স্থানগুলি দেখার জন্য তোমার এসেছ।<sup class="fnm"><a name="fnm2" href="#fn2">2</a></sup></div>
<div class="v" id="v10"><span class="vn">10</span> তারা বলল, না হুজুর, আপনার এই দাসেরা খাদ্যশস্য কিনতেই এসেছে।</div>
<div class="v" id="v11"><span class="vn">11</span> আমরা সকলে একই ব্যক্তির সন্তান, আমরা সৎ লোক, আপনার এ দাসেরা গুপ্তচর নয়।</div>
<div class="v" id="v12"><span class="vn">12</span> যোষেফ তাদের বললেন, না, তোমরা এ দেশের অরক্ষিত স্থানগুলি দেখতেই এসেছ।</div>
<div class="v" id="v13"><span class="vn">13</span> তারা বলল, আপনার এ দাসেরা বারো ভাই। আমরা সকলেই কনাননিবাসী এক ব্যক্তির সন্তান। আমাদের ছোট ভাইটি এখন পিতার কাছেই রয়েছে, আমাদের আর এক ভাই নিরুদ্দেশ।</div>
<div class="v" id="v14"><span class="vn">14</span> যোষেফ তাদের বললেন, আমি তোমাদের যা বলেছি তা-ই ঠিক, তোমরা গুপ্তচর।</div>
<div class="v" id="v15"><span class="vn">15</span> তোমাদের এখন পরীক্ষা করা হবে। ফারাও-এর দিব্য, তোমাদের ছোট ভাই এখানে না আসা পর্যন্ত তোমরা এখান থেকে যেতে পারবে না।</div>
<div class="v" id="v16"><span class="vn">16</span> তোমাদের কেউ একজন গিয়ে তোমাদের ভাইকে নিয়ে আসুক, বাকী সকলে তোমাদের কথার সত্যতা প্রমাণিত না হওয়া পর্যন্ত কারাগারে বন্দী হয়ে থাকবে। তা যদি না হয় তবে ফারাও-এর দিব্য, তোমরা নিশ্চয়ই গুপ্তচর।</div>
<div class="v" id="v17"><span class="vn">17</span> এ কথা বলে যোষেফ তাদের তিন দিনের কারাদণ্ড দিলেন।</div>
<div class="v" id="v18"><span class="vn">18</span> <span class="br-p"><br><br></span>তৃতীয় দিনে যোষেফ তাদের বললেন, আমি ঈশ্বরকে শ্রদ্ধা করি, আমার কথামত কাজ করলে তোমরা বাঁচতে পারবে।</div>
<div class="v" id="v19"><span class="vn">19</span> তোমরা যদি সত্যিই সৎলোক হও তাহলে তোমাদের ভাইদের মধ্যে একজন শুধু কারাগারে বন্দী হয়ে থাকুক বাকী সকলে তোমাদের ক্ষুর্ধাত পরিবারের জন্য খাদ্যশস্য নিয়ে চলে যাও।</div>
<div class="v" id="v20"><span class="vn">20</span> কিন্তু তোমাদের ছোট ভাইকে অবশ্যই আমার কাছে নিয়ে আসতে হবে, তা হলে তোমাদের কথা সত্য বলে প্রমাণিত হবে এবং তোমাদের প্রাণদণ্ড হবে না। তারা এ কথায় রাজী হল।</div>
<div class="v" id="v21"><span class="vn">21</span> তারা নিজেদের মধ্যে আলোচনা করে বলল, আমরা আমাদের ভাইয়ের প্রতি যা করেছি তার জন্য এ শাস্তি আমাদের প্রাপ্য। সে যখন আমাদের কাছে দয়া ভিক্ষা করেছিল তখন তার দুর্দশা দেখেও আমরা তার কথায় কর্ণপাত করি নি। সেই জন্যই আজ আমাদের এই দুর্ভোগ।</div>
<div class="v" id="v22"><span class="vn">22</span> রূবেণ বলল, আমি তোমাদের বলেছিলাম, ছেলেটির প্রতি তোমরা অন্যায় করো না, কিন্তু তোমরা সে কথা শোন নি। এখন তার রক্তপাতের প্রতিফল তোমাদের ভোগ করতে হচ্ছে।<sup class="fnm"><a name="fnm3" href="#fn3">3</a></sup></div>
<div class="v" id="v23"><span class="vn">23</span> তারা জানতে পারল না যে যোষেফ তাদের সব কথাই বুঝতে পারছেন কারণ তিনি দোভাষীর সাহায্যে কথা বলছিলেন।</div>
<div class="v" id="v24"><span class="vn">24</span> যোষেফ তাদের কাছ থেকে সরে গিয়ে কাঁদলেন। তারপর আবার ফিরে এসে তাদের সঙ্গে কথা বললেন। তাদের মধ্য থেকে শিমিয়োনকে বেছে নিয়ে তিনি সকলের সামনেই তাকে বন্দী করলেন।</div>
<div class="v" id="v25"><span class="vn">25</span> তারপর যোষেফ নির্দেশ দিলেন যেন তাদের বস্তাগুলিতে শস্য বোঝাই করে দেওয়া হয় এবং প্রত্যেকের টাকা যেন তাদের বস্তার মধ্যেই রেখে দেওয়া হয়, আর তাদের যাত্রাপথের রসদও দেওয়া হয়। সেই মতই করা হল।</div>
<div class="v" id="v26"><span class="vn">26</span> তারা তাদের গাধার পিঠে শস্যের বস্তা চাপিয়ে সেখান থেকে রওনা হল।</div>
<div class="v" id="v27"><span class="vn">27</span> যাত্রাপথে রাত কাটাবার জন্য তারা এক জায়গায় থামল। সেখানে তাদের একজন তার গাধাকে খাওয়াবার জন্য বস্তা খুলে দেখল বস্তার মুখেই রয়েছে তার টাকা। সে তখন তার ভাইদের বলল,</div>
<div class="v" id="v28"><span class="vn">28</span> আমার টাকা ফেরত দেওয়া হয়েছে, এই দেখ, আমার বস্তার মধ্যেই রয়েছে সেই টাকা। এ দেখে তারা হতভম্ব হয়ে বলাবলি করতে লাগল, ঈশ্বর আমাদের এ কি করলেন?</div>
<div class="v" id="v29"><span class="vn">29</span> তারা কনান দেশে ফিরে এসে তাদের পিতা যাকোবকে সব বৃত্তান্ত জানাল।</div>
<div class="v" id="v30"><span class="vn">30</span> তারা বলল, সেই দেশের শাসনকর্তা আমাদের সঙ্গে রুক্ষভাবে কথাবার্তা বলেছেন। আমরা গুপ্তচর হয়ে সে দেশে গিয়েছি বলে অভিযোগও করেছেন।</div>
<div class="v" id="v31"><span class="vn">31</span> আমরা তাঁকে বলেছি যে আমরা সৎলোক, গুপ্তচর নই।</div>
<div class="v" id="v32"><span class="vn">32</span> আমরা বারো ভাই, একই পিতার সন্তান। আমাদের এক ভাই নিরুদ্দেশ, আর ছোট ভাই কনান দেশে বাবার কাছে রয়েছে।</div>
<div class="v" id="v33"><span class="vn">33</span> সেই দেশের শাসনকর্তা তখন আমাদের বললেন, তোমরা সৎলোক কিনা তা আমি এই ভাবেই জানতে পারব: তোমাদের এক ভাই এখানে আমার কাছে থাকুক, বাকী সকলে তোমাদের ক্ষুর্ধাত পরিবারের জন্য খাদ্যশস্য নিয়ে চলে যাও।</div>
<div class="v" id="v34"><span class="vn">34</span> কিন্তু তোমাদের ছোট ভাইকে আমার কাছে নিয়ে এস। তাহলে আমি জানব যে তোমরা গুপ্তচর নও, সৎলোক। তখন তোমাদের ভাইকে আমি ফিরিয়ে দেব এবং তোমরা স্বাধীন ভাবে দেশের মধ্যে চলাফেরা করতে পারবে।</div>
<div class="v" id="v35"><span class="vn">35</span> <span class="br-p"><br><br></span>শস্যের বস্তা খোলার পর প্রত্যেকেই নিজের বস্তার মধ্যে তার টাকার থলি দেখতে পেল। টাকার থলিগুলো দেখে তাদের পিতা এবং তারা সকলেই খুব আতঙ্কিত হয়ে উঠলেন।</div>
<div class="v" id="v36"><span class="vn">36</span> যাকোব তাদের বললেন, তোমরা আমাকে নিঃসন্তান করে ছাড়বে। যোষেফ নেই, শিমিয়োনও নেই, এখন আবার তোমরা বিন্যামীনকেও নিয়ে যেতে চাইছ, সবই আমার দুর্ভাগ্য।</div>
<div class="v" id="v37"><span class="vn">37</span> রূবেণ তার বাবাকে বল, আমি যদি একে আপনার কাছে ফিরিয়ে না আনি তা হলে আপনি আমার দুই পুত্রকে হত্যা করবেন। আমার দায়িত্বে একে ছেড়ে দিন, আমি ওকে ফিরিয়ে আনব।</div>
<div class="v" id="v38"><span class="vn">38</span> কিন্তু যাকোব বললেন, আমার এই পুত্র তোমাদের সঙ্গে যাবে না। তার ভাই মারা গেছে, সেই শুধু রয়েছে। পথে তার যদি কোন বিপদ ঘটে তাহলে এই বৃদ্ধ বয়সে শোকের বোঝা চাপিয়ে তোমরাই আমাকে কবরে নামিয়ে দেবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:510 7:12'><!--endraw 1-->প্রেরিত 7:12<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:10 37:5-10'><!--endraw 1-->আদি 37:5-10<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:10 37:21-22'><!--endraw 1-->আদি 37:21-22<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>