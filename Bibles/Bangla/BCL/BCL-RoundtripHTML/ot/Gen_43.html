<html><head>
<meta http-equiv="Content-Type" content="text/html;charset=utf-8" />
<title>Gen 43 &ndash; আদিপুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 43);">
<div id="navbar"><a href="../index.html">পবিএ বাইবেল CL Bible</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_41.html">41</a> <a href="Gen_42.html">42</a> <b>43</b> <a href="Gen_44.html">44</a> <a href="Gen_45.html">45</a> ... <a href="Gen_50.html">50</a> </div><hr>
<h1>Gen 43</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ভাইদের সঙ্গে যোষেফের মিলন</h2><span class="vn">1</span> <span class="br-p"><br><br></span>দেশে দুর্ভিক্ষ প্রবল আকার ধারণ করল।</div>
<div class="v" id="v2"><span class="vn">2</span> মিশর থেকে তারা যে খাদ্যশস্য নিয়ে এসেছিল সব ফুরিয়ে যাওয়ার পর যাকোব তাদের বললেন, তোমরা গিয়ে আরও কিছু খাদ্যশস্য কিনে আন।</div>
<div class="v" id="v3"><span class="vn">3</span> যিহুদা তাঁকে বলল, সেই ব্যক্তি আমাদের দৃঢ় আদেশ দিয়েছেন, যেন আমাদের ভাইকে সঙ্গে না নিয়ে আমরা তাঁর কাছে না যাই।</div>
<div class="v" id="v4"><span class="vn">4</span> আপনি যদি ভাইকে আমাদের সঙ্গে পাঠান তাহলে আমরা খাদ্যশস্য কিনতে যেতে পারি।</div>
<div class="v" id="v5"><span class="vn">5</span> যদি তাকে না পাঠান তাহলে আমরা যাব না কারণ তিনি আমাদের বলেছেন, তোমাদের ভাইকে না নিয়ে এলে তোমরা আমার সঙ্গে সাক্ষাৎ করতে পারবে না।</div>
<div class="v" id="v6"><span class="vn">6</span> ইসরায়েল বললেন, তোমরা কেন আমার এই অমঙ্গল করলে? কেন তোমরা তাঁকে বলতে গেলে যে তোমাদের আরও এক ভাই আছে?</div>
<div class="v" id="v7"><span class="vn">7</span> তারা বলল, আমাদের এবং আমাদের পরিবার সম্পর্কে এই বলে জেরা করতে লাগলেন, তোমাদের বাবা কি এখনও বেঁচে আছেন? তোমাদের কি আরও এক ভাই আছে? আমরা কি করে জানব যে তিনি আমাদের ভাইকে সঙ্গে নিয়ে যেতে বলবেন?</div>
<div class="v" id="v8"><span class="vn">8</span> যিহুদা তার পিতা ইসরায়েলকে বলল, ছেলেটিকে আমার সঙ্গে পাঠান, আমরা এখনই রওনা হই। তাহলে আমরা বাঁচতে পারব। আপনি, আমাদের শিশুসন্তানগুলি বা আমরা কেউ মরব না।</div>
<div class="v" id="v9"><span class="vn">9</span> আমিই তার জামিন রইলাম, আপনি ওর জন্য আমাকেই দায়ী করবেন। আই যদি ওকে আপনার কাছে ফিরিয়ে না আনতে পারি তাহলে আমি সারা জীবন আপনার কাছে অপরাধী হয়ে থাকব।</div>
<div class="v" id="v10"><span class="vn">10</span> আমরা এতদিন দেরী না করলে এর মধ্যে দুবার সেখান থেকে ঘুরে আসতে পারতাম।</div>
<div class="v" id="v11"><span class="vn">11</span> <span class="br-p"><br><br></span>ইসরায়েল তাদের বললেন, যদি তা-ই করতে হয় তবে এক কাজ কর, তোমরা প্রত্যেকে নিজ নিজ বস্তায় এদেশের বিখ্যাত দ্রব্য—গুগ্‌গুল, মধু, সুগন্ধি মশলা, গন্ধরস, পেস্তা ও বাদাম কিছু কিছু নিয়ে গিয়ে সেই ব্যক্তিকে উপহার দাও।</div>
<div class="v" id="v12"><span class="vn">12</span> আর প্রত্যেকে দ্বিগুণ টাকা সঙ্গে নাও, তোমাদের বস্তার মুখে যে টাকা পাওয়া গিয়েছিল তা ফেরত দেওয়ার জন্য নিয়ে যাও।</div>
<div class="v" id="v13"><span class="vn">13</span> হয়তো ভুলবশতঃই এমন হয়েছিল। তোমাদের ভাইকেও সঙ্গে নিয়ে তাঁর কাছে চলে যাও।</div>
<div class="v" id="v14"><span class="vn">14</span> সর্বশক্তিমান ঈশ্বর সেই ব্যক্তির মনে তোমাদের জন্য করুণা সঞ্চার করুন যেন তিনি তোমাদের অন্য ভাই ও বিন্যামীনকে ছেড়ে দেন। আর আমাকে যদি একান্তই পুত্রহীন হতে হয় তবে তা-ই হব।</div>
<div class="v" id="v15"><span class="vn">15</span> তখন তারা উপহারসামগ্রী জোগাড় করল এবং সঙ্গে দ্বিগুণ টাকা ও বিন্যামীনকে নিয়ে যাত্রা করল। মিশরে গিয়ে তারা যোষেফের সঙ্গে সাক্ষাৎ করল।</div>
<div class="v" id="v16"><span class="vn">16</span> <span class="br-p"><br><br></span>যোষেফ তাদের সঙ্গে বিন্যামীনকে দেখে তাঁর দেওয়ানকে বললেন, এই লোকগুলিকে বাড়ির ভিতরে নিয়ে যাও এবং একটি পশু মেরে ভোজের আয়োজন কর। এরা দুপুরে আমার সঙ্গে খাবে।</div>
<div class="v" id="v17"><span class="vn">17</span> দেওয়ান যোষেফের কথা মতই কাজ করল। সে তাদের যোষেফের বাড়িতে নিয়ে গেল।</div>
<div class="v" id="v18"><span class="vn">18</span> কিন্তু যোষেফের বাড়িতে নিয়ে যাওয়ায় তারা খুব ভয় পেয়ে আলোচনা করতে লাগল, আগের বারে আমাদের বস্তায় যে টাকা ফেরত গিয়েছিল তারই জন্য বোধহয় আমাদের এখানে আনা হয়েছে। এখন আমাদের উপর চড়াও হয়ে আমাদের গাধাগুলি ছিনিয়ে নেওয়া হবে এবং আমাদেরও ক্রীতদাস করে রাখা হবে।</div>
<div class="v" id="v19"><span class="vn">19</span> তারা বাড়ির দরজায় এসে যোষেফের দেওয়ানকে বলল,</div>
<div class="v" id="v20"><span class="vn">20</span> মশাই, আমরা এর আগে একবার খাদ্য কেনার জন্য এখানে এসেছিলাম।</div>
<div class="v" id="v21"><span class="vn">21</span> কিন্তু ফেরার পথে এক জায়গায় রাত কাটাতে গিয়ে আমাদের বস্তা খুলে দেখলাম প্রত্যেকের বস্তার মুখে তার পুরো টাকাটাই রয়েছে। আমরা সেই টাকা ফেরত নিয়ে এসেছি। তাছাড়াও খাদ্য কেনার জন্য আরও টাকা এনেছি।</div>
<div class="v" id="v22"><span class="vn">22</span> আমাদের বস্তায় সেই টাকা কে রেখেছিল তা জানি না।</div>
<div class="v" id="v23"><span class="vn">23</span> <span class="br-p"><br><br></span>দেওয়ান বলল, তোমরা নিশ্চিন্তে থাক, ভয় নেই তোমাদের। তোমাদের আরাধ্য ঈশ্বর, তোমাদের পিতৃপুরুষের ঈশ্বর তোমাদের বস্তায় গুপ্তধন দিয়েছেন। তোমাদের টাকা আমি পেয়েছি। সে তখন শিমিয়োনকে তাদের কাছে নিয়ে এল।</div>
<div class="v" id="v24"><span class="vn">24</span> দেওয়ান তাদের যোষেফের বাড়ির ভিতর নিয়ে গিয়ে পা ধোয়ার জল দিল এবং তাদের গাধাগুলোকে জাবনা দিল।</div>
<div class="v" id="v25"><span class="vn">25</span> যোষেফ দুপুরে বাড়িতে আসবেন শুনে তারা তাঁর জন্য উপহারসামগ্রী সাজিয়ে রাখল। তারা শুনেছিল যে সেখানেই তাদের খাওয়াদাওয়া হবে।</div>
<div class="v" id="v26"><span class="vn">26</span> যোষেফ বাড়িতে এলে তারা তাদের উপহারসামগ্রী বাড়ীর মধ্যে তাঁর কাছে নিয়ে এল এবং আভূমি নত হয়ে প্রণাম করল।</div>
<div class="v" id="v27"><span class="vn">27</span> তিনি তাদের কুশল সংবাদ জিজ্ঞাসা করে বললেন, তোমাদের যে বৃদ্ধ পিতার কথা বলেছিলে, তিনি ভাল আছেন তো? তিনি কি এখনও বেঁচে আছেন?</div>
<div class="v" id="v28"><span class="vn">28</span> <span class="br-p"><br><br></span>তারা মাথা নুইয়ে প্রণাম করে বলল, আজ্ঞে হ্যাঁ, আপনার দাস ভালই আছেন এবং এখনও বেঁচে রয়েছেন।</div>
<div class="v" id="v29"><span class="vn">29</span> যোষেফ তাঁর সহোদর ভাই বিন্যামীনকে দেখে বললেন, তোমরা যে ছোট ভাইয়ের কথা বলেছিলে সে কি এই? তিনি বিন্যামীনকে বললেন,</div>
<div class="v" id="v30"><span class="vn">30</span> বৎস, ঈশ্বর তোমার প্রতি করুণা করুন। যোষেফ তখন তাড়াতাড়ি সেখান থেকে সরে গেলেন। কারণ ভাইদের জন্য তাঁর প্রাণ কাঁদছিল, তাই তিনি একটি নিভৃত কক্ষে গিয়ে কাঁদতে লাগলেন।</div>
<div class="v" id="v31"><span class="vn">31</span> পরে তিনি চোখ মুখ ধুয়ে বাইরে এলেন এবং আত্মসংবরণ করে খাবার দিতে আদেশ দিলেন।</div>
<div class="v" id="v32"><span class="vn">32</span> তাঁকে, তাঁর ভাইদের এবং তাঁর সঙ্গে মিশরী লোক যারা খেতে বসেছিল, সকলকেই পৃথক পৃথক ভাবে খাদ্য পরিবেশন করা হল। কারণ মিশরীরা হিব্রুদের সঙ্গে একত্রে খায় না, তাদের কাছে এটা গর্হিত কর্ম।</div>
<div class="v" id="v33"><span class="vn">33</span> যোষেফের সম্মুখে তাঁর ভাইদের বড় ছোট অনুযায়ী নির্দিষ্ট আসনে বসতে দেওয়া হয়েছিল। এ দেখে তারা আশ্চর্য হয়ে পরস্পরের দিকে তাকাতে লাগল।</div>
<div class="v" id="v34"><span class="vn">34</span> <span class="br-p"><br><br></span>যোষেফ নিজের খাবার থেকে তুলে নিয়ে ভাইদের পরিবেশন করালেন, অন্যান্যদের চেয়ে পাঁচগুণ বেশী খাবার বিন্যামীনের পাতে দেওয়া হল। পরে তারা সকলে যোষেফের সঙ্গে সুরা পান করল এবং আনন্দে মেতে উঠল।</div>
</div>
<!-- PARSED ABOVE; EDITING MAY BREAK PARSER -->
</body></html>