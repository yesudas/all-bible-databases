<html><head>
<meta http-equiv="Content-Type" content="text/html;charset=utf-8" />
<title>Gen 44 &ndash; আদিপুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 44);">
<div id="navbar"><a href="../index.html">পবিএ বাইবেল CL Bible</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_42.html">42</a> <a href="Gen_43.html">43</a> <b>44</b> <a href="Gen_45.html">45</a> <a href="Gen_46.html">46</a> ... <a href="Gen_50.html">50</a> </div><hr>
<h1>Gen 44</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হারানো রূপোর পানপাত্র</h2><span class="vn">1</span> <span class="br-p"><br><br></span>যোষেফ তাঁর দেওয়ানকে আদেশ দিলেন, এই লোকগুলির বস্তা বোঝাই করে শস্য দাও এবং প্রত্যেকের বস্তার মুখে তার টাকা রেখে দাও।</div>
<div class="v" id="v2"><span class="vn">2</span> আর এদের ছোট ভাইয়ের বস্তার মুখে তার শস্য কেনার টাকার সঙ্গে আমার রূপোর পানপাত্রটিও রেখে দাও।</div>
<div class="v" id="v3"><span class="vn">3</span> দেওয়ান যোষেফের কথা মতই কাজ করল। সকাল হলে গাধাগুলি সমেত তাদের বিদায় দেওয়া হল।</div>
<div class="v" id="v4"><span class="vn">4</span> নগর ছেড়ে তারা বেশী দূরে না যেতেই যোষেফ তাঁর দেওয়ানকে বললেন, এখুনি ঐ লোকগুলির পিছনে ছুটে যাও। তাদের নাগাল ধরে জিজ্ঞাসা কর, তোমরা উপকারের পরির্বতে কেন অপকার করলে?</div>
<div class="v" id="v5"><span class="vn">5</span> কেন তোমরা রূপোর পানপাত্রটি চুরি করলে? আমার মনিব যে পাত্রে পান করেন এবং যার দ্বারা দৈব গণনা করেন এটা তো সেই পাত্র। তোমরা খুব গর্হিত কাজ করেছ।</div>
<div class="v" id="v6"><span class="vn">6</span> <span class="br-p"><br><br></span>দেওয়ান তাদের ধরে ঐ কথা বলল। তারা বলল, মশাই, আপিন এ রকম কথা কেন বলছেন? আপনার এ দাসেরা এ কাজ কখনই করে নি।</div>
<div class="v" id="v8"><span class="vn">8</span> দেখুন, আমরা নিজেদের বস্তার মুখে যে টাকা পেয়েছিলাম তা আমরা কনান দেশ থেকে আপনার কাছে ফিরিয়ে এনেছিলাম, আমরা কেন আপনার মনিবের বাড়ি থেকে সোনা বা রূপো চুরি করব?</div>
<div class="v" id="v9"><span class="vn">9</span> আপনার এ দাসদের কারও কাছে যদি সেই পানপাত্রটি পাওয়া যায় তবে তার মৃত্যুদণ্ড হোক আর আমরা হব আপনার ক্রীতদাস।</div>
<div class="v" id="v10"><span class="vn">10</span> দেওয়ান বলল, বেশ, তোমাদের কথাই মেনে নিলাম আমি। যার কাছে পাওয়া যাবে সে হবে আমার ক্রীতদাস, কিন্তু বাকী সকলে ছাড়া পাবে।</div>
<div class="v" id="v11"><span class="vn">11</span> তারা তখন তাড়াতাড়ি তাদের বস্তাগুলি মাটিতে নামিয়ে প্রত্যেকে নিজের বস্তা খুলে ফেলল।</div>
<div class="v" id="v12"><span class="vn">12</span> সে তখন বড় থেকে আরম্ভ করে ছোট পর্যন্ত সকলের বস্তা পরীক্ষা করে দেখল, আর বিন্যামীনের বস্তায় সেই পানপাত্রটি পাওয়া গেল।</div>
<div class="v" id="v13"><span class="vn">13</span> তারা তখন দুঃখে নিজেদের পোষাক ছিঁড়ে ফেলল এবং গাধার পিঠে বস্তা চাপিয়ে সকলে নগরে ফিরে এল।</div>
<div class="v" id="v14"><span class="vn">14</span> যিহুদা ও তার ভাইয়েরা যোষেফের বাড়িতে গেল। যোষেফ তখন বাড়িতেই ছিলেন। তারা সকলে গিয়ে তাঁর সামনে প্রণিপাত করল।</div>
<div class="v" id="v15"><span class="vn">15</span> যোষেফ তাদের বললেন, তোমরা কেন এমন কাজ করলে? তোমরা কি জান না যে আমার মত লোক দৈব গণনা করতে পারে?</div>
<div class="v" id="v16"><span class="vn">16</span> যিহুদা বলল, মহাশয়, আপনাকে আমরা আর কি বলব? কি করে আমরা আমাদের নির্দোষিতা প্রমাণ করব? ঈশ্বরই আপনার এ দাসদের দোষী করেছেন। আমরা ও যার কাছে সেই পানপাত্র পাওয়া গেছে, সকলেই আপনার দাসত্ব স্বীকার করে নিচ্ছি।</div>
<div class="v" id="v17"><span class="vn">17</span> যোষেফ বললেন, এমন কাজ আমি করতে পারি না। যার কাছে পানপাত্রটি পাওয়া গেছে, সেই শুধু আমার ক্রীতদাস হবে। তোমরা কুশলে তোমাদের পিতার কাছে ফিরে যাও।</div>
<div class="v" id="v18"><h2>বিন্যামীনের জন্য যিহুদার মিনতি</h2><span class="vn">18</span> <span class="br-p"><br><br></span>যিহুদা তখন যোষেফের কাছে এগিয়ে গিয়ে বলল, মহাশয়, আপনার এ দাসকে একটি কথা নিবেদন করার অনুমতি দিন। এ দাসের উপর ক্রুদ্ধ হবেন না হুজুর, আপনি, ফারাও-এর সমান।</div>
<div class="v" id="v19"><span class="vn">19</span> আপনি এ দাসদের জিজ্ঞাসা করেছিলেন, আমাদের পিতা কিম্বা অন্য কোন ভাই আছে কি না?</div>
<div class="v" id="v20"><span class="vn">20</span> আমরা আপনাকে বলেছিলাম যে আমাদের বৃদ্ধ পিতা এবং তাঁর বৃদ্ধবয়সের একটি ছোট পুত্র আছে। সে সর্ব কনিষ্ঠ। তার সহোদর মারা গেছে, সে-ই এখন তার মাতার একমাত্র পুত্র। আর আমাদের পিতা তাকে খুবই স্নেহ করেন।</div>
<div class="v" id="v21"><span class="vn">21</span> আপিন এ দাসদের বলেছিলেন, তোমরা তাকে এখানে নিয়ে এস, আমি স্বচক্ষে তাকে দেখতে চাই।</div>
<div class="v" id="v22"><span class="vn">22</span> মহাশয়, আমরা আপনাকে বলেছিলাম যে ছেলেটি পিতাকে ছেড়ে আসতে পারবে না, যদি আসে তাহলে আমাদের পিতা মারা যাবেন।</div>
<div class="v" id="v23"><span class="vn">23</span> আপনি তখন এ দাসদের বলেছিলেন, ছোট ভাইকে সঙ্গে নিয়ে না এলে তোমরা আমার দেখা পাবে না।</div>
<div class="v" id="v24"><span class="vn">24</span> আমরা ফিরে গিয়ে আপনার দাস আমাদের পিতার কাছে আপনার সব কথাই বলেছিলাম।</div>
<div class="v" id="v25"><span class="vn">25</span> পরে তিনি আমাদের বললেন, তোমার আবার গিয়ে আমাদের জন্য কিছু খাদ্য কিনে আন।</div>
<div class="v" id="v26"><span class="vn">26</span> আমরা তাঁকে বললাম,আমরা যেতে পারব না, যদি ছোট ভাইটি সঙ্গে যায় তবেই যাব, তা না হলে আমরা সেই ব্যক্তির সঙ্গে সাক্ষাৎ করতে পারব না।</div>
<div class="v" id="v27"><span class="vn">27</span> পিতা তখন আমাদের বললেন, তোমরা জান যে আমার সেই স্ত্রীর মাত্র দুটি সন্তান।</div>
<div class="v" id="v28"><span class="vn">28</span> তাদের এক জন আমাকে ছেড়ে চলে গেছে, আমার মন বলছে বন্য জন্তুরা তাকে খেয়ে ফেলেছে, কারণ সেই থেকে তার দেখা আমি আর পেলাম না।</div>
<div class="v" id="v29"><span class="vn">29</span> এখন তোমরা আবার একে নিয়ে যেতে চাইছ, কিন্তু এর যদি কোন বিপদ ঘটে তাহলে তোমাদের জন্যই এই বৃদ্ধ বয়সে শোকে দুঃখে আমাকে কবরে যেতে হবে। মহাশয়, এই ছেলেটি-ই এখন পিতার প্রাণ,</div>
<div class="v" id="v30"><span class="vn">30</span> একে সঙ্গে না নিয়ে যদি তাঁর কাছে আমি ফিরে যাই, তা হলে এর অদর্শনে তিনি মারা যাবেন। শোকতাপে জর্জরিত করে আমরাই এই বৃদ্ধ বয়সে তাঁকে কবরে নামিয়ে দেব।</div>
<div class="v" id="v32"><span class="vn">32</span> মহাশয়, এই ছেলেটির জন্য জামিন হয়ে আমি পিতাকে বলেছিলাম, যদি আমি একে ফিরিয়ে আনতে না পারি তাহলে সারাজীবন আমি আপনার কাছে অপরাধী হয়ে থাকব।</div>
<div class="v" id="v33"><span class="vn">33</span> এখন, অধীনের নিবেদন এই যে, এই ছেলেটির পরিবর্তে আমাকেই আপনার ক্রীতদাস করে রাখুন, আমার অন্য ভাইদের সঙ্গে একে ফিরে যেতে দিন।</div>
<div class="v" id="v34"><span class="vn">34</span> একে সঙ্গে না নিয়ে আমি পিতার কাছে ফিরে যেতে পারব না, কারণ তাতে তাঁর যে দুর্দশা ঘটবে তা আমি চোখে দেখতে পারব না।</div>
</div>
<!-- PARSED ABOVE; EDITING MAY BREAK PARSER -->
</body></html>