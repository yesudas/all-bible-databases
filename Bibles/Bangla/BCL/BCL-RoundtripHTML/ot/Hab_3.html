<html><head>
<meta http-equiv="Content-Type" content="text/html;charset=utf-8" />
<title>Hab 3 &ndash; নবী হবক্‌কুকের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hab', 3);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী হবক্‌কুকের পুস্তক</b> &ndash; <a href="Hab_1.html">1</a> <a href="Hab_2.html">2</a> <b>3</b> </div><hr>
<h1>Hab 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হবক্‌কুকের স্তুতি</h2><h2>(সুর–শিগিয়োনোৎ)</h2><span class="vn">1</span> <span class="br-p"><br><br></span>প্রবক্তা নবী হবক্‌কুকের স্তুতি এইরূপ:</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>হে প্রভু পরমেশ্বর, আমি শুনেছি তোমার কীর্তির কথা, <br><span class="br-ind"><br><span class="indent">&nbsp;</span></span>তাই আমি ভীত তটস্থ। আজকের দিনেও তোমার সেই মহান কীর্তির পুনরাবৃত্তি কর, <br><span class="br-ind"><br><span class="indent">&nbsp;</span></span>আবার প্রকাশ কর তোমার স্বরূপ। <br><span class="br-ind"><br><span class="indent">&nbsp;</span></span>কিন্তু হে প্রভু, তুমি ক্রুদ্ধ হলেও <br><span class="br-ind"><br><span class="indent">&nbsp;</span></span>তোমার কৃপাদৃষ্টি রেখো আমাদের প্রতি। <span class="br-p"><br><br></span> <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ইদোম দেশ<sup class="fnm"><a name="fnm1" href="#fn1">1</a></sup> থেকে ঈশ্বর আবার আসছেন, <br><span class="br-ind"><br><span class="indent">&nbsp;</span></span>আবির্ভূত হচ্ছেন সেই পবিত্র শৈলমালার দেশ পারাণ থেকে। <br><span class="br-ind"><br><span class="indent">&nbsp;</span></span>আকাশমণ্ডল তাঁর মহিমায় উদ্ভাসিত, <br><span class="br-ind"><br><span class="indent">&nbsp;</span></span>বিশ্ববাসী উচ্ছ্বাসিত তাঁর প্রশস্তিতে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তীব্র বিদ্যুতের আলোক বিচ্ছুরণে তাঁর আগমন, <br><span class="br-ind"><br><span class="indent">&nbsp;</span></span>তাঁর করতল থেকে বিচ্ছুরিত হয় আলোকচ্ছটা, <br><span class="br-ind"><br><span class="indent">&nbsp;</span></span>সেখানেই নিহিত তাঁর মহাশক্তি। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তাঁর পুরোভাগে চলে রোগ-মহামারী, <br><span class="br-ind"><br><span class="indent">&nbsp;</span></span>মৃত্যু চলে তাঁর পায়ে পায়ে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তাঁর চলা যখন থেমে যায়, ধরাতল কেঁপে ওঠে থরথর করে। <br><span class="br-ind"><br><span class="indent">&nbsp;</span></span>তাঁর রক্তচক্ষু দেখে ত্রস্ত হয় মানবজাতি। <br><span class="br-ind"><br><span class="indent">&nbsp;</span></span>চির অটল শৈলরাজি হয় বিদীর্ণ, <br><span class="br-ind"><br><span class="indent">&nbsp;</span></span>তাঁর পদভারে মাটিতে বসে যায় অনড় পর্বতমালা। <br><span class="br-ind"><br><span class="indent">&nbsp;</span></span>এ পথেই পড়েছিল তাঁর পদচিহ্ন সুদূর অতীতে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি দেখেছি শিবিরবাসী যাযাবর কুশন<sup class="fnm"><a name="fnm2" href="#fn2">2</a></sup>, <br><span class="br-ind"><br><span class="indent">&nbsp;</span></span>দুর্দশাগ্রস্ত মিদিয়ন<sup class="fnm"><a name="fnm3" href="#fn3">3</a></sup> দেশের মানুষও ভীত ও কম্পিত। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে প্রভু পরমেশ্বর, কার প্রতি তুমি এত ক্রুদ্ধ? <br><span class="br-ind"><br><span class="indent">&nbsp;</span></span>সে কি নদীকুল? কার উপর তোমার এত রোষ? <br><span class="br-ind"><br><span class="indent">&nbsp;</span></span>সে কি সমুদ্র? মেঘবাহনে তুমি এসেছিলে, <br><span class="br-ind"><br><span class="indent">&nbsp;</span></span>এসেছিলে ঝঞ্ঝার বায়ুরথে, <br><span class="br-ind"><br><span class="indent">&nbsp;</span></span>প্রজাদের জন্য তুমি করেছিলে বিজয়-অভিযান। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তুমি উদ্যত করলে তোমার ধনুক, <br><span class="br-ind"><br><span class="indent">&nbsp;</span></span>শর-সংযোগ করলে সেই ধনুকে। <br><span class="br-ind"><br><span class="indent">&nbsp;</span></span>তীব্রবেগে ধাবমান শররাজির ঝলকে, <br><span class="br-ind"><br><span class="indent">&nbsp;</span></span>তোমার বর্শার দীপ্ত তেজেসূর্য চন্দ্র নিজ নিজ কক্ষপথে হল নিশ্চল। <br><span class="br-ind"><br><span class="indent">&nbsp;</span></span>তোমার দর্শনে পর্বতরাজি হল কম্পমান, <br><span class="br-ind"><br><span class="indent">&nbsp;</span></span>পৃথিবীর পক্ষ বিদীর্ণ করে ধাবিত হল তোমার সৃষ্ট নদ-নদী। <br><span class="br-ind"><br><span class="indent">&nbsp;</span></span>প্রবাহিত হল প্রচণ্ড জলোচ্ছ্বাস, সগর্জনে জলধি হল উত্তাল। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তুমি দৃপ্তরোষে ধরাপৃষ্ঠে করলে অভিযান, <br><span class="br-ind"><br><span class="indent">&nbsp;</span></span>ক্রোধভরে দলন করলে সর্বজাতিকে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তোমার প্রজাবৃন্দের উদ্ধারকল্পে, <br><span class="br-ind"><br><span class="indent">&nbsp;</span></span>অভিষিক্তজনের পরিত্রাণের জন্যই তোমার এই অভিযান। <br><span class="br-ind"><br><span class="indent">&nbsp;</span></span>তুমি দুষ্টের দলপতিকে নিধন করেছ, <br><span class="br-ind"><br><span class="indent">&nbsp;</span></span>সমূলে উৎখাত করেছ তার অনুচরদের। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>নিরীহ অসহায়ের উপর নির্দয় পীড়নের নিষ্ঠুর <br><span class="br-ind"><br><span class="indent">&nbsp;</span></span>উল্লাসে মেতে উঠে তারা যখন আমাদের উপর ঝড়ের মত ঝাঁপিয়ে পড়ে প্রায় ছিন্নভিন্ন করে ফেলেছিল, <br><span class="br-ind"><br><span class="indent">&nbsp;</span></span>ঠিক সেই মুহূর্তে তোমার সুতীক্ষ্ণ শরজাল বিদ্ধ করেছিল তার সৈন্যাধ্যক্ষকে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>অভিযানকালে তোমার বাহনের পদ <br><span class="br-ind"><br><span class="indent">&nbsp;</span></span>তাড়নায় মহাসিন্ধু হল ফেনায়িত। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সেই শব্দে আমি শিহরিত হলাম, <br><span class="br-ind"><br><span class="indent">&nbsp;</span></span>কম্পিত হল আমার ওষ্ঠাধর, অবশ হল আমার সমস্ত দেহ, <br><span class="br-ind"><br><span class="indent">&nbsp;</span></span>পা দুখানিও শিথিল হয়ে গেল। তবু আমি থাকব সেদিনের প্রতীক্ষায়, <br><span class="br-ind"><br><span class="indent">&nbsp;</span></span>যেদিন আমার আক্রমণকারীদের উপর নেমে আসবে ঈশ্বরের ক্রোধ ও অভিশাপের দণ্ড। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>ডুমুর গাছে যদি ফল না ধরে দ্রাক্ষালতা যদি হয় নিষ্ফলা, <br><span class="br-ind"><br><span class="indent">&nbsp;</span></span>ফলবতী না হয় যদি জলপাই তরু, যদি ক্ষেতেও ফসল না ফলে, <br><span class="br-ind"><br><span class="indent">&nbsp;</span></span>উজাড় হয়ে যায় মেষপাল, <br><span class="br-ind"><br><span class="indent">&nbsp;</span></span>গোয়ালে না থাকে ধেনু, <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তবু প্রভু পরমেশ্বরই থাকবে আমার পরম আনন্দ, <br><span class="br-ind"><br><span class="indent">&nbsp;</span></span>কারণ তিনিই আমার পরিত্রাণ, আমার মুক্তিদাতা। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>প্রভু পরমেশ্বরই শক্তিদাতা আমার, <br><span class="br-ind"><br><span class="indent">&nbsp;</span></span>তিনি চকিত-চরণ হরিণীর মত ক্ষিপ্র করবেন আমার পদযুগল, <br><span class="br-ind"><br><span class="indent">&nbsp;</span></span>সুউচ্চ শৈলমালার আশ্রয়ে আমায় রাখবেন নিরাপদে।<sup class="fnm"><a name="fnm4" href="#fn4">4</a></sup><br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ইদোম: পুরোনো অনুবাদে আছে ‘তেমান'।</div>
<div class="fn"><sup class="fnt"><a name="fn2" href="#fnm2">2</a></sup> ‘কুশন’ ও</div>
<div class="fn"><sup class="fnt"><a name="fn3" href="#fnm3">3</a></sup> ‘মিদিয়ন’ সম্ভবতঃ একই দেশ।</div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><a href='B:100 22:34'><!--endraw 1-->২ শমু 22:34<!--raw 1 bo --></a><!--endraw 1-->; <!--raw 1 bo --><a href='B:230 18:33'><!--endraw 1-->গীত 18:33<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>