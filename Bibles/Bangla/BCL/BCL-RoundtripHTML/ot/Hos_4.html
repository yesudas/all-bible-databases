<html><head>
<meta http-equiv="Content-Type" content="text/html;charset=utf-8" />
<title>Hos 4 &ndash; নবী হোশেয়র পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 4);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী হোশেয়র পুস্তক</b> &ndash; <a href="Hos_1.html">1</a> <a href="Hos_2.html">2</a> <a href="Hos_3.html">3</a> <b>4</b> <a href="Hos_5.html">5</a> <a href="Hos_6.html">6</a> ... <a href="Hos_14.html">14</a> </div><hr>
<h1>Hos 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরায়েলীদের বিরুদ্ধে প্রভুর অভিযোগ</h2><span class="vn">1</span> <span class="br-p"><br><br></span>হে ইসরায়েলকুল, প্রভু পরমেশ্বরের কথা শোন, এদেশের অধিবাসীদের বিরুদ্ধে প্রভুর অভিযোগ রয়েছে। কারণ এ দেশে সততা নেই, ভয়ভক্তি নেই, ঈশ্বরের সঙ্গে কোন সম্পর্কও নেই।</div>
<div class="v" id="v2"><span class="vn">2</span> শপথ উচ্চারণ, মিথ্যাভাষণ, নরহত্যা, চৌর্যবৃত্তি ও ব্যাভিচারে দেশ পরিপূর্ণ। তাদের সব কিছুর মাত্র ছাড়িয়ে গেছে, অনুষ্ঠিত হয়ে চলেছে হত্যার পর হত্যাকাণ্ড।</div>
<div class="v" id="v3"><span class="vn">3</span> সেই জন্য এ দেশের অধিবাসীরা ধ্বংস হবে, সমুদ্রের মৎস্যকুলও হবে লুপ্ত।</div>
<div class="v" id="v4"><span class="vn">4</span> <span class="br-p"><br><br></span>তবুও কেউ যেন তর্ক না করে, যেন অভিযোগও না করে কেউ, কারণ হে যাজক, তোমার বিরুদ্ধেই আমার অভিযোগ।</div>
<div class="v" id="v5"><span class="vn">5</span> তুমি দিনের বেলায় উছোট খাবে, আর রাত্রিকালে তোমার সঙ্গে নবীও উছোট খাবে। আমি সংহার করব তোমার গর্ভধারিনীকে।</div>
<div class="v" id="v6"><span class="vn">6</span> প্রজ্ঞার অভাবে আমার প্রজারা ধ্বংস হচ্ছে। যেহেতু জ্ঞান অর্জনে তুমি পরাঙ্মুখ, সেইহেতু আমি তোমাকে অগ্রাহ্য করলাম, তুমি আর আমার যাজক নও। তুমি তোমার ঈশ্বরের বিধান বিস্মৃত হয়েছ, তাই আমিও তোমার সন্তানদের স্মরণে রাখব না।</div>
<div class="v" id="v7"><span class="vn">7</span> <span class="br-p"><br><br></span>তাদের সংখ্যা যতই বৃদ্ধি পেয়েছে ততই তারা পাপ করেছে আমার বিরুদ্ধে, তাই আমি কলঙ্কে পরিণত করব তাদের গৌরবকে।</div>
<div class="v" id="v8"><span class="vn">8</span> আমার প্রজাদের পাপে তাদের ভরণপোষণ হয়, এদের অধর্মাচরণের প্রতিই তাদের আসক্তি।</div>
<div class="v" id="v9"><span class="vn">9</span> প্রজারা যেমন, তাদের পুরোহিতেরাও হবে তেমনই, আমি তাদের আচরণ অনুযায়ী প্রত্যেককে দণ্ড দেব, তাদের ধর্ম অনুযায়ী দেব প্রতিফল।</div>
<div class="v" id="v10"><span class="vn">10</span> তারা আহার করবে কিন্তু তৃপ্ত হবে না, যথেচ্ছ যৌনাচার করবে কিন্তু বংশবৃদ্ধি হবে না, কারণ গণিকাবৃত্তিতে লিপ্ত হওয়ার জন্য তারা প্রভু পরমেশ্বরকে পরিত্যাগ করেছে।</div>
<div class="v" id="v11"><span class="vn">11</span> নতুন ও পুরাতন মদিরা হরণ করেছে তাদের বিবেকবুদ্ধি।</div>
<div class="v" id="v12"><span class="vn">12</span> আমার প্রজারা পরামর্শ চায় কাষ্ঠখণ্ডের কাছে, প্রতীকী বস্তু তাদের দৈব-নির্দেশ দেয়। কারণ স্বেচ্ছাচারী আত্মার প্রভাবেই তারা বিপথগামী, তাদের ঈশ্বরকে পরিত্যাগ করে তাই তারা লিপ্ত হয়েছে ব্যভিচারে।</div>
<div class="v" id="v13"><span class="vn">13</span> পর্বতশীর্ষে তারা বলি উৎসর্গ করে,পাহাড়ে পাহাড়ে ওক, ঝাউ আর তার্পিন গাছের তলায় নৈবেদ্যের ডালি দেয়, কারণ সেগুলির ছায়া মনোরম। সেইজন্যই তোমাদের কন্যারা পতিতাবৃত্তি অবলম্বন করে, পুত্রবধূরা হয় ব্যবিচারিণী।</div>
<div class="v" id="v14"><span class="vn">14</span> তোমাদের কন্যারা বারাঙ্গনা ও পুত্রবধূরা স্বৈরাচারিণী হলেও আমি তাদের দণ্ড দেব না, কারণ তোমাদের লোকেরা নিজেরাই গণিকাগৃহে যায় আর যাগযজ্ঞ করে থাকে দেবদাসীদের সংসর্গে মিশে। অতএব, এই নির্বোধ জাতির ধ্বংস সুনিশ্চিত।</div>
<div class="v" id="v15"><span class="vn">15</span> <span class="br-p"><br><br></span>(হে ইসরায়েলকুল, তোমরা ব্যভিচারী হলেও যিহুদাকুল কোনও অপরাধ করবে না।) তোমরা গিল্‌গলে পদার্পণ করো না, বেল-আবেলের পথে যেও না, আর শপথ করো না ‘সদাজাগ্রত প্রভুর দিব্য’ বলে।</div>
<div class="v" id="v16"><span class="vn">16</span> ইসরায়েলর খচ্চরের মত উচ্ছৃঙ্খল হয়েছে। বিস্তীর্ণ প্রান্তরে যেভাবে চরানো হয় মেষশাবকদের, সেইভাবে আমি কি তাদের প্রতিপালন করব?</div>
<div class="v" id="v17"><span class="vn">17</span> ইসরায়েল অলীক প্রতিমাপূজায় আসক্ত, তাদের কথা বাদ দাও।</div>
<div class="v" id="v18"><span class="vn">18</span> তারা মদ্যপানে ও গণিকাগৃহে গমনে অভ্যস্ত, যশের চেয়ে অপযশই তাদের বেশি প্রিয়।</div>
<div class="v" id="v19"><span class="vn">19</span> তাদের উড়িয়ে নিয়ে যাবে এক প্রচণ্ড ঝড়, তখনই তাদের যাগযজ্ঞের জন্য লজ্জিত হবে তারা।</div>
</div>
<!-- PARSED ABOVE; EDITING MAY BREAK PARSER -->
</body></html>