<html><head>
<meta http-equiv="Content-Type" content="text/html;charset=utf-8" />
<title>Hos 8 &ndash; নবী হোশেয়র পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 8);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী হোশেয়র পুস্তক</b> &ndash; <a href="Hos_1.html">1</a> ... <a href="Hos_6.html">6</a> <a href="Hos_7.html">7</a> <b>8</b> <a href="Hos_9.html">9</a> <a href="Hos_10.html">10</a> ... <a href="Hos_14.html">14</a> </div><hr>
<h1>Hos 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রতিমা পূজার জন্য ইসরায়েলকে প্রভুর দণ্ডদান</h2><span class="vn">1</span> <span class="br-p"><br><br></span>প্রভু পরমেশ্বর বলেন, সতর্কতার সঙ্কেতধ্বনি কর, আমার দেশের উপর শত্রু শকুনের মত উড়ছে, কারণ আমার প্রজারা আমার সঙ্গে সম্বন্ধের শর্ত ভঙ্গ করেছে, অমান্য করেছে আমার বিধান।</div>
<div class="v" id="v2"><span class="vn">2</span> ওরা আমাকে তাদের ঈশ্বর বলে ডাকলেও, নিজেদের আমার প্রজা বলে দাবী করলেও এবং আমাকে তারা জানে—এ কথা বললেও</div>
<div class="v" id="v3"><span class="vn">3</span> যা কিছু মঙ্গলজনক, ইসরায়েলীরা সে সব বর্জন করেছে, তাই শত্রুরা তাদের পিছনে তাড়া করবে।</div>
<div class="v" id="v4"><span class="vn">4</span> <span class="br-p"><br><br></span>তারা নৃপতিবরণ করেছে কিন্তু আমার ইচ্ছায় নয়, আমার অজ্ঞাতসারে তারা নিয়োগ করেছে শাসকবৃন্দ। তাদের ধ্বংসের জন্যই তারা নিজেদের জন্য সোনার পাত দিয়ে তৈরী করেছে প্রতিমা।</div>
<div class="v" id="v5"><span class="vn">5</span> আমি ঘৃণা করি শমরিয়ার স্বর্ণবৃষের উপাসনা, তাদের উপর জ্বলে ওঠে আমার ক্রোধ। কবে তারা প্রতিমাপূজা ত্যাগ করবে?</div>
<div class="v" id="v6"><span class="vn">6</span> এক ইসরায়েলী শিল্পীই এই মূর্তি গড়েছে কোনভাবেই সেটা ঈশ্বর নয়। শমরিয়ায় পূজিত সেই স্বর্ণবৃষ হবে চূর্ণ বিচূর্ণ।</div>
<div class="v" id="v7"><span class="vn">7</span> ইসরায়েল বাতাস বপন করে আর ঝড়ের ফসল কাটে, তাদের শস্যক্ষেত্রে গাছে কোনও শীষ নেই, তাতে উৎপন্ন হয় না কোনও ফসল, যদিও হয়, তবে সেই ফসল বিজাতীরা গ্রাস করে।</div>
<div class="v" id="v8"><span class="vn">8</span> ইসরায়েল অন্যান্য জাতির পর্যায়ে চলে গেছে তারা এখন ভাঙ্গা বাসনের মতই অকেজো।</div>
<div class="v" id="v9"><span class="vn">9</span> একগুঁয়ে গর্দভের মত ইসরায়েল নিজের পথে চলেছে, তারা আসিরিয়ার কাছে গেছে সাহায্যের জন্য, রক্ষার বিনিময়ে অন্যান্য জাতিকে অর্থ দিয়েছে।</div>
<div class="v" id="v10"><span class="vn">10</span> পণের বিনিময়ে বিভিন্ন জাতির মধ্য থেকে তারা মিত্র জোগাড় করলেও এবার আমি তাদের একত্র করব এবং শাস্তি দেব তাদের। শীঘ্রই তারা যন্ত্রণায় শ্বাস টানবে আসিরিয়ার রাজা যখন তাদের নির্মম নিপীড়নে জর্জরিত করবে।</div>
<div class="v" id="v11"><span class="vn">11</span> <span class="br-p"><br><br></span>পাপস্খালনের জন্য ইসরায়েল যত বেদী প্রতিষ্ঠা করবে, পাপের মাত্রা তাদের ততই বেড়ে যাবে।</div>
<div class="v" id="v12"><span class="vn">12</span> তার জন্য আমি অসংখ্য বিধান লিখেছি, সে সবই তারা অদ্ভুত ও বিজাতীয় বলে পরিত্যাগ করেছে।</div>
<div class="v" id="v13"><span class="vn">13</span> তারা যদি আমার উদ্দেশে বলি উৎসর্গ করে এবং সেই বলির প্রসাদ খায়, তাহলেও আমি তা গ্রাহ্য করব না, কিছুতেই ভুলব না তাদের অপরাধ। তাদের পাপের দণ্ডবিধান করব, তাদের ফিরিয়ে পাঠাব মিশরে।</div>
<div class="v" id="v14"><span class="vn">14</span> <span class="br-p"><br><br></span>ইসরায়েল জাতি বিস্মৃত হয়েছে তার স্রষ্টাকে, তারা অনেক প্রাসাদ নির্মাণ করেছে, যিহুদা প্রতিষ্ঠা করেছে অনেক প্রাচীর-ঘেরা নগর, কিন্তু আমি তার নগরসমূহে অগ্নি সংযোগ করব সেই অগ্নি গ্রাস করবে তার সকল দূর্গ।</div>
</div>
<!-- PARSED ABOVE; EDITING MAY BREAK PARSER -->
</body></html>