<html><head>
<meta http-equiv="Content-Type" content="text/html;charset=utf-8" />
<title>Isa 17 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 17);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_15.html">15</a> <a href="Isa_16.html">16</a> <b>17</b> <a href="Isa_18.html">18</a> <a href="Isa_19.html">19</a> ... <a href="Isa_66.html">66</a> </div><hr>
<h1>Isa 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈশ্বরের হাতে সিরিয়া ও ইসরায়েলের দণ্ড</h2><span class="vn">1</span> <span class="br-p"><br><br></span>প্রভু পরমেশ্বর বলেছেন, দামাস্কাস আর নগর থাকবে না, এ হবে একটি ধ্বংসস্তূপ মাত্র।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> সিরিয়ার<sup class="fnm"><a name="fnm2" href="#fn2">2</a></sup> শহর-নগর পরিত্যক্ত হবে চিরতরে। সেগুলি হবে মেষ ও পশুপালের চারণভূমি। কেউ তাদের সেখান থেকে তাড়িয়ে দেবে না।</div>
<div class="v" id="v3"><span class="vn">3</span> ইসরায়েল হবে প্রতিরক্ষাহীন, দামাস্কাস হারাবে তার স্বাধীনতা। সিরিয়াবাসীদের মধ্যে যারা রক্ষা পাবে তাদেরও দশা হবে ইসরায়েলীদের মত। সর্বাধিপতি প্রভু পরমেশ্বর এই কথা বলেছেন।</div>
<div class="v" id="v4"><span class="vn">4</span> <span class="br-p"><br><br></span>প্রভু পরমেশ্বর বলেছেন, এমন একদিন আসছে, যেদিন ইসরায়েলের গৌরব মাহাত্ম্যের অবসান হবে, দারিদ্র্য তার ধন-ঐশ্বর্যের স্থান অধিকার করবে।</div>
<div class="v" id="v5"><span class="vn">5</span> ইসরায়েল হবে সেই ক্ষেত্রের মত, যে ক্ষেত্রের ফসল কাটা হয়ে গেছে, সে হবে রফায়িম উপত্যকার ক্ষেত্রের মত শূন্য, রিক্ত, যে ক্ষেত্রের সমস্ত শস্য কুড়ানো হয়ে গেছে।</div>
<div class="v" id="v6"><span class="vn">6</span> মাত্র মুষ্টিমেয় কিছু লোক বেঁচে থাকবে এবং ইসরায়েল হবে একটি জলপাই বৃক্ষের মত, যে বৃক্ষের একেবারে উপরের ও নীচের দুই-একটি শাখা ছাড়া গাছের সব ফল ঝাঁকিয়ে পেড়ে নেওয়া হয়েছে। আমি প্রভু পরমেশ্বর এই কথা বললাম।</div>
<div class="v" id="v7"><span class="vn">7</span> <span class="br-p"><br><br></span>সেইদিন প্রজারা তাদের স্রষ্টা, ইসরায়েলের আরাধ্য ঈশ্বর, প্রভু পরমেশ্বরের কাছে সাহায্যের জন্য আসবে।</div>
<div class="v" id="v8"><span class="vn">8</span> তারা আর তাদের হাতে তৈরী যজ্ঞবেদীর উপর ভরসা করবে না অথবা নিজেদের হাতে গড়া আশেরা দেবীর প্রতীকের উপরে এবং ধূপ জ্বালানোর বেদীর উপরে আস্থা রাখবে না।</div>
<div class="v" id="v9"><span class="vn">9</span> <span class="br-p"><br><br></span>ইসরায়েলীদের শহর-নগর পরিত্যাগ করে যে ভাবে হিত্তীয় ও অমোরীয়রা পালিয়ে গিয়েছিল, ঠিক সেইভাবে সিরিয়ার সুরক্ষিত শহর-নগরও ধ্বংসস্তূপের মধ্যে পরিত্যক্ত হবে।</div>
<div class="v" id="v10"><span class="vn">10</span> <span class="br-p"><br><br></span>হে ইসরায়েল যিনি তোমাদের উদ্ধারকর্তা, সুদৃঢ় শৈলের মত যিনি তোমাদের রক্ষা করেন, সেই ঈশ্বরকে ভুলে গেছ তোমরা। পরিবর্তে, বিদেশীদের উপাস্য দেবতাদের পূজা করার জন্য পবিত্র উদ্যানসমূহ<sup class="fnm"><a name="fnm3" href="#fn3">3</a></sup> রচনা করেছ।</div>
<div class="v" id="v11"><span class="vn">11</span> বৃক্ষ রোপণের পরই যদি সেই চারা বৃদ্ধি পেতে থাকে, যদি প্রথম প্রভাতেই পুষ্পিত হয়, তাহলেও জেন, তাতে ফল কোনদিন ধরবে না। সেখানে থাকবে শুধু দুর্দৈব আর বিপর্যয়, থাকবে অকথ্য যন্ত্রণা যার কোন প্রতিকার নেই।</div>
<div class="v" id="v12"><h2>শত্রুদের পরাজয়</h2><span class="vn">12</span> <span class="br-p"><br><br></span>প্রবল পরাক্রান্ত জাতিসমূহ উত্তেজিত হয়েছে, সমুদ্র গর্জনের মত তাদের কোলাহল শোনা যাচ্ছে, উত্তাল তরঙ্গমালা যেন সশব্দে আছড়ে পড়ছে।</div>
<div class="v" id="v13"><span class="vn">13</span> জাতিবৃন্দ বন্যার বেগে ছুটে আসছে কিন্তু ঈশ্বর তাদের প্রতিহত করবেন, তারা পিছু হটে পালাবে, পাহাড়ী এলাকায় ধূলোর মত, ঘূর্ণিঝড়ের মুখে খড়কুটোর মত বিতাড়িত হবে তারা।</div>
<div class="v" id="v14"><span class="vn">14</span> রাত্রির অন্ধকারে তারা ত্রাসের সঞ্চার করবে কিন্তু প্রভাতে তাদের চিহ্নমাত্র থাকবে না। আমাদের দেশের সর্বস্ব লুন্ঠনকারীদের এই হল ভবিতব্য।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:300 49:23-27'><!--endraw 1-->যির 49:23-27<!--raw 1 bo --></a><!--endraw 1-->; <!--raw 1 bo --><a href='B:370 1:3-5'><!--endraw 1-->আমোস 1:3-5<!--raw 1 bo --></a><!--endraw 1-->; <!--raw 1 bo --><a href='B:450 9:1'><!--endraw 1-->সখ 9:1<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> সিরিয়া চিরতরে= হিব্রু: অরোয়েরের শহর-নগর পরিত্যক্ত হয়েছে।</div>
<div class="fn"><sup class="fnt"><a name="fn3" href="#fnm3">3</a></sup> পবিত্র উদ্যানসমূহ: <!--raw 1 bo --><a href='B:290 1:29'><!--endraw 1-->1:29<!--raw 1 bo --></a><!--endraw 1--> দ্রষ্টব্য।</div>
</div>
<!-- PARSED ABOVE; EDITING MAY BREAK PARSER -->
</body></html>