<html><head>
<meta http-equiv="Content-Type" content="text/html;charset=utf-8" />
<title>Isa 19 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 19);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_17.html">17</a> <a href="Isa_18.html">18</a> <b>19</b> <a href="Isa_20.html">20</a> <a href="Isa_21.html">21</a> ... <a href="Isa_66.html">66</a> </div><hr>
<h1>Isa 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈশ্বরের হাতে মিশরের দণ্ড</h2><span class="vn">1</span> <span class="br-p"><br><br></span>মিশর সম্বন্ধে দৈববাণী। মেঘরথে চড়ে দ্রুতগতিতে প্রভু পরমেশ্বর মিশরে আসছেন। মিশরের অলীক প্রতিমারা থরথর করে কাঁপছে তাঁর সামনে। মিশরীরা সাহস হারিয়েছে।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> প্রভু পরমেশ্বর বলেছেন, আমি মিশরে গৃহযুদ্ধ বাধিয়ে দেব, ভাই ভাইয়ের বিরুদ্ধে দাঁড়াবে, প্রতিবেশী দাঁড়াবে প্রতিবেশীর বিরুদ্ধে। প্রতিদ্বন্দ্বী নগর-শহরে যুদ্ধ বেধে যাবে এবং প্রতিদ্বন্দ্বী রাজ্যগুলির মধ্যে শুরু হয়ে যাবে ক্ষমতার লড়াই।</div>
<div class="v" id="v3"><span class="vn">3</span> আমি মিশরীদের পরিকল্পনা ব্যর্থ করে দিতে এবং তাদের মনোবল ভেঙ্গে দিতে চলেছি। তারা তাদের অলীক প্রতিমার কাছে সাহায্য ভিক্ষা করবে, আত্মার ভর হওয়া লোকের কাছে এবং প্রেতাত্মাদের কাছে পরামর্শ চাইতে যাবে।</div>
<div class="v" id="v4"><span class="vn">4</span> আমি মিশরীদের এক নিষ্ঠুর স্বৈরাচারী রাজার হাতে তুলে দেব, যে তাদের শাসন পরিচালনা করবে। আমি সর্বাধিপতি প্রভু পরমেশ্বর এই কথা বললাম।</div>
<div class="v" id="v5"><span class="vn">5</span> <span class="br-p"><br><br></span>নীল নদীর জল নেমে যাবে, ধীরে ধীরে শুকিয়ে যাবে নদী।</div>
<div class="v" id="v6"><span class="vn">6</span> নদীর খালগুলো শুকাবার সঙ্গে সঙ্গে দুর্গন্ধে ভরে যাবে। নলখাগড়া আর শ্যাওলাগুলো শুকিয়ে উঠবে।</div>
<div class="v" id="v7"><span class="vn">7</span> নদীর পাড়ে যে বীজ বোনা হয়েছিল সেগুলি সব শুকিয়ে বাতাসে উড়ে যাবে।</div>
<div class="v" id="v8"><span class="vn">8</span> নীল নদীতে মাছ ধরে যারা জীবিকা নির্বাহ করে, তারা কাঁদবে, হায় হায় করবে, অকেজো হয়ে যাবে তাদের মাছ ধরার বড়শি ও জাল।</div>
<div class="v" id="v9"><span class="vn">9</span> যারা সূতির কাপড় বোনে, তারা হতাশাগ্রস্ত হবে।</div>
<div class="v" id="v10"><span class="vn">10</span> তাঁতি ও নিপুণ শিল্পীরা ভেঙ্গে পড়বে হতাশায়।</div>
<div class="v" id="v11"><span class="vn">11</span> <span class="br-p"><br><br></span>সোয়ান নগরের নেতারা নির্বোধ! মিশরের সর্বাপেক্ষা জ্ঞানী ব্যক্তি মূর্খের মত পরামর্শ দেয়। এত বড় স্পর্ধা তাদের যে তারা রাজার কাছে নিজেদের প্রাচীনকালের প্রাজ্ঞ পণ্ডিত ও রাজাদের উত্তরসূরী বলে পরিচয় দেয়।</div>
<div class="v" id="v12"><span class="vn">12</span> হে মিশররাজ, কোথায় তোমার বিজ্ঞ পরামর্শদাতারা? মিশর সম্বন্ধে সর্বাধিপতি প্রভু পরমেশ্বরের পরিকল্পনার কথা হয়তো বা তারা বলে দিতেও পারে।</div>
<div class="v" id="v13"><span class="vn">13</span> সোয়ান এবং মেম্‌ফিসের নেতারা নির্বোধ। জাতিকে তাদের নেতৃত্ব দেবার কথা, কিন্তু তারা সেই কাজ না করে তাদের বিপথে চালনা করেছে।</div>
<div class="v" id="v14"><span class="vn">14</span> ঈশ্বরই তাদের বিভ্রান্তি দিয়েছেন। ফলে মিশর সব কাজেই ভুল করে এবং মাতালের মত টলতে টলতে নিজের বমিতেই পিছলে পড়ে।</div>
<div class="v" id="v15"><span class="vn">15</span> মিশরে ধনী বা দরিদ্র, বিশিষ্ট বা অপরিচিত কোন ব্যক্তিই তাদের সাহায্য করতে পারবে না।</div>
<div class="v" id="v16"><h2>মিশর প্রভু পরমেশ্বরের উপাসনা করবে</h2><span class="vn">16</span> <span class="br-p"><br><br></span>এমন একদিন আসছে যেদিন মিশর হবে ভীরু রমণীর মত। তারা যখন দেখবে সর্বাধিপতি প্রভু পরমেশ্বর তাদের শাস্তি দেবার জন্য উদ্যত হয়েছেন, তখন ভয়ে কাঁপবে।</div>
<div class="v" id="v17"><span class="vn">17</span> মিশরবাসীর কাছে যিহুদীয়া আতঙ্কস্বরূপ হয়ে উঠবে, সর্বাধিপতি প্রভু পরমেশ্বর তাদের যে ভবিতব্য নির্ধারণ করে রেখেছেন, যিহুদীয়ার নাম তাদের সেই কথা স্মরণ করিয়ে দেবে।</div>
<div class="v" id="v18"><span class="vn">18</span> <span class="br-p"><br><br></span>সেইদিন মিশরের পাঁচটি নগরের মানুষ হিব্রু ভাষায় কথা বলবে। সেখথানকার মানুষ সর্বাধিপতি প্রভু পরমেশ্বরের নামে শপথ নেবে। নগরগুলির মধ্যে একটি নগরের নাম হবে ‘সূর্যনগরী’।</div>
<div class="v" id="v19"><span class="vn">19</span> <span class="br-p"><br><br></span>সেইদিন মিশর দেশের কেন্দ্রস্থলে প্রভু পরমেশ্বরের উদ্দেশে একটি বেদী এবং মিশর সীমান্তে একটি প্রস্তর স্তম্ভ উৎসর্গীত হবে।</div>
<div class="v" id="v20"><span class="vn">20</span> সেগুলি হবে মিশর দেশে সর্বাধিপতি প্রভু পরমেশ্বরের উপস্থিতির প্রতীক। সেখানকার মানুষ যখন আক্রান্ত ও নির্যাতিত হয়ে প্রভু পরমেশ্বরের কাছে সাহায্য প্রার্থনা করবে, তখন তিনি তাদের রক্ষা ও উদ্ধারের জন্য একজন পরিত্রাতাকে পাঠিয়ে দেবেন।</div>
<div class="v" id="v21"><span class="vn">21</span> প্রভু পরমেশ্বর মিশরীদের কাছে নিজেকে ব্যক্ত করবেন এবং তখন তারা তাঁকে চিনবে ও তাঁর উপাসনা করবে, তাঁর কাছে উৎসর্গ করবে বলি ও নৈবেদ্য। তারা তাঁর কাছে দেওয়া প্রতিশ্রুতি যথাযথভাবে পালন করবে।</div>
<div class="v" id="v22"><span class="vn">22</span> প্রভু পরমেশ্বর মিশরীদের দণ্ডদান করবেন কিন্তু তারপরে তিনি তাদের আরোগ্য দানও করবেন। তারা তাঁর কাছে ফিরে আসবে এবং তিনি তাদের প্রার্থনা শুনবেন ও তাদের আরোগ্যদান করবেন।</div>
<div class="v" id="v23"><span class="vn">23</span> <span class="br-p"><br><br></span>সেইদিন মিশর থেকে আসিরিয়া পর্যন্ত গড়ে উঠবে একটি রাজপথ;। ঐ দুই দেশের মানুষ দুই দেশের মধ্যে যাতায়াত করবে এবং দুই জাতির মানুষ একসাথে ঈশ্বরের আরাধনা করবে।</div>
<div class="v" id="v24"><span class="vn">24</span> সেইদিন মিশর ও আসিরিয়ার সঙ্গে ইসরায়েল এক আসনে বসবে এবং এরা সকলেই সমগ্র পৃথিবীর পক্ষে হবে আশীর্বাদস্বরূপ।</div>
<div class="v" id="v25"><span class="vn">25</span> সর্বাধিপতি প্রভু পরমেশ্বর তাদের আশীর্বাদ করে বললেন, হে আমার প্রজা মিশর, আমার প্রজা আসিরিয়া, আমারই হাতে গড়া তুমি, আর হে আমার মনোনীত প্রজা ইসরায়েল, তোমরা সকলেই আমার আশীর্বাদের পাত্র।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:300 46:2-26'><!--endraw 1-->যির 46:2-26<!--raw 1 bo --></a><!--endraw 1-->; <!--raw 1 bo --><a href='B:330 29:1-32:32'><!--endraw 1-->যিহি 29:1-32:32<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>