<html><head>
<meta http-equiv="Content-Type" content="text/html;charset=utf-8" />
<title>Isa 24 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 24);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_22.html">22</a> <a href="Isa_23.html">23</a> <b>24</b> <a href="Isa_25.html">25</a> <a href="Isa_26.html">26</a> ... <a href="Isa_66.html">66</a> </div><hr>
<h1>Isa 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পরমেশ্বরের হাতে পৃথিবীর শাস্তি</h2><span class="vn">1</span> <span class="br-p"><br><br></span>প্রভু পরমেশ্বর এই পৃথিবীতে বিধ্বস্ত, উৎসন্ন করে এক শূন্য পুরীতে পরিণত করতে চলেছেন। এই ধরণীর বুকে তিনি তুলবেন প্রচণ্ড আলোড়ন, ছত্রভঙ্গ করে দেবেন আর অধিবাসীদের।</div>
<div class="v" id="v2"><span class="vn">2</span> পুরোহিত ও জনসাধারণ, মনিব ও ক্রীতদাস, ক্রেতা ও বিক্রেতা, ঋণদাতা ও গ্রহীতা, ধনীও দরিদ্র নির্বিশেষে প্রত্যেকের ভাগ্যেই ঘটবে একই দুর্দশা।</div>
<div class="v" id="v3"><span class="vn">3</span> চূর্ণ-বিচূর্ণ বিধ্বস্ত হয়ে পড়ে থাকবে পৃথিবী। প্রভু পরমেশ্বর এই কথা বলেছেন।</div>
<div class="v" id="v4"><span class="vn">4</span> <span class="br-p"><br><br></span>এ মর্ত্যভূমি শুকিয়ে যাচ্ছে, নিস্তেজ হয়ে পড়ছে, দুর্বল হয়ে পড়ছে সমগ্র পৃথিবী। আকাশ ও পৃথিবী মুহ্যমান হয়ে পড়বে।</div>
<div class="v" id="v5"><span class="vn">5</span> ঈশ্বরের বিধান এবং তাঁর চিরস্থায়ী সন্ধিচুক্তি ভঙ্গ করে মানুষ পৃথিবীকে কলুষিত করে তুলেছে।</div>
<div class="v" id="v6"><span class="vn">6</span> তাই ঈশ্বর পৃথিবীকে অভিশাপ দিয়েছেন। এই পৃথিবীর মানুষ তাদের কর্মফল ভোগ করছে। ফলে তাদের সংখ্যা ক্রমে ক্ষয় পেতে থাকবে। মুষ্টিমেয় কয়েকজন অবশিষ্ট থাকবে।</div>
<div class="v" id="v7"><span class="vn">7</span> দ্রাক্ষাকুঞ্জ শুকিয়ে গেছে, দ্রাক্ষার সুরায় ঘাটতি শুরু হয়েছে। একদিন যারা সুখী ছিল, আজ তারা দুঃখী,</div>
<div class="v" id="v8"><span class="vn">8</span> স্তব্ধ হয়েছে তাদের আনন্দ সঙ্গীত, থেমে গেছে পাখোয়াজ আর বীণার ঝঙ্কার।</div>
<div class="v" id="v9"><span class="vn">9</span> মদিরার বিভোর হয়ে আনন্দ সঙ্গীত আর কেউ গায় না সেখানে, তাদের কাছে সব আজ বিস্বাদ হয়ে গেছে।</div>
<div class="v" id="v10"><span class="vn">10</span> শহরের মধ্যে সব কিছু আজ বিশৃঙ্খল, নিরাপত্তার জন্য লোকে ঘরে দুয়ার দিয়েছে।</div>
<div class="v" id="v11"><span class="vn">11</span> শোনা যাচ্ছে নিরানন্দ জনসাধারণের হাহাকার! সুখ, আনন্দ চিরতরে বিদায় নিয়েছে, নির্বাসিত হয়েছে দেশ থেকে।</div>
<div class="v" id="v12"><span class="vn">12</span> নগরী আজ ধ্বংসস্তূপে পরিণত হয়েছে, ভেঙ্গে পড়েছে নগর তোরণ।</div>
<div class="v" id="v13"><span class="vn">13</span> সমস্ত ফসল তোলা শেষ হয়ে গেলে ক্ষেত যেমন রিক্ত হয়ে যায়, গাছ থেকে সমস্ত জলপাই পেড়ে নেওয়া হলে যে শূন্য অবস্থার সৃষ্টি হয়, দ্রাক্ষাকুঞ্জের শেষ দ্রাক্ষাটি তুলে নেওয়া হলে যে নিঃস্বতা বিরাজ করে, সমগ্র পৃথিবীর প্রত্যেকটি জাতির এই অবস্থা হবে।</div>
<div class="v" id="v14"><span class="vn">14</span> <span class="br-p"><br><br></span>মুষ্টিমেয় যারা রক্ষা পাবে, আনন্দে গান গাইবে তারা। পশ্চিম দেশের মানুষ বলবে, প্রভু পরমেশ্বর কত মহান!</div>
<div class="v" id="v15"><span class="vn">15</span> পূর্বদেশবাসী তাঁর মহিমা কীর্তন করবে। সমুদ্রের উপকুলবাসী ইসরায়েলের আরাধ্য ঈশ্বর প্রভু পরমেশ্বরের স্তবগান করবে।</div>
<div class="v" id="v16"><span class="vn">16</span> পৃথিবীর দূর-দূরান্ত থেকে ভেসে আসবে ধর্মময়ের প্রশংসাধ্বনি। <span class="br-p"><br><br></span>কিন্তু আমার আর কোন আশা নেই! আমি শেষ হয়ে যাচ্ছি, আমি, যিশাইয় শেষ হয়ে যাচ্ছি। বিশ্বাসঘাতকেরা বিশ্বাসঘাতকতা করেই চলেছে, এই বিশ্বাসঘাতকতা দিনে দিনে আরও সন্দেহের দিকে এগিয়ে চলেছে।</div>
<div class="v" id="v17"><span class="vn">17</span> তোমরা প্রত্যেকে আমার কথা শোন! এখানে তোমাদের জন্য অপেক্ষা করে আছে সন্ত্রাস, খাত ও ফাঁদ।</div>
<div class="v" id="v18"><span class="vn">18</span> এই সন্ত্রাসের হাত থেকে যে পালাতে চাইবে, সে খাতে পড়বে, আর খাত থেকে যে পালিয়ে বাঁচতে চাইবে, সে ধরা পড়বে ফাঁদে। সেদিনের আর দেরী নেই যেদিন আকাশ অঝোর ধারায় বারি বর্ষণ করবে, দুলে উঠবে পৃথিবীর ভিত্তিমূল।</div>
<div class="v" id="v19"><span class="vn">19</span> পৃথিবীর বুকে ফাটল ধরবে, খণ্ড-বিখণ্ড হয়ে যাবে পৃথিবী, বিরাট গর্ত হয়ে যাবে স্থানে স্থানে।</div>
<div class="v" id="v20"><span class="vn">20</span> এই পৃথিবী মাতালের মত টলতে থাকবে, ঝড়ের মুখে দুলবে পর্ণকুটিরের মত। এ জগত পাপের ভারে নুয়ে পড়েছে, এবার ভেঙ্গে পড়বে, আর কোনদিন মাথা তুলতে পারবে না।</div>
<div class="v" id="v21"><span class="vn">21</span> <span class="br-p"><br><br></span>সেইদিন সমাগত প্রায়, যেদিন প্রভু পরমেশ্বর ঊর্ধ্বলোক নিবাসী পরাক্রমশালীদের এবং মর্ত্যলোকবাসী শাসনকর্তাদের শাস্তি দেবেন।</div>
<div class="v" id="v22"><span class="vn">22</span> তিনি সমস্ত রাজাকে একটি খাতের মধ্যে জমা করবেন। তারপর তাদের কারাগারে বন্দী করে রাখবেন যতদিন না তাদের শাস্তির জন্য নিরূপিত কাল উপস্থিত হয়।</div>
<div class="v" id="v23"><span class="vn">23</span> যেদিন পরমেশ্বরের ভাস্বর মহিমায় চাঁদ-সূর্য লজ্জায় মুখ ঢাকবে, চাঁদের বুকে নেমে আসবে অন্ধকার, সূর্য আর আলো দেবে না কারণ সর্বশক্তিমান প্রভু পরমেশ্বরই রাজ্যভার গ্রহণ করবেন। সিয়োন পর্বতের উপরে রাজধানী জেরুশালেম থেকেই তিনি পরিচালনা করবেন, সমগ্র রাজ্য এবং জননায়কেরা দেখবে তাঁর মহিমা।</div>
</div>
<!-- PARSED ABOVE; EDITING MAY BREAK PARSER -->
</body></html>