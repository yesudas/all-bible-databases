<html><head>
<meta http-equiv="Content-Type" content="text/html;charset=utf-8" />
<title>Isa 28 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 28);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_26.html">26</a> <a href="Isa_27.html">27</a> <b>28</b> <a href="Isa_29.html">29</a> <a href="Isa_30.html">30</a> ... <a href="Isa_66.html">66</a> </div><hr>
<h1>Isa 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>উত্তরের রাজ্যসমূহের প্রতি সাবধানবাণী</h2><span class="vn">1</span> <span class="br-p"><br><br></span>ইসরায়েল রাজ্যের উপরে দণ্ড নেমে এল। মত্ত নেতাদের মাথায় ফুলের মুকুটের মত এর সমস্ত গৌরব ম্লান হয়ে আসছে। তাদের গর্বিত নেতাদের সুবাসিত দেহ মাতাল হয়ে সেখানেই লুটিয়ে পড়বে, ঢলে পড়বে প্রচণ্ড মত্ততার কোলে।</div>
<div class="v" id="v2"><span class="vn">2</span> প্রভু পরমেশ্বর একজন মহাশক্তিধর ব্যক্তিকে প্রস্তুত করে রেখেছেন তাদের আক্রমণ করার জন্য। সে আসবে প্রচণ্ড ঘূর্ণিঝড়ের সঙ্গে শিলাবৃষ্টির মত, মুষলধারে তুমুল বৃষ্টির মত, দুর্নিবার বেগে ভয়াবহ বন্যার মত সে ছুটে আসবে, ভাসিয়ে দেবে সমগ্র দেশ।</div>
<div class="v" id="v3"><span class="vn">3</span> পদদলিত করবে সে সুরাপানে মত্ত নেতৃবৃন্দের দর্প।</div>
<div class="v" id="v4"><span class="vn">4</span> মরশুমের ফসল ডুমুর পাকার সঙ্গে সঙ্গে গাছ থেকে পেড়ে লোকে যেমন নিঃশেষে খেয়ে নেয়, তেমনি ঐ গর্বোদ্ধত নেতৃবৃন্দের সম্মান ও মর্যাদা হবে নিঃশেষিত।</div>
<div class="v" id="v5"><span class="vn">5</span> <span class="br-p"><br><br></span>এমন একটি দিন আসছে যেদিন সর্বশক্তিমান প্রভু পরমেশ্বর স্বয়ং তাঁর অবশিষ্ট প্রজাদের মহিমায় ভাস্বর পুষ্পশোভিত মুকুটস্বরূপ হবেন।</div>
<div class="v" id="v6"><span class="vn">6</span> যাঁরা বিচারকের দায়িত্ব পালন করবেন, তিনি তাঁদের ন্যায়-অন্যায়ের বোধ দান করবেন এবং যাঁরা বহিঃশত্রুর আক্রমণ থেকে নগরতোরণ রক্ষায় নিয়োজিত থাকবেন, তাদের দান করবেন অমিত শক্তি ও সাহস।</div>
<div class="v" id="v7"><h2>যিশাইয় এবং যিহুদীয়ার সুরামত্ত পুরোহিত নবীদল</h2><span class="vn">7</span> <span class="br-p"><br><br></span>নবী ও পুরোহিতেরা পর্যন্ত এত বেশি মাত্রায় সুরাপান করে যে তাদের পা টলে যায়, ভাল করে চলতে পারে না। বুদ্ধিতে তাদের জড়তা এসে যায়, তারা হতবুদ্ধি হয়ে পড়ে। নবীরা এত বেশী মাত্রায় সুরাপান করে যে তাদের মধ্যে জড়তা এসে যায়, ঈশ্বর প্রেরিত দর্শনের অর্থ উপলব্ধি করতে পারে না। পুরোহিতেরা অত্যধিক মাত্রায় সুরাপানে মত্ত হওয়ার ফলে তাদের কাছে বিচার নিষ্পত্তির জন্য কোন বিষয় এলে, তার যথাযথ সিদ্ধান্ত তারা নিতে পারে না।</div>
<div class="v" id="v8"><span class="vn">8</span> তাদের খাবার ও বসবার জায়গা বমিতে পূর্ণ, সামান্যতম স্থানও কোথাও পরিষ্কার থাকে না।</div>
<div class="v" id="v9"><span class="vn">9</span> <span class="br-p"><br><br></span>লোকে আমার বিরুদ্ধে অভিযোগ করে। বলে, ও কাকে শিক্ষা দেবে? কে ওর কাছে জ্ঞান নেবে? একমাত্র ছোট শিশুই ওর কথা শুনবে, যে সবেমাত্র স্তন্যপান ত্যাগ করেছে।</div>
<div class="v" id="v10"><span class="vn">10</span> সে আমাদের অক্ষরে অক্ষরে পংক্তিতে পংক্তিতে, উপদেশের উপর উপদেশ দিয়ে শিক্ষা দেবার চেষ্টা করছে।</div>
<div class="v" id="v11"><span class="vn">11</span> <span class="br-p"><br><br></span>তোমরা যদি আমার কথা না শোন, তাহলে ঈশ্বর তোমাদের শিক্ষা দেওয়ার জন্য এক অদ্ভুত ভাষাভাষী বিদেশীকে ব্যবহার করবেন।<sup class="fnm"><a name="fnm1" href="#fn1">1</a></sup></div>
<div class="v" id="v12"><span class="vn">12</span> তিনি তোমাদের সকলের জন্য বিশ্রাম ও আরামের ব্যবস্থা করলেন, কিন্তু তোমরা তাঁকে প্রত্যাখ্যান করলে, তাঁর কথা শুনতে চাইলে না।</div>
<div class="v" id="v13"><span class="vn">13</span> সেইজন্য প্রভু পরমেশ্বর অক্ষরে অক্ষরে, পংক্তিতে পংক্তিতে, উপদেশের পর উপদেশে তোমাদের উচিত শিক্ষা দিতে চলেছেন। তখন তোমরা প্রতি পদক্ষেপে হোঁচট্‌ খাবে, আহত হবে, ফাঁদে পড়বে ও শেষে বন্দী হবে।</div>
<div class="v" id="v14"><h2>সিয়োনের কোণের মূল প্রস্তর</h2><span class="vn">14</span> <span class="br-p"><br><br></span>হে উদ্ধত, নিন্দাপরায়ণ লোকেরা, তোমরা যারা জেরুশালেমের মানুষের উপরে কর্তৃত্ব করছ, শোন তোমরা, প্রভু পরমেশ্বর কি বলছেন!</div>
<div class="v" id="v15"><span class="vn">15</span> তোমরা মৃত্যুর সঙ্গে চুক্তি করেছ এবং স্থাপন করেছ সন্ধি মৃত্যুলোকের সঙ্গে। মিথ্যা ও ছলনার উপরে নির্ভর করে তোমরা নিশ্চিন্ত হয়ে রয়েছ, ভেবেছ, দুর্দৈব ঘনিয়ে এলেও তোমাদের স্পর্শ করবে না।</div>
<div class="v" id="v16"><span class="vn">16</span> অতএব, এখন সর্বাধিপতি প্রভু পরমেশ্বর বলেছেন, আমি সিয়োনে স্থাপন করছি এক সুদৃঢ় প্রস্তর। সেটি হবে কোণের মূল প্রস্তর। এই প্রস্তরের উপরে লেখা থাকবে, “বিশ্বাস যার অটল, সে কখনও বিচলিত হবে না।”<sup class="fnm"><a name="fnm2" href="#fn2">2</a></sup></div>
<div class="v" id="v17"><span class="vn">17</span> ন্যায়বিচার হবে এর মানরজ্জু এবং বিশ্বস্ততা হবে এর ওলোন সূত্র। যে মিথ্যার উপরে তোমরা নির্ভর করে আছ, সেই মিথ্যার আশ্রয়কে প্রচণ্ড শিলাবৃষ্টি ভাসিয়ে নিয়ে যাবে এবং বন্যায় ধ্বংস করে দেবে তোমাদের ঐ নিরাপত্তার মিথ্যা আশ্বাস।</div>
<div class="v" id="v18"><span class="vn">18</span> মৃত্যুলোকের সঙ্গে যে চুক্তি তোমরা স্থাপন করেছ, সেই চুক্তি লোপ হয়ে যাবে, নস্যাৎ হয়ে যাবে মৃত্যুলোকের সঙ্গে তোমাদের স্থাপিত সন্ধি। দুর্দৈবের মহাপ্রলয় গ্রাস করবে তোমাদের।</div>
<div class="v" id="v19"><span class="vn">19</span> আঘাত করবে তোমাদের বার বার। দিনের পর দিন। দিনরাত এই দারুণ দুঃসহ বিপর্যয় সহ্য করতে হবে তোমাদের। সেদিন যখন ঈশ্বরের এই বাণী তোমরা উপলব্ধি করবে তখন ভয়াবহ বিভীষিকা তোমাদের ঘিরে ধরবে।</div>
<div class="v" id="v20"><span class="vn">20</span> প্রবাদের সেই মানুষটির মত দশা হবে তোমাদের, যে তার চেয়ে দৈর্ঘ্যে ছোট একটি খাটে ঘুমায়, যাতে পা মেলে শোবার জায়গা কুলায় না, তার গায়ে দেবার কম্বলটা এত ছোট যে ভাল করে গায়ে ঢাকা দেওয়া যায় না,</div>
<div class="v" id="v21"><span class="vn">21</span> পরাসীম পর্বতে<sup class="fnm"><a name="fnm3" href="#fn3">3</a></sup> এবং গিবিয়োন উপত্যকায়<sup class="fnm"><a name="fnm4" href="#fn4">4</a></sup> প্রভু পরমেশ্বর যেভাবে যুদ্ধ করেছিলেন, সেইভাবে এখানেও তিনি তাঁর পরিকল্পনা রূপায়ণের জন্য যুদ্ধ করবেন। অনুপম তাঁর কার্যাবলী! তিনি সমাপ্ত করবেন তাঁর এই রহস্যময় কাজ।<sup class="fnm"><a name="fnm5" href="#fn5">5</a></sup></div>
<div class="v" id="v22"><span class="vn">22</span> <span class="br-p"><br><br></span>আমার এই সতর্কবাণীতে তোমরা ব্যঙ্গের হাসি হেসো না! যদি হাসো তাহলে অবস্থা বড় কঠিন হয়ে দাঁড়াবে, তোমাদের পলায়নের কোন পথ থাকবে না। সর্বশক্তিমান প্রভু পরমেশ্বরের সিদ্ধান্তের কথা আমি শুনেছি। তিনি সমগ্র দেশ ধ্বংস করার সিদ্ধান্ত গ্রহণ করেছেন।</div>
<div class="v" id="v23"><h2>ঈশ্বরের প্রজ্ঞা</h2><span class="vn">23</span> <span class="br-p"><br><br></span>তোমরা আমার কথা শোন, আমি যা বলি শোন মন দিয়ে।</div>
<div class="v" id="v24"><span class="vn">24</span> কোন চাষীই ক্ষেতে বীজ বপনের উদ্দেশ্যে মাটি তৈরী করার জন্য অবিরাম লাঙ্গল চালায় না।</div>
<div class="v" id="v25"><span class="vn">25</span> একবার মাটি তৈরী হয়ে গেলে সে শুল্‌ফা বা জিরে বীজ বোনে, সারি সারি বোনে গম ও যব। তারপর ক্ষেতের চারিদিকের আলে বোনে অন্য শস্য বীজ।</div>
<div class="v" id="v26"><span class="vn">26</span> সে জানে কিভাবে কাজ করতে হয় কারণ ঈশ্বর তাকে এভাবেই কাজ করতে শিখিয়েছেন।</div>
<div class="v" id="v27"><span class="vn">27</span> শুলফা বা জিরে পিটে ঝাড়াই করার জন্য সে কখনও ভারী মুগুর ব্যবহার করে না। এই কাজের উপযুক্ত হালকা লাঠিই সে ব্যবহার করে।</div>
<div class="v" id="v28"><span class="vn">28</span> একটানা গম মাড়াই করে সে শস্য নষ্ট করে না। শস্য নষ্ট না করে মাড়াই করার কাজ সে ভালভাবেই জানে।</div>
<div class="v" id="v29"><span class="vn">29</span> সর্বাধিপতি প্রভু পরমেশ্বরের কাছে থেকেই এই প্রজ্ঞা আসে। ঈশ্বরের সমস্ত পরামর্শই জ্ঞানপূর্ণ, তাঁর বিবেচনা প্রজ্ঞার আধার।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:530 14:21'><!--endraw 1-->১ করি 14:21<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:230 118:22-23'><!--endraw 1-->গীত 118:22-23<!--raw 1 bo --></a><!--endraw 1-->; <!--raw 1 bo --><a href='B:520 9:33'><!--endraw 1-->রোমীয় 9:33<!--raw 1 bo --></a><!--endraw 1-->; <!--raw 1 bo --><a href='B:520 10:11'><!--endraw 1-->10:11<!--raw 1 bo --></a><!--endraw 1-->; <!--raw 1 bo --><a href='B:670 2:6'><!--endraw 1-->১ পিতর 2:6<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> পরাসীম পর্বত: 1বংশ<!--raw 1 bo --><a href='B:290 14:11'><!--endraw 1-->14:11<!--raw 1 bo --></a><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> গিবিয়োন উপত্যকা: <!--raw 1 bo --><a href='B:60 10:10-14'><!--endraw 1-->যিহো 10:10-14<!--raw 1 bo --></a><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><a href='B:60 10:10-12'><!--endraw 1-->যিহো 10:10-12<!--raw 1 bo --></a><!--endraw 1-->; <!--raw 1 bo --><a href='B:100 5:20'><!--endraw 1-->২ শমু 5:20<!--raw 1 bo --></a><!--endraw 1-->; <!--raw 1 bo --><a href='B:130 14:11'><!--endraw 1-->১ বংশা 14:11<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>