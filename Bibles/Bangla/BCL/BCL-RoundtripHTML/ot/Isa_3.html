<html><head>
<meta http-equiv="Content-Type" content="text/html;charset=utf-8" />
<title>Isa 3 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 3);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> <a href="Isa_2.html">2</a> <b>3</b> <a href="Isa_4.html">4</a> <a href="Isa_5.html">5</a> ... <a href="Isa_66.html">66</a> </div><hr>
<h1>Isa 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমে বিশৃঙ্খলা</h2><span class="vn">1</span> <span class="br-p"><br><br></span>মানুষ, যে সমস্ত বস্তু ও ব্যক্তির উপর নির্ভরশীল, প্রভু, সর্বাধিপতি প্রভু পরমেশ্বর সেই সমস্ত বস্তু ও ব্যক্তিকে জেরুশালেম ও যিহুদীয়া থেকে সরিয়ে নিতে উদ্যত হয়েছেন। তাদের অন্নজল,</div>
<div class="v" id="v2"><span class="vn">2</span> তাদের বীরযোদ্ধা ও সৈনিকদের, তাদের বিচারপতি ও নবীদের,</div>
<div class="v" id="v3"><span class="vn">3</span> তাদের ভবিষ্যদ্বক্তা ও কূটনীতিজ্ঞদের, সেনাবাহিনী ও অসামরিক নেতাদের, রাজনীতিকদের, যাদুবিদ্যা দিয়ে যারা ঘটনা নিয়ন্ত্রণ করে তাদের প্রত্যেককে তিনি সরিয়ে দেবেন।</div>
<div class="v" id="v4"><span class="vn">4</span> প্রভু পরমেশ্বর অপরিণত বয়স্ক বালকদের দিয়ে তাদের শাসনকার্য পরিচালনা করাবেন।</div>
<div class="v" id="v5"><span class="vn">5</span> প্রত্যেকে প্রত্যেকের কাছ থেকে সুযোগ সুবিধা আদায় করে নেবে। ছোটরা গুরুজনদের সম্মান করবে না, অযোগ্য লোকেরা যোগ্যতম মাননীয় ব্যক্তিদের শ্রদ্ধা করবে না।</div>
<div class="v" id="v6"><span class="vn">6</span> <span class="br-p"><br><br></span>এমন একদিন আসবে, যে দিন একটি গোষ্ঠীর লোকেরা তাদের মধ্যে কোন একজনকে বেছে নিয়ে বলবে, তোমার পরার জন্য অন্ততঃ একটা পোষাক আছে। সুতরাং এই দুর্দিনে তুমি আমাদের নেতা হও।</div>
<div class="v" id="v7"><span class="vn">7</span> <span class="br-p"><br><br></span>কিন্তু সে বলবে, না! আমি তোমাদের নেতা হতে পারব না। আমার বাড়িতে খাদ্য-বস্ত্র কিছুই নাই। আমাকে তোমরা নেতা করো না।</div>
<div class="v" id="v8"><span class="vn">8</span> <span class="br-p"><br><br></span>জেরুশালেমের সমূহ সর্বনাশ! যিহুদীয়ার কর্মক্ষমতা লুপ্ত হয়ে যাচ্ছে, ঘোর দুর্দিন ঘনিয়ে এসেছে! তারা যা কিছু বলে ও করে প্রভু পরমেশ্বরের বিরুদ্ধে করে। স্বয়ং ঈশ্বরকে তারা প্রকাশ্যে অপমান করে।</div>
<div class="v" id="v9"><span class="vn">9</span> তাদের সংস্কার প্রথা তাদেরই বিরুদ্ধে সাক্ষ্য দেবে। সদোমের অধিবাসীদের মত তারা প্রকাশ্যে পাপাচার করে। তাদের সর্বনাশ অনিবার্য এবং এই সর্বনাশ তারা নিজেরাই ডেকে এনেছে।</div>
<div class="v" id="v10"><span class="vn">10</span> <span class="br-p"><br><br></span>ধর্মনিষ্ঠ ব্যক্তিরা আনন্দিত হবে<sup class="fnm"><a name="fnm1" href="#fn1">1</a></sup> এবং সবকিছুই তাদের অনুকুলে মঙ্গলজনক হবে। তারা নিজেদের পরিশ্রমের ফলভোগ করবে।</div>
<div class="v" id="v11"><span class="vn">11</span> কিন্তু দুষ্টলোকদের পতন হবে। তারা অন্যের প্রতি যা করেছে, এবার তাদের প্রতিও তাই-ই করা হবে।</div>
<div class="v" id="v12"><span class="vn">12</span> <span class="br-p"><br><br></span>ঋণদাতারা আমার প্রজাদের পীড়ন করে, তাদের পাওনাদারেরা তাদের ঠকায়। হে আমার প্রজাবৃন্দ, তোমাদের নেতারা তোমাদের বিভ্রান্ত করার জন্য বিপথে নিয়ে যাচ্ছে।</div>
<div class="v" id="v13"><h2>আপন প্রজাদের উপর প্রভুর বিচার</h2><span class="vn">13</span> <span class="br-p"><br><br></span>প্রভু পরমেশ্বর তাঁর মামলা দায়ের করার জন্য প্রস্তুত। তিনি প্রস্তুত তাঁর প্রজাদের<sup class="fnm"><a name="fnm2" href="#fn2">2</a></sup> বিচার করার জন্য।</div>
<div class="v" id="v14"><span class="vn">14</span> তিনি ইসরায়েলের প্রাচীনবর্গকে ও নেতাদের বিচারে আনবেন। তাঁর অভিযোগ: তোমরা দ্রাক্ষাক্ষেত্র লুন্ঠন করেছ, দরিদ্রের কাছ থেকে অপহৃত ধনে তোমাদের গৃহ পূর্ণ।</div>
<div class="v" id="v15"><span class="vn">15</span> আমার প্রজাদের নিষ্পেষণ করার এবং তাদের কাছ থেকে অন্যায়ভাবে সুযোগ গ্রহণ করার কোন অধিকার তোমাদের নাই। আমি, সর্বাধিপতি প্রভু পরমেশ্বর এই কথা বললাম।</div>
<div class="v" id="v16"><h2>জেরুশালেমের কামিনীকুলের প্রতি সাবধানবাণী</h2><span class="vn">16</span> <span class="br-p"><br><br></span>প্রভু পরমেশ্বর বলছেনঃ দেখ, জেরুশালেমের কামিনীকুল কত অহঙ্কারী! তারা উদ্ধতভঙ্গীতে পথ চলে, ছলনায় পূর্ণ তাদের দুটি চোখ। তাদের লঘু পদসঞ্চার নূপুরের নিক্কণ তোলে।</div>
<div class="v" id="v17"><span class="vn">17</span> আমি তাদের শাস্তি দেব, তাদের ন্যাড়া করে দেব এবং চিরদিনের জন্য তাদের মাথায় টাক পড়ে যাবে।</div>
<div class="v" id="v18"><span class="vn">18</span> <span class="br-p"><br><br></span>এমন একদিন আসছে, যে দিন প্রভু পরমেশ্বর জেরুশালেমের কামিনীকুলের যা কিছু গর্বের ধন আছে—নূপুর, মস্তকবন্ধনী, টায়রা, চন্দ্রহার,</div>
<div class="v" id="v19"><span class="vn">19</span> চুড়ি, ওড়না, সব কেড়ে নেবেন।</div>
<div class="v" id="v20"><span class="vn">20</span> বাজুবন্ধ ও মেখলা,</div>
<div class="v" id="v21"><span class="vn">21</span> আংটি, নাকছাবি ও নথ,</div>
<div class="v" id="v22"><span class="vn">22</span> তাদের সমস্ত দামী পোষাক, ঘাঘরা, শাল, টাকা-পয়সার থলি, আতর, দর্পণ,</div>
<div class="v" id="v23"><span class="vn">23</span> মসলিনের পোষাক, উষ্ণীষ ও আবরণের বস্ত্র, রেশমী রুমাল, চাদর ও মাথা ঢাকবার বড় ওড়না—সব তিনি কেড়ে নেবেন।</div>
<div class="v" id="v24"><span class="vn">24</span> <span class="br-p"><br><br></span>আতরের সুগন্ধের পরিবর্তে দুর্গন্ধ বার হবে তাদের কাছ থেকে। মেখলার পরিবর্তে তারা মোটা দড়ি ব্যবহার করবে, সুন্দর চুলের বদলে তাদের মাথায় টাক পড়বে, মিহি সূক্ষ্ম কাপড়ের পরিবর্তে রুক্ষ চটের পোষাক পরবে তারা। তাদের রূপ-সৌন্দর্য পরিবর্তিত হয়ে যাবে, লজ্জাজনক অবস্থায় পড়বে তারা!</div>
<div class="v" id="v25"><span class="vn">25</span> <span class="br-p"><br><br></span>শহরের পুরুষেরা, এমন কি সর্বাপেক্ষা শক্তিশালী যে ব্যক্তি, সে-ও যুদ্ধে নিহত হবে।</div>
<div class="v" id="v26"><span class="vn">26</span> নগরদ্বার ভরে যাবে কান্না আর বিলাপে। নগরীর অবস্থা হবে ভূলুন্ঠিতা বিবসনা রমণীর মত।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> সম্ভাব্য পাঠ: ধর্মনিষ্ঠ ব্যক্তিরা আনন্দিত হবে-হিব্রু: ধর্মনিষ্ঠ ব্যক্তিদের বল।</div>
<div class="fn"><sup class="fnt"><a name="fn2" href="#fnm2">2</a></sup> কিচু প্রাচীন অনুবাদ: তাঁর প্রজাদের-হিব্রু: প্রজাদের।</div>
</div>
<!-- PARSED ABOVE; EDITING MAY BREAK PARSER -->
</body></html>