<html><head>
<meta http-equiv="Content-Type" content="text/html;charset=utf-8" />
<title>Isa 31 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 31);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_29.html">29</a> <a href="Isa_30.html">30</a> <b>31</b> <a href="Isa_32.html">32</a> <a href="Isa_33.html">33</a> ... <a href="Isa_66.html">66</a> </div><hr>
<h1>Isa 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমের রক্ষাকর্তা ঈশ্বর</h2><span class="vn">1</span> <span class="br-p"><br><br></span>যারা সাহায্যের জন্য মিশরে যায়, তাদের সমূহ সর্বনাশ আসন্ন! তারা মিশরের বিশাল সামরিক শক্তির উপরে—অশ্ব, রথ ও সৈন্য আস্থা স্থাপন করে। কিন্তু তারা ইসরায়েলের আরাধ্য পবিত্রতম ঈশ্বর প্রভু পরমেশ্বরের উপরে আস্থা স্থাপন করে না অথবা সাহায্য প্রার্থনা করে না তাঁর কাছে।</div>
<div class="v" id="v2"><span class="vn">2</span> তিনি প্রজ্ঞার আধার, তিনি জানেন তিনি কি করবেন। তিনি প্রেরণ করেন বিপর্যয়। তিনি তাঁর কথা রাখেন, দুষ্টকে এবং তাদের যারা রক্ষা করে, তাদের দণ্ডদান করেন।</div>
<div class="v" id="v3"><span class="vn">3</span> মিশরীরা দেবতা নয়—তারা মানুষমাত্র। তাদের অশ্ববাহিনী অতিপ্রাকৃত কিছু নয়। প্রভু পরমেশ্বর যখন সক্রিয় হয়ে উঠবেন, তখন পরাক্রান্ত জাতি চূর্ণ-বিচূর্ণ হয়ে যাবে এবং যে দুর্বল জাতিকে সে সাহায্য করেছিল, তার পতন ঘটবে। তারা দুজনেই ধ্বংস হয়ে যাবে।</div>
<div class="v" id="v4"><span class="vn">4</span> <span class="br-p"><br><br></span>প্রভু পরমেশ্বর আমাকে বলেছেন, কোন সিংহ পশুপাল থেকে পশু ধরে নিয়ে গিয়ে বধ করলে মেষপালকদের শত চীৎকার ও কোলাহলেও সে যেমন বিরত হয় না, ঠিক তেমনি, সিয়োন পর্বতকে রক্ষা করা থেকে সর্বশক্তিমান প্রভু পরমেশ্বরকে কেউ বিরত করতে পারবে না।</div>
<div class="v" id="v5"><span class="vn">5</span> পাখি যেমন তার শাবকদের রক্ষা করার জন্য নীড়ের উপরে ডানা মেলে ঝুঁকে থাকে, ঠিক সেইভাবে প্রভু পরমেশ্বর জেরুশালেমকে উদ্ধার করবেন, রক্ষা করবেন তাকে।</div>
<div class="v" id="v6"><span class="vn">6</span> <span class="br-p"><br><br></span>হে ইসরায়েলী প্রজাবৃন্দ, তোমরা প্রভু পরমেশ্বরের বিরুদ্ধে পাপ করেছ এবং তাঁর বিরোধীতা করেছ। কিন্তু এবার ফিরে এস তাঁর কাছে।</div>
<div class="v" id="v7"><span class="vn">7</span> এমন এক সময় আসছে, যখন তোমরা তোমাদের রৌপ্য ও স্বর্ণ নির্মিত অলীক প্রতিমাগুলি ছুঁড়ে ফেলে দেবে।</div>
<div class="v" id="v8"><span class="vn">8</span> আসিরিয়া যুদ্ধে ধ্বংস হয়ে যাবে কিন্তু মানুষের শক্তিতে নয়। আসিরিয়া যুদ্ধক্ষেত্র থেকে পালিয়ে যাবে, তাদের যুবকদের করা হবে ক্রীতদাস।</div>
<div class="v" id="v9"><span class="vn">9</span> তাদের সম্রাট পালিয়ে যাবে দারুণ আতঙ্কে, এবং তাদের সেনাপতিরা ভয়ে পতাকা ফেলে পালাবে। যে প্রভু পরমেশ্বর জেরুশালেমে পূজিত হন, হোমের জন্য যাঁর অগ্নি সেখানে প্রজ্বলিত হয়—একথা তাঁরই।</div>
</div>
<!-- PARSED ABOVE; EDITING MAY BREAK PARSER -->
</body></html>