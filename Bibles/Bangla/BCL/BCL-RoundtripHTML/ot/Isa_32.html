<html><head>
<meta http-equiv="Content-Type" content="text/html;charset=utf-8" />
<title>Isa 32 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 32);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_30.html">30</a> <a href="Isa_31.html">31</a> <b>32</b> <a href="Isa_33.html">33</a> <a href="Isa_34.html">34</a> ... <a href="Isa_66.html">66</a> </div><hr>
<h1>Isa 32</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ন্যায়পরায়ণ আদর্শ রাজা</h2><span class="vn">1</span> <span class="br-p"><br><br></span>একদিন ন্যায়পরায়ণ এক রাজা রাজ্যশাসন করবেন এবং জাতীয় নেতারা ন্যায়পরতায় শাসন পরিচালনা করবেন।</div>
<div class="v" id="v2"><span class="vn">2</span> তাঁরা প্রত্যেকেই হবেন ঝড়ের দিনের আশ্রয় এবং ঘূর্ণিঝড়ের সময়ে আত্নরক্ষার স্থান স্বরূপ। তাঁরা হবেন মরুভূমিতে জলধারার মত, ঊষর প্রান্তরে বিশাল শৈলের ছায়ার মত।</div>
<div class="v" id="v3"><span class="vn">3</span> প্রজাবৃন্দের অভাব অভিযোগের প্রতি তাঁদের নয়ন ও শ্রবণ থাকবে সজাগ ও উন্মুখ।</div>
<div class="v" id="v4"><span class="vn">4</span> তাঁরা কখনও ধৈর্য হারাবেন না কিন্তু বুদ্ধি বিবেচনা সহকারে কাজ করবেন, সহজ ও স্পষ্ট ভাষায় তাঁরা কথা বলবেন।</div>
<div class="v" id="v5"><span class="vn">5</span> মূর্খকে মাননীয় বলে কেউ আর ভাববে না অথবা অসৎকে সৎ আখ্যা কেউ আর দেবে না।</div>
<div class="v" id="v6"><span class="vn">6</span> মূঢ় মূর্খ ব্যক্তির কথাবার্তায় নির্বুদ্ধিতা প্রকাশ পায়। সে সততই দুষ্কর্মের ষড়যন্ত্র করে। সে যা করে এবং যা বলে—সবই প্রভু পরমেশ্বরের আপমানজনক। সে কখনও ক্ষুধার্তকে অন্ন এবং তৃষ্ণার্তকে জল দান করে না।</div>
<div class="v" id="v7"><span class="vn">7</span> খল ব্যক্তি মাত্রই মন্দ, সে মন্দ কাজ করে, মিথ্যা ষড়যন্ত্রে দরিদ্রকে বিনাশ করে এবং ন্যায়বিচার লাভে বাধা সৃষ্টি করে।</div>
<div class="v" id="v8"><span class="vn">8</span> কিন্তু একজন শ্রদ্ধেয় ব্যক্তি সৎকাজ করে এবং দৃঢ়ভাবে ন্যায়ের পক্ষ অবলম্বন করে।</div>
<div class="v" id="v9"><h2>নারীবৃন্দের কাছে সতর্কবাণী</h2><span class="vn">9</span> <span class="br-p"><br><br></span>হে নারীবৃন্দ, তোমরা যারা নিশ্চিন্ত আরামে নির্ভাবনায় দিন কাটিয়ে দিচ্ছ, শোন তোমরা আমার কথা।</div>
<div class="v" id="v10"><span class="vn">10</span> আজ তোমরা পরিতৃপ্ত কিন্তু আগামী বছর এমনি দিনে তোমরা উদ্বেগ ও হতাশায় জর্জরিত হবে কারণ তখন সংগ্রহ করার মত দ্রাক্ষাফল আর থাকবে না।</div>
<div class="v" id="v11"><span class="vn">11</span> তোমরা ভাবনাহীন নিরুদ্বেগ জীবন যাপন করছ। কিন্তু আর নয়, এবার তোমরা শঙ্কায়-ভয়ে কেঁপে ওঠ! ছিঁড়ে ফেল তোমাদের পোষাক, পরিবর্তে পরিধান কর চট।</div>
<div class="v" id="v12"><span class="vn">12</span> শোকে বুক চাপড়াও কারণ উর্বরা কৃষিক্ষেত্র ও দ্রাক্ষাকুঞ্জ ধ্বংস হয়ে গেছে</div>
<div class="v" id="v13"><span class="vn">13</span> এবং কাঁটাগাছ ও শিয়ালকাঁটা জন্মাচ্ছে আমার প্রজাদের কৃষিক্ষেত্রে। সমস্ত আনন্দময় গৃহের জন্য কাঁদ, আকুল হয়ে কাঁদ পরিপূর্ণ জীবনের উচ্ছলতায় ভরা সেই নগরীর জন্য।</div>
<div class="v" id="v14"><span class="vn">14</span> রাজপুরীও পরিত্যক্ত জনশূন্য হয়ে যাবে, রাজধানী হবে পরিত্যক্ত নির্জন। গিরি ও প্রহরাদুর্গ ধ্বংস হয়ে যাবে চিরতরে। সেখানে বিচরণ করবে বন্য গর্দভ, সেইস্থান হবে মেষপালের মনোরম চারণক্ষেত্র।</div>
<div class="v" id="v15"><span class="vn">15</span> <span class="br-p"><br><br></span>কিন্তু ঈশ্বর আর একটিবার আমাদের কাছে তাঁর আত্মাকে প্রেরণ করবেন। পতিত জমি উর্বর হয়ে উঠবে, ভূমি দান করবে প্রচুর ফসল।</div>
<div class="v" id="v16"><span class="vn">16</span> দেশের সর্বস্থানে ন্যায় ও ধর্মের অনুশীলন হবে।</div>
<div class="v" id="v17"><span class="vn">17</span> কারণ প্রত্যেকেই সঙ্গত কাজ করবে, সেখানে চিরদিন বিরাজ করবে নিরাপত্তা ও শান্তি।</div>
<div class="v" id="v18"><span class="vn">18</span> ঈশ্বরভক্তেরা থাকবে সমস্ত চিন্তা ভাবনার ঊর্ধ্বে, তাদের গৃহ হবে শান্তিময়, নিরাপদ।</div>
<div class="v" id="v19"><span class="vn">19</span> (কিন্তু অরণ্যে, বনানীতে হবে শিলাবৃষ্টি, নগরী হবে বিধ্বস্ত, ধূলিসাৎ।)</div>
<div class="v" id="v20"><span class="vn">20</span> শস্যের জন্য পর্যাপ্ত জল এবং গর্দভ ও পশুপালেন জন্য সর্বত্র নিরাপদ চারণক্ষেত্র লাভে প্রত্যেকে আনন্দিত হবে।</div>
</div>
<!-- PARSED ABOVE; EDITING MAY BREAK PARSER -->
</body></html>