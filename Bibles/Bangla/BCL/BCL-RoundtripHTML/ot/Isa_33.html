<html><head>
<meta http-equiv="Content-Type" content="text/html;charset=utf-8" />
<title>Isa 33 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 33);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_31.html">31</a> <a href="Isa_32.html">32</a> <b>33</b> <a href="Isa_34.html">34</a> <a href="Isa_35.html">35</a> ... <a href="Isa_66.html">66</a> </div><hr>
<h1>Isa 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সাহায্যের জন্য প্রার্থনা</h2><span class="vn">1</span> <span class="br-p"><br><br></span>আমাদের শত্রুরা ধ্বংস হয়ে গেল! লুন্ঠিত ও প্রতারিত না হওয়া সত্ত্বেও তারা অপরকে লুন্ঠন ও প্রতারণা করেছে। কিন্তু এবার তাদের লুন্ঠন ও প্রতারণা করার দিন শেষ হয়ে গেল। তারা নিজেরাই লুন্ঠিত ও প্রতারিত হবে।</div>
<div class="v" id="v2"><span class="vn">2</span> <span class="br-p"><br><br></span>হে প্রভু পরমেশ্বর, আমাদের প্রতি কৃপা কর। তুমিই আমাদের আশা ও ভরসা। তুমি নিত্য নিয়ত আমাদের রক্ষা কর এবং বিপদের দিনে উদ্ধার কর আমাদের।</div>
<div class="v" id="v3"><span class="vn">3</span> তুমি যখন আমাদের পক্ষে যুদ্ধ কর তখন জাতিবৃন্দ রণকোলাহল শুনে পলায়ন করে।</div>
<div class="v" id="v4"><span class="vn">4</span> পঙ্গপাল যেমন সমস্ত শস্য নিঃশেষ করে যায় তেমনি তাদের সমস্ত ধনসম্পদ কেড়ে নেওয়া হয়েছে, লুন্ঠিত হয়েছে সব।</div>
<div class="v" id="v5"><span class="vn">5</span> <span class="br-p"><br><br></span>প্রভু পরমেশ্বর কত মহান! সর্ববস্তুর উপরে তাঁর অধিকার। জেরুশালেমকে তিনি ন্যায়বিচার ও ধার্মিকতায় পূর্ণ করবেন</div>
<div class="v" id="v6"><span class="vn">6</span> এবং জাতিকে দান করবেন সুদৃঢ় প্রতিষ্ঠা । তিনি সর্বদা তাঁর প্রজাদের রক্ষা করেন ও প্রজা দান করেন। প্রভু পরমেশ্বরের প্রতি সম্ভ্রম ও ভক্তিই তাদের সবচেয়ে বড় সম্পদ।</div>
<div class="v" id="v7"><span class="vn">7</span> <span class="br-p"><br><br></span>সাহসী বীরেরা পথে পথে সাহায্য ভিক্ষা করছে। রাজদূতেরা, যারা শান্তি আনয়নের চেষ্টা করেছিল, তারা সাহায্যের জন্য আকুল হয়ে কাঁদছে।</div>
<div class="v" id="v8"><span class="vn">8</span> রাজপথগুলি এত বিপদসঙ্কুল হয়ে উঠেছে যে কেউ আর সেদিকে হাঁটে না। সন্ধিগুলি ভেঙ্গে গেছে, শর্তগুলি হয়েছে লঙ্ঘিত। সেখানে কেউ আর সম্মান পায় না।</div>
<div class="v" id="v9"><span class="vn">9</span> খরার কবলে পড়েছে দেশ, হয়েছে পরিত্যক্ত। লেবাননের অরণ্য শুকিয়ে গেছে, শারোণের উর্বর উপত্যকা মরুভূমি হয়ে গেছে, বাগান ও কার্মেলের বৃক্ষরাজি হয়েছে পত্রশূন্য।</div>
<div class="v" id="v10"><h2>প্রভু পরমেশ্বরের বিরোধীদের প্রতি তাঁর সতর্কবাণী</h2><span class="vn">10</span> <span class="br-p"><br><br></span>জাতিবৃন্দকে প্রভু পরমেশ্বর বলছেন, এবার আমি সক্রিয় হয়ে উঠব, দেখাব কত ক্ষমতাবান আমি।</div>
<div class="v" id="v11"><span class="vn">11</span> তোমাদের সমস্ত পরিকল্পনা অসার এবং যা কিছু তোমরা কর, সব অর্থহীন। আমার আত্মা আগুনের মত, এই আগুন তোমাদের গ্রাস করবে।<sup class="fnm"><a name="fnm1" href="#fn1">1</a></sup></div>
<div class="v" id="v12"><span class="vn">12</span> তোমরা হবে সেই চূণা পাথরের মত, যা পোড়ালে চূর্ণ হয়ে যায়, তোমরা হবে সেই কাঁটাগাছের মত, যা পোড়ালে ভস্ম হয়ে যায়।</div>
<div class="v" id="v13"><span class="vn">13</span> নিকটে ও দূরের সকলে জানুক, কি আমি করেছি, জানুক সকলে আমার অমিত পরাক্রম।</div>
<div class="v" id="v14"><span class="vn">14</span> <span class="br-p"><br><br></span>সিয়োনের পাপিষ্ঠরা ভয়ে কাঁপছে। তারা বলছে, ঈশ্বরের বিচার সর্বগ্রাসী অনন্ত অগ্নির মত। এই অগ্নির হাত থেকে আমরা কেউ কি রক্ষা পেতে পারি?</div>
<div class="v" id="v15"><span class="vn">15</span> তোমরা রক্ষা পেতে পার যদি কথায় ও কাজে সৎ হও। দরিদ্রকে প্রতারণা করার কাজে নিজেদের ক্ষমতা প্রয়োগ করো না, উৎকোচ গ্রহণ করো না। যারা নরহত্যা বা অন্য কোন মন্দ কাজের পরিকল্পনা করে, তাদের সঙ্গে যোগ দিও না।</div>
<div class="v" id="v16"><span class="vn">16</span> তাহলে তোমরা রক্ষা পাবে। সুদৃঢ় দুর্গের সুনিশ্চিত নিরাপত্তালাভ করবে তোমরা। তোমরা পাবে ক্ষুধার অন্ন ও তৃষ্ণার জল।</div>
<div class="v" id="v17"><h2>গৌরবময় ভবিষ্যত</h2><span class="vn">17</span> <span class="br-p"><br><br></span>আবার তোমরা দেখবে, সর্বদিকব্যাপী এক রাজ্যের উপরে একজন অধীশ্বর মহা সমারোহে রাজত্ব করছেন।</div>
<div class="v" id="v18"><span class="vn">18</span> বিদেশী কর আদায়কারী ও চরদের পুরাতন ভীতি হবে স্মৃতিমাত্র।</div>
<div class="v" id="v19"><span class="vn">19</span> তোমাদের আর কোন দুর্বিনীত বিদেশীর মুখোমুখি দাঁড়াতে হবে না যার ভাষা তোমরা বোঝ না।</div>
<div class="v" id="v20"><span class="vn">20</span> চেয়ে দেখ সিয়োনের দিকে, যে নগরীতে আমরা ধর্মীয় উৎসব পালন করি। চেয়ে দেখ জেরুশালেমের দিকে, বসবাসের জন্য কী নিরাপদ স্থান! এ হবে এমন এক আবাস শিবিরের মত যা কোন দিন স্থানান্তরিত হবে না, যার খুঁটি কোনদিন উপরে নেওয়া হবে না, দড়ি কোনদিন ছিঁড়বে না।</div>
<div class="v" id="v21"><span class="vn">21</span> প্রভু পরমেশ্বর আমাদের তাঁর মহিমা দর্শন করাবেন। আমরা বৃহৎ নদনদী ও বিস্তৃত স্রোতধারার তীরে বাস করব। সেখানে কিন্তু শত্রুপক্ষের বাণিজ্যতরীর আগমন ঘটবে না।</div>
<div class="v" id="v22"><span class="vn">22</span> ঐ সমস্ত বাণিজ্যতরীর আনাগোণা অর্থহীন, তাদের বাণিজ্য বিস্তার ঘটবে না। আমরা শত্রুসৈন্যের সমস্ত সম্পদ কেড়ে নেব। সেই লুন্ঠিত সম্পদের পরিমাণ এত বেশী হবে যে খঞ্জ ব্যক্তিও সেই সম্পদের অংশ লুঠ করতে পারবে। স্বয়ং প্রভু পরমেশ্বর আমাদের রাজা হবেন, তিনি আমাদের শাসন ও রক্ষা করবেন।</div>
<div class="v" id="v24"><span class="vn">24</span> আমাদের দেশবাসীদের মধ্যে কেউ অসুস্থতা বা পীড়ার কথা বলবে না। সকলের অপরাধ মার্জনা করা হবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> প্রাচীন অনুবাদ: তোমরা নিজেদের ধ্বংস করে ফেলছ।</div>
</div>
<!-- PARSED ABOVE; EDITING MAY BREAK PARSER -->
</body></html>