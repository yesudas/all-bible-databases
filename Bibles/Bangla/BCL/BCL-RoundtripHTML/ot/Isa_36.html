<html><head>
<meta http-equiv="Content-Type" content="text/html;charset=utf-8" />
<title>Isa 36 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 36);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_34.html">34</a> <a href="Isa_35.html">35</a> <b>36</b> <a href="Isa_37.html">37</a> <a href="Isa_38.html">38</a> ... <a href="Isa_66.html">66</a> </div><hr>
<h1>Isa 36</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমকে ভীতি প্রদর্শন</h2><h2>(<b>120 18:13-27</b>; <b>140 32:1-19</b>)</h2><span class="vn">1</span> <span class="br-p"><br><br></span>যিহুদীয়ার রাজা হিষ্কিয়ের রাজত্বকালের চতুর্দশ বৎসরে আসিরিয়ার রাজা সন্‌হেরিব যিহুদীয়ার প্রাচীরঘেরা নগরগুলি আক্রমণ ও অধিকার করেন।</div>
<div class="v" id="v2"><span class="vn">2</span> তারপর তিনি তাঁর সৈন্যাধ্যক্ষ রবশাকিকে বিরাট এক সৈন্যবাহিনী নিয়ে লাখিশ থেকে জেরুশালেমে পাঠালেন। আদেশ দিলেন যেন তিনি রাজা হিষ্কিয়কে আত্মসমর্পণ করতে বাধ্য করেন। দীঘি থেকে জল নিকাশের জন্য কেটে আনা খালের পাশে ধোপাদের মাঠ। তার পাশ দিয়ে চলে গেছে রাজপথ। রব্‌শাকি সেই রাজপথ অবরোধ করে রইলেন।</div>
<div class="v" id="v3"><span class="vn">3</span> তিনজন যিহুদীয়াবাসী তাঁর সঙ্গে দেখা করতে এলেন—একজন রাজপ্রাসাদের অধ্যক্ষ, তিনি হলেন হিল্কিয়ের পুত্র ইলিয়াকিম আর একজন রাজসভার সচিব, তাঁর নাম শেবনা, অপরজন দৈনিক ঘটনাপঞ্জীর লিপিকার। তিনি আসফের পুত্র যোয়াহ্।</div>
<div class="v" id="v4"><span class="vn">4</span> রবশাকি তাঁদের বললেন, সম্রাট জানতে চেয়েছেন, রাজা হিষ্কিয়ের এত সাহস ও স্পর্ধা কি করে হল?</div>
<div class="v" id="v5"><span class="vn">5</span> তিনি কি ভেবেছেন শুধু মুখের আস্ফালনই যুদ্ধ জয়ের জন্য যথেষ্ট? শক্তিমান আসিরিয়ার বিরুদ্ধে যুদ্ধ করার জন্য কে তোমাদের সাহায্য করবে?</div>
<div class="v" id="v6"><span class="vn">6</span> তোমরা সাহায্যের জন্য মিশরের ভরসা করে আছ। তাই যদি হয়, তবে তা হবে নলঘাসের লাঠিতে ভর দিয়ে চলার মত। ঐ লাঠি দুমড়ে ভেঙ্গে হাতে ফুটে যায়। কেউ যদি মিশররাজ ফারাও-এর উপরে নির্ভর করে, তবে তার অবস্থাও তেমনি হবে।<sup class="fnm"><a name="fnm1" href="#fn1">1</a></sup></div>
<div class="v" id="v7"><span class="vn">7</span> <span class="br-p"><br><br></span>আসিরীয় অধ্যক্ষ রবশাকি তাঁদের বললেন, তোমরা বলবে যে, তোমরা তোমাদের আরাধ্য প্রভু পরমেশ্বরের উপরে নির্ভর করে আছ? হিষ্কিয়ই তো এই প্রভু পরমেশ্বরের বেদী ধ্বংস করে দিয়ে যিহুদীয়া ও জেরুশালেমের লোকদের একটি মাত্র বেদীর কাছে উপাসনা করার আদেশ দিয়েছিলেন।</div>
<div class="v" id="v8"><span class="vn">8</span> আমি আমাদের সম্রাটের পক্ষ হয়ে তোমাদের বলছি, যদি তোমাদের মধ্যে যোগ্য অশ্বারোহী খুঁজে বার করতে পার, তাহলে আমি তোমাদের দুই সহস্র অশ্ব দেব।</div>
<div class="v" id="v9"><span class="vn">9</span> আসিরীয় সেনানীদের মধ্যে সবচেয়ে নীচু মানের যোদ্ধার সামনেও তোমাদের সেনানীদের কেউ দাঁড়াতে পারবে না। আর এ অবস্থায় তোমরা মিশরের কাছ থেকে রথ ও অশ্বরোহীর অপেক্ষায় তাদের উপরে নির্ভর করে রয়েছ?।</div>
<div class="v" id="v10"><span class="vn">10</span> তোমরা কি ভেবেছ, প্রভু পরমেশ্বরের সাহায্য ছাড়াই আমি তোমাদের দেশ আক্রমণ করে ধ্বংস করেছি? স্বয়ং প্রভু পরমেশ্বর আমাকে এ দেশ আক্রমণ ও ধ্বংস করতে বলেছেন।</div>
<div class="v" id="v11"><span class="vn">11</span> <span class="br-p"><br><br></span>তখন ইলিয়াকিম, শেবনা ও যোয়াহ্ তাঁকে বললেন, দয়া করে আমাদের সঙ্গে হিব্রু ভাষার নয়, অরামীয় ভাষাতেই কথা বলুন, আমরা বুঝতে পারব। কারণ প্রাচীরের উপরে আমাদের লোকেরা বসে আছে। তারা আমাদের কথা শুনছে।</div>
<div class="v" id="v12"><span class="vn">12</span> <span class="br-p"><br><br></span>রবশাকি বললেন, তোমরা কি ভেবেছ, আসিরিয়ার সম্রাট, শুধুমাত্র তোমাদের কাছে ও তোমাদের রাজার কাছে এই কথা বলতে আমাদের পাঠিয়েছেন? না, ঐ প্রাচীরের উপরে যারা বসে আছে, তোমাদেরই মত যাদের সকলকেই নিজেদের মলমূত্র খেতে হবে, তাদেরও আমরা এই কথা বলতে এসেছি।</div>
<div class="v" id="v13"><span class="vn">13</span> <span class="br-p"><br><br></span>তারপর তিনি উঠে দাঁড়িয়ে চীৎকার করে হিব্রু ভাষায় বলতে আরম্ভ করলেন, শোন তোমরা, আসিরিয়ার সম্রাট তোমাদের কি বলেছেন।</div>
<div class="v" id="v14"><span class="vn">14</span> হিষ্কিয় তোমাদের যাতে প্রতারণা করতে না পারে, সেই বিষয়ে সম্রাট তোমাদের সাবধান করে দিচ্ছেন। তোমাদের রক্ষা করার ক্ষমতা হিষ্কিয়ের নাই।</div>
<div class="v" id="v15"><span class="vn">15</span> প্রভু পরমেশ্বরের উপরে আস্থা রাখ, তিনি তোমাদের উদ্ধার করবেন—হিষ্কিয়ের এই আশ্বাসবাণীতে বিশ্বাস করো না। এ কথা মনেও এনো না যে, প্রভু পরমেশ্বর তোমাদের রক্ষা করবেন এবং জেরুশালেম কখনও আসিরিয়ার হস্তগত হবে না।</div>
<div class="v" id="v16"><span class="vn">16</span> হিষ্কিয়ের কথায় কান দিও না! আসিরিয়ার সম্রাটের আদেশ, তোমরা সকলে নগর থেকে বার হয়ে এসে আত্মসমর্পণ কর। যতদিন না সম্রাট এই দেশেরই মত একটি দেশে তোমাদের বসতি করান, সেখানে এখানকার মতই সুফলা দ্রাক্ষা কুঞ্জ ও শস্যক্ষেত্র আছে, যা থেকে তোমরা সুরা ও রুটি পাবে, ততদিন তোমাদের সকলকেই নিজেদের দ্রাক্ষাকুঞ্জের ফল, গাছের ডুমুর ও কূপের জল পান করার অনুমতি দেওয়া হবে।</div>
<div class="v" id="v18"><span class="vn">18</span> প্রভু পরমেশ্বর তোমাদের উদ্ধার করবেন—এই কথা বলে হিষ্কিয় যেন তোমাদের প্রতারণা করতে না পারে—এই সুযোগ তাকে দিও না। আর কোন জাতির দেবতারা কি আসিরিয়ার সম্রাটের হাত থেকে তাদের দেশ রক্ষা করতে পেরেছে?</div>
<div class="v" id="v19"><span class="vn">19</span> হমাত ও অর্পদের দেবতারা এখন কোথায়? নফরবয়িমের দেবতারাই বা কোথায়? আমার হাত থেকে শমরিয়াকে কি তার দেবতা পেরেছে রক্ষা করতে?</div>
<div class="v" id="v20"><span class="vn">20</span> এই সমস্ত দেশের কোন দেবতা কখনও কি আমাদের সম্রাটের হাত থেকে তাদের দেশ উদ্ধার করতে পেরেছে? তাহলে তোমরা কি করে ভাবছ যে প্রভু পরমেশ্বর জেরুশালেম রক্ষা করতে পারবেন?</div>
<div class="v" id="v21"><span class="vn">21</span> <span class="br-p"><br><br></span>রাজা হিষ্কিয়ের আদেশ মত তারা নীরব হয়ে রইল। একটি কথাও বলল না।</div>
<div class="v" id="v22"><span class="vn">22</span> তখন ইলিয়াকিম, শেবনা ও যোয়াহ্ দুঃখে লজ্জায় নিজেদের পরণের কাপড় ছিঁড়ে ফেলে রাজার কাছে ফিরে গেলেন এবং আসিরীয় অধ্যক্ষ রবশাকির সমস্ত কথা তাঁকে জানালেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:330 29:6-7'><!--endraw 1-->যিহি 29:6-7<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>