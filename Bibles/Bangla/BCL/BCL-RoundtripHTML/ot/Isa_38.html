<html><head>
<meta http-equiv="Content-Type" content="text/html;charset=utf-8" />
<title>Isa 38 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 38);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_36.html">36</a> <a href="Isa_37.html">37</a> <b>38</b> <a href="Isa_39.html">39</a> <a href="Isa_40.html">40</a> ... <a href="Isa_66.html">66</a> </div><hr>
<h1>Isa 38</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রাজা হিষ্কিয়ের ব্যাধি ও আরোগ্য</h2><h2>(<b>120 20:1-11</b>; <b>140 32:24-26</b>)</h2><span class="vn">1</span> <span class="br-p"><br><br></span>সেই সময় রাজা হিষ্কিয় কঠিন রোগে আক্রান্ত হলেন। তখন তাঁর মরণাপন্ন অবস্থা। আমোসের পুত্র যিশাইয় তাঁকে দেখতে গেলেন এবং তাঁকে বললেন, প্রভু পরমেশ্বর আপনাকে সব কিছুর সুব্যবস্থা করে রাখতে বলেছেন। কারণ আপনি আর সুস্থ হবেন না। এবার মৃত্যুর জন্য প্রস্তুত হন।</div>
<div class="v" id="v2"><span class="vn">2</span> <span class="br-p"><br><br></span>তখন হিষ্কিয় দেওয়ালের দিকে মুখ ফিরিয়ে প্রভু পরমেশ্বরের কাছে প্রার্থনা নিবেদন করলেন। বললেনঃ</div>
<div class="v" id="v3"><span class="vn">3</span> হে প্রভু পরমেশ্বর, কৃপা করে স্মরণ কর যে আমি বিশ্বস্তভাবে একান্ত আনুগত্যে তোমার সেবা করেছি এবং সব সময় তোমার ইচ্ছা অনুযায়ী কাজ করার চেষ্টা করেছি। এই বলে তিনি তীব্র কান্নায় ভেঙ্গে পড়লেন।</div>
<div class="v" id="v4"><span class="vn">4</span> <span class="br-p"><br><br></span>প্রভু পরমেশ্বর তখন যিশাইয়কে</div>
<div class="v" id="v5"><span class="vn">5</span> হিষ্কিয়ের কাছে ফিরে গিয়ে বলতে বললেনঃ আমি, প্রভু পরমেশ্বর, তোমার পূর্বপুরুষ দাউদের আরাধ্য ঈশ্বর, আমি দেখেছি তোমার চোখের জল! তোমার আয়ুর সঙ্গে আমি আরও পনেরো বছর যোগ করে দিলাম।</div>
<div class="v" id="v6"><span class="vn">6</span> আমি আসিরিয়া সম্রাটের হাত থেকে তোমাকে ও এই নগরীকে উদ্ধার করব এবং রক্ষা করব নগরীকে। <sup class="fnm"><a name="fnm1" href="#fn1">1</a></sup>যিশাইয় রাজাকে ডুমুর বেটে মলম তৈরী করে তাঁর ফোড়ার উপরে লাগাতে বললেন, তাহলে তিনি সুস্থ হবেন। রাজা হিষ্কিয় বললেন, আমি যে মন্দিরে যেতে সক্ষম হব তার চিহ্ন কি?</div>
<div class="v" id="v7"><span class="vn">7</span> <span class="br-p"><br><br></span>যিশাইয় বললেন, প্রভু পরমেশ্বর যে তাঁর প্রতিশ্রুতি রক্ষা করবেন, তার প্রমাণস্বরূপ তিনিই আপনাকে একটি চিহ্ন দেবেন।</div>
<div class="v" id="v8"><span class="vn">8</span> রাজা আহসের সোপানের যতগুলি ধাপ পর্যন্ত ছায়া পড়েছে, সেখান থেকে প্রভু পরমেশ্বর দশ ধাপ পিছনে ছায়া সরিয়ে দেবেন। সঙ্গে সঙ্গে সোপানের উপরের ছায়া দশ ধাপ পিছিয়ে গেল।<sup class="fnm"><a name="fnm2" href="#fn2">2</a></sup></div>
<div class="v" id="v9"><span class="vn">9</span> <span class="br-p"><br><br></span>যিহুদীয়ারাজ হিষ্কিয় সুস্থতা লাভ করার পর এই স্তব গানটি রচনা করেছিলেন।</div>
<div class="v" id="v10"><span class="vn">10</span> <span class="br-p"><br><br></span><span class="br-ind"><br><span class="indent">&nbsp;</span></span>ভেবেছিলাম, জীবনের মধ্যাহ্ন বেলায় <br><span class="br-ind"><br><span class="indent">&nbsp;</span></span>চলে যেতে হবে আমায় মৃতলোকে <br><span class="br-ind"><br><span class="indent">&nbsp;</span></span>আসবে না ফিরে আর জীবনের দিনগুলি আমার! <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ভেবেছিলাম, <br><span class="br-ind"><br><span class="indent">&nbsp;</span></span>এই জীবিতের দেশে দেখতে পাব না আর <br><span class="br-ind"><br><span class="indent">&nbsp;</span></span>হে প্রভু পরমেশ্বর, শ্রীমুখ তোমার, <br><span class="br-ind"><br><span class="indent">&nbsp;</span></span>দেখতে পাব না মুখ কোন মর্ত্যবাসীর! <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমি ভেবেছিলাম, <br><span class="br-ind"><br><span class="indent">&nbsp;</span></span>জীবন আমার বুঝি সাঙ্গ হয়ে গেল যেন শিবির তুলে নেওয়া হল, <br><span class="br-ind"><br><span class="indent">&nbsp;</span></span>তাঁত থেকে কাপড় নেওয়া হল কেটে। ভেবেছিলাম, <br><span class="br-ind"><br><span class="indent">&nbsp;</span></span>ঈশ্বর বুঝি টেনে দিলেন পূর্ণচ্ছেদ জীবনে আমার।<sup class="fnm"><a name="fnm3" href="#fn3">3</a></sup> <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কেঁদেছি আমি সারাটি রজনী দুঃসহ যাতনায় <br><span class="br-ind"><br><span class="indent">&nbsp;</span></span>যেন একটি সিংহ চূর্ণ-বিচূর্ণ করছে অস্থি আমার। <br><span class="br-ind"><br><span class="indent">&nbsp;</span></span>ভেবেছিলাম, ঈশ্বর বুঝি টেনে দিলেন পূর্ণচ্ছেদ জীবনে আমার। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কন্ঠস্বর আমার হয়ে গেল অতি ক্ষীণ, <br><span class="br-ind"><br><span class="indent">&nbsp;</span></span>কপোতের মত কুহরি কেঁদেছি বেদনায়! <br><span class="br-ind"><br><span class="indent">&nbsp;</span></span>স্বর্গের পানে চেয়ে চেয়ে ক্লান্ত নয়ন আমার <br><span class="br-ind"><br><span class="indent">&nbsp;</span></span>এ বিষম যাতনা হতে উদ্ধার কর আমায় হে প্রভু পরমেশ্বর। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>কি আর বলার আছে আমার? <br><span class="br-ind"><br><span class="indent">&nbsp;</span></span>এ তো তোমারই সৃজন হৃদয়ের তিক্ততায় নিদ্রা নেই নয়নে আমার। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তোমারই জন্য হে প্রভু পরমেশ্বর <br><span class="br-ind"><br><span class="indent">&nbsp;</span></span>শুধু তোমারই জন্য আমি বাঁচতে চাই আরোগ্য দাও প্রভু জীবন দাও আমায়।<sup class="fnm"><a name="fnm4" href="#fn4">4</a></sup> <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>হৃদয়ের তিক্ততা আমার হবে এবার শান্তিতে পরিণত, <br><span class="br-ind"><br><span class="indent">&nbsp;</span></span>রক্ষা করেছ সকল বিপদ হতে জীবন আমার, <br><span class="br-ind"><br><span class="indent">&nbsp;</span></span>করেছ ক্ষমা তুমি সকল পাপ আমার। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>পাতাল করে না তোমার স্তবগান <br><span class="br-ind"><br><span class="indent">&nbsp;</span></span>মৃত্যু করে না প্রশংসা তোমার <br><span class="br-ind"><br><span class="indent">&nbsp;</span></span>মৃতজন করে না তোমার সত্যের ভরসা। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>জীবিত জনই গায় তোমার স্তবগান <br><span class="br-ind"><br><span class="indent">&nbsp;</span></span>যেমন আমি আজ হয়েছি মুখর তোমার স্তুতিগানে, <br><span class="br-ind"><br><span class="indent">&nbsp;</span></span>পিতারা জানাবে তোমার বিশ্বস্ততার গৌরব গাথা আপন সন্তানে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আরোগ্য দান করেছ আমায় হে প্রভু পরমেশ্বর <br><span class="br-ind"><br><span class="indent">&nbsp;</span></span>বীণার ঝঙ্কারে মোরা গাইব তোমার স্তুতিগান। <br><span class="br-ind"><br><span class="indent">&nbsp;</span></span>তোমারই মন্দিরে মোরা গাইব তোমার স্তুতিগান যতদিন থাকে এ দেহে জীবন।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> এই অধ্যায়ের শেষাংশ 21-22 পদ এই স্থানে তচুলে আনা হয়েছে। দ্রষ্টব্য: ২ রাজা 20-6-9</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:120 20:9-11'><!--endraw 1-->২ রাজা 20:9-11<!--raw 1 bo --></a><!--endraw 1--> দ্রষ্টব্য</div>
<div class="fn"><sup class="fnt"><a name="fn3" href="#fnm3">3</a></sup> হিব্রু অস্পষ্ট</div>
<div class="fn"><sup class="fnt"><a name="fn4" href="#fnm4">4</a></sup> হিব্রু অস্পষ্ট</div>
</div>
<!-- PARSED ABOVE; EDITING MAY BREAK PARSER -->
</body></html>