<html><head>
<meta http-equiv="Content-Type" content="text/html;charset=utf-8" />
<title>Isa 41 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 41);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_39.html">39</a> <a href="Isa_40.html">40</a> <b>41</b> <a href="Isa_42.html">42</a> <a href="Isa_43.html">43</a> ... <a href="Isa_66.html">66</a> </div><hr>
<h1>Isa 41</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরায়েলের কাছে ঈশ্বরের সুনিশ্চিত আশ্বাস</h2><span class="vn">1</span> <span class="br-p"><br><br></span>ঈশ্বর বলেন, নীরব হও, হে সুদূরের উপকূলবাসী, <span class="br-p"><br><br></span><span class="br-ind"><br><span class="indent">&nbsp;</span></span>শোন আমার কথা! সাহস কর! <br><span class="br-ind"><br><span class="indent">&nbsp;</span></span>বিচারসভায় তোমাদের বক্তব্য পেশ করার জন্য প্রস্তুত হও। <br><span class="br-ind"><br><span class="indent">&nbsp;</span></span>তোমরাও সেখানে সুযোগ পাবে নিজেদের বক্তব্য রাখার। <br><span class="br-ind"><br><span class="indent">&nbsp;</span></span>এস আমরা একত্র হই, বিচার হোক দুই পক্ষে। <span class="br-p"><br><br></span> <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>পূর্বদেশ থেকে কে এনেছিল সেই বিজেতাকে?<sup class="fnm"><a name="fnm1" href="#fn1">1</a></sup> <br><span class="br-ind"><br><span class="indent">&nbsp;</span></span>কে তাকে বিজয়ী করেছিল সর্বত্র? <br><span class="br-ind"><br><span class="indent">&nbsp;</span></span>কে তাকে দান করেছিল জয়মাল্য নৃপতিবৃন্দ ও জাতিবৃন্দের উপরে? <br><span class="br-ind"><br><span class="indent">&nbsp;</span></span>তার তরবারি আঘাত হেনেছিল তাদের উপর নিতান্ত অবহেলায় যেন তারা ধূলিকণা, <br><span class="br-ind"><br><span class="indent">&nbsp;</span></span>তার শরজাল বাতাসের মুখে খড়ের মত উড়িয়ে দিয়েছিল তাদের। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সে ধাবিত হয়েছিল শত্রুর পশ্চাতে নিরাপদে সেই পথে, <br><span class="br-ind"><br><span class="indent">&nbsp;</span></span>যে পথে সে পদার্পণ করে নি কখনও। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>কে ঘটিয়েছিল এই ঘটনা? <br><span class="br-ind"><br><span class="indent">&nbsp;</span></span>কে নিয়ন্ত্রণ করেছিল ইতিহাসের গতি? <br><span class="br-ind"><br><span class="indent">&nbsp;</span></span>আমি, প্রভু পরমেশ্বর ছিলাম সেখানে আদির প্রথম লগ্ন থেকে, <br><span class="br-ind"><br><span class="indent">&nbsp;</span></span>এবং আমি, প্রভু পরমেশ্বরই থাকব অন্তিমের শেষ লগ্ন পর্যন্ত। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সুদূরের দেশবাসী সকলে দেখেছিল সভয়ে আমার সংঘটিত সকল কর্ম, <br><span class="br-ind"><br><span class="indent">&nbsp;</span></span>ভয়ে, ত্রাসে হয়েছিল তারা কম্পিত বিহ্বল। <br><span class="br-ind"><br><span class="indent">&nbsp;</span></span>তাই একত্রে মিলিত হল তারা। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>প্রতিবেশীরা সকলে সকলকে সাহায্য করেছে, <br><span class="br-ind"><br><span class="indent">&nbsp;</span></span>ভাই ভাইকে সাহস দিয়ে বলেছে, সাহস কর! <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সূত্রধর স্বর্ণকারকে দান করেছে উৎসাহ, বলেছে, ‘অতি উত্তম’। <br><span class="br-ind"><br><span class="indent">&nbsp;</span></span>ধাতু দিয়ে প্রতিমা নির্মাণের পর পেটাই করে যে তার অঙ্গ মসৃণ করে, <br><span class="br-ind"><br><span class="indent">&nbsp;</span></span>সে উৎসাহ দেয় তাকে, যে পেরেক দিয়ে সেটি একসাথে জোড়া লাগায়, <br><span class="br-ind"><br><span class="indent">&nbsp;</span></span>তারা বলে, নিখুঁত হয়েছে কাজ। দেবস্থানে প্রতিমাটিকে তারা পেরেক দিয়ে গেঁথে দেয় বেদীর সাথে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>কিন্তু তুমি হে ইসরায়েল, <br><span class="br-ind"><br><span class="indent">&nbsp;</span></span>আমার সেবক, আমার বন্ধু অব্রাহামের বংশধর <br><span class="br-ind"><br><span class="indent">&nbsp;</span></span>তোমাকেই আমি করেছি মনোনীত।<sup class="fnm"><a name="fnm2" href="#fn2">2</a></sup> <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমি তোমাকে নিয়ে এসেছি <br><span class="br-ind"><br><span class="indent">&nbsp;</span></span>পৃথিবীর প্রান্ত থেকে আহ্বান করে এনেছি সুদূর সীমান্ত থেকে, <br><span class="br-ind"><br><span class="indent">&nbsp;</span></span>মনোনয়ন করেছি তোমায়, করি নি প্রত্যাখ্যান। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ভয় করো না, আমি তোমার সঙ্গে আছি! <br><span class="br-ind"><br><span class="indent">&nbsp;</span></span>আমি তোমার ঈশ্বর, হতাশ হয়ো না তুমি! <br><span class="br-ind"><br><span class="indent">&nbsp;</span></span>আমি তোমায় শক্তিমান করব সাহায্য করব তোমায়, <br><span class="br-ind"><br><span class="indent">&nbsp;</span></span>আমি তোমার রক্ষা করব, উদ্ধার করব তোমায়! <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তোমার প্রতি বিরূপ যারা তাদের উপরে নেমে আসবে পরাজয়ের গ্লানি, <br><span class="br-ind"><br><span class="indent">&nbsp;</span></span>বিবাদ করে যারা তোমার সঙ্গে মৃত্যু তাদের গ্রাস করবে, <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মুছে যাবে তারা পৃথিবীর বুক থেকে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমি প্রভু পরমেশ্বর তোমার আরাধ্য ঈশ্বর, <br><span class="br-ind"><br><span class="indent">&nbsp;</span></span>আমি তোমায় দান করব শক্তি তুমি ভয় করো না, <br><span class="br-ind"><br><span class="indent">&nbsp;</span></span>আমার সর্বজয়ী শক্তি তোমার সহায়। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>প্রভু পরমেশ্বর বলেনঃ <br><span class="br-ind"><br><span class="indent">&nbsp;</span></span>হে যাকোব, তুমি দুর্বল, নগণ্য হলেও ভয় করো না, <br><span class="br-ind"><br><span class="indent">&nbsp;</span></span>আমি তোমায় সহায়। <br><span class="br-ind"><br><span class="indent">&nbsp;</span></span>আমিই ইসরায়েলের আরাধ্য <br><span class="br-ind"><br><span class="indent">&nbsp;</span></span>পবিত্রতম ঈশ্বর তোমার পরিত্রাতা। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি শস্য ঝাড়াইয়ের পাটাতনের মত করব তোমাকে, <br><span class="br-ind"><br><span class="indent">&nbsp;</span></span>তাতে আঁটা থাকবে তীক্ষ্মধার নতুন শলাকা। <br><span class="br-ind"><br><span class="indent">&nbsp;</span></span>তোমার আঘাতে চূর্ণ হবে পর্বতমালা, <br><span class="br-ind"><br><span class="indent">&nbsp;</span></span>পাহাড় পরিণত হবে ধূলিতে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তুমি উড়িয়ে দেবে তাদের বাতাসের মুখে, <br><span class="br-ind"><br><span class="indent">&nbsp;</span></span>বায়ুপ্রবাহ নিয়ে যাবে তাদের, তারা ছড়িয়ে যাবে ঘূর্ণী ঝড়ের দাপটে। <br><span class="br-ind"><br><span class="indent">&nbsp;</span></span>তখন তোমরা আনন্দে জয়ধ্বনি করবে, কারণ আমি তোমাদের আরাধ্য ঈশ্বর, <br><span class="br-ind"><br><span class="indent">&nbsp;</span></span>ইসরায়েলের পবিত্রতম ঈশ্বর, <br><span class="br-ind"><br><span class="indent">&nbsp;</span></span>মুখরিত হবে তোমরা আমার স্তুতিগানে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যখন আমার প্রজাবৃন্দ জলের সন্ধান করবে, <br><span class="br-ind"><br><span class="indent">&nbsp;</span></span>তৃষ্ণায় গলা শুকিয়ে যাবে, তখন আমি, <br><span class="br-ind"><br><span class="indent">&nbsp;</span></span>প্রভু পরমেশ্বর সাড়া দেব তাদের ডাকে, ইসরায়েলের আরাধ্য ঈশ্বর আমি, <br><span class="br-ind"><br><span class="indent">&nbsp;</span></span>আমি তাদের কখনও করব না পরিত্যাগ। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>জলহীন গিরিরাজির বুকে আমি প্রবাহিত করব নদ-নদী, <br><span class="br-ind"><br><span class="indent">&nbsp;</span></span>প্রবাহিত করব ঝরণাধারা উপত্যকার কোলে। <br><span class="br-ind"><br><span class="indent">&nbsp;</span></span>মরুভূমিতে আমি পরিণত করব সুশীতল সরোবরে, <br><span class="br-ind"><br><span class="indent">&nbsp;</span></span>শুষ্ক ভূমিকে জলের প্রস্রবণে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>মরুভূমিতে আমি রোপণ করব সীডার তরু, <br><span class="br-ind"><br><span class="indent">&nbsp;</span></span>রোপণ করব বাবলা, <br><span class="br-ind"><br><span class="indent">&nbsp;</span></span>জলপাই বৃক্ষ আর সুগন্ধ পত্রযুক্ত চিরহরিৎ গুল্ম। <br><span class="br-ind"><br><span class="indent">&nbsp;</span></span>বন্ধ্যাভূমি হবে অরণ্য দেবদারু তিধর ও তাশূর বৃক্ষে ছাওয়া। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মানুষ দেখবে এই দৃশ্য এবং জানবে, আমি, <br><span class="br-ind"><br><span class="indent">&nbsp;</span></span>প্রভু পরমেশ্বর এ অরণ্য করেছি রচনা। <br><span class="br-ind"><br><span class="indent">&nbsp;</span></span>তারা বুঝবে, এ ঘটনা হয়েছে সম্ভব ইসরায়েলের আরাধ্য পবিত্রতম ঈশ্বরের ক্ষমতায়। <br></div>
<div class="v" id="v21"><h2>অসার বস্তুর আরাধনার অর্থহীনতা</h2><span class="vn">21</span> <span class="br-p"><br><br></span>প্রভু পরমেশ্বর, ইসরায়েলের রাজা বলেন; <span class="br-p"><br><br></span><span class="br-ind"><br><span class="indent">&nbsp;</span></span>হে জাতিবৃন্দের দেবকুল, উপস্থিত কর তোমাদের বিচার্য বিষয় <br><span class="br-ind"><br><span class="indent">&nbsp;</span></span>নিক্ষেপ কর তোমাদের যুক্তির শরজাল! <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>এখানে এস, জানাও আমাদের আগামী দিনের ঘটনার কথা। <br><span class="br-ind"><br><span class="indent">&nbsp;</span></span>এ কথা সত্য হলে আমরা জানব তার পরিণাম। <br><span class="br-ind"><br><span class="indent">&nbsp;</span></span>সভাকে জানাও, ব্যাখ্যা করে বল অতীত ঘটনার কথা, <br><span class="br-ind"><br><span class="indent">&nbsp;</span></span>বল কী তার অর্থ। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>বল আমাদের, ভাবীকালের গর্ভে কি নিহিত আছে? <br><span class="br-ind"><br><span class="indent">&nbsp;</span></span>তাহলেই জানব আমরা, তোমাদের দেবত্বের মহিমা। <br><span class="br-ind"><br><span class="indent">&nbsp;</span></span>সাধন কর কল্যাণ সবার অথবা আন বিপর্যয় পূর্ণ কর <br><span class="br-ind"><br><span class="indent">&nbsp;</span></span>আমাদের মন ভীতি ও আতঙ্কে! <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তোমরা ও তোমাদের সকল কর্মই অসার <br><span class="br-ind"><br><span class="indent">&nbsp;</span></span>অসহ্য তোমাদের ভক্তবৃন্দ। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>পূর্ব দেশের এক ব্যক্তিকে মনোনীত করেছি আমি, <br><span class="br-ind"><br><span class="indent">&nbsp;</span></span>আহ্বান করে এনেছি তাকে উত্তর দিক থেকে আক্রমণ করবে সে তোমাদের। <br><span class="br-ind"><br><span class="indent">&nbsp;</span></span>কুম্ভকার যেমন পায়ে দলে মাটি মাখে, <br><span class="br-ind"><br><span class="indent">&nbsp;</span></span>সেও তেমনি পদতলে দলিত করবে শাসকবর্গকে। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>আজ অবধি কেউ কি কখনও পেরেছে বলতে আগামী দিনের কথা, <br><span class="br-ind"><br><span class="indent">&nbsp;</span></span>দিয়েছে কি কেউ কোন আভাষ এ ঘটনার? <br><span class="br-ind"><br><span class="indent">&nbsp;</span></span>যাতে আমরা পারি বলতে, যথার্থ তোমাদের কথা? <br><span class="br-ind"><br><span class="indent">&nbsp;</span></span>এ বিষয়ে তোমরা একটি কথাও বল নি কোন আভাষ দেওয়ার ক্ষমতা ছিল না তোমাদের! কোন কথা তোমাদের বলতে শোনে নি কেউ! <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>আমি, প্রভু পরমেশ্বর প্রথম শুনিয়েছিলাম সিয়োনকে এই সংবাদ। <br><span class="br-ind"><br><span class="indent">&nbsp;</span></span>প্রেরণ করেছিলাম আমিই জেরুশালেমে এক সংবাদদাতাকে এই সংবাদ দিতে, <br><span class="br-ind"><br><span class="indent">&nbsp;</span></span>তোমার প্রজারা আসছে! ঘরে ফিরে আসছে তারা।<sup class="fnm"><a name="fnm3" href="#fn3">3</a></sup> <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>যখন আমি দৃষ্টিপাত করলাম এই দেবকুলের দিকে, <br><span class="br-ind"><br><span class="indent">&nbsp;</span></span>তাদের কারও কিছু বলার নেই, <br><span class="br-ind"><br><span class="indent">&nbsp;</span></span>আমার প্রশ্নের উত্তর দিতেও পারল না তারা কেউ। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>অলীক অসার এই দেবকুল কিছুই তারা পারে না করতে <br><span class="br-ind"><br><span class="indent">&nbsp;</span></span>শক্তিহীন অক্ষম এইসব অলীক প্রতিমা।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> পূর্ব দেশ…বিজেতাকে? পারস্য সম্রাট সাইরাস <!--raw 1 bo --><a href='B:290 45:1'><!--endraw 1-->45:1<!--raw 1 bo --></a><!--endraw 1--> পদ দ্রষ্টব্য</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:140 20:7'><!--endraw 1-->২ বংশা 20:7<!--raw 1 bo --></a><!--endraw 1-->; <!--raw 1 bo --><a href='B:660 2:23'><!--endraw 1-->যাকোব 2:23<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> 27 পদ= হিব্রু অস্পষ্ট</div>
</div>
<!-- PARSED ABOVE; EDITING MAY BREAK PARSER -->
</body></html>