<html><head>
<meta http-equiv="Content-Type" content="text/html;charset=utf-8" />
<title>Isa 43 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 43);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_41.html">41</a> <a href="Isa_42.html">42</a> <b>43</b> <a href="Isa_44.html">44</a> <a href="Isa_45.html">45</a> ... <a href="Isa_66.html">66</a> </div><hr>
<h1>Isa 43</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরায়েলের একমাত্র পরিত্রাতা</h2><span class="vn">1</span> <span class="br-p"><br><br></span>হে ইসরায়েল, তোমার স্রষ্টা প্রভু পরমেশ্বর বলেন, <span class="br-p"><br><br></span><span class="br-ind"><br><span class="indent">&nbsp;</span></span>ভয় করো না, আমি তোমাকে করেছি উদ্ধার। <br><span class="br-ind"><br><span class="indent">&nbsp;</span></span>তোমার নাম ধরে তোমাকে ডেকেছি আমি, তুমি আমার! <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তুমি যখন গভীর জলরাশির মধ্য দিয়ে যাবে আমি তোমার সঙ্গে থাকব, <br><span class="br-ind"><br><span class="indent">&nbsp;</span></span>যখন অতিক্রম করবে নদনদী, তখন কোন বিপদে পড়বে না মগ্ন হবে না তুমি <br><span class="br-ind"><br><span class="indent">&nbsp;</span></span>আগুনের মধ্য দিয়ে যখন যাবে দগ্ধ হবে না তুমি। <br><span class="br-ind"><br><span class="indent">&nbsp;</span></span>দুঃসহ অগ্নিপরীক্ষার তীব্র দহন স্পর্শ করবে না তোমায়। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কারণ আমি প্রভু পরমেশ্বর তোমার আরাধ্য ঈশ্বর, <br><span class="br-ind"><br><span class="indent">&nbsp;</span></span>ইসরায়েলের পবিত্রতম, যিনি রক্ষা করেন তোমায়। <br><span class="br-ind"><br><span class="indent">&nbsp;</span></span>মিশর, সুদান<sup class="fnm"><a name="fnm1" href="#fn1">1</a></sup> ও সেবা দেশ আমি দিয়েছি তোমার মুক্তিপণরূপে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমার জন্য আমি জনগণকে তুলে দেব <br><span class="br-ind"><br><span class="indent">&nbsp;</span></span>অন্যের হাতে সমগ্র জাতিকে দিতে পারি তোমার জীবনের বিনিময়ে। <br><span class="br-ind"><br><span class="indent">&nbsp;</span></span>কারণ আমার কাছে বহুমূল্য তুমি, দান করেছি তোমায় আমার সম্মান, <br><span class="br-ind"><br><span class="indent">&nbsp;</span></span>আমি ভালোবাসি তোমায়। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>ভয় করো না, আমি তোমার সঙ্গে আছি! <br><span class="br-ind"><br><span class="indent">&nbsp;</span></span>সুদূর পূর্বাচল থেকে শুরু করে দূরতম <br><span class="br-ind"><br><span class="indent">&nbsp;</span></span>পশ্চিমের সীমান্ত থেকে ফিরিয়ে আনব তোমার বংশধরদের। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি উত্তর দিককে বলব তোমাদের ছেড়ে দিতে, দক্ষিণ দিককে বলব, <br><span class="br-ind"><br><span class="indent">&nbsp;</span></span>যেন না রাখে তোমাদের রুদ্ধ করে। <br><span class="br-ind"><br><span class="indent">&nbsp;</span></span>সুদূর দ্বীপমালা থেকে, <br><span class="br-ind"><br><span class="indent">&nbsp;</span></span>পৃথিবীর প্রতিটি প্রান্ত থেকে ফিরে আসতে দাও আমার প্রজাদের। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তারা আমার অতি আপনার, <br><span class="br-ind"><br><span class="indent">&nbsp;</span></span>আমার গৌরব ও মহিমার জন্য সৃষ্টি করেছি আমি তাদের। <br></div>
<div class="v" id="v8"><h2>প্রভু পরমেশ্বরের সাক্ষী ইসরায়েল</h2><span class="vn">8</span> <span class="br-p"><br><br></span>ঈশ্বর বলেন, <span class="br-p"><br><br></span><span class="br-ind"><br><span class="indent">&nbsp;</span></span>ডেকে আন আমার প্রজাদের বিচারসভায়, <br><span class="br-ind"><br><span class="indent">&nbsp;</span></span>তাদের চোখ আছে কিন্তু তারা অন্ধ, <br><span class="br-ind"><br><span class="indent">&nbsp;</span></span>কান আছে তবুও বধির তারা! <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>ডাক জাতিবৃন্দকে বিচার সভায় তাদের দেবতাদের মধ্যে কে পেরেছে বলে দিতে আগামীদিনের কথা? <br><span class="br-ind"><br><span class="indent">&nbsp;</span></span>আনুক তারা সাক্ষী তাদের, বলুক তারা, <br><span class="br-ind"><br><span class="indent">&nbsp;</span></span>সত্য এ কথা! হোক পরীক্ষা এ কথার সত্যতা। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>হে ইসরায়েল প্রজাবৃন্দ আমার মনোনীত দাস <br><span class="br-ind"><br><span class="indent">&nbsp;</span></span>তোমরা আমার সাক্ষী, আমি মনোনীত করেছি তোমাদের, <br><span class="br-ind"><br><span class="indent">&nbsp;</span></span>যেন তোমরা আমায় জানতে পার, করতে পার বিশ্বাস আমায়, <br><span class="br-ind"><br><span class="indent">&nbsp;</span></span>এবং এই উপলব্ধি অন্তরে জাগে তোমাদের আমিই একমাত্র ঈশ্বর, <br><span class="br-ind"><br><span class="indent">&nbsp;</span></span>আর কোন ঈশ্বর নেই তোমাদের, ছিল না কখনও, <br><span class="br-ind"><br><span class="indent">&nbsp;</span></span>আর কোন ঈশ্বর হবে না কখনও। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমি, একমাত্র আমিই প্রভু পরমেশ্বর <br><span class="br-ind"><br><span class="indent">&nbsp;</span></span>একমাত্র যিনি উদ্ধার করতে পারেন তোমায়। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আগামীদিনের ঘটনার কথা করেছিলাম ঘোষণা <br><span class="br-ind"><br><span class="indent">&nbsp;</span></span>আমিই তারপর এসেছিলাম উদ্ধার করতে তোমাদের, <br><span class="br-ind"><br><span class="indent">&nbsp;</span></span>কোন ,অলীক দেবতা একাজ করে নি <br><span class="br-ind"><br><span class="indent">&nbsp;</span></span>কখনও তোমরাই সাক্ষী আমার। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমিই ঈশ্বর, সেই চিরন্তন ঈশ্বর আমার হাত থেকে কেউ পাবে না উদ্ধার, <br><span class="br-ind"><br><span class="indent">&nbsp;</span></span>আমার কাজের অন্যথা করে এমন সাধ্য কার? <br></div>
<div class="v" id="v14"><h2>ব্যাবিলনের পতন</h2><span class="vn">14</span> <span class="br-p"><br><br></span>ইসরায়েলের আরাধ্য ঈশ্বর, প্রভু পরমেশ্বর, <span class="br-p"><br><br></span><span class="br-ind"><br><span class="indent">&nbsp;</span></span>যিনি তোমায় উদ্ধার করেন, তিনি বলেন, <br><span class="br-ind"><br><span class="indent">&nbsp;</span></span>তোমাকে উদ্ধার করার জন্য ব্যাবিলনের বিরুদ্ধে আমি প্রেরণ করব আমার সৈন্যদল, <br><span class="br-ind"><br><span class="indent">&nbsp;</span></span>ভেঙ্গে ফেলব নগর-তোরণদ্বার নগরবাসীর আনন্দধ্বনি পরিণত হবে ক্রন্দন ধ্বনিতে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি প্রভু পরমেশ্বর, তোমার আরাধ্য ঈশ্বর, <br><span class="br-ind"><br><span class="indent">&nbsp;</span></span>আমি সৃজন করেছি তোমায় হে ইসরায়েল আমি রাজরাজেশ্বর তোমার। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>বহুকাল আগে সাগরের বুকে সৃষ্টি করেছিলেন পথ প্রভু পরমেশ্বর, <br><span class="br-ind"><br><span class="indent">&nbsp;</span></span>প্রচণ্ড ঘূর্ণির আবর্তে আলোড়িত জলরাশির মাঝে জেগেছিল সেই পথ। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তিনি চালনা করে এনেছিলেন পরাক্রান্ত সৈন্যবাহিনীকে, <br><span class="br-ind"><br><span class="indent">&nbsp;</span></span>ঠেলে দিয়েছিলেন ধ্বংসের মুখে, কত অশ্ব, কত রথ, <br><span class="br-ind"><br><span class="indent">&nbsp;</span></span>চতুরঙ্গ বাহিনী রসাতলে গেল, কেউ আর এল না ফিরে, <br><span class="br-ind"><br><span class="indent">&nbsp;</span></span>দীপশিখা যেন নিভে গেল একটি ফুৎকারে! <br></div>
<div class="v" id="v18"><span class="vn">18</span> <span class="br-p"><br><br></span>কিন্তু প্রভু পরমেশ্বর বলেন, <span class="br-p"><br><br></span><span class="br-ind"><br><span class="indent">&nbsp;</span></span>অতীত স্মৃতির মাঝে হয়ো না বিলীন, <br><span class="br-ind"><br><span class="indent">&nbsp;</span></span>করো না বসতি বিগত দিনের মাঝে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>দেখ, আমি এক নতুন কর্ম করতে চলেছি, <br><span class="br-ind"><br><span class="indent">&nbsp;</span></span>সূত্রপাত হয়ে গেছে তার এবার তুমি দেখবে সে কাজ! <br><span class="br-ind"><br><span class="indent">&nbsp;</span></span>মরুপ্রান্তরের মাঝখান দিয়ে আমি নির্মাণ করব এক রাজপথ <br><span class="br-ind"><br><span class="indent">&nbsp;</span></span>প্রবাহিত করব সেখানে নদী-নির্ঝর। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমার মনোনীত প্রজাবৃন্দের তৃষ্ণা মিটাতে <br><span class="br-ind"><br><span class="indent">&nbsp;</span></span>আমি যখন প্রবাহিত করব নদী-নির্ঝর সেই ঊষর মরুর বুকে, <br><span class="br-ind"><br><span class="indent">&nbsp;</span></span>তখন বন্য জন্তুর সম্মান দেবে আমায়, <br><span class="br-ind"><br><span class="indent">&nbsp;</span></span>উটপাখী আর শৃগালেরা হবে মুখর আমার স্তবগানে! <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তারা আমার সেই প্রজাবৃন্দ, যাদের আমি সৃষ্টি করেছি আমারই জন্য, <br><span class="br-ind"><br><span class="indent">&nbsp;</span></span>মুখর হবে তারা আমার প্রশংসা গানে। <br></div>
<div class="v" id="v22"><h2>ইসরায়েলের পাপ</h2><span class="vn">22</span> <span class="br-ind"><br><span class="indent">&nbsp;</span></span>প্রভু পরমেশ্বর বলেন, <br><span class="br-ind"><br><span class="indent">&nbsp;</span></span>কিন্তু হে ইসরায়েল তোমরা আমায় ডাকলে না, <br><span class="br-ind"><br><span class="indent">&nbsp;</span></span>আরাধনা করলে না আমার ক্লান্ত তোমরা আমার আরাধনায়। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আমার উদ্দেশে হোমবলি উৎসর্গের জন্য আন নি তোমার বলির মেষ, <br><span class="br-ind"><br><span class="indent">&nbsp;</span></span>সাজাও নি তোমরা বলিদানের অর্ঘ্য আমার সম্মানে। <br><span class="br-ind"><br><span class="indent">&nbsp;</span></span>কোন নৈবেদ্য উপহারের দাবীতে আমি ভারাক্রান্ত করি নি তোমাদের, <br><span class="br-ind"><br><span class="indent">&nbsp;</span></span>বিব্রত করি নি কখনও সুরভিত ধূপের দাবীতে। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>কোন দিন তুমি কিনে আন নি সুরভিত ধূপ আমার জন্য <br><span class="br-ind"><br><span class="indent">&nbsp;</span></span>অথবা তৃপ্ত কর নি আমায় বলির মেদে, <br><span class="br-ind"><br><span class="indent">&nbsp;</span></span>বরং ভারগ্রস্ত করেছ আমায় তোমার পাপরাশি দিয়ে, <br><span class="br-ind"><br><span class="indent">&nbsp;</span></span>ক্লান্ত আমি তোমার পাপভারে। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তবু, আমি, আমিই সেই ঈশ্বর, <br><span class="br-ind"><br><span class="indent">&nbsp;</span></span>আমি নিজগুণে মার্জনা করি আপন মহত্বে ক্ষমা করি তোমার পাপ, <br><span class="br-ind"><br><span class="indent">&nbsp;</span></span>রাখব না স্মরণে আমি পাপরাশি তোমার। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>চল আমরা বিচার সভায় যাই, আনো তোমার অভিযোগ! <br><span class="br-ind"><br><span class="indent">&nbsp;</span></span>প্রমাণ কর, তুমি নির্দোষ! <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>পাপ করেছিল তোমার আদি পিতা,<sup class="fnm"><a name="fnm2" href="#fn2">2</a></sup> <br><span class="br-ind"><br><span class="indent">&nbsp;</span></span>আমার বিরুদ্ধে করেছিল পাপ তোমার নেতৃবৃন্দ এবং <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তোমার অধ্যক্ষেরা অশুচি করেছিল<sup class="fnm"><a name="fnm3" href="#fn3">3</a></sup> আমার মন্দির, <br><span class="br-ind"><br><span class="indent">&nbsp;</span></span>তাই আমি ইসরায়েলের উপরে এনেছিলাম ধ্বংস, বিপর্যয়, <br><span class="br-ind"><br><span class="indent">&nbsp;</span></span>আমার প্রজাকে করেছিলাম অপমানের পাত্র।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> সুদানঃ প্রাচীন কুশ</div>
<div class="fn"><sup class="fnt"><a name="fn2" href="#fnm2">2</a></sup> আদি পিতা: যাকোব কিম্বা অব্রাহাম অথবা সম্ভবত: আদম</div>
<div class="fn"><sup class="fnt"><a name="fn3" href="#fnm3">3</a></sup> অধ্যক্ষেরা অশুচি করেছিল: একটি প্রাচীন অনুবাদে পাওয়া যায়। হিব্রু: পাঠান্তর আমি মন্দিরের অধ্যক্ষদের অশুচি করলাম।</div>
</div>
<!-- PARSED ABOVE; EDITING MAY BREAK PARSER -->
</body></html>