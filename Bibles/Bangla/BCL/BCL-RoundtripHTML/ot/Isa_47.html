<html><head>
<meta http-equiv="Content-Type" content="text/html;charset=utf-8" />
<title>Isa 47 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 47);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_45.html">45</a> <a href="Isa_46.html">46</a> <b>47</b> <a href="Isa_48.html">48</a> <a href="Isa_49.html">49</a> ... <a href="Isa_66.html">66</a> </div><hr>
<h1>Isa 47</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ব্যাবিলনের বিচার</h2><span class="vn">1</span> <span class="br-p"><br><br></span>প্রভু পরমেশ্বর বলেন, <span class="br-p"><br><br></span><span class="br-ind"><br><span class="indent">&nbsp;</span></span>নেমে এস ব্যাবিলন তোমার সিংহাসন থেকে, <br><span class="br-ind"><br><span class="indent">&nbsp;</span></span>ভূতলে গ্রহণ কর ধূলার আসন। <br><span class="br-ind"><br><span class="indent">&nbsp;</span></span>একদিন তুমি ছিলে কুমারী কন্যার মত অবিজিত এক নগরী, যাকে কেউ অধিকার করে নি কখনও। <br><span class="br-ind"><br><span class="indent">&nbsp;</span></span>কিন্তু আজ তুমি নও কোমল-কমনীয়! তুমি আজ ক্রীতদাসী!<sup class="fnm"><a name="fnm1" href="#fn1">1</a></sup> <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>এবার হাতে তুলে নাও পেষণ যন্ত্র! পেষণ কর শস্য! <br><span class="br-ind"><br><span class="indent">&nbsp;</span></span>খুলে ফেল মাথার ঘোমটা! মহার্ঘ বসন খুলে ফেল! <br><span class="br-ind"><br><span class="indent">&nbsp;</span></span>পার হতে হবে নদী-নির্ঝর নগ্নপদে, তুমি তোমার ঘাঘরা তুলে ধর। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>প্রকাশ পাক তোমার নগ্নতা, <br><span class="br-ind"><br><span class="indent">&nbsp;</span></span>মানুষ দেখুক অবমানিত ও লজ্জিত হয়েছ তুমি। <br><span class="br-ind"><br><span class="indent">&nbsp;</span></span>গ্রহণ করব আমি এর প্রতিশোধ <br><span class="br-ind"><br><span class="indent">&nbsp;</span></span>কেউ পারবে না রোধ করতে আমায়। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ইসরায়েলের আরাধ্য পবিত্রতম ঈশ্বর আমাদের মুক্তদাতা, <br><span class="br-ind"><br><span class="indent">&nbsp;</span></span>সর্বাধিপতি প্রভু পরমেশ্বর তিনি।<sup class="fnm"><a name="fnm2" href="#fn2">2</a></sup> <br></div>
<div class="v" id="v5"><span class="vn">5</span> <span class="br-p"><br><br></span>প্রভু পরমেশ্বর ব্যাবিলনের বলেন, <span class="br-p"><br><br></span><span class="br-ind"><br><span class="indent">&nbsp;</span></span>নীরবে অন্ধকারে বসে থাক, <br><span class="br-ind"><br><span class="indent">&nbsp;</span></span>জাতিবৃন্দের রাণী বলে তারা আর ডাকবে না তোমাকে! <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি কুপিত হয়েছিলাম আমার প্রজাদের উপরে তাদের সঙ্গে আমি পরের মত আচরণ করেছিলাম, <br><span class="br-ind"><br><span class="indent">&nbsp;</span></span>তোমার হাতে আমি তুলে দিয়েছিলাম তাদের, <br><span class="br-ind"><br><span class="indent">&nbsp;</span></span>করুণা কর নি তুমি তাদের উপর, <br><span class="br-ind"><br><span class="indent">&nbsp;</span></span>বৃদ্ধাদেরও করেছ পীড়ন অমানুষিক নির্মমতায়। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ভেবেছিলে, তুমি চিরদিন থাকবে রাণী হয়ে, <br><span class="br-ind"><br><span class="indent">&nbsp;</span></span>ভ্রূক্ষেপ করনি তাই এ সবের দিকে, <br><span class="br-ind"><br><span class="indent">&nbsp;</span></span>অথবা, ভাব নি কখনও কি এর পরিণাম। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>এখন শোন হে প্রমোদ বিলাসিনী! <br><span class="br-ind"><br><span class="indent">&nbsp;</span></span>দিন যাপন করছ তুমি নিশ্চিন্ত আরামে, ভেবেছ, তুমি নিরাপদ । <br><span class="br-ind"><br><span class="indent">&nbsp;</span></span>তোমার দাবী, তুমি ঈশ্বরের মত মহান—আর কেউ নেই তোমার মত ভেবেছ, <br><span class="br-ind"><br><span class="indent">&nbsp;</span></span>বৈধব্য কখনও আসবে না তোমার জীবনে অথবা জানবে না কখনও সন্তান বিয়োগের তীব্র বেদনা। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কিন্তু দুই-ই হারাবে তুমি একই দিনে একটি লহমায়, <br><span class="br-ind"><br><span class="indent">&nbsp;</span></span>তোমার মন্ত্র-তন্ত্র, যাদুবিদ্যা, <br><span class="br-ind"><br><span class="indent">&nbsp;</span></span>ইন্দ্রজাল—ব্যর্থ হবে সবই। <br><span class="br-ind"><br><span class="indent">&nbsp;</span></span>স্বামী-সন্তান বিয়োগের দুঃসহ বেদনায় হবে তুমি ভারাক্রান্ত।<sup class="fnm"><a name="fnm3" href="#fn3">3</a></sup> <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>পাপে লিপ্ত থেকেও নিজেকে নিরাপদ ভেবেছ তুমি, <br><span class="br-ind"><br><span class="indent">&nbsp;</span></span>ভেবেছ, কেউ তোমায় পাবে না দেখতে। <br><span class="br-ind"><br><span class="indent">&nbsp;</span></span>তোমার বিদ্যা ও জ্ঞান বিপথে চালনা করেছে তোমায় তুমি বলেছ নিজেকে, আমিই ঈশ্বর—আর কেউ নেই আমার মত। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>বিপর্যয় নেমে আসবে তোমার উপর <br><span class="br-ind"><br><span class="indent">&nbsp;</span></span>অকস্মাৎ ঘটবে এই বিপদপাত, <br><span class="br-ind"><br><span class="indent">&nbsp;</span></span>তোমার কোন যাদুবিদ্যা পারবে না তা করতে রোধ, <br><span class="br-ind"><br><span class="indent">&nbsp;</span></span>যা তুমি ভাব নি স্বপ্নেও! <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>বর্জন কর তোমার যাদুবিদ্য আর ইন্দ্রজাল, <br><span class="br-ind"><br><span class="indent">&nbsp;</span></span>যৌবনকাল থেকেই তুমি ব্যবহার করছ এগুলি। <br><span class="br-ind"><br><span class="indent">&nbsp;</span></span>দেখি, এ সব তোমার কিছু সাহায্যে আসে কি না! <br><span class="br-ind"><br><span class="indent">&nbsp;</span></span>পার কি না ভয় দেখাতে তোমার শত্রুকুলকে! <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>এদের পরামর্শ সত্ত্বেও তুমি শক্তিহীন। <br><span class="br-ind"><br><span class="indent">&nbsp;</span></span>এবার এগিয়ে আসুক তোমার জ্যোতিষীবর্গ রক্ষা করুক তোমাকে, <br><span class="br-ind"><br><span class="indent">&nbsp;</span></span>আসুক জ্যোতির্বিজ্ঞানীরা, যারা গণনা করে রাশিচক্রের ফলাফল, <br><span class="br-ind"><br><span class="indent">&nbsp;</span></span>বলে দেয় আগামী প্রতি মাসের ঘটনার কথা। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তারা হবে শুকনো খড়ের মত অগ্নি গ্রাস করবে তাদের। <br><span class="br-ind"><br><span class="indent">&nbsp;</span></span>নিজেদের প্রাণও তারা পারবে না বাঁচাতে, <br><span class="br-ind"><br><span class="indent">&nbsp;</span></span>দুঃসহ এ অগ্নিজ্বালা কবোষ্ণ আরামদায়ী নয় তাদের পক্ষে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ঐ জ্যোতিষীবৃন্দ শুধু এই টুকুই করবে তোমার জন্য, <br><span class="br-ind"><br><span class="indent">&nbsp;</span></span>সারাটি জীবন ধরে যাদের পরামর্শ গ্রহণ করেছ তুমি <br><span class="br-ind"><br><span class="indent">&nbsp;</span></span>তারা আপন পথে চলে যাবে পরিত্যাগ করে তোমায় <br><span class="br-ind"><br><span class="indent">&nbsp;</span></span>পারবে না কেউ তোমায় বাঁচাতে।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:290 13:1-14:23'><!--endraw 1-->যিশা 13:1-14:23<!--raw 1 bo --></a><!--endraw 1-->; <!--raw 1 bo --><a href='B:300 50:1'><!--endraw 1-->যির 50:1<!--raw 1 bo --></a><!--endraw 1-->; <!--raw 1 bo --><a href='B:300 51:64'><!--endraw 1-->51:64<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> তিনি: অথবা ইয়াহওয়ে তাঁর নাম</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:730 18:7-8'><!--endraw 1-->প্রকা 18:7-8<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>