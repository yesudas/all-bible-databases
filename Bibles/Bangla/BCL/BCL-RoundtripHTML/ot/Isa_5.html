<html><head>
<meta http-equiv="Content-Type" content="text/html;charset=utf-8" />
<title>Isa 5 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 5);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_3.html">3</a> <a href="Isa_4.html">4</a> <b>5</b> <a href="Isa_6.html">6</a> <a href="Isa_7.html">7</a> ... <a href="Isa_66.html">66</a> </div><hr>
<h1>Isa 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দ্রাক্ষাকুঞ্জের গান</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>আমার প্রিয়তমের উদ্দেশে একটি প্রেমসঙ্গীত গাইতে দাও, এ গান তাঁরই দ্রাক্ষাকুঞ্জের গান! একটি দ্রাক্ষাকুঞ্জ ছিল আমার প্রিয়তমের, ছিল সে কুঞ্জ অতি উর্বর এক গিরির উপরে। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>সেই ভূমি খনন করে তুলে ফেললেন তিনি সমস্ত পাথর, রোপণ করলেন উৎকৃষ্ট দ্রাক্ষালতা। নির্মাণ করলেন সেখানে উচ্চ এক প্রহরা গৃহ, তৈরী করলেন দ্রাক্ষাদলনের কুণ্ডও। উৎকৃষ্ট দ্রাক্ষাফলের আশায় ছিলেন তিনি, গাছে ফল ধরল, কিন্তু সে ফল হল টক।<sup class="fnm"><a name="fnm1" href="#fn1">1</a></sup> <br></div>
<div class="v" id="v3"><span class="vn">3</span> <span class="br-p"><br><br></span>আমার প্রিয়তম বললেন, হে জেরুশালেম ও যিহুদীয়া নিবাসী এখন তোমরাই বল, এই দ্রাক্ষাকুঞ্জ রচনায় আমি কি না করেছি।</div>
<div class="v" id="v4"><span class="vn">4</span> আমি কি এর জন্য কোন কিছু করতে বাকী রেখেছি? তাহলে যে ভাল আঙুর আমি প্রত্যাশা করেছিলাম, তার পরিবর্তে টক, বুনো আঙুর কেন ফলল?</div>
<div class="v" id="v5"><span class="vn">5</span> <span class="br-p"><br><br></span>এবার দেখ, এই দ্রাক্ষাকুঞ্জের কি অবস্থা আমি করতে চলেছি। এর চারিদিকের বেড়া আমি তুলে দেব, ভেঙ্গে ফেলব এর প্রাচীর। বন্য জন্তুরা এসে সব খেয়ে নেবে, পায়ে দলে সব নষ্ট করে দেবে।</div>
<div class="v" id="v6"><span class="vn">6</span> আগাছায় ভরে যাবে সব। দ্রাক্ষালতা ছেঁটে পরিষ্কার করতে বা তার গোড়া খুঁড়তে কাউকে দেব না। তার বদলে, সেখানে শ্যাকুল ও কাঁটাঝোপে ছেয়ে যাবে। মেঘমালাকে আমি দ্রাক্ষাকুঞ্জের উপরে বারি বর্ষণ করতে নিষেধ করব।</div>
<div class="v" id="v7"><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span>ইসরায়েলই সর্বাধিপতি প্রভু পরমেশ্বরের দ্রাক্ষাকুঞ্জ, <br><span class="br-ind"><br><span class="indent">&nbsp;</span></span>যিহুদীয়ার মানুষ তাঁরই রোপিত দ্রাক্ষালতা, <br><span class="br-ind"><br><span class="indent">&nbsp;</span></span>তাদের কাছে তিনি আশা করেছিলেন ধর্মনিষ্ঠা, <br><span class="br-ind"><br><span class="indent">&nbsp;</span></span>কিন্তু পরিবর্তে সে হল রক্তপিপাসু, <br><span class="br-ind"><br><span class="indent">&nbsp;</span></span>তিনি তাদের কাছে আশা করেছিলেন ন্যায়সঙ্গত কাজ, <br><span class="br-ind"><br><span class="indent">&nbsp;</span></span>কিন্তু ঐ শোন নিপীড়িতের ক্রন্দন ধ্বনি। <br></div>
<div class="v" id="v8"><h2>মানুষের দুষ্কর্ম</h2><span class="vn">8</span> <span class="br-p"><br><br></span>তোমাদের সর্বনাশ অনিবার্য! তোমাদের বাড়ি, চাষের ক্ষেত থাকা সত্ত্বেও বাড়ির পর বাড়ি, ক্ষেতের পর ক্ষেত কিনেই চলেছ। কিন্তু অচিরেই এখানে বাস করার জন্য অন্য কারো স্থান থাকবে না। একমাত্র তোমারাই সারা দেশে একাকী বাস করবে।</div>
<div class="v" id="v9"><span class="vn">9</span> সর্বাধিপতি প্রভু পরমেশ্বরকে আমি বলতে শুনেছি, এইসব বিশাল কারুকার্যময় অট্টালিকা জনমানবহীন, শূন্য, পরিত্যক্ত হয়ে পড়ে থাকবে।</div>
<div class="v" id="v10"><span class="vn">10</span> দশ একর ক্ষেত দ্রাক্ষালতায় ছেয়ে যাবে কিন্তু তার থেকে উৎপন্ন দ্রাক্ষার রস পাবে মাত্র এক বাথ,<sup class="fnm"><a name="fnm2" href="#fn2">2</a></sup> এক হোমর<sup class="fnm"><a name="fnm3" href="#fn3">3</a></sup> বীজ বুনে ফসল পাবে মাত্র এক ঐফা<sup class="fnm"><a name="fnm4" href="#fn4">4</a></sup>।</div>
<div class="v" id="v11"><span class="vn">11</span> <span class="br-p"><br><br></span>তোমাদের সমূহ সর্বনাশ! ভোর বেলা থেকে তোমরা শুরু কর সুরাপান, রাত্রি পর্যন্ত চলে তোমাদের উন্মত্ততা।</div>
<div class="v" id="v12"><span class="vn">12</span> তোমাদের ভোজের উৎসবে বীণা তম্বুরা ও বাঁশীর সঙ্গে থাকে সুরার আয়োজন। এসবে তোমরা এতই মত্ত যে, কিছুতেই বুঝতে পার না প্রভু পরমেশ্বর কি করতে চলেছেন।</div>
<div class="v" id="v13"><span class="vn">13</span> ফলে একদিন দেখবে বন্দীরূপে নিয়ে যাওয়া হচ্ছে তোমাদের। ক্ষুধায় মরবে নেতৃবৃন্দ, আর তৃষ্ণায় মরবে আপামর জনসাধারণ।</div>
<div class="v" id="v14"><span class="vn">14</span> মৃত্যুলোকে ক্ষুধিত, তাদের গ্রাস করার জন্য সে মুখ বিস্তার করে আছে। জেরুশালেমের অভিজাত সুধীজন কোলাহল মুখর সাধারণ মানুষের স্রোতের সঙ্গে সেই মুখগহ্বরে নেমে যাচ্ছে।</div>
<div class="v" id="v15"><span class="vn">15</span> <span class="br-p"><br><br></span>প্রত্যেকের মর্যাদাহানি হবে, গর্বিতের গর্ব চূর্ণ হবে।</div>
<div class="v" id="v16"><span class="vn">16</span> কিন্তু সর্বাধিপতি প্রভু পরমেশ্বরের ন্যায়সঙ্গত কর্মের মাধ্যমে তাঁর মহত্ত্ব প্রকাশিত হয়, তাঁর প্রজাদের প্রতি বিচারের নিষ্ঠায় ব্যক্ত হয় তাঁর পবিত্রতা।</div>
<div class="v" id="v17"><span class="vn">17</span> বিধ্বস্ত নগর-জনপদে মেষশাবকেরা চরে বেড়াবে, ছাগ শিশু পাবে চরাণীর স্থান।<sup class="fnm"><a name="fnm5" href="#fn5">5</a></sup></div>
<div class="v" id="v18"><span class="vn">18</span> <span class="br-p"><br><br></span>তোমাদের সর্বনাশ অনিবার্য! পাপের কবল থেকে তোমরা নিজেদের মুক্ত করতে পারলে না।</div>
<div class="v" id="v19"><span class="vn">19</span> তোমরা অবজ্ঞাভরে বলে থাক, প্রভু পরমেশ্বর যা করবেন বলেছেন, অবিলম্বে করুন, আমরা একবার দেখি। ইসরায়েলের আরাধ্য পবিত্র ঈশ্বর তাঁর পরিকল্পনা কার্যকর করুন, আমরা দেখি, তাঁর মনে কি আছে!</div>
<div class="v" id="v20"><span class="vn">20</span> <span class="br-p"><br><br></span>তোমাদের শিয়রে সর্বনাশ! তোমরা মন্দকে ভাল আর ভালকে মন্দ বলে থাক। তোমরা অন্ধকারকে আলোতে এবং আলোকে অন্ধকারে পরিণত কর। যা কিছু তিক্ত, তাকে মিষ্ট আর মিষ্টকে তোমরা তিক্ত করে তোল।</div>
<div class="v" id="v21"><span class="vn">21</span> <span class="br-p"><br><br></span>তোমাদের সর্বনাশের দেরী নেই! তোমরা ভাব, তোমরা খুব জ্ঞানী আর বড় চালাক।</div>
<div class="v" id="v22"><span class="vn">22</span> <span class="br-p"><br><br></span>সমূহ সর্বনাশ তোমাদের! সুরা পানেই বীরত্ব তোমাদের! সুরা মিশ্রণে সিদ্ধহস্ত তোমরা!</div>
<div class="v" id="v23"><span class="vn">23</span> কিন্তু উৎকোচের বিনিময়ে অপরাধীকে ছেড়ে দাও, আর নিরপরাধকে ন্যায়বিচারে বঞ্চিত কর।</div>
<div class="v" id="v24"><span class="vn">24</span> কাজেই, এখন, খড় এবং শুকনো ঘাস যেমন আগুনে কুঁকড়ে পড়ে যায়, ঠিক তেমনি তোমাদের মূল শুকিয়ে জীর্ণ হয়ে যাবে, তোমাদের ফোটা ফুল শুকিয়ে বাতাসে উড়ে যাবে। কারণ ইসরায়েলের আরাধ্য পবিত্র ঈশ্বর, সর্বাধিপতি প্রভু পরমেশ্বরের শিক্ষাকে তোমরা প্রত্যাখ্যান করেছ।</div>
<div class="v" id="v25"><span class="vn">25</span> প্রভু পরমেশ্বরের ক্রোধের আগুন তাঁর প্রজাদের উপরে জ্বলে উঠেছে, তিনি তাদের দণ্ডদানে উদ্যত হয়েছেন। এবার পর্বতরাজি থর থর করে কাঁপবে, মৃতদেহ আবর্জনার মত রাস্তায় ছড়িয়ে পড়ে থাকবে। তারপরেও তাঁর ক্রোধ প্রশমিত হবে না, দণ্ডদানে উদ্যত হয়ে থাকবে তাঁর হাত।</div>
<div class="v" id="v26"><span class="vn">26</span> <span class="br-p"><br><br></span>বহুদূরবাসী জাতিবৃন্দকে তিনি আহ্বানের সঙ্কেত দিয়েছেন, পৃথিবীর প্রান্ত থেকে তাদের আগমনের জন্য বংশীধ্বনি করেছেন। তারা আসছে, দ্রুতগতিতে, ত্বরিতচরণে!</div>
<div class="v" id="v27"><span class="vn">27</span> তাদের কারো ক্লান্তি আসে না, হোঁচট‌্ খায় না কেউ। কারো চোখে তন্দ্রা নামে না, ঘুমিয়ে পড়ে না কেউ। শিথিল হয় না কারো কটি বন্ধনী, ছিন্ন হয় না কারো পাদুকার বন্ধন।</div>
<div class="v" id="v28"><span class="vn">28</span> তীক্ষ্মধার তাদের বাণের মুখ, বাণ নিক্ষেপের জন্য তাদের ধনুক সদা প্রস্তুত। চক্‌মকি পাথরের মত শক্ত কঠিন তাদের অশ্বের খুর, ঘূর্ণিঝড়ের মত ঘোরে তাদের রথচক্র।</div>
<div class="v" id="v29"><span class="vn">29</span> যুবা সিংহ শিকার ধরে যে ভাবে বীরদর্পে গর্জন করতে করতে গুহায় নিয়ে যায়, যাতে কেউ তার শিকার কেড়ে নিতে না পারে, সেইভাবে তাদের সৈন্যবাহিনীও তেজোদৃপ্ত হুঙ্কার দেয়।</div>
<div class="v" id="v30"><span class="vn">30</span> <span class="br-p"><br><br></span>সেইদিন তারা সমুদ্রের মত গর্জন করে ইসরায়েলের উপরে ঝাঁপিয়ে পড়বে। চেয়ে দেখ ঐ দেশের দিকে! ঘোর অন্ধকার আর দুর্দশা! অন্ধকার গ্রাস করেছে আলোকে!</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:470 21:33'><!--endraw 1-->মথি 21:33<!--raw 1 bo --></a><!--endraw 1-->; <!--raw 1 bo --><a href='B:480 12:1'><!--endraw 1-->মার্ক 12:1<!--raw 1 bo --></a><!--endraw 1-->; <!--raw 1 bo --><a href='B:490 20:9'><!--endraw 1-->লুক 20:9<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> হিব্রু: এক বাথ: আট লিটার</div>
<div class="fn"><sup class="fnt"><a name="fn3" href="#fnm3">3</a></sup> হিব্রু: এক হোমর: একশো আশি কিলোগ্রাম</div>
<div class="fn"><sup class="fnt"><a name="fn4" href="#fnm4">4</a></sup> হিব্রু: এক ঐফা: আঠেরো কিলোগ্রাম</div>
<div class="fn"><sup class="fnt"><a name="fn5" href="#fnm5">5</a></sup> হিব্রু অস্পষ্ট: সম্ভাব্য পাঠ: সম্পর্কহীন দূরবর্তী এক জাতি। হিব্রু: সম্পর্কহীন দূরবর্তী জাতিসমূহ।</div>
</div>
<!-- PARSED ABOVE; EDITING MAY BREAK PARSER -->
</body></html>