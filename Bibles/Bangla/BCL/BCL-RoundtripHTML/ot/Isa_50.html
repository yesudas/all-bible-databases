<html><head>
<meta http-equiv="Content-Type" content="text/html;charset=utf-8" />
<title>Isa 50 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 50);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_48.html">48</a> <a href="Isa_49.html">49</a> <b>50</b> <a href="Isa_51.html">51</a> <a href="Isa_52.html">52</a> ... <a href="Isa_66.html">66</a> </div><hr>
<h1>Isa 50</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>প্রভু পরমেশ্বর বলেন, <span class="br-p"><br><br></span><span class="br-ind"><br><span class="indent">&nbsp;</span></span>তোমরা কি মনে কর বিতাড়িত করেছি আমি আমার প্রজাদের সেই ব্যক্তির মত, <br><span class="br-ind"><br><span class="indent">&nbsp;</span></span>যে স্ত্রীকে ত্যাগপত্র দেয়? যদি তাই হয়, <br><span class="br-ind"><br><span class="indent">&nbsp;</span></span>তবে সেই ত্যাগপত্র কোথায়? ভাব কি তোমরা, <br><span class="br-ind"><br><span class="indent">&nbsp;</span></span>বিক্রয় করেছি আমি তোমাদের ক্রীতদাসরূপে সেই ব্যক্তির মত যে দাসরূপে বিক্রয় করে আপন সন্তানদের? <br><span class="br-ind"><br><span class="indent">&nbsp;</span></span>তাই যদি হয়, তবে বিক্রয় করেছি তোমাদের কার কাছে? <br><span class="br-ind"><br><span class="indent">&nbsp;</span></span>শোন, তোমাদেরই পাপের ফলে বন্দী হয়েছিলে তোমরা দাসত্বের শৃঙ্খলে। <br><span class="br-ind"><br><span class="indent">&nbsp;</span></span>নির্বাসিত হয়েছিলে তোমরা নিজেদের অপরাধে! <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>সেদিন কোথায় ছিলে তোমরা যেদিন গিয়েছিলাম আমি উদ্ধার করতে তোমাদের? <br><span class="br-ind"><br><span class="indent">&nbsp;</span></span>যখন আমি ডাকলাম তোমাদের কেন সাড়া দিলে না তোমরা আমার ডাকে? <br><span class="br-ind"><br><span class="indent">&nbsp;</span></span>আমি কি নিতান্ত অক্ষম তোমাদের মুক্তিদানে? <br><span class="br-ind"><br><span class="indent">&nbsp;</span></span>অথবা শক্তি কি নাই আমার তোমাদের করতে উদ্ধার? <br><span class="br-ind"><br><span class="indent">&nbsp;</span></span>একটি আদেশে আমি শুকিয়ে ফেলি নি কি সাগরের জল? <br><span class="br-ind"><br><span class="indent">&nbsp;</span></span>নদীকে করি নি পরিণত ঊষর মরুতে? <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>জলাভাবে মৎস্যকুল মরে নি কি আকন্ঠ তৃষ্ণায়? <br><span class="br-ind"><br><span class="indent">&nbsp;</span></span>করি নি কি আচ্ছন্ন আকাশমণ্ডলকে ঘোর অন্ধকারে, যেন শোকবস্ত্র করেছে ধারণ। <br></div>
<div class="v" id="v4"><h2>ভক্তদাসের ধৈর্য</h2><span class="vn">4</span> <span class="br-ind"><br><span class="indent">&nbsp;</span></span>অবসাদে আচ্ছন্ন মানুষের বেদনার অনুভূতি প্রভু পরমেশ্বর দিয়েছেন আমায়, <br><span class="br-ind"><br><span class="indent">&nbsp;</span></span>তাদের উদ্যম ফিরিয়ে আনার জন্য প্রয়োজন যে কথা, <br><span class="br-ind"><br><span class="indent">&nbsp;</span></span>দিয়েছেন তিনি আমায় সেই কথা বলার জ্ঞান। <br><span class="br-ind"><br><span class="indent">&nbsp;</span></span>তাঁর শিক্ষা গ্রহণের জন্য প্রতি প্রভাতে তিনি আমায় করেন উৎসুক। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>প্রভু পরমেশ্বর খুলে দিয়েছেন আমার উপলব্ধির দ্বার, <br><span class="br-ind"><br><span class="indent">&nbsp;</span></span>বিরোধিতা করি নি আমি মুখ ফিরিয়ে যাই নি চলে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>প্রহার করেছে যারা আমায় তাদের কাছে উন্মুক্ত করেছি আমি আপন পৃষ্ঠদেশ, <br><span class="br-ind"><br><span class="indent">&nbsp;</span></span>যখন তারা উৎপাটন করেছে আমার শ্মশ্রু, <br><span class="br-ind"><br><span class="indent">&nbsp;</span></span>থুতু দিয়েছে মুখে, দারুণ অপমানে যখন জর্জরিত করেছে <br><span class="br-ind"><br><span class="indent">&nbsp;</span></span>আমায় আমি দিই নি বাধা তাদের।<sup class="fnm"><a name="fnm1" href="#fn1">1</a></sup> <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কোন অপমান আঘাত করতে পারে নি আমায় কারণ প্রভু পরমেশ্বর আমার সহায়। <br><span class="br-ind"><br><span class="indent">&nbsp;</span></span>সব অপমান মাথা পেতে নেব আমি, আমি প্রস্তুত, আমি জানি, আমি কখনও হব না লজ্জিত। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>কারণ ঈশ্বর আমার কাছেই আছেন, <br><span class="br-ind"><br><span class="indent">&nbsp;</span></span>আমি যে নির্দোষ, একথা তিনিই করবেন প্রমাণ। <br><span class="br-ind"><br><span class="indent">&nbsp;</span></span>আমার বিরুদ্ধে অভিযোগ আনে, এত সাহস কার? <br><span class="br-ind"><br><span class="indent">&nbsp;</span></span>তাহলে এগিয়ে এস আমার সামনে, আন অভিযোগ, হোক বিচার! <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সর্বাধিপতি প্রভু পরমেশ্বর স্বয়ং আমার রক্ষাকর্তা, <br><span class="br-ind"><br><span class="indent">&nbsp;</span></span>অতএব কে আমাকে দোষী সাব্যস্ত করবে? <br><span class="br-ind"><br><span class="indent">&nbsp;</span></span>আমার সমস্ত অভিযোগকারীর অবস্থা হবে জীর্ণ বসনের মত, <br><span class="br-ind"><br><span class="indent">&nbsp;</span></span>কীটের ভক্ষ্য হবে তারা, হবে ধূলিতে বিলীন।<sup class="fnm"><a name="fnm2" href="#fn2">2</a></sup> <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমরা যারা প্রভু পরমেশ্বরকে সম্ভ্রম কর, <br><span class="br-ind"><br><span class="indent">&nbsp;</span></span>ভক্তি কর তাঁকে, পালন কর তাঁর ভক্তদাসের সমস্ত শিক্ষা, <br><span class="br-ind"><br><span class="indent">&nbsp;</span></span>তোমাদের চলার পথ হতে পারে আচ্ছন্ন অন্ধকারে তবুও বিশ্বাস কর প্রভু পরমেশ্বরে, <br><span class="br-ind"><br><span class="indent">&nbsp;</span></span>আস্থা রাখ তোমার আরাধ্য ঈশ্বরে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>যারা অপরের অনিষ্ট কামনায় আগুন জ্বালে <br><span class="br-ind"><br><span class="indent">&nbsp;</span></span>তারা দগ্ধ হবে সেই আগুনেই। <br><span class="br-ind"><br><span class="indent">&nbsp;</span></span>প্রভু পরমেশ্বর স্বয়ং ঘটাবেন এই ঘটনা, <br><span class="br-ind"><br><span class="indent">&nbsp;</span></span>জর্জরিত হবে তারা দুঃসহ দুর্বিপাকে।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:470 26:67'><!--endraw 1-->মথি 26:67<!--raw 1 bo --></a><!--endraw 1-->; <!--raw 1 bo --><a href='B:480 14:65'><!--endraw 1-->মার্ক 14:65<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:520 8:33-34'><!--endraw 1-->রোমীয় 8:33-34<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>