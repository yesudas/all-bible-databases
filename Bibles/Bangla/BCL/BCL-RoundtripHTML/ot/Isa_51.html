<html><head>
<meta http-equiv="Content-Type" content="text/html;charset=utf-8" />
<title>Isa 51 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 51);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_49.html">49</a> <a href="Isa_50.html">50</a> <b>51</b> <a href="Isa_52.html">52</a> <a href="Isa_53.html">53</a> ... <a href="Isa_66.html">66</a> </div><hr>
<h1>Isa 51</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমের প্রতি সান্ত্বনা বাণী</h2><span class="vn">1</span> <span class="br-p"><br><br></span>প্রভু পরমেশ্বর বলেন, <span class="br-p"><br><br></span><span class="br-ind"><br><span class="indent">&nbsp;</span></span>তোমরা যারা পেতে চাও উদ্ধার, <br><span class="br-ind"><br><span class="indent">&nbsp;</span></span>যারা এসেছ আমার কাছে সাহায্যের আশায়, শোন আমার কথা। <br><span class="br-ind"><br><span class="indent">&nbsp;</span></span>ভেবে দেখ সেই শৈলের কথা, যে শৈল থেকে নির্মিত হয়েছ তোমরা, <br><span class="br-ind"><br><span class="indent">&nbsp;</span></span>চেয়ে দেখ সেই পর্বতের দিকে যে পর্বত থেকে আনা হয়েছে তোমাদের। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ভাব, তোমাদের পিতা অব্রাহামের কথা, ভাব, <br><span class="br-ind"><br><span class="indent">&nbsp;</span></span>জননী সারার কথা—অব্রাহামকে আমি যথন করেছিলাম আহ্বান সে তখন ছিল নিঃসন্তান। <br><span class="br-ind"><br><span class="indent">&nbsp;</span></span>আমি আশীর্বাদ করলাম তাকে দান করলাম সন্তান <br><span class="br-ind"><br><span class="indent">&nbsp;</span></span>তার বংশধরদের করলাম অগণিত। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>করুণা করব আমি জেরুশালেমকে, <br><span class="br-ind"><br><span class="indent">&nbsp;</span></span>করুণা করব তার ধ্বংসস্তূপের অধিবাসীদের। <br><span class="br-ind"><br><span class="indent">&nbsp;</span></span>যদিও জেরুশালেমের ভূমি আজ ঊষর মরু, <br><span class="br-ind"><br><span class="indent">&nbsp;</span></span>আমি তাকে পরিণত করব এক উদ্যানে, <br><span class="br-ind"><br><span class="indent">&nbsp;</span></span>ঠিক সেই এদনে আমার সাজানো উদ্যানের মত। <br><span class="br-ind"><br><span class="indent">&nbsp;</span></span>সেখানে বিরাজ করবে আনন্দ ও উল্লাস, <br><span class="br-ind"><br><span class="indent">&nbsp;</span></span>আমারই স্তবগানে মুখরিত হবে উদ্যানের আকাশ-বাতাস ধ্বনিত হবে কৃতজ্ঞতার সুললিত সুরের লহরী। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>শোন হে আমার প্রজাবৃন্দ, <br><span class="br-ind"><br><span class="indent">&nbsp;</span></span>শোন আমার কথা, <br><span class="br-ind"><br><span class="indent">&nbsp;</span></span>আমি জাতিবৃন্দকে দান করব আমার শিক্ষা <br><span class="br-ind"><br><span class="indent">&nbsp;</span></span>আমার বিধান তাদের দান করবে দীপ্তি। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আর দেরী নেই, আমি উদ্ধার করব তাদের, <br><span class="br-ind"><br><span class="indent">&nbsp;</span></span>আসন্ন আমার বিজয়ের লগ্ন। <br><span class="br-ind"><br><span class="indent">&nbsp;</span></span>আমি স্বয়ং কর্তৃত্ব করব জাতিবৃন্দের উপর, <br><span class="br-ind"><br><span class="indent">&nbsp;</span></span>সুদূরের সীমান্ত ভূমি থাকবে আমার প্রতীক্ষায়, <br><span class="br-ind"><br><span class="indent">&nbsp;</span></span>উদ্ধার করব আমি তাদের এই আশা বুকে নিয়ে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ঊর্ধ্বে আকাশমণ্ডলের দিকে চোখ তুলে দেখ, <br><span class="br-ind"><br><span class="indent">&nbsp;</span></span>চেয়ে দেখ নিম্নে ধরাতলে! <br><span class="br-ind"><br><span class="indent">&nbsp;</span></span>আকাশমণ্ডল মিলিয়ে যাবে ধোঁয়ার মত, <br><span class="br-ind"><br><span class="indent">&nbsp;</span></span>পুরাতন বস্ত্রের মত জীর্ণ হবে পৃথিবীর অবস্থা, <br><span class="br-ind"><br><span class="indent">&nbsp;</span></span>পতঙ্গের মত মরে যাবে প্রাণীকুল কিন্তু আমার পরিত্রাণ চিরকালের <br><span class="br-ind"><br><span class="indent">&nbsp;</span></span>অন্তহীন আমার এই পরিত্রাণ চূড়ান্ত আমার এ বিজয়। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমরা, যারা জান ধর্ম কি, <br><span class="br-ind"><br><span class="indent">&nbsp;</span></span>যাদের অন্তরে আমার অনুশাসন সদাজাগ্রত, <br><span class="br-ind"><br><span class="indent">&nbsp;</span></span>শোন তোমরা—লোকে যখন তোমাদের উপহাস করে, <br><span class="br-ind"><br><span class="indent">&nbsp;</span></span>জর্জরিত করে অপমানে, ভয় পেয়ো না, হতাশ হয়ো না তোমরা, <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>পোকায় কাটা বস্ত্রের মত জীর্ণ হয়ে যাবে তারা, <br><span class="br-ind"><br><span class="indent">&nbsp;</span></span>জীর্ণ হয়ে যাবে কীটদষ্ট পশমের মত! কিন্তু যে পরিত্রাণ আমি তোমাদের দেব, <br><span class="br-ind"><br><span class="indent">&nbsp;</span></span>তা হবে অক্ষয়, আমার এ বিজয় চিরকালের। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>জাগ্রত হও হে প্রভু পরমেশ্বর সাহায্য কর আমাদের! <br><span class="br-ind"><br><span class="indent">&nbsp;</span></span>প্রয়োগ কর তোমার মহাশক্তি রক্ষা কর আমাদের সেই পুরাকালের মত। <br><span class="br-ind"><br><span class="indent">&nbsp;</span></span>সমুদ্র দানব রহব্‌কে<sup class="fnm"><a name="fnm1" href="#fn1">1</a></sup> তুমিই করেছিলে খণ্ড-বিখণ্ড। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমিই শুষ্ক করেছিলে মহাজলধির জলরাশি, <br><span class="br-ind"><br><span class="indent">&nbsp;</span></span>তুমি উদ্ধার করেছিলে যাদের, <br><span class="br-ind"><br><span class="indent">&nbsp;</span></span>সাগর পার করে তাদের আনবে বলে জাগিয়েছিলে পথ সাগরের বুকে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তুমি উদ্ধার করেছিলে যাদের <br><span class="br-ind"><br><span class="indent">&nbsp;</span></span>আসবে ফিরে সিয়োনে তারা অপার আনন্দে <br><span class="br-ind"><br><span class="indent">&nbsp;</span></span>মুখরিত হবে তারা উল্লাস আর সুললিত সঙ্গীতে। <br><span class="br-ind"><br><span class="indent">&nbsp;</span></span>চিরসুখী হবে তারা, ঘুচে যাবে সব দুঃখ-বেদনা। <br></div>
<div class="v" id="v12"><span class="vn">12</span> <span class="br-p"><br><br></span>প্রভু পরমেশ্বর বলেন, <span class="br-p"><br><br></span><span class="br-ind"><br><span class="indent">&nbsp;</span></span>আমিই সেইজন যিনি তোমায় করেন শক্তিমান, <br><span class="br-ind"><br><span class="indent">&nbsp;</span></span>তবে কেন কর ভয় সেই মর্ত্যমানবকে <br><span class="br-ind"><br><span class="indent">&nbsp;</span></span>তৃণের চেয়ে বেশি নয় আয়ু যার? <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ভুলে গেছ তুমি তোমার স্রষ্টা সেই প্রভু পরমেশ্বরকে, <br><span class="br-ind"><br><span class="indent">&nbsp;</span></span>যিনি বিস্তার করেছেন আকাশমণ্ডল, স্থাপন করেছেন ভিত্তিমূল এই পৃথিবীর? <br><span class="br-ind"><br><span class="indent">&nbsp;</span></span>ধ্বংস করতে তোমায় উদ্যত যারা সেই উৎপীড়কের পীড়নের আশঙ্কায় কেন এত ভয় দিবারাত্রি হৃদয়ে তোমরা? <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>বন্দী যারা, মুক্তি পাবে তারা অচিরেই লাভ করবে দীর্ঘজীবন, <br><span class="br-ind"><br><span class="indent">&nbsp;</span></span>অন্নের অভাব তার হবে না কখনও। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি প্রভু পরমেশ্বর তোমার আরাধ্য ঈশ্বর, <br><span class="br-ind"><br><span class="indent">&nbsp;</span></span>আমিই করি সমুদ্রমন্থন গর্জনধ্বনি তুলি সাগর তরঙ্গে, <br><span class="br-ind"><br><span class="indent">&nbsp;</span></span>সর্বাধিপতি প্রভু পরমেশ্বর আমি! ইয়াহ্‌ওয়ে আমার নাম! <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমিই করেছি বিস্তার আকাশমণ্ডল, <br><span class="br-ind"><br><span class="indent">&nbsp;</span></span>স্থাপন করেছি পৃথিবীর ভিত্তিমূল। সিয়োনকে আমি বলেছি, <br><span class="br-ind"><br><span class="indent">&nbsp;</span></span>তুমি আমার প্রজা! <br><span class="br-ind"><br><span class="indent">&nbsp;</span></span>আমি দিয়েছি তোমায় আমার অনুশাসন, <br><span class="br-ind"><br><span class="indent">&nbsp;</span></span>সুরক্ষিত তুমি আমার বাহুর বেষ্টনীতে। <br></div>
<div class="v" id="v17"><h2>জেরুশালেমের যন্ত্রণার অবসান</h2><span class="vn">17</span> <span class="br-ind"><br><span class="indent">&nbsp;</span></span>জাগ্রত হও হে জেরুশালেম, জাগ্রত হও! কর উত্থান! <br><span class="br-ind"><br><span class="indent">&nbsp;</span></span>প্রভু পরমেশ্বরের ক্রোধের পাত্র থেকে নিঃশেষে করেছ পান, <br><span class="br-ind"><br><span class="indent">&nbsp;</span></span>মত্ত তুমি সেই পানীয় প্রভাবে।<sup class="fnm"><a name="fnm2" href="#fn2">2</a></sup> <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>পথ প্রদর্শক তোমার কেউ নেই, <br><span class="br-ind"><br><span class="indent">&nbsp;</span></span>কেউ নেই তোমার স্বজাতির মাঝে, <br><span class="br-ind"><br><span class="indent">&nbsp;</span></span>তোমার হাত ধরে তোমায় নিয়ে যাবে এমন কেউ নেই তোমার। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তোমার উপরে নেমে এসেছে দ্বিগুণ বিপর্যয় <br><span class="br-ind"><br><span class="indent">&nbsp;</span></span>যুদ্ধে বিপর্যস্ত তোমার দেশ, <br><span class="br-ind"><br><span class="indent">&nbsp;</span></span>দুর্ভিক্ষে অনাহারে জর্জরিত সন্তানেরা তোমার <br><span class="br-ind"><br><span class="indent">&nbsp;</span></span>তোমাকে সান্ত্বনা দেবার কেউ নেই সেখানে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>পথের বাঁকে বাঁকে সন্তানেরা তোমার <br><span class="br-ind"><br><span class="indent">&nbsp;</span></span>পড়েছে লুটিয়ে মুর্ছিত বিবশ হয়ে <br><span class="br-ind"><br><span class="indent">&nbsp;</span></span>যেন শিকারীর জালে আবদ্ধ হরিণ। <br><span class="br-ind"><br><span class="indent">&nbsp;</span></span>মর্মে মর্মে অনুভব করছে তারা <br><span class="br-ind"><br><span class="indent">&nbsp;</span></span>প্রভু পরমেশ্বরের রোষের তীব্র দহন। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যন্ত্রণায় জর্জরিত হে জেরুশালেমবাসী <br><span class="br-ind"><br><span class="indent">&nbsp;</span></span>মদিরা পান না করেও মত্ত হয়েছ তোমরা, <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>প্রভু পরমেশ্বর তোমাদের আরাধ্য ঈশ্বর তোমাদের পক্ষ তিনি করেছেন অবলম্বন, <br><span class="br-ind"><br><span class="indent">&nbsp;</span></span>বলেছেন তিনি, দারুণ ক্রোধে যে পানপাত্র আমি তুলে দিয়েছিলাম <br><span class="br-ind"><br><span class="indent">&nbsp;</span></span>তোমাদের হাতে ফিরিয়ে নিলাম আমি সেই পাত্রখানি, <br><span class="br-ind"><br><span class="indent">&nbsp;</span></span>তোমরা আর করবে না পান সেই পাত্রের সুরা যা মত্ত করে তোমাদের। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>এবার আমি এই পত্রখানি তুলে দেব তাদের হাতে, যারা তোমাদের করেছে উৎপীড়ন, <br><span class="br-ind"><br><span class="indent">&nbsp;</span></span>বাধ্য করেছে তারা তোমাদের পিঠ পেতে দিতে পথের উপরে, <br><span class="br-ind"><br><span class="indent">&nbsp;</span></span>পেতে দেওয়া সেই পিঠের উপর দিয়ে হেঁটে গেছে তারা নির্মম পদক্ষেপে।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> রহব-কিম্বদন্তীর সমুদ্র দানব। সর্বপ্রকার বিশৃঙ্খলা ও মন্দ শক্তির প্রতীক এবং কোন কোন ক্ষেত্রে মিশরের প্রতীক। যিশা: <!--raw 1 bo --><a href='B:290 30:7'><!--endraw 1-->30:7<!--raw 1 bo --></a><!--endraw 1--> পদ দ্রষ্টব্য</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:730 14:10'><!--endraw 1-->প্রকা 14:10<!--raw 1 bo --></a><!--endraw 1-->; <!--raw 1 bo --><a href='B:730 16:19'><!--endraw 1-->16:19<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>