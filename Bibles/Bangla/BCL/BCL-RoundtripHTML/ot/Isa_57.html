<html><head>
<meta http-equiv="Content-Type" content="text/html;charset=utf-8" />
<title>Isa 57 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 57);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_55.html">55</a> <a href="Isa_56.html">56</a> <b>57</b> <a href="Isa_58.html">58</a> <a href="Isa_59.html">59</a> ... <a href="Isa_66.html">66</a> </div><hr>
<h1>Isa 57</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পাপাচারীর দণ্ডদাতা ও শরণাগতের আশ্রয়</h2><span class="vn">1</span> <span class="br-p"><br><br></span>সৎ ব্যক্তির মৃত্যু হলে, কেউ সে বিষয়ে ভ্রূক্ষেপ করে না, ভক্তজন পৃথিবী থেকে বিদায় নিলে কেউ ভেবেও দেখে না তার কথা। কিন্তু তাদের মৃত্যুর সময় কোন বিপর্যয় তাদের স্পর্শ করতে পারে না।</div>
<div class="v" id="v2"><span class="vn">2</span> যারা সৎ জীবন যাপন করে তারা মৃত্যুতে পরম শান্তি ও বিশ্রাম লাভ করে।</div>
<div class="v" id="v3"><span class="vn">3</span> <span class="br-p"><br><br></span>হে পাপাচারীগণ! বিচারের জন্য এখানে এস! তোমরা যাদুকর, লম্পট ও ব্যভিচারীর বংশের চেয়ে কোন অংশে কম নও।</div>
<div class="v" id="v4"><span class="vn">4</span> কোন মুখে তোমরা অপরকে উপহাস কর? মিথ্যাবাদী তোমরা! কি করে তোমরা অন্যকে বিদ্রূপ কর?</div>
<div class="v" id="v5"><span class="vn">5</span> তোমরা তোমাদের পবিত্র ওক গাছের<sup class="fnm"><a name="fnm1" href="#fn1">1</a></sup> তলায় উর্বরতার দেবতার উপাসনা কর কামকেলিতে মত্ত হয়ে। ঝরণার কাছে পর্বতগুহায় তোমরা তোমাদের সন্তানদের বলিদান করে থাক।</div>
<div class="v" id="v6"><span class="vn">6</span> সেখান থেকে মসৃণ পাথর নিয়ে এসে সেগুলিকে দেবতা বলে পূজা কর তোমরা। তাদের কাছে নিবেদন কর সুরা ও শস্য নৈবেদ্য। তোমরা কি ভাবো যে আমি এসবে তুষ্ট হই?</div>
<div class="v" id="v7"><span class="vn">7</span> তোমরা উচ্চপর্বত শিখরে গিয়ে বলিদান করে থাক এবং সেখানেও জ্বলে তোমাদের কামনার দাবানল।</div>
<div class="v" id="v8"><span class="vn">8</span> তোমরা তোমাদের অশ্লীল মূর্তি দরজার কপাটের আড়ালে স্থাপন করেছ। আমাকে পরিত্যাগ করে বিবসনা হয়ে অন্য প্রণয়ীর শয্যাসঙ্গিনী হয়েছ। তাকে এর জন্য তোমাকে মূল্যও দিতে হয়।</div>
<div class="v" id="v9"><span class="vn">9</span> সুবাসিত অঙ্গসজ্জায় সুরভিত হয়ে তুমি যাও মোলেক<sup class="fnm"><a name="fnm2" href="#fn2">2</a></sup> দেবতার পূজা দিতে। পূজা করার জন্য দেবতার সন্ধানে তুমি দূর-দূরান্তে প্রেরণ কর বার্তাবহ, এমন কি মৃত্যুলোকেও প্রেরণ কর তাদের।</div>
<div class="v" id="v10"><span class="vn">10</span> অন্যান্য দেবতাদের সন্ধানে পরিশ্রান্ত হয়েছ তুমি, তবু আশাহত হও নি কখনও। তুমি নতুন শক্তিলাভ করেছ, পেয়েছ নবজীবন, তাই তুমি কখনও শ্রান্ত হও নি।</div>
<div class="v" id="v11"><span class="vn">11</span> <span class="br-p"><br><br></span>প্রভু পরমেশ্বর বলেন, এইসব দেবতারা কারা যাদের ভয়ে তোমরা এত ভীত সন্ত্রস্ত এবং যার ফলে তোমরা আমার কাছে মিথ্যা কথা বল, তোমরা আমাকে ভুলে গেলে, মুছে ফেললে আমাকে তোমাদের মন থেকে? দীর্ঘদিন আমি নীরব রয়েছি বলেই কি আমাদে শ্রদ্ধা জ্ঞাপন করাও ছেড়ে দিলে?</div>
<div class="v" id="v12"><span class="vn">12</span> তোমরা ভাবো যে তোমরা যা করেছ, ঠিকই করেছ, কিন্তু আমি তোমাদের মুখোশ খুলে দেব, তোমাদের ঐ দেবতারা পারবে না তোমাদের রক্ষা করতে।</div>
<div class="v" id="v13"><span class="vn">13</span> সাহায্যের জন্য যখন ডাকবে, তখন তারা কি শুনতে পাবে তোমাদের আর্তস্বর? একটা দমকা হাওয়া তাদের উড়িয়ে নিয়ে যাবে! কিন্তু যারা আমার শরণাগত, তারা দেশে শান্তিতে বসবাস করবে এবং আমার মন্দিরে উপাসনা করবে।</div>
<div class="v" id="v14"><h2>সাহায্যদানে ঈশ্বরের প্রতিশ্রুতি</h2><span class="vn">14</span> <span class="br-p"><br><br></span>প্রভু পরমেশ্বর বলেন, ফিরে আসুক আমার প্রজারা আমার কাছে। দূর করে দাও তাদের পথের সমস্ত বাধা! নির্মাণ কর পথ, প্রস্তুত রাখ সর্বদা!</div>
<div class="v" id="v15"><span class="vn">15</span> <span class="br-p"><br><br></span>আমি সুমহান, পবিত্রতম শাশ্বত ঈশ্বর। ঊর্ধ্বলোকে পবিত্রস্থানে আমার নিবাস হলেও আমি দলিত জনের ব্যথিত মনের মানুষের সঙ্গেও বাস করি যেন তাদের নৈরাশ্য দূর করে আস্থা ফিরিয়ে আনতে পারি।</div>
<div class="v" id="v16"><span class="vn">16</span> আমি আমার প্রজাদের জীবন দান করেছি, আমিই সঞ্চারিত করেছি শ্বাসবায়ু, আর আমি অনুযোগ করব না তাদের বিরুদ্ধে, পোষণ করব না ক্রোধ<sup class="fnm"><a name="fnm3" href="#fn3">3</a></sup>।</div>
<div class="v" id="v17"><span class="vn">17</span> আমি তাদের লোভ ও পাপের জন্য তাদের উপর ক্রুদ্ধ হয়েছিলাম এবং সেইজন্য তাদের পরিত্যাগ করেছিলাম, দিয়েছিলাম দণ্ড। কিন্তু তারা অবাধ্য, দুর্বিনীত, নিজেদের ইচ্ছামতই চলতে লাগল তারা।</div>
<div class="v" id="v18"><span class="vn">18</span> <span class="br-p"><br><br></span>আমি দেখেছি তাদের আচরণ, তবুও আমি আরোগ্য দান করব তাদের। আমি তাদের পরিচালনা করব, সাহায্য করব, এবং সান্ত্বনা দেব। যারা এদের জন্য শোকসন্তপ্ত, তাদেরও সান্ত্বনা দেব। তাদের বিলাপ পরিণত করব আনন্দগানে।</div>
<div class="v" id="v19"><span class="vn">19</span> দূরে বা নিকটে যে যেখানেই থাকুক না কেন, সকলকে আমি দান করব শান্তি! সুস্থ করব আমি আমার প্রজাবৃন্দকে।</div>
<div class="v" id="v20"><span class="vn">20</span> কিন্তু দুষ্টেরা অশান্ত সমুদ্রের মত, যে সমুদ্র তরঙ্গের আলোড়ন কখনও শান্ত হয় না, যা তুলে আনে, শুধু পাঁক ও আর্বজনা।</div>
<div class="v" id="v21"><span class="vn">21</span> প্রভু পরমেশ্বর বলেন, পাপীরা কখনও শান্তি পাবে না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> সাধারণত: পার্বত্য অঞ্চলে ওক গাছের নীচে বেদী স্থাপন করে তারা পূজা-অর্চনা করত।</div>
<div class="fn"><sup class="fnt"><a name="fn2" href="#fnm2">2</a></sup> অথবা রাজা।</div>
<div class="fn"><sup class="fnt"><a name="fn3" href="#fnm3">3</a></sup> পাঠান্তর: আমি আমার প্রজাদের…করব না ক্রোধ, তাহলে যাদের আমি জীবন দান কতরেছি তারা মারা যাবে।</div>
</div>
<!-- PARSED ABOVE; EDITING MAY BREAK PARSER -->
</body></html>