<html><head>
<meta http-equiv="Content-Type" content="text/html;charset=utf-8" />
<title>Isa 58 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 58);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_56.html">56</a> <a href="Isa_57.html">57</a> <b>58</b> <a href="Isa_59.html">59</a> <a href="Isa_60.html">60</a> ... <a href="Isa_66.html">66</a> </div><hr>
<h1>Isa 58</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রকৃত উপবাস</h2><span class="vn">1</span> <span class="br-p"><br><br></span>প্রভু পরমেশ্বর বলেন, মুক্তকন্ঠে উচ্চস্বরে ঘোষণা কর! আমার ইসরায়েলী প্রজাদের জানাও তাদের পাপের কথা!</div>
<div class="v" id="v2"><span class="vn">2</span> তারা প্রতিদিন আমার আরাধনা করে, আমার পথ জানতে এবং আমার অনুশাসন মেনে চলতে তারা আগ্রহী—এই তাদের দাবী। তারা বলে যে, তারা চায় আমার ন্যায়সঙ্গত অনুশাসন এবং আমার উপাসনাতেই তারা লাভ করে আনন্দ।</div>
<div class="v" id="v3"><span class="vn">3</span> <span class="br-p"><br><br></span>প্রজারা জিজ্ঞাসা করে, প্রভু পরমেশ্বর যদি না দেখেন, তাহলে কেন আমরা উপবাস করব? তিনি যদি আমাদের দিকে কোন মনোযোগই না দেন, তাহলে আমাদের অনাহারে থেকে কি লাভ? প্রভু পরমেশ্বর তাদের বলেন, দেখ, মূল কথা হল এই, তোমরা উপবাস কর ঠিকই কিন্তু তারই সাথে নিজেদের স্বার্থসিদ্ধির তাগিদে ছুটে বেড়াও, তোমাদের শ্রমিকদের পীড়ন করে থাক।</div>
<div class="v" id="v4"><span class="vn">4</span> তোমাদের এই উপবাস তোমাদের উগ্র করে তোলে, তোমরা যুদ্ধ বিবাদে লিপ্ত হয়ে থাক। তোমরা কি মনে কর যে এই ধরণের উপবাস আমাকে তোমাদের প্রার্থনা গ্রাহ্য করতে উদ্বুদ্ধ করবে?</div>
<div class="v" id="v5"><span class="vn">5</span> উপবাস করে তোমরা নিজেদের কষ্ট দিয়ে থাক। ঘাসের মত তোমরা মাথা নুইয়ে থাক, চট পেতে ভস্ম বিছিয়ে তোমরা তার উপর শুয়ে থাক। এই কি তোমাদের উপবাস? তোমরা কি মনে কর, এতে আমি প্রসন্ন হব?</div>
<div class="v" id="v6"><span class="vn">6</span> <span class="br-p"><br><br></span>আমি যে ধরণের উপবাসে প্রসন্ন হই, তা হলঃ নিপীড়িতের শৃঙ্খল মোচন এবং অন্যায় অবিচারের অত্যাচার থেকে তাদের মুক্তিদান। মুক্ত করে দাও দলিত ও নিপীড়িতদের।</div>
<div class="v" id="v7"><span class="vn">7</span> ক্ষুর্ধাতকে তোমাদের অন্নের ভাগ দাও, আশ্রয়হীন দরিদ্রকে দান কর আশ্রয় আপন ঘরে। বস্ত্রহীনকে দান কর বস্ত্র, নিজের আত্মীয়-স্বজনকে সাহায্যদানে বিমুখ হয়ো না।<sup class="fnm"><a name="fnm1" href="#fn1">1</a></sup></div>
<div class="v" id="v8"><span class="vn">8</span> <span class="br-p"><br><br></span>তাহলে আমার প্রসন্নতা তোমাদের উপর প্রভাত সূর্যের মত আলোক বিকিরণ করবে, অবিলম্বে তোমাদের সমস্ত ব্যথার আরোগ্য হবে। তোমাদের রক্ষা করার জন্য আমি সর্বদা তোমাদের সঙ্গে থাকব, আমার উপস্থিতি চতুর্দিক থেকে তোমাদের রক্ষা করবে।</div>
<div class="v" id="v9"><span class="vn">9</span> যখন তোমরা প্রার্থনা করবে, আমি উত্তর দেব, যখন আমায় ডাকবে, আমি সাড়া দেব তোমাদের ডাকে। তোমরা যদি সর্বপ্রকার অন্যায়-অবিচার, মিথ্যা অভিযোগ ছলনা ও কপটতা ত্যাগ কর,</div>
<div class="v" id="v10"><span class="vn">10</span> যদি ক্ষুধার্তকে দান কর অন্ন এবং দরিদ্রের অভাব মোচন কর, তাহলে তোমাদের চারিদিকে ঘিরে থাকা অন্ধকার মধ্যাহ্নের সমুজ্জ্বল আলোয় পরিণত হবে।</div>
<div class="v" id="v11"><span class="vn">11</span> আমি সর্বদা পরিচালনা করব তোমাদের, চরম অভাবের দিনেও আমি তোমাদের সমস্ত প্রয়োজন পূর্ণ<sup class="fnm"><a name="fnm2" href="#fn2">2</a></sup> করব। আমি তোমাদের সুস্থ ও সবল রাখব। তোমরা হবে সেই উদ্যানের মত যেখানে আছে প্রচুর জল। তোমরা হবে জলের অনন্ত উৎসের মত, যা কখনও শুকায় না।</div>
<div class="v" id="v12"><span class="vn">12</span> বহু কাল আগে যা ধ্বংসস্তূপে পরিণত হয়েছে, তাকেই পুনর্গঠিত করবে তোমরা, পুরাতন ভিত্তির উপর আবার গড়ে তুলবে নতুন ইমারৎ। তোমরা আখ্যাত হবে নগর প্রাকার ও বিধ্বস্ত অট্টালিকাসমূহের নব নির্মাতারূপে।</div>
<div class="v" id="v13"><h2>সাব্বাথ দিন পালনের আনন্দ</h2><span class="vn">13</span> <span class="br-p"><br><br></span>প্রভু পরমেশ্বর বলেন, যদি তোমরা সাব্বাথ দিনকে পবিত্রভাবে পালন কর এবং ঐ দিন নিজেদের স্বার্থসিদ্ধির তাগিদে ব্যস্ত না হও, যদি ভ্রমণ, কর্ম ও অযথা বাক্যালাপ না করে আমার এই পবিত্র দিনটিকে উপযুক্ত মর্যাদা দান কর,</div>
<div class="v" id="v14"><span class="vn">14</span> তাহলে আমার সান্নিধ্যে থাকার প্রকৃত আনন্দ তোমরা লাভ করবে। আমি তোমাদের সারা পৃথিবীতে সম্মানিত করব এবং তোমাদের পূর্বপুরুষ যাকোবকে যে দেশ দান করেছিলাম, সেই দেশের অধিকার তোমরা লাভ করবে, প্রভু পরমেশ্বর এই কথা বলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:470 25:35'><!--endraw 1-->মথি 25:35<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> হিব্রু: অর্থ অস্পষ্ট।</div>
</div>
<!-- PARSED ABOVE; EDITING MAY BREAK PARSER -->
</body></html>