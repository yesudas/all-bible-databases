<html><head>
<meta http-equiv="Content-Type" content="text/html;charset=utf-8" />
<title>Isa 9 &ndash; নবী যিশাইয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 9);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_7.html">7</a> <a href="Isa_8.html">8</a> <b>9</b> <a href="Isa_10.html">10</a> <a href="Isa_11.html">11</a> ... <a href="Isa_66.html">66</a> </div><hr>
<h1>Isa 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>এই দুর্দৈবের হাত থেকে তাদের নিস্তার নাই। <span class="br-p"><br><br></span>সবুলুন ও নপ্তালি গোষ্ঠীর দেশ একবার ঘোর বিপাক ও অমর্যাদার মধ্যে পড়েছিল কিন্তু আগামী দিন এই অঞ্চলের জন্য আনবে সম্মান ও প্রতিপত্তি। যেখানে বিদেশীদের বাস, সেই ভূমধ্যসাগর থেকে পূর্বে জর্ডনের ওপারের দেশ ও গালীল দেশ পর্যন্ত এই সম্মান বিস্তারলাভ করবে।<sup class="fnm"><a name="fnm1" href="#fn1">1</a></sup></div>
<div class="v" id="v2"><h2>আদর্শ রাজা</h2><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>অন্ধকারে বিচরণ করত যে জাতি, <br><span class="br-ind"><br><span class="indent">&nbsp;</span></span>সেই জাতি দেখেছে এক মহাদীপ্তি, <br><span class="br-ind"><br><span class="indent">&nbsp;</span></span>যারা বাস করত মৃত্যুর বিভীষিকাঘেরা দেশে, <br><span class="br-ind"><br><span class="indent">&nbsp;</span></span>তাদের উপরে উদ্ভাসিত হয়েছে জীবনের আলো।<sup class="fnm"><a name="fnm2" href="#fn2">2</a></sup> <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে প্রভু পরমেশ্বর, তুমি তাদের দিয়েছ পরম আনন্দ,<sup class="fnm"><a name="fnm3" href="#fn3">3</a></sup> সুখী করেছ তাদের। <br><span class="br-ind"><br><span class="indent">&nbsp;</span></span>তাই, ফসল কাটার সময়ে লোকে যেমন আনন্দ করে, <br><span class="br-ind"><br><span class="indent">&nbsp;</span></span>লুন্ঠিত ধন ভাগ করার সময় যেমন মুখরিত হয় উল্লাসে, <br><span class="br-ind"><br><span class="indent">&nbsp;</span></span>তেমনি তারাও আনন্দে-উল্লাসে মুখর হয়ে ওঠে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তুমি ভেঙ্গে দিয়েছ তাদের গুরুভার যোঁয়ালি, <br><span class="br-ind"><br><span class="indent">&nbsp;</span></span>ভেঙ্গেছ পীড়নের যষ্টি। <br><span class="br-ind"><br><span class="indent">&nbsp;</span></span>যে জাতি তোমার প্রজাদের উপরে অত্যাচার ও নিপীড়ন করত তুমি পরাজিত করেছ তাদের, <br><span class="br-ind"><br><span class="indent">&nbsp;</span></span>বহুকাল আগে যেমন করে তুমি পরাজিত করেছিলে মিদীয়নী সেনাদের। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আক্রমণকারী প্রত্যেকটি সৈনিকের জুতো <br><span class="br-ind"><br><span class="indent">&nbsp;</span></span>এবং রক্তমাখা পোষাক-পরিচ্ছদ <br><span class="br-ind"><br><span class="indent">&nbsp;</span></span>পুড়িয়ে দেওয়া হবে আগুনে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমাদের জন্য একটি শিশুর জন্ম হয়েছে! <br><span class="br-ind"><br><span class="indent">&nbsp;</span></span>একটি পুত্র দেওয়া হয়েছে আমাদের! <br><span class="br-ind"><br><span class="indent">&nbsp;</span></span>তিনিই হবেন আমাদের রাজা। <br><span class="br-ind"><br><span class="indent">&nbsp;</span></span>তাঁকে বলা হবে মহান উপদেষ্টা<sup class="fnm"><a name="fnm4" href="#fn4">4</a></sup> <br><span class="br-ind"><br><span class="indent">&nbsp;</span></span>“পরাক্রমশালী ঈশ্বর’’, “সনাতন পিতা, “শান্তিরাজ’’। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>দাউদের কুলতিলক তিনি, উত্তরোত্তর বৃদ্ধি পাবে তাঁর রাজকীয় ক্ষমতা, <br><span class="br-ind"><br><span class="indent">&nbsp;</span></span>তাঁর রাজ্যে সতত বিরাজ করবে শান্তি। <br><span class="br-ind"><br><span class="indent">&nbsp;</span></span>ন্যায় ও ধর্মনিষ্ঠায় ভিত্তিতে শাসন পরিচালনা করবেন তিনি এখন থেকে অনন্তকাল পর্যন্ত। <br><span class="br-ind"><br><span class="indent">&nbsp;</span></span>সর্বাধিপতি পরমেশ্বরের এই হল স্থির সিদ্ধান্ত।<sup class="fnm"><a name="fnm5" href="#fn5">5</a></sup> <br></div>
<div class="v" id="v8"><h2>ইসরায়েলীদের প্রতি ঈশ্বরের দণ্ড ঘোষণা</h2><span class="vn">8</span> <span class="br-p"><br><br></span>প্রভু পরমেশ্বর ইসরায়েলের রাজ্যের উপরে, যাকোবের বংশধরদের উপরে বিচারের রায় ঘোষণা করেছেন।</div>
<div class="v" id="v9"><span class="vn">9</span> সমগ্র ইসরায়েল জাতি, যারা শমরিয়া নগরে বাস করে, তারা জানবে যে, তিনিই এ কাজ করেছেন। এখন তারা গর্বিত ও উদ্ধত। তারা বলে,</div>
<div class="v" id="v10"><span class="vn">10</span> ইঁট দিয়ে গাঁথা অট্টালিকা ধ্বসে পড়েছে, আমরা কিন্তু তার জায়গায় পাথর দিয়ে ইমারত গড়ব। কম দামের সুকমোর কাঠের কড়ি বর্গা ভেঙ্গে গেছে, আমরা সেখানে দামী মজবুত সীডার কাঠ লাগাব।</div>
<div class="v" id="v11"><span class="vn">11</span> <span class="br-p"><br><br></span>প্রভু পরমেশ্বর তাদের আক্রমণ করার জন্য তাদের শত্রুদের<sup class="fnm"><a name="fnm6" href="#fn6">6</a></sup> উত্তেজিত করে তুলেছেন।</div>
<div class="v" id="v12"><span class="vn">12</span> পূর্বে সিরিয়া ও পশ্চিমে ফিলিস্তিয়া তাদের গ্রাস করার জন্য উন্মুখ হয়ে আছে। কিন্তু তা সত্ত্বেও প্রভু পরমেশ্বরের ক্রোধ প্রশমিত হয় নি, শাস্তিদানের জন্য এখনও তাঁর হাত উদ্যত হয়ে আছে।</div>
<div class="v" id="v13"><span class="vn">13</span> <span class="br-p"><br><br></span>প্রভু পরমেশ্বর এত দণ্ডদান সত্ত্বেও ইসরায়েল অনুতপ্ত হয় নি, তারা ফিরে আসে নি তাঁর কাছে।</div>
<div class="v" id="v14"><span class="vn">14</span> প্রভু পরমেশ্বর একই দিনে ইসরায়েলের নেতৃবর্গ ও প্রজাদের শাস্তি দেবেন, বড় থেকে ছোট পর্যন্ত-একদিক থেকে সবাইকে সংহার করবেন।</div>
<div class="v" id="v15"><span class="vn">15</span> বড় তাদেরই বলা হচ্ছে, যারা প্রবীণ ও সম্ভ্রান্ত এবং সেই সমস্ত নবী, যারা ভ্রান্ত শিক্ষা দেয়, তারা ছোট!</div>
<div class="v" id="v16"><span class="vn">16</span> যারা এই লোকদের পরিচালনা করে, তারা তাদের ভ্রান্তপথে নিয়ে যায় এবং সম্পূর্ণভাবে বিভ্রান্ত করে।</div>
<div class="v" id="v17"><span class="vn">17</span> তাই প্রভু পরমেশ্বর কোন যুবককে রেহাই দেবেন না, কোন বিধবা কিম্বা পিতৃমাতৃহীন অনাথকে মমতা দেখাবেন না, কারণ এরা সবাই ঈশ্বরহীন, দুরাচার এবং তাদের মুখ কুকথায় পূর্ণ। কিন্তু এত শাস্তির পরও প্রভু পরমেশ্বরের ক্রোধ প্রশমিত হয় নি, আরও শাস্তিদানের জন্য এখনও তাঁর হাত উদ্যত হয়ে আছে।</div>
<div class="v" id="v18"><span class="vn">18</span> <span class="br-p"><br><br></span>মানুষের পাপাচার আগুনের মত জ্বলে উঠেছে, সে আগুন শ্যাকুল ও কাঁটাবন জ্বালিয়ে দেয়, সে আগুন অরণ্যকে জ্বালিয়ে দেয়, ধোঁয়ার কুণ্ডলী উঠতে থাকে সেখান থেকে।</div>
<div class="v" id="v19"><span class="vn">19</span> তাই সর্বাধিপতি প্রভু পরমেশ্বর ক্রুদ্ধ হয়েছেন। তাঁর শাস্তি আগুনের মত নেমে এসে সারা দেশ জ্বালিয়ে দেবে, ধ্বংস করে দেবে মানুষকে—সকলে আত্মরক্ষায় ব্যস্ত হযে উঠবে।</div>
<div class="v" id="v20"><span class="vn">20</span> দেশের সর্বত্র লোকেরা কাড়াকাড়ি, ছেঁড়াছিঁড়ি করে খাবে কিন্তু কিছুতেই তাদের পেট ভরবে না, খিদে মিটবে না। এমন কি তারা নিজেদের সন্তানদের মাংসও খাবে।!</div>
<div class="v" id="v21"><span class="vn">21</span> মনঃশি ও ইফ্রয়িমের অধিবাসীরা একে অপরকে আক্রমণ করবে, তারপর তারা একসঙ্গে যিহুদীয়াকে আক্রমণ করবে। কিন্তু তা সত্ত্বেও প্রভু পরমেশ্বরের ক্রোধ প্রশমিত হবে না, শাস্তিদানের জন্য এখনও তাঁর হার উদ্যত হয়ে আছে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:470 4:15'><!--endraw 1-->মথি 4:15<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:470 4:16'><!--endraw 1-->মথি 4:16<!--raw 1 bo --></a><!--endraw 1-->; <!--raw 1 bo --><a href='B:490 1:79'><!--endraw 1-->লুক 1:79<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> পরম আনন্দ: হিব্রু: জাতির লোকসংখ্যা বৃদ্ধি করেছ</div>
<div class="fn"><sup class="fnt"><a name="fn4" href="#fnm4">4</a></sup> আশ্চর্য অথবা জ্ঞানী</div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><a href='B:490 1:32-33'><!--endraw 1-->লুক 1:32-33<!--raw 1 bo --></a><!--endraw 1--></div>
<div class="fn"><sup class="fnt"><a name="fn6" href="#fnm6">6</a></sup> শত্রুদের: হিব্রু: শত্রু রৎসীন</div>
</div>
<!-- PARSED ABOVE; EDITING MAY BREAK PARSER -->
</body></html>