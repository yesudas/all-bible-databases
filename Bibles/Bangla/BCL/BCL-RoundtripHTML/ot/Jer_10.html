<html><head>
<meta http-equiv="Content-Type" content="text/html;charset=utf-8" />
<title>Jer 10 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 10);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_8.html">8</a> <a href="Jer_9.html">9</a> <b>10</b> <a href="Jer_11.html">11</a> <a href="Jer_12.html">12</a> ... <a href="Jer_52.html">52</a> </div><hr>
<h1>Jer 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অলীক প্রতিমার অসারতা ও ঈশ্বরের মাহাত্ম্য</h2><span class="vn">1</span> <span class="br-p"><br><br></span>হে ইসরায়েলের প্রজাবৃন্দ,তোমাদের জন্য প্রভু পরমেশ্বরের বার্তা শোন মন দিয়ে।</div>
<div class="v" id="v2"><span class="vn">2</span> তিনি বলেন, <span class="br-p"><br><br></span><span class="br-ind"><br><span class="indent">&nbsp;</span></span>অনুসরণ করো না অপর জাতির পথ, <br><span class="br-ind"><br><span class="indent">&nbsp;</span></span>বিচলিত হয়ো না আকাশে অদ্ভুত লক্ষণ দেখে, <br><span class="br-ind"><br><span class="indent">&nbsp;</span></span>অন্যান্য জাতি আতঙ্কিত হয়, হোক। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তুচ্ছ এই সব সংস্কার। <br><span class="br-ind"><br><span class="indent">&nbsp;</span></span>অরণ্যে একটি বৃক্ষ ছেদন করা হল <br><span class="br-ind"><br><span class="indent">&nbsp;</span></span>সূত্রধরের হাতের যন্ত্রে খোদিত হল সেই কাষ্ঠখণ্ড, <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>খচিত হল স্বর্ণ রৌপ্যে। <br><span class="br-ind"><br><span class="indent">&nbsp;</span></span>লৌহ শলাকায় গেঁথে দেওয়া হল সেটি <br><span class="br-ind"><br><span class="indent">&nbsp;</span></span>যাতে তার পতন না ঘটে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তরমুজের ক্ষেতে কাকতাড়ুয়ার মত এই মূর্তিগুলি, <br><span class="br-ind"><br><span class="indent">&nbsp;</span></span>কথা বলতে পারে না, হাঁটতেও পারে না ওরা, <br><span class="br-ind"><br><span class="indent">&nbsp;</span></span>ওদের বয়ে নিয়ে যেতে হয়। <br><span class="br-ind"><br><span class="indent">&nbsp;</span></span>তোমরা ভয় পেয়ো না ওদের, <br><span class="br-ind"><br><span class="indent">&nbsp;</span></span>ওরা কোনও ক্ষতি করতে পারবে না তোমাদের, <br><span class="br-ind"><br><span class="indent">&nbsp;</span></span>পারবে না কোনও মঙ্গলও করতে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>হে প্রভু পরমেশ্বর, তুমি অদ্বিতীয়, <br><span class="br-ind"><br><span class="indent">&nbsp;</span></span>মহাশক্তিধর তুমি, মহান তোমার নাম, <br><span class="br-ind"><br><span class="indent">&nbsp;</span></span>তুমি অসীম ক্ষমতাবান। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>হে সর্বজাতির রাজাধিরাজ, কে না তোমায় সম্ভ্রম করে? <br><span class="br-ind"><br><span class="indent">&nbsp;</span></span>সম্মান ও সম্ভ্রম তোমারই প্রাপ্য। <br><span class="br-ind"><br><span class="indent">&nbsp;</span></span>জাতিবৃন্দের প্রাজ্ঞ ব্যক্তিদের মাঝে অথবা <br><span class="br-ind"><br><span class="indent">&nbsp;</span></span>তাদের রাজাদের মাঝে কেউ নেই তোমার মত।<sup class="fnm"><a name="fnm1" href="#fn1">1</a></sup> <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সকলেই তারা অজ্ঞ মূর্খ, <br><span class="br-ind"><br><span class="indent">&nbsp;</span></span>কাষ্ঠ প্রতিমার কাছে কি শিখতে পারে তারা? <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>স্পেনের<sup class="fnm"><a name="fnm2" href="#fn2">2</a></sup> রজতখণ্ডে আবৃত তাদের প্রতিমা, <br><span class="br-ind"><br><span class="indent">&nbsp;</span></span>উফস্ থেকে আনীত সুবর্ণে সজ্জিত, <br><span class="br-ind"><br><span class="indent">&nbsp;</span></span>শিল্পীর হাতে গড়া শিল্পশোভা। <br><span class="br-ind"><br><span class="indent">&nbsp;</span></span>সুসজ্জিত বেগুনী আর রক্তিম বসনে <br><span class="br-ind"><br><span class="indent">&nbsp;</span></span>কুশলী তন্তুবায়ের সুরম্য রচনা। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কিন্তু তুমি, হে প্রভু পরমেশ্বর, <br><span class="br-ind"><br><span class="indent">&nbsp;</span></span>প্রকৃত ঈশ্বর জীবন্ত, জাগ্রত চিরন্তন রাজা। <br><span class="br-ind"><br><span class="indent">&nbsp;</span></span>তুমি যখন ক্রুদ্ধ হও পৃথিবী কেঁপে ওঠে, <br><span class="br-ind"><br><span class="indent">&nbsp;</span></span>জাতিবৃন্দ সহ্য করতে পারে না তোমার ক্রোধের দহন। <br></div>
<div class="v" id="v11"><span class="vn">11</span> <span class="br-p"><br><br></span>(তোমরা তাদের বলবে, যে দেবতারা আকাশ ও পৃথিবী সৃষ্টি করেনি, তারা ধ্বংস হয়ে যাবে। এই পৃথিবীর কোথাও তাদের চিহ্নমাত্র থাকবে না।)</div>
<div class="v" id="v12"><h2>ঈশ্বরের স্তবগান</h2><span class="vn">12</span> <span class="br-p"><br><br></span><span class="br-ind"><br><span class="indent">&nbsp;</span></span>প্রভু পরমেশ্বর আপন ক্ষমতাবলে রচনা <br><span class="br-ind"><br><span class="indent">&nbsp;</span></span>করেছেন এই পৃথিবী সৃষ্টি করেছেন এই জগৎ-সংসার আপন প্রজ্ঞায়, <br><span class="br-ind"><br><span class="indent">&nbsp;</span></span>করেছেন বিস্তার অসীম গগনতলে আপনার জ্ঞানে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তাঁরই আদেশে গর্জন করে অন্তরীক্ষের জলধি,<sup class="fnm"><a name="fnm3" href="#fn3">3</a></sup> <br><span class="br-ind"><br><span class="indent">&nbsp;</span></span>পৃথিবীর প্রান্ত থেকে আনয়ন করেন তিনি মেঘপুঞ্জ, <br><span class="br-ind"><br><span class="indent">&nbsp;</span></span>বর্ষণকালে তিনিই সৃষ্টি করেন বিদ্যুৎ চমক, <br><span class="br-ind"><br><span class="indent">&nbsp;</span></span>প্রেরণ করেন তিনি বায়ুর প্রবাহ আপন ভাণ্ডার হতে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>এই দৃশ্য দেখে মানুষ হয় স্তম্ভিত, হারায় চেতনা, <br><span class="br-ind"><br><span class="indent">&nbsp;</span></span>প্রতিমা নির্মাতাদের হয় নিদারুণ মোহভঙ্গ, <br><span class="br-ind"><br><span class="indent">&nbsp;</span></span>কারণ তাদের হাতে গড়া প্রতিমারা অলীক নিষ্প্রাণ, <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>অসার অলীক সে সব, ঘৃণার পাত্র। <br><span class="br-ind"><br><span class="indent">&nbsp;</span></span>প্রভু পরমেশ্বর যখন আসবেন তাদের তত্ত্ব নিতে, ধ্বংস করবেন তাদের অকরুণ হাতে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>যাকোবের ঈশ্বর তাদের মত নন, <br><span class="br-ind"><br><span class="indent">&nbsp;</span></span>তিনিই সেই জন যিনি সর্ববস্তু করেছেন সৃজন। <br><span class="br-ind"><br><span class="indent">&nbsp;</span></span>তিনিই ইসরায়েলকে করেছেন মনোনীত তাঁর একান্ত আপন প্রজারূপে, <br><span class="br-ind"><br><span class="indent">&nbsp;</span></span>সর্বশক্তিমান প্রভু পরমেশ্বর তাঁর নাম। <br></div>
<div class="v" id="v17"><h2>ভাবী নির্বাসন</h2><span class="vn">17</span> <span class="br-p"><br><br></span>হে জেরুশালেমবাসী, তোমরা অবরুদ্ধ! গুছিয়ে নাও তোমাদের নিজেদের জিনিসপত্র।</div>
<div class="v" id="v18"><span class="vn">18</span> প্রভু পরমেশ্বর তোমাদের এ দেশ থেকে বিতাড়িত করতে চলেছেন। তোমাদের মধ্যে একজনও অবশিষ্ট থাকা পর্যন্ত, তিনি তোমাদের নিষ্পেষণ করবেন। এ কথা বলছেন প্রভু পরমেশ্বর।</div>
<div class="v" id="v19"><span class="vn">19</span> <span class="br-p"><br><br></span>জেরুশালেমের মানুষ কেঁদে উঠল, <span class="br-p"><br><br></span><span class="br-ind"><br><span class="indent">&nbsp;</span></span>কী ভয়াবহভাবে আহত হয়েছি আমরা, <br><span class="br-ind"><br><span class="indent">&nbsp;</span></span>আমাদের এই ক্ষত আরোগ্য হবে না কখনও। <br><span class="br-ind"><br><span class="indent">&nbsp;</span></span>ভেবেছিলাম, এ বুঝি সামান্য আঘাত, <br><span class="br-ind"><br><span class="indent">&nbsp;</span></span>যা আমরা পারব সইতে! <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>বিধ্বস্ত হয়েছে আমাদের আবাস, রজ্জুগুলি হয়েছে ছিন্ন, <br><span class="br-ind"><br><span class="indent">&nbsp;</span></span>আমাদের সন্তানেরা কে কোথায় চলে গেছে, <br><span class="br-ind"><br><span class="indent">&nbsp;</span></span>বাকি কেউ নেই যে আমাদের শিবিরগুলি আবার স্থাপন করবে, <br><span class="br-ind"><br><span class="indent">&nbsp;</span></span>আর কেউ নেই শিবিরের পর্দাগুলিকে টাঙ্গাবে আবার! <span class="br-p"><br><br></span> <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আমি বললাম, মূর্খ আমাদের নেতৃবৃন্দ, <br><span class="br-ind"><br><span class="indent">&nbsp;</span></span>তারা প্রার্থনা করেনা ঈশ্বরের পরিচালনা, <br><span class="br-ind"><br><span class="indent">&nbsp;</span></span>সেইজন্যই তাদের এই বিফলতা। <br><span class="br-ind"><br><span class="indent">&nbsp;</span></span>আমাদের লোকেরা বিচ্ছিন্ন, বিক্ষিপ্ত চারিদিকে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>শোন! এসেছে সংবাদ, <br><span class="br-ind"><br><span class="indent">&nbsp;</span></span>উত্তর দেশে চলছে বিরাট আলোড়ন, উত্তেজনা, <br><span class="br-ind"><br><span class="indent">&nbsp;</span></span>তার সৈন্যদল মরুভূমি করে দেবে যিহুদীয়ার শহর-নগর, <br><span class="br-ind"><br><span class="indent">&nbsp;</span></span>যা হবে শুধু শৃগালের আবাস। <span class="br-p"><br><br></span> <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>হে প্রভু পরমেশ্বর, আমি জানি কেউ তার ভবিষ্যতের নিয়ন্তা নয়, <br><span class="br-ind"><br><span class="indent">&nbsp;</span></span>কেউ পারে না নিয়ন্ত্রণ করতে তার নিজের জীবন। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তোমার প্রজাদের সংশোধন কর হে প্রভু পরমেশ্বর, <br><span class="br-ind"><br><span class="indent">&nbsp;</span></span>কিন্তু হয়ো না বজ্র কঠোর আমাদের পরে, <br><span class="br-ind"><br><span class="indent">&nbsp;</span></span>নিদারুণ ক্রোধে দিও না দণ্ড, <br><span class="br-ind"><br><span class="indent">&nbsp;</span></span>নিঃশেষ হয়ে যাব আমরা তাহলে। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>যে জাতি তোমার আরাধনা করে না, <br><span class="br-ind"><br><span class="indent">&nbsp;</span></span>প্রত্যাখ্যান যারা করেছে তোমায়, <br><span class="br-ind"><br><span class="indent">&nbsp;</span></span>তোমার রুদ্ররোষ পড়ুক তাদের উপর, <br><span class="br-ind"><br><span class="indent">&nbsp;</span></span>তারা সম্পূর্ণভাবে বিধ্বস্ত করেছে আমাদের <br><span class="br-ind"><br><span class="indent">&nbsp;</span></span>পরিণত করেছে আমাদের দেশ ধ্বংসস্তূপে।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:730 15:4'><!--endraw 1-->প্রকা 15:4<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> স্পেন–তর্শিশ।</div>
<div class="fn"><sup class="fnt"><a name="fn3" href="#fnm3">3</a></sup> অন্তরীক্ষের জলধি: আদিপুস্তক <!--raw 1 bo --><a href='B:300 1:6-8'><!--endraw 1-->1:6-8<!--raw 1 bo --></a><!--endraw 1--> দ্রষ্টব্য।</div>
</div>
<!-- PARSED ABOVE; EDITING MAY BREAK PARSER -->
</body></html>