<html><head>
<meta http-equiv="Content-Type" content="text/html;charset=utf-8" />
<title>Jer 11 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 11);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_9.html">9</a> <a href="Jer_10.html">10</a> <b>11</b> <a href="Jer_12.html">12</a> <a href="Jer_13.html">13</a> ... <a href="Jer_52.html">52</a> </div><hr>
<h1>Jer 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিরমিয় এবং সন্ধিচুক্তি</h2><span class="vn">1</span> <span class="br-p"><br><br></span>প্রভু পরমেশ্বর আমাকে বললেন, আমার সঙ্গে তোমাদের সন্ধিচুক্তির শর্তগুলি শোন, যিহুদীয়া ও জেরুশালেমের প্রজাদের বল,</div>
<div class="v" id="v3"><span class="vn">3</span> যারা এই চুক্তির শর্তগুলি পালন করে না, তারা অভিশপ্ত! তাদের পিতৃপুরুষেরা একটি জ্বলন্ত চুল্লীর মত দেশ মিশরে বাস করছিল। সেই দেশ থেকে তাদের উদ্ধার করে আনার সময় তাদের সঙ্গে আমার এই সন্ধিচুক্তি হয়। তাদের আমি বলেছিলাম, যদি তারা আমার বাধ্য হয়ে চলে, পালন করে আমার সমস্ত আদেশ, তাহলে তারা হবে আমার প্রজা এবং আমি হব তাদের ঈশ্বর। আমি তাদের পূর্বপুরুষদের সম্পদশালী শস্যশ্যামল এক দেশ দেবার যে প্রতিশ্রুতি দিয়েছিলাম, যে দেশ তারা এখন ভোগ করছে, তাহলে সেই প্রতিশ্রুতি আমি রক্ষা করব, আমি হব ইসরায়েলের বিধাতা।আমি বললাম, হে প্রভু পরমেশ্বর তাই হোক!</div>
<div class="v" id="v6"><span class="vn">6</span> তখন প্রভু পরমেশ্বর আমাকে বললেন, যিহুদীয়ার নগরে নগরে যাও, যাও জেরুশালেমের পথে পথে। সেখানে ঘোষণা কর আমার বার্তা। সন্ধিচুক্তির শর্তগুলি তাদের মনোযোগ দিয়ে শুনতে বল। বল তাদের সেগুলি পালন করতে।</div>
<div class="v" id="v7"><span class="vn">7</span> তাদের পিতৃপুরুষদের মিশর দেশ থেকে উদ্ধার করে আনার সময় বার বার তাদের সতর্ক করে বলেছিলাম যেন তারা আমার অবাধ্য না হয় এবং আজও সেই সাবধান বাণী উচ্চারণ করে চলেছি আমি।</div>
<div class="v" id="v8"><span class="vn">8</span> কিন্তু তারা শোনেও নি সে কথা, পালনও করে নি। পরিবর্তে তারা জেদ, ঔদ্ধত্যের ও দুষ্টতার চরমে উঠেছে। সন্ধিচুক্তির শর্তগুলি আমি তাদের পালন করতে আদেশ দিয়েছিলাম, কিন্তু তারা সে সব প্রত্যাখ্যান করেছে। তাই চুক্তিভঙ্গের জন্য যে সব দণ্ডের উল্লেখ আছে, সব আমি তাদের উপর আরোপ করব।</div>
<div class="v" id="v9"><span class="vn">9</span> <span class="br-p"><br><br></span>তারপর প্রভু পরমেশ্বর আমাকে বললেন, যিহুদীয়া ও জেরুশালেমের অধিবাসীরা ষড়যন্ত্র করেছে আমার বিরুদ্ধে।</div>
<div class="v" id="v10"><span class="vn">10</span> তারা তাদের পূর্বপুরুষদের পাপময় জীবনে ফিরে গেছে, যে পূর্বপুরুষেরা আমার নিষেধ প্রত্যাখ্যান করে অন্যান্য অলীক দেবতার পূজা করত। ইসরায়েল ও যিহুদীয়া উভয়েই তাদের পিতৃপুরুষদের সঙ্গে আমার স্থাপিত সন্ধিচুক্তি ভঙ্গ করেছে।</div>
<div class="v" id="v11"><span class="vn">11</span> কাজেই এখন আমি প্রভু পরমেশ্বর তাদের সাবধান করে দিচ্ছি, আমি তাদের ধ্বংস করতে উদ্যত হয়েছি, এর থেকে তাদের নিষ্কৃতি নেই। যখন তারা আমার কাছে সাহায্যের জন্য কাঁদবে, আমি শুনব না তাদের কান্না।</div>
<div class="v" id="v12"><span class="vn">12</span> তখন যিহুদীয়া ও জেরুশালেমের মানুষ যাবে সেই দেবতাদের কাছে, যাদের কাছে তারা বলি উৎসর্গ করত। তাদের কাছে তারা সাহায্যের জন্য কাঁদবে। কিন্তু ধ্বংস যখন নেমে আসবে অমোঘ হয়ে, তখন ঐ দেবতারা তাদের রক্ষা করতে পারবে না।</div>
<div class="v" id="v13"><span class="vn">13</span> যিহুদীয়া প্রদেশে যত জনপদ তত দেবতা। আর জেরুশালেমের পথে পথে প্রতিষ্ঠিত হয়েছে ঘৃণ্য বেলদেবের উদ্দেশে ধূপদানের বেদী।</div>
<div class="v" id="v14"><span class="vn">14</span> যিরমিয়, এই সব লোকের জন্য তুমি আমার কাছে প্রার্থনা করো না , জানিও না তাদের হয়ে কোনও আবেদন। বিপদে পড়ে সাহায্যের জন্য তারা যখন আমাকে ডাকবে, আমি শুনব না তাদের কথা।</div>
<div class="v" id="v15"><span class="vn">15</span> প্রভু পরমেশ্বর বলেন, যে সব প্রজাদের আমি ভালবাসতাম, তারা মন্দ কাজে ব্যস্ত। আমার মন্দিরে তাদের আসার আর কোনও অধিকার নেই। তারা কি ভেবেছে যে শপথ করে আর পশুবলি দিয়ে তারা বিপর্যয় রোধ করতে পারবে? এতেই কি আসবে তাদের সুখ-শান্তি?</div>
<div class="v" id="v16"><span class="vn">16</span> একদিন আমি তাদের পত্রপল্লবে শোভিত ফলসম্ভারে পূর্ণ জলপাই বৃক্ষ বলে সম্বোধন করেছিলাম। কিন্তু এবার আমি ছাড়ব বজ্র-হুঙ্কার, তাদের পাতায় আগুন ধরিয়ে দেব, ভেঙ্গে দেব তাদের শাখা-প্রশাখা।</div>
<div class="v" id="v17"><span class="vn">17</span> <span class="br-p"><br><br></span>আমি, সর্বশক্তিমান প্রভু পরমেশ্বর, ইসরায়েল আর যিহুদীয়াকে এনে রোপণ করেছিলাম, কিন্তু আজ আমি তাদের বিনাশের হুমকি দিচ্ছি। তারা নিজেরাই নিজেদের উপর এই বিপর্যয় ডেকে এনেছে। এ তাদের কৃতকর্মের ফল। বেলদেবের কাছে বলি উৎসর্গ করে তারা আমাকে ক্রুদ্ধ করেছে।</div>
<div class="v" id="v18"><h2>যিরমিয়ের বিরুদ্ধে হত্যার ষড়যন্ত্র</h2><span class="vn">18</span> <span class="br-p"><br><br></span>প্রভু পরমেশ্বর আমাকে জানিয়ে দিলেন যে, আমার শত্রুরা আমার বিরুদ্ধে ষড়যন্ত্র করছে।</div>
<div class="v" id="v19"><span class="vn">19</span> একটি গৃহপালিত মেষশাবকের মত আমি সকলকেই বিশ্বাস করতাম। আমি ভাবতেই পারিনি যে তারা আমারই বিরুদ্ধে হীন ষড়যন্ত্র করছে। তারা বলছে, এস আমরা এই ফলন্ত গাছটিকে কেটে ফেলি। এস, আমরা তাকে হত্যা করি যেন সে চিরতরে মুছে যায় মানুষের স্মৃতি থেকে।</div>
<div class="v" id="v20"><span class="vn">20</span> তখন আমি প্রার্থনা করলাম, ‘হে সর্বশক্তিমান প্রভু পরমেশ্বর, তুমি ন্যায়পরায়ণ বিচারক। মানুষের হৃদয়-মনের ভাবনা ও অনুভূতির কথা তোমার অজানা নয়। আমার সমস্ত ভার আমি তোমারই উপর অর্পণ করেছি। আমি দেখতে চাই এদের উপরে তোমার প্রতিশোধের কর্মধারা।</div>
<div class="v" id="v21"><span class="vn">21</span> <span class="br-p"><br><br></span>আনাথোতের লোকেরা আমাকে হত্যা করতে চেয়েছিল। তারা আমাকে বলেছিল যে, যদি আমি প্রভু পরমেশ্বরের বার্তা ঘাষণা করা বন্ধ না করি, তাহলে তারা আমাকে হত্যা করবে।</div>
<div class="v" id="v22"><span class="vn">22</span> তাই সর্বশক্তিমান প্রভু পরমেশ্বর বললেন, আমি তাদের শাস্তি দেব। তাদের যুবকেরা যুদ্ধে নিহত হবে, শিশুরা মারা যাবে অনাহারে।</div>
<div class="v" id="v23"><span class="vn">23</span> আনাথোতের লোকদের সর্বনাশ ঘটানোর জন্য একটি সময় নির্ধারণ করেছি আমি। সেই সময় ঘনিয়ে এলে তারা আর কেউ বাঁচতে পারবে না।</div>
</div>
<!-- PARSED ABOVE; EDITING MAY BREAK PARSER -->
</body></html>