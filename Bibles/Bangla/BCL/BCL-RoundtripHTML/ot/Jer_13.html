<html><head>
<meta http-equiv="Content-Type" content="text/html;charset=utf-8" />
<title>Jer 13 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 13);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_11.html">11</a> <a href="Jer_12.html">12</a> <b>13</b> <a href="Jer_14.html">14</a> <a href="Jer_15.html">15</a> ... <a href="Jer_52.html">52</a> </div><hr>
<h1>Jer 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সূতির কটিবন্ধনী</h2><span class="vn">1</span> <span class="br-p"><br><br></span>প্রভু পরমেশ্বর আমাকে নিজের জন্য কতকগুলি সূতির কটিবন্ধনী কিনে এনে পরতে বললেন। কিন্তু নিষেধ করলেন সেটি পরে জলে নামতে।</div>
<div class="v" id="v2"><span class="vn">2</span> কাজেই আমি কটিবন্ধনী কিনে এনে পরলাম।</div>
<div class="v" id="v3"><span class="vn">3</span> প্রভু পরমেশ্বর তখন আমাকে আবার বললেন,</div>
<div class="v" id="v4"><span class="vn">4</span> ইউফ্রেটিস নদীর তীরে যাও এবং পাথরের খাঁজে-গর্তে ওগুলি লুকিয়ে রাখ।</div>
<div class="v" id="v5"><span class="vn">5</span> এই নির্দেশ অনুযায়ী আমি গিয়ে ইউফ্রেটিস নদীর কাছে সেগুলি লুকিয়ে রাখলাম।</div>
<div class="v" id="v6"><span class="vn">6</span> <span class="br-p"><br><br></span>এর কিছুদিন পরে প্রভু পরমেশ্বর আমাকে ইউফ্রেটিস নদীর তীরে গিয়ে কটিবন্ধনীগুলি আনতে বললেন।</div>
<div class="v" id="v7"><span class="vn">7</span> আমি ফিরে গেলাম নদীতীরে। সেগুলি যেখানে লুকিয়ে রেখেছিলাম, সেই জায়গাটি যখন খুঁজে পেলাম, সেগুলি তুলে দেখলাম যে সব নষ্ট হয়ে গেছে, কোনটাই আর ব্যবহারের যোগ্য নেই।</div>
<div class="v" id="v8"><span class="vn">8</span> <span class="br-p"><br><br></span>তখন প্রভু পরমেশ্বর আমাকে আবার বললেন,</div>
<div class="v" id="v9"><span class="vn">9</span> এইভাবে আমি যিহুদীয়ার দর্প চূর্ণ করব, চূর্ণ করব জেরুশালেমের দম্ভ।</div>
<div class="v" id="v10"><span class="vn">10</span> এই দুষ্ট লোকেরা আমাকে মান্য করতে অস্বীকার করেছে। ওরা যেমন মন্দ, তেমনি জেদী। অন্য দেবতারই পূজা করে ওরা। তাই তারা হবে এই কটিবন্ধনীগুলির মত, যার কোনটাই আর অক্ষত নেই।</div>
<div class="v" id="v11"><span class="vn">11</span> এই কটিবন্ধনীগুলি যেমন কোমরে আঁট হয়ে জড়িয়ে থাকে, ঠিক তেমনি আমি চেয়েছি ইসরায়েল ও যিহুদীয়ার সমস্ত মানুষ আমাকে শক্ত করে আঁকড়ে ধরে থাকুক। এ কাজ আমি করেছি যেন তারা আমার প্রজা হয় এবং আমার নামের স্তুতি ও মহিমা কীর্তন করে। কিন্তু তারা আমার কথা শুনল না।</div>
<div class="v" id="v12"><h2>সুরাপাত্র</h2><span class="vn">12</span> <span class="br-p"><br><br></span>প্রভু পরমেশ্বর আমাকে বললেন, যিরমিয়, ইসরায়েলীদের বল, প্রত্যেকটি সুরাপাত্র সুরায় পূর্ণ থাকে। তারা বলবে, ‘সুরাপাত্র যে সুরায় পূর্ণ থাকে, সে কথা কি আমরা জানি না?’</div>
<div class="v" id="v13"><span class="vn">13</span> তখন তুমি তাদের বলবে যে আমি, প্রভু পরমেশ্বর, এদেশের প্রতিটি মানুষকে আকণ্ঠ সুরা পান করাব যতক্ষণ না তারা মত্ত হয়ে ওঠে। দাউদের বংশোদ্ভূত রাজারা, পুরোহিতবর্গ, নবীকুল এবং জেরুশালেমের সমস্ত মানুষের আমি এই অবস্থা করব।</div>
<div class="v" id="v14"><span class="vn">14</span> তারপর সুরাপাত্র যেমন একটির সঙ্গে আর একটির ধাক্কায় চূর্ণ হয়, সেইভাবে তাদের আমি চূর্ণ-বিচূর্ণ করব। যুবা-বৃদ্ধ সকলেরই এক দশা হবে। কোন দয়া, মায়া, মমতা কিছুতেই আমাকে ওদের ধ্বংস করার কাজ থেকে নিরস্ত করতে পারবে না।</div>
<div class="v" id="v15"><h2>অহঙ্কার সম্বন্ধে যিরমিয়ের সতর্কবাণী</h2><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>হে ইসরায়েল প্রজাবৃন্দ, প্রভু পরমেশ্বর বলেছেন, <br><span class="br-ind"><br><span class="indent">&nbsp;</span></span>তোমরা নত হও, নম্র হয়ে শোন তাঁর কথা, <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তোমাদের ঈশ্বর, প্রভু পরমেশ্বরকে মহিমায় ভূষিত কর। <br><span class="br-ind"><br><span class="indent">&nbsp;</span></span>তিনি অন্ধকারে দেশ আচ্ছন্ন করার আগে, <br><span class="br-ind"><br><span class="indent">&nbsp;</span></span>পর্বতের উপরে তোমাদের উছোট খাওয়ার আগে, <br><span class="br-ind"><br><span class="indent">&nbsp;</span></span>ভূষিত কর তাঁকে সম্ভ্রমে ও মর্যাদায়। <br><span class="br-ind"><br><span class="indent">&nbsp;</span></span>যে আলোর প্রত্যাশায় তোমরা রয়েছ <br><span class="br-ind"><br><span class="indent">&nbsp;</span></span>তাকে ঘন অন্ধকারে ডুবিয়ে দেবার আগে <br><span class="br-ind"><br><span class="indent">&nbsp;</span></span>মহিমায় ভূষিত কর তাঁকে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যদি এ কথা না শোন তোমরা, <br><span class="br-ind"><br><span class="indent">&nbsp;</span></span>তবে তোমাদের এই অহঙ্কারের জন্য গোপনে আমি কাঁদব, <br><span class="br-ind"><br><span class="indent">&nbsp;</span></span>কাঁদব সুতীব্র বেদনায়, বইবে আমার অশ্রুধারা, <br><span class="br-ind"><br><span class="indent">&nbsp;</span></span>কারণ প্রভু পরমেশ্বরের প্রজাদের নিয়ে যাওয়া হচ্ছে বন্দীরূপে। <br></div>
<div class="v" id="v18"><span class="vn">18</span> <span class="br-p"><br><br></span>প্রভু পরমেশ্বর আমাকে বললেন, রাজা ও তার জননীকে তাদের সিংহাসন থেকে নেমে আসতে বল, কারণ তাদের মাথা থেকে সুন্দর মুকুট খুলে পড়ে গেছে।</div>
<div class="v" id="v19"><span class="vn">19</span> দক্ষিণে যিহুদীয়ার শহরগুলি অবরুদ্ধ, কেউ ভিতরে যেতে পারছে না, যিহুদীয়ার সমস্ত লোককে নির্বাসনে পাঠানো হয়েছে।</div>
<div class="v" id="v20"><span class="vn">20</span> <span class="br-p"><br><br></span>জেরুশালেম দেশ, তোমার শত্রুরা উত্তর দিক থেকে ছুটে আসছে! তোমার হাতে যাদের ভার দেওয়া হয়েছিল, তোমার সেই প্রজারা কোথায়, যারা ছিল তোমার গর্বের ধন?</div>
<div class="v" id="v21"><span class="vn">21</span> যাদের তুমি বন্ধু ভেবেছিলে, তারা যখন তোমাকে পরাজিত করে তোমার উপর রাজত্ব করবে, তখন তুমি কি বলবে?<sup class="fnm"><a name="fnm1" href="#fn1">1</a></sup> প্রসব বেদনাতুরা নারীর মত তুমি যন্ত্রণা ভোগ করবে।</div>
<div class="v" id="v22"><span class="vn">22</span> যদি তুমি জিজ্ঞাসা কর কেন তোমার উপর এসব ঘটল, কেন তোমায় বিবস্ত্রা করা হল, কেন তুমি ধর্ষিতা হলে—তাহলে বলব, এসব ঘটেছে তোমার সাংঘাতিক পাপের জন্য।</div>
<div class="v" id="v23"><span class="vn">23</span> কেউ কি কখনও তার গায়ের রং বদলাতে পারে অথবা চিতাবাঘ কি তার গায়ের ছাপ পারে পাল্টে দিতে? তা যদি পারে, তবে তুমি যে মন্দ ছাড়া আর কিছুই কোনদিন কর নি, সেই তুমিও ন্যায় কাজ করতে পারবে।</div>
<div class="v" id="v24"><span class="vn">24</span> প্রভু পরমেশ্বর প্রচণ্ড ঝড়ের মুখে তোমাকে খড়কুটোর মত ছড়িয়ে ফেলবেন।</div>
<div class="v" id="v25"><span class="vn">25</span> তিনি বলেছেন, এই হবে তোমার ভবিতব্য। তিনি তোমার এই অবস্থা করবেন বলে মনস্থ করেছেন, কারণ তুমি তাঁকে ভুলে গিয়ে অলীক দেবতাদের উপর আস্থাশীল হয়েছ।</div>
<div class="v" id="v26"><span class="vn">26</span> প্রভু পরমেশ্বর স্বয়ং তোমার আবরণ কেড়ে নেবেন এবং প্রকাশ করে দেবেন তোমার লজ্জা।</div>
<div class="v" id="v27"><span class="vn">27</span> তিনি যা ঘৃণা করেন সেই কাজ তিনি তোমাকে করতে দেখেছেন। ব্যভিচারী পুরুষ যেভাবে পরস্ত্রীর পিছনে ছোটে, সেইভাবে তিনি তোমাদের পাহাড়ের উপরে ও মাঠে বিদেশীদের আরাধ্য দেবতাদের অনুসরণ করতে দেখেছেন। হে জেরুশালেমবাসী, তোমাদের ধ্বংস আসন্ন। কবে তোমাদের চৈতন্য হবে?</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> তোমার উপরে … কী বলবে?–হিব্রু অস্পষ্ট।</div>
</div>
<!-- PARSED ABOVE; EDITING MAY BREAK PARSER -->
</body></html>