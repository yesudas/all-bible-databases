<html><head>
<meta http-equiv="Content-Type" content="text/html;charset=utf-8" />
<title>Jer 15 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 15);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_13.html">13</a> <a href="Jer_14.html">14</a> <b>15</b> <a href="Jer_16.html">16</a> <a href="Jer_17.html">17</a> ... <a href="Jer_52.html">52</a> </div><hr>
<h1>Jer 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহুদীয়াবাসীর ধ্বংস</h2><span class="vn">1</span> <span class="br-p"><br><br></span>তখন প্রভু পরমেশ্বর আমাকে বললেন, মোশি ও শমুয়েলও যদি আমার সামনে দাঁড়িয়ে আবেদন জানাত, তাহলেও আমি এদের উপর দয়া করতাম না। ওদের দূর করে দাও আমার চোখের সামনে থেকে, চলে যাক ওরা। <sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> ওরা যখন তোমাকে জিজ্ঞাসা করবে যে, <span class="br-p"><br><br></span><span class="br-ind"><br><span class="indent">&nbsp;</span></span>‘কোথায় যাব আমরা?’ তখন তাদের বলবে, প্রভু পরমেশ্বর এই কথা বলছেন, <br><span class="br-ind"><br><span class="indent">&nbsp;</span></span>মহামারীতে মৃত্যুই যাদের জন্য নির্ধারিত, <br><span class="br-ind"><br><span class="indent">&nbsp;</span></span>মহামারীর গ্রাসে পড়ুক ওরা! যুদ্ধে মরণ যাদের জন্য নির্দিষ্ট, <br><span class="br-ind"><br><span class="indent">&nbsp;</span></span>যুদ্ধের কবলেই পড়ুক তারা! দুর্ভিক্ষে মৃত্যু যাদের শেষ পরিণতি, <br><span class="br-ind"><br><span class="indent">&nbsp;</span></span>দুর্ভিক্ষ গ্রাস করুক তাদের! বন্দীত্বই যাদের জীবনের বিধিলিপি, <br><span class="br-ind"><br><span class="indent">&nbsp;</span></span>বন্দীশালাই হোক তাদের শেষ পরিণাম!<sup class="fnm"><a name="fnm2" href="#fn2">2</a></sup> <br></div>
<div class="v" id="v3"><span class="vn">3</span> <span class="br-p"><br><br></span>আমি, প্রভু পরমেশ্বর, তাদের বিরুদ্ধে চারটি ভয়ঙ্কর সংহারক পাঠাতে মনস্থ করেছি। তারা যুদ্ধে নিহত হবে, কুকুরে তাদের টেনে নিয়ে যাবে, পাখিরা ছিঁড়ে খাবে আর অবশিষ্টদের খেয়ে শেষ করবে বন্য জন্তুরা।</div>
<div class="v" id="v4"><span class="vn">4</span> হিষ্কিয়ের পুত্র মনঃশি যখন যিহুদীয়ার রাজা ছিল, সেই সময় জেরুশালেমে সে যা করেছে, তার প্রতিফল স্বরূপ আমি সারা পৃথিবীর মানুষের কাছে তাদের আতঙ্কজনক করে তুলব।<sup class="fnm"><a name="fnm3" href="#fn3">3</a></sup></div>
<div class="v" id="v5"><span class="vn">5</span> <span class="br-p"><br><br></span>প্রভু পরমেশ্বর বলেন, <span class="br-p"><br><br></span><span class="br-ind"><br><span class="indent">&nbsp;</span></span>হে জেরুশালেম, কে তোমাকে দয়া করবে, <br><span class="br-ind"><br><span class="indent">&nbsp;</span></span>কে কাঁদবে তোমার জন্য? <br><span class="br-ind"><br><span class="indent">&nbsp;</span></span>তোমার কুশল জানার জন্য কে এসে দাঁড়াবে তোমার কাছে? <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তেমরা আমাকে প্রত্যাখ্যান করেছ, <br><span class="br-ind"><br><span class="indent">&nbsp;</span></span>মুখ ফিরিয়েছ আমার দিক থেকে। <br><span class="br-ind"><br><span class="indent">&nbsp;</span></span>সেই হেতু আমি বিস্তার করেছি বাহু, <br><span class="br-ind"><br><span class="indent">&nbsp;</span></span>তোমাদের দুমড়ে মুচড়ে পিষে ফেলেছি, <br><span class="br-ind"><br><span class="indent">&nbsp;</span></span>কারণ ক্রোধ সংবরণ করতে করতে আমি ধৈর্য হারিয়েছি। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>দেশের প্রতিটি জনপদে বাতাসের মুখে খড়কুটোর মত <br><span class="br-ind"><br><span class="indent">&nbsp;</span></span>আমি তোমাদের দিয়েছি উড়িয়ে, <br><span class="br-ind"><br><span class="indent">&nbsp;</span></span>আমার প্রজা—তোমাদের ধ্বংস করেছি আমি, <br><span class="br-ind"><br><span class="indent">&nbsp;</span></span>হত্যা করেছি তোমাদের সন্তান-সন্ততিদের, <br><span class="br-ind"><br><span class="indent">&nbsp;</span></span>কারণ মন্দ পথ পরিহার করনি তোমরা। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সমুদ্রতীরে বালুকারাশির চেয়েও তোমাদের দেশে <br><span class="br-ind"><br><span class="indent">&nbsp;</span></span>আমি বিধবার সংখ্যা বাড়িয়ে দিয়েছি, <br><span class="br-ind"><br><span class="indent">&nbsp;</span></span>তোমাদের যুবকেরা যখন যৌবনের চরম শিখরে, <br><span class="br-ind"><br><span class="indent">&nbsp;</span></span>তখনই তাদের করেছি নিধন, <br><span class="br-ind"><br><span class="indent">&nbsp;</span></span>তাদের জননীদেরও যন্ত্রণায় বিদ্ধ করেছি আমি, <br><span class="br-ind"><br><span class="indent">&nbsp;</span></span>নিদারুণ আতঙ্ক ও যন্ত্রণা দিয়ে অকস্মাৎ আঘাত করেছি তাদের। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সাতটি সন্তানের জননী সবাইকে হারিয়ে মূর্ছা গেছে, <br><span class="br-ind"><br><span class="indent">&nbsp;</span></span>শ্বাসকষ্ট শুরু হয়েছে তার, <br><span class="br-ind"><br><span class="indent">&nbsp;</span></span>তার দিবালোক ডুবে গেছে রাতের অন্ধকারে। <br><span class="br-ind"><br><span class="indent">&nbsp;</span></span>সে হতমান, ব্যথিত হৃদয়! <br><span class="br-ind"><br><span class="indent">&nbsp;</span></span>তোমরা যারা এখনও বেঁচে আছ তাদেরও আমি নিধন করব শত্রুহস্তে, <br><span class="br-ind"><br><span class="indent">&nbsp;</span></span>আমি, প্রভু পরমেশ্বর, এই কথা বললাম। <br></div>
<div class="v" id="v10"><h2>যিরমিয়ের অনুযোগ ও পরমেশ্বরের সান্ত্বনা</h2><span class="vn">10</span> <span class="br-p"><br><br></span>আমার মত অসুখী মানুষ আর কেউ নেই! কেন আমার জননী আমাকে এ জগতে এনেছিলেন? এ দেশের প্রতিটি মানুষের সঙ্গে আমাকে বিবাদ করতে হচ্ছে। আমি কারও কাছে টাকা ধার নিইনি বা কাউকে ধার দিইনি, তবু পত্যেকে আমাকে শাপশাপান্ত করে।</div>
<div class="v" id="v11"><span class="vn">11</span> হে প্রভু পরমেশ্বর, আমি যদি তোমার সেবা না করে থাকি, যদি আমার শত্রুদের দুর্দশা ও বিপদের দিনে তাদের জন্য তোমার কাছে বিনতি না করে থাকি, তাহলে তাদের সমস্ত অভিশাপ আমার উপরে বর্তাক।</div>
<div class="v" id="v12"><span class="vn">12</span> (লোহা কেউ ভাঙ্গতে পারে না। বিশেষ করে উত্তর দেশের ব্রোঞ্জ মেশানো লোহা ভাঙ্গার ক্ষমতা কারও নেই)।</div>
<div class="v" id="v13"><span class="vn">13</span> <span class="br-p"><br><br></span>প্রভু পরমেশ্বর আমাকে বললেনঃ আমার প্রজাদের ধনসম্পদ লুণ্ঠন করার জন্য আমি শত্রু পাঠাব। সারা দেশ জুড়ে যে পাপাচার তারা করেছে, তারই ফলে তাদের এই শাস্তি!</div>
<div class="v" id="v14"><span class="vn">14</span> তাদের অজ্ঞাত এক দেশে আমি তাদের শত্রুদের দাসত্ব করাব। কারণ আমার ক্রোধ আগুনের মত, যে আগুন নেভে না কখনও।</div>
<div class="v" id="v15"><span class="vn">15</span> <span class="br-p"><br><br></span>তখন আমি বললাম, হে প্রভু পরমেশ্বর, তুমি সবই জান। আমাকে স্মরণে রেখো, সাহায্য করো আমায়। আমাকে যারা নিপীড়ন করেছে, তাদের উপরে তুমি প্রতিশোধ নাও। তারা আমাকে হত্যা করবে, আর অসীম ধৈর্যে তুমি থাকবে নীরব হয়ে, এমনটি যেন না হয়। মনে রেখো, তোমারি জন্য আমি দুঃসহ অপমান সহ্য করেছি।</div>
<div class="v" id="v16"><span class="vn">16</span> হে সর্বশক্তিমান ঈশ্বর, আমি তোমারই। তোমার বাণী আমার হৃদয় ভরিয়ে দিয়েছে আনন্দ ও উল্লাসে।</div>
<div class="v" id="v17"><span class="vn">17</span> তোমার ক্রোধে আমাকে তুমি পূর্ণ করেছ। আমি কারও সঙ্গে হাসি আনন্দের আসরে কাল কাটাই না। তোমার আদেশ অনুযায়ী আমি একা থাকি।</div>
<div class="v" id="v18"><span class="vn">18</span> কেন আমাকে এত যন্ত্রণা ভোগ করতে হচ্ছে? এর কি শেষ নেই? কেন আমার ক্ষত নিরাময় হয় না? গ্রীষ্মকালে শুকিয়ে যাওয়া ঝর্ণার মত তুমি কি আমাকে নিরাশ করতে চাও?</div>
<div class="v" id="v19"><span class="vn">19</span> <span class="br-p"><br><br></span>প্রভু পরমেশ্বর এ কথার উত্তরে বললেন, তুমি যদি ফিরে আস, তাহলে আমি তোমাকে আবার গ্রহণ করব, আবার তুমি আমার সেবক হবে। অবান্তর কথার পরিবর্তে তুমি যদি মূল্যবান বার্তা ঘোষণা কর, তাহলে তুমি আবার আমার প্রবক্তা নবী হতে পারবে। লোকে আবার তোমার কাছে আসবে, তোমাকে যেতে হবে না কারও কাছে।</div>
<div class="v" id="v20"><span class="vn">20</span> এদের কাছে আমি তোমাকে ব্রোঞ্জের সুদৃঢ় প্রাচীরের মত করব। তারা যুদ্ধ করবে তোমার বিরুদ্ধে কিন্তু তোমাকে পরাজিত করতে পারবে না। তোমাকে রক্ষা করার জন্য এবং তোমার নিরাপত্তার জন্য আমি তোমার সঙ্গে থাকব।</div>
<div class="v" id="v21"><span class="vn">21</span> দুর্জন ও হিংসাপরায়ণ লোকদের হাত থেকে আমি তোমাকে উদ্ধার করব। আমি, প্রভু পরমেশ্বর, এই কথা বললাম।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:20 32:11-14'><!--endraw 1-->যাত্রা 32:11-14<!--raw 1 bo --></a><!--endraw 1-->; <!--raw 1 bo --><a href='B:40 14:13-19'><!--endraw 1-->গণনা 14:13-19<!--raw 1 bo --></a><!--endraw 1-->; <!--raw 1 bo --><a href='B:90 7:5-9'><!--endraw 1-->১ শমু 7:5-9<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:300 13:10'><!--endraw 1-->13:10<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:120 21:1-16'><!--endraw 1-->২ রাজা 21:1-16<!--raw 1 bo --></a><!--endraw 1-->; <!--raw 1 bo --><a href='B:140 33:1-9'><!--endraw 1-->২ বংশা 33:1-9<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>