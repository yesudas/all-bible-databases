<html><head>
<meta http-equiv="Content-Type" content="text/html;charset=utf-8" />
<title>Jer 17 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 17);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_15.html">15</a> <a href="Jer_16.html">16</a> <b>17</b> <a href="Jer_18.html">18</a> <a href="Jer_19.html">19</a> ... <a href="Jer_52.html">52</a> </div><hr>
<h1>Jer 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহুদীয়ার পাপ ও দণ্ড</h2><span class="vn">1</span> <span class="br-p"><br><br></span>প্রভু পরমেশ্বর বলেন, হে যিহুদীয়াবাসী, লৌহ-লেখনী দিয়ে তোমাদের পাপ লেখা হয়েছে, হীরার তীক্ষ্ণ ধার দিয়ে তা খোদিত হয়েছে, তোমাদের হৃদয়ফলকে এবং তোমাদের বেদীর কোণে কোণে সে সব খোদাই করে লেখা হয়েছে।</div>
<div class="v" id="v2"><span class="vn">2</span> প্রতিটি সবুজ গাছের তলায়, পাহাড়ের চূড়ায় এবং উন্মুক্ত প্রান্তরে পর্বতের উপরে তোমাদের লোকেরা আশেরা দেবীর জন্য নির্মিত বেদী এবং তার প্রতীকের কাছে পূর্জা-অর্চনা করে।</div>
<div class="v" id="v3"><span class="vn">3</span> সারা দেশ জুড়ে তোমরা যে পাপাচার করেছ, তার শাস্তিস্বরূপ তোমাদের সমস্ত ধনসম্পদ শত্রু পাঠিয়ে আমি লুঠ করাব।</div>
<div class="v" id="v4"><span class="vn">4</span> যে দেশ আমি তোমাদের দিয়েছিলাম সেই দেশ তোমাদের ছেড়ে যেতে হেব। তোমাদের অজ্ঞাত এক দেশে তোমাদের শত্রুদের সেবা করাব আমি। কারণ আগুনের মত আমার ক্রোধ। কখনও নিভবে না সে আগুন।</div>
<div class="v" id="v5"><h2>অভিশাপ ও আশীর্বাদ</h2><span class="vn">5</span> <span class="br-p"><br><br></span>প্রভু পরমেশ্বর বলেন, <span class="br-p"><br><br></span><span class="br-ind"><br><span class="indent">&nbsp;</span></span>যে ব্যক্তি আমার কাছ থেকে মুখ ফিরিয়ে দূরে চলে যায়, <br><span class="br-ind"><br><span class="indent">&nbsp;</span></span>নির্ভর করে মানুষের উপর, <br><span class="br-ind"><br><span class="indent">&nbsp;</span></span>নির্ভর করে মর্ত্য মানবের শক্তির উপর, <br><span class="br-ind"><br><span class="indent">&nbsp;</span></span>সে হবে অভিশপ্ত। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সে হবে মরুপ্রান্তরে কাঁটা-ঝোপের মত শ্রীহীন, <br><span class="br-ind"><br><span class="indent">&nbsp;</span></span>যা শুষ্ক মরুতে এবং লবণাক্ত ভূমিতে জন্মায়, <br><span class="br-ind"><br><span class="indent">&nbsp;</span></span>যেখানে আর কিছুই জন্মায় না। <br><span class="br-ind"><br><span class="indent">&nbsp;</span></span>কোনও মঙ্গল তার জীবনে আসবে না কখনও। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কিন্তু আমার উপর যে আস্থা রাখে, <br><span class="br-ind"><br><span class="indent">&nbsp;</span></span>তাকে আমি আশীর্বাদ করব। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সে হবে নদীতীরে বৃক্ষের মত জলের কাছে যে মূল বিস্তার করে। <br><span class="br-ind"><br><span class="indent">&nbsp;</span></span>রুক্ষ দিন এলেও ভয় নেই তার, <br><span class="br-ind"><br><span class="indent">&nbsp;</span></span>কারণ তার পত্র-পল্লব থাকে চিরসবুজ। বর্ষণ যখন নামে, <br><span class="br-ind"><br><span class="indent">&nbsp;</span></span>তখনও ভীত হয় না সে, ধারণ করে চলে অজস্র ফল সম্ভার।<sup class="fnm"><a name="fnm1" href="#fn1">1</a></sup> <span class="br-p"><br><br></span> <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কে বুঝতে পারে মানুষের মন? <br><span class="br-ind"><br><span class="indent">&nbsp;</span></span>এর মত প্রতারক আর কিছুই নেই, <br><span class="br-ind"><br><span class="indent">&nbsp;</span></span>এর আরোগ্য সম্পূর্ণ অসম্ভব। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমি, প্রভু পরমেশ্বর, অনুসন্ধান করি মানুষের মন, <br><span class="br-ind"><br><span class="indent">&nbsp;</span></span>যাচাই করি প্রতিটি হৃদয়, <br><span class="br-ind"><br><span class="indent">&nbsp;</span></span>তার জীবন যাপনের ধারা অনুযায়ী, <br><span class="br-ind"><br><span class="indent">&nbsp;</span></span>তার কর্ম অনুযায়ী ফল দিই তাকে।<sup class="fnm"><a name="fnm2" href="#fn2">2</a></sup> <span class="br-p"><br><br></span> <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>যে অসৎ উপায়ে অর্থ সংগ্রহ করে, সে সেই পাখির মত, <br><span class="br-ind"><br><span class="indent">&nbsp;</span></span>যে অপরের ডিমে ‘তা’ দেয়। <br><span class="br-ind"><br><span class="indent">&nbsp;</span></span>জীবনের চরম সন্ধিক্ষণে সে হারাবে সকল সম্পদ, <br><span class="br-ind"><br><span class="indent">&nbsp;</span></span>পরিণামে, সে একটি মূর্খ —এই হবে তার একমাত্র পরিচয়। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমাদের মন্দির এক গৌরবময় সিংহাসন সৃষ্টিকাল থেকে <br><span class="br-ind"><br><span class="indent">&nbsp;</span></span>পর্বতের উচ্চশিখরে দণ্ডায়মান। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>হে প্রভু পরমেশ্বর, তুমি ইসরায়েলের আশা, <br><span class="br-ind"><br><span class="indent">&nbsp;</span></span>যারা তোমাকে পরিত্যাগ করে, লজ্জিত হবে তারা, <br><span class="br-ind"><br><span class="indent">&nbsp;</span></span>ধূলির উপরে লেখা নামের মত মুছে যাবে তারা চিরতরে<sup class="fnm"><a name="fnm3" href="#fn3">3</a></sup> কারণ তারা পরিত্যাগ করেছে তোমায়, <br><span class="br-ind"><br><span class="indent">&nbsp;</span></span>হে প্রভু পরমেশ্বর, জীবন-জলের উৎস যিনি। <br></div>
<div class="v" id="v14"><h2>প্রভু পরমেশ্বরের কাছে যিরমিয়ের সাহায্য প্রার্থনা</h2><span class="vn">14</span> <span class="br-p"><br><br></span>হে প্রভু পরমেশ্বর, আমাকে আরোগ্য দান কর, সম্পূর্ণভাবে সুস্থ হব আমি। উদ্ধার কর আমাকে, তাহলে আমি হব সম্পূর্ণ নিরাপদ। একমাত্র তোমারই মহিমা গান করব আমি।</div>
<div class="v" id="v15"><span class="vn">15</span> <span class="br-p"><br><br></span>লোকে আমাকে বলে, প্রভু পরমেশ্বর আমাদের যে হুমকি দিয়েছিলেন, সে সব গেল কোথায়? এবার সেগুলি করুন তিনি!</div>
<div class="v" id="v16"><span class="vn">16</span> <span class="br-p"><br><br></span>কিন্তু হে প্রভু পরমেশ্বর, আমি কখনও ওদের উপর বিপর্যয় ঘটাতে বলিনি। ওদের উপর দুর্দিন ঘনিয়ে আসুক, এ আমি কখনও চাইনি, এ কথা তুমি জান হে প্রভু পরমেশ্বর, তুমি সবই জান আমি কি বলেছি।</div>
<div class="v" id="v17"><span class="vn">17</span> আমার কাছে তুমি আতঙ্কজনক হয়ে উঠো না। বিপদের দিনে তুমি আমার নিরাপদ আশ্রয়।</div>
<div class="v" id="v18"><span class="vn">18</span> যারা আমাকে নির্যাতন করে, তাদের উপর আন চরম লজ্জা। কিন্তু আমাকে রেহাই দাও, প্রভু। ওদের পূর্ণ কর সন্ত্রাসে, কিন্তু আমাকে আতঙ্কিত করো না। ওদের উপরে আসুক ঘোরতর বিপর্যয়, ভেঙ্গে খণ্ড খণ্ড কর ওদের।</div>
<div class="v" id="v19"><h2>সাব্বাথ দিন পালন</h2><span class="vn">19</span> <span class="br-p"><br><br></span>প্রভু পরমেশ্বর আমাকে বললেন, যিরমিয়, যে তোরণ দিয়ে যিহুদীয়া রাজ আসা-যাওয়া করেন, সেই বিন্যামীন তোরণে গিয়ে তুমি দাঁড়াও এবং আমার বার্তা ঘোষণা কর। তারপর তুমি জেরুশালেমের অন্যান্য সমস্ত দ্বারে যাবে।</div>
<div class="v" id="v20"><span class="vn">20</span> যিহুদীয়ার রাজাদের ও সমস্ত অধিবাসীদের এবং জেরুশালেমবাসী যারা এই সমস্ত দেউড়ি দিয়ে নিত্য যাতায়াত করে, তাদের প্রত্যেককে আমার কথায় কর্ণপাত করতে বল।</div>
<div class="v" id="v21"><span class="vn">21</span> তাদের বল, যদি তাদের জীবনের প্রতি মমতা থাকে, তাহলে সাব্বাথ দিনে তারা যেন কোন বোঝা বহন না করে। জেরুশালেমের এই সমস্ত তোরণদ্বার দিয়ে কোন কিছু বহন করে নিয়ে না যায়,<sup class="fnm"><a name="fnm4" href="#fn4">4</a></sup></div>
<div class="v" id="v22"><span class="vn">22</span> অথবা সাব্বাথ দিনে তাদের বাড়ি থেকে কোন কিছু বাইরে বহন করে নিয়ে না যায়। সাব্বাথ দিনে তারা কোনও কাজ করবে না, কিন্তু আমি তাদের পূর্বপুরুষদের যে আদেশ দিয়েছি সেই অনুসারে সাব্বাথ দিনকে তারা পবিত্রভাবে পালন করবে।<sup class="fnm"><a name="fnm5" href="#fn5">5</a></sup></div>
<div class="v" id="v23"><span class="vn">23</span> তাদের পূর্বপুরুষেরা আমার কথা শোনে নি, ভ্রূক্ষেপও করেনি তাতে। পরিবর্তে তারা উদ্ধত হয়ে উঠেছিল। আমার বাধ্য হয়নি, এমন কি প্রত্যাখ্যান করেছে আমার শিক্ষা।</div>
<div class="v" id="v24"><span class="vn">24</span> <span class="br-p"><br><br></span>ঐ সব লোককে বল যেন তারা আমার সমস্ত আদেশ পালন করে। সাব্বাথ দিনে এই নগরের তোরণদ্বার দিয়ে তারা কোন বোঝা বাইরে থেকে ভেতরে বয়ে আনতে পারবে না। সাব্বাথ দিনকে শুচিশুদ্ধভাবে তাদের পালন করতে হবে এবং এই দিনে কোনও কাজই তারা করবে না।</div>
<div class="v" id="v25"><span class="vn">25</span> তখন তাদের রাজারা এবং রাজপুরুষেরা জেরুশালেমের এই সমস্ত তোরণদ্বার দিয়ে প্রবেশ করবে এবং দাউদের যে রাজশক্তি ছিল সেই রাজকীয় মর্যাদায় তারা ভূষিত হবে। যিহুদীয়া এবং জেরুশালেমের প্রজাদের সঙ্গে নিয়ে রথ ও অশ্বারোহণে তারা যাত্রা করবে এবং জেরুশালেম নগরী সর্বদা লোকে পরিপূর্ণ থাকবে।</div>
<div class="v" id="v26"><span class="vn">26</span> যিহুদীয়ার শহরাঞ্চলে ও জেরুশালেমের চারিদিকের গ্রামাঞ্চল থেকে লোকেরা আসবে। তারা আসবে বিন্যামীনের এলাকা থেকে, পাহাড়তলি, পার্বত্য এলাকা এবং দক্ষিণ যিহুদীয়া থেকে। আমার মন্দিরে তারা আনবে হোমের নৈবেদ্য, বলি এবং শস্য-নৈবেদ্য, ধূপ এবং কৃতজ্ঞতার উপহার।</div>
<div class="v" id="v27"><span class="vn">27</span> কিন্তু আমার বাধ্য থাকতে হবে তাদের এবং সাব্বাথ দিনকে পবিত্র দিনরূপে পালন করতে হবে। এই দিনে তারা জেরুশালেমের কোন তোরণ দ্বার দিয়ে কোন বোঝা বহন করে নিয়ে যাবে না। অন্যথায় আমি জেরুশালেমের ঐ সমস্ত দ্বারে আগুন লাগিয়ে দেব। এই আগুন জেরুশালেমের সমস্ত প্রাসাদ-অট্টালিকা পুড়িয়ে ছারখার করে দেবে, কেউ নেভাতে পারবে না সেই আগুন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:230 1:3'><!--endraw 1-->গীত 1:3<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:230 62:12'><!--endraw 1-->গীত 62:12<!--raw 1 bo --></a><!--endraw 1-->; <!--raw 1 bo --><a href='B:730 2:23'><!--endraw 1-->প্রকা 2:23<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> ধূলির উপরে … মুছে যাবে তারা–অথবা ‘চলে যাবে তারা মৃতলোকে’।</div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><a href='B:160 13:15-22'><!--endraw 1-->নহি 13:15-22<!--raw 1 bo --></a><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><a href='B:20 20:8-10'><!--endraw 1-->যাত্রা 20:8-10<!--raw 1 bo --></a><!--endraw 1-->; <!--raw 1 bo --><a href='B:50 5:12-14'><!--endraw 1-->দ্বি.বি. 5:12-14<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>