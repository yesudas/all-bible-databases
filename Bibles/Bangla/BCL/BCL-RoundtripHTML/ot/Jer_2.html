<html><head>
<meta http-equiv="Content-Type" content="text/html;charset=utf-8" />
<title>Jer 2 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 2);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> <b>2</b> <a href="Jer_3.html">3</a> <a href="Jer_4.html">4</a> ... <a href="Jer_52.html">52</a> </div><hr>
<h1>Jer 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরায়েলের প্রতি ঈশ্বরের অনুযোগ</h2><span class="vn">1</span> <span class="br-p"><br><br></span>জেরুশালেমের প্রতিজনের কাছে এই বার্তা আমাকে ঘোষণা করতে বললেন প্রভু পরমেশ্বর:</div>
<div class="v" id="v2"><span class="vn">2</span> যৌবনে তুমি কত অনুরক্ত ছিলে আমার প্রতি,আমার স্মরণে আছে সে কথা! <span class="br-p"><br><br></span><span class="br-ind"><br><span class="indent">&nbsp;</span></span>আমাদের বিবাহের পর কত ভালবাসতে তুমি আমায়, <br><span class="br-ind"><br><span class="indent">&nbsp;</span></span>মরুভূমিতে তুমি আমায় অনুসরণ করে চলতে, <br><span class="br-ind"><br><span class="indent">&nbsp;</span></span>অনুসরণ করতে আমায় অকর্ষিত প্রান্তরে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে ইসরায়েল, তখন তুমি ছিলে শুধু আমারই, <br><span class="br-ind"><br><span class="indent">&nbsp;</span></span>ছিলে আমার পবিত্র অধিকার,আমাতেই নিবেদিত।<sup class="fnm"><a name="fnm1" href="#fn1">1</a></sup> <br><span class="br-ind"><br><span class="indent">&nbsp;</span></span>যারা তোমায় আঘাত করেছে, তাদের প্রত্যেকের উপর নেমে এসেছে আমার চরম আঘাত, যন্ত্রণা ও বিপর্যয়। <br><span class="br-ind"><br><span class="indent">&nbsp;</span></span>আমি, প্রভু পরমেশ্বর এই কথা বললাম। <br></div>
<div class="v" id="v4"><h2>ইসরায়েলের পূর্বপরুষদের পাপ</h2><span class="vn">4</span> <span class="br-p"><br><br></span>হে যাকোবের বংশধরগণ, ইসরায়েলের সমস্ত কুল, শোন প্রভু পরমেশ্বরের বার্তা!</div>
<div class="v" id="v5"><span class="vn">5</span> প্রভু পরমেশ্বর বলেছেনঃ <span class="br-p"><br><br></span><span class="br-ind"><br><span class="indent">&nbsp;</span></span>আমার বিরুদ্ধে তোমাদের পূর্বপুরুষেরা কি কি অভিযোগ এনেছে? <br><span class="br-ind"><br><span class="indent">&nbsp;</span></span>আমার মধ্যে কোন দোষ তারা পেয়েছে, <br><span class="br-ind"><br><span class="indent">&nbsp;</span></span>যাতে তারা আমার কাছ থেকে চলে গেছে মুখ ফিরিয়ে? <br><span class="br-ind"><br><span class="indent">&nbsp;</span></span>অসার প্রতিমার পূজা করে তারাও হয়েছে অসার। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমার কথা তারা ভাবল না একবারও, <br><span class="br-ind"><br><span class="indent">&nbsp;</span></span>আমি তাদের উদ্ধার করে আনলাম মিশর থেকে, <br><span class="br-ind"><br><span class="indent">&nbsp;</span></span>মরুপ্রান্তরের মধ্যে দিয়ে নিয়ে এলমা পথ দেখিয়ে। <br><span class="br-ind"><br><span class="indent">&nbsp;</span></span>মরুভূমি আর বালিয়াড়ি ভরা বন্ধুর পথ, ধূ ধূ মরুদেশ তিমির অন্ধকার, <br><span class="br-ind"><br><span class="indent">&nbsp;</span></span>জনপ্রাণীর চিহ্ন সেখানে নেই, চলে না সে পথে কোনও পথচারী। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি নিয়ে এলাম তাদের উর্বরা এক সুজলা সুফলা দেশে, ফুলে-ফলে, <br><span class="br-ind"><br><span class="indent">&nbsp;</span></span>শস্যসম্ভারে প্রাচুর্যের মাঝখানে। <br><span class="br-ind"><br><span class="indent">&nbsp;</span></span>পরিবর্তে তারা এসে দূষিত করে দিল সব, <br><span class="br-ind"><br><span class="indent">&nbsp;</span></span>অশুচি করে দিল আমার সে দেশ যা আমি দিয়েছিলাম তাদের। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমার বিধি ব্যবস্থায় প্রাজ্ঞ যারা, সেই যাজকেরা জানল না আমাকে, পুরোহিতেরাও করল না অন্বেষণ, <br><span class="br-ind"><br><span class="indent">&nbsp;</span></span>এল না আমার কাছে। শাসকেরা বিদ্রোহ করল আমার বিরুদ্ধে, <br><span class="br-ind"><br><span class="indent">&nbsp;</span></span>নবীরা ভাবের আবেগে উচ্চারণ করল বেলদেবের প্রশস্তি, <br><span class="br-ind"><br><span class="indent">&nbsp;</span></span>আরাধনা করল তুচ্ছ অসার প্রতিমার। <br></div>
<div class="v" id="v9"><h2>প্রজাদের বিরুদ্ধে প্রভু পরমেশ্বরের অভিযোগ</h2><span class="vn">9</span> <span class="br-ind"><br><span class="indent">&nbsp;</span></span>তাই আমি প্রভু পরমেশ্বর, আবার অভিযোগ আনব আমার প্রজাদের বিরুদ্ধে, <br><span class="br-ind"><br><span class="indent">&nbsp;</span></span>অভিযোগ আনব তাদের বংশধরদের বিরুদ্ধে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>পশ্চিমে সাইপ্রাস দ্বীপে যাও, <br><span class="br-ind"><br><span class="indent">&nbsp;</span></span>পূর্বদিকে কেদরদেশে পাঠিয়ে দাও কাউকে, দেখবে, <br><span class="br-ind"><br><span class="indent">&nbsp;</span></span>এমন ঘটনা কখনও ঘটেনি আগে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কোনও জাতি কি কখনও আরাধ্য দেবতা বদল করেছে, <br><span class="br-ind"><br><span class="indent">&nbsp;</span></span>অবশ্য যদিও সে প্রকৃত দেবতা নয়? <br><span class="br-ind"><br><span class="indent">&nbsp;</span></span>কিন্তু আমার প্রজারা তাদের দেবতা আমাকে করেছে বদল, <br><span class="br-ind"><br><span class="indent">&nbsp;</span></span>যে আমি তাদের এনে দিয়েছিলাম সম্মান ও গৌরব। <br><span class="br-ind"><br><span class="indent">&nbsp;</span></span>ঐ দেবতারা তাদের জন্য কিছুই করতে পারেনি। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>এই ঘটনায়, হে অন্তরীক্ষ, চমকিত হও, <br><span class="br-ind"><br><span class="indent">&nbsp;</span></span>ঘৃণায় আতঙ্কে শিহরিত হও, স্তম্ভিত হও বিস্ময়ে! <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>দুটি পাপ করেছে আমার প্রজারা; <br><span class="br-ind"><br><span class="indent">&nbsp;</span></span>তারা আমার কাছ থেকে মুখ ফিরিয়ে চলে গেছে, <br><span class="br-ind"><br><span class="indent">&nbsp;</span></span>ত্যাগ করেছে নিরন্তর উৎসারিত জলের প্রস্রবণ, <br><span class="br-ind"><br><span class="indent">&nbsp;</span></span>আর মাটি খুঁড়ে তৈরি করেছে জলাধার, <br><span class="br-ind"><br><span class="indent">&nbsp;</span></span>যাতে ফাটল ধরেছে, জল থাকে না সেখানে। <br></div>
<div class="v" id="v14"><h2>ইসরায়েলের অবিশ্বস্ততার ফল</h2><span class="vn">14</span> <span class="br-ind"><br><span class="indent">&nbsp;</span></span>ইসরায়েল ক্রীতদাস ছিল না, <br><span class="br-ind"><br><span class="indent">&nbsp;</span></span>দাসত্বের মধ্যে জন্ম হয়নি তার, <br><span class="br-ind"><br><span class="indent">&nbsp;</span></span>তাহলে কেন তার শত্রুরা তাকে তাড়া করে ফেরে? <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তাকে দেখে সিংহের মত গর্জন করে তারা, <br><span class="br-ind"><br><span class="indent">&nbsp;</span></span>মরুভূমি করে দিয়েছে তার দেশ বিধ্বস্ত হয়েছে তার নগর-জনপদ, <br><span class="br-ind"><br><span class="indent">&nbsp;</span></span>সব আজ পরিত্যক্ত নির্জন। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>মেম্‌ফিস আর তফনহেষের মিশরীরা <br><span class="br-ind"><br><span class="indent">&nbsp;</span></span>তার মাথা ভেঙ্গে দিয়েছে।<sup class="fnm"><a name="fnm2" href="#fn2">2</a></sup> <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>ইসরায়েল, তুমি নিজেই ডেকে এনেছ এ দুর্দৈব নিজের উপর! <br><span class="br-ind"><br><span class="indent">&nbsp;</span></span>তুমি তোমার প্রভু পরমেশ্বর, আমাকে পরিত্যাগ করেছ, <br><span class="br-ind"><br><span class="indent">&nbsp;</span></span>যখন আমি তোমাকে নিয়ে আসছিলাম পথ দেখিয়ে, তখনই। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তুমি কি ভেবেছ মিশরে ফিরে গেলে, <br><span class="br-ind"><br><span class="indent">&nbsp;</span></span>নীল নদীর জল পান করলে তুমি লাভবান হবে? ভেবেছ কি, <br><span class="br-ind"><br><span class="indent">&nbsp;</span></span>আসিরিয়ায় ফিরে গেলে, ইউফ্রেটিস নদীর জল পান করলে <br><span class="br-ind"><br><span class="indent">&nbsp;</span></span>লাভবান হবে তুমি? <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তোমার নিজের পাপ তোমার দণ্ডবিধান করবে, <br><span class="br-ind"><br><span class="indent">&nbsp;</span></span>আমার কাছ তেকে তোমার এই চলে যাওয়া দোষী সাব্যস্ত করবে তোমায়। <br><span class="br-ind"><br><span class="indent">&nbsp;</span></span>আমাকে, তোমার প্রভু পরমেশ্বরকে, ত্যাগ করে যাওয়া, <br><span class="br-ind"><br><span class="indent">&nbsp;</span></span>আমার প্রতি আর অনুরক্ত না থাকা <br><span class="br-ind"><br><span class="indent">&nbsp;</span></span>–এ যে কত বড় ভুল—কত তিক্ত এ অবস্থা সেদিনই তুমি উপলব্ধি করবে মর্মে মর্মে। <br><span class="br-ind"><br><span class="indent">&nbsp;</span></span>আমি, সর্বাধিপতি সর্বশক্তিমান ঈশ্বর, বললাম এ কথা। <br></div>
<div class="v" id="v20"><h2>প্রভু পরমেশ্বরের আরাধনায় ইসরায়েলের প্রত্যাখ্যান</h2><span class="vn">20</span> <span class="br-p"><br><br></span>সর্বাধিপতি প্রভু বলেনঃ <span class="br-p"><br><br></span><span class="br-ind"><br><span class="indent">&nbsp;</span></span>হে ইসরায়েল, বহুকাল আগে তুমি আমার কর্তৃত্ব প্রত্যাখ্যান করেছিলে, <br><span class="br-ind"><br><span class="indent">&nbsp;</span></span>করেছিলে অস্বীকার আমার বাধ্য হয়ে চলতে, আরাধনা করতে আমায়। <br><span class="br-ind"><br><span class="indent">&nbsp;</span></span>প্রতিটি উচ্চ পর্বতে, প্রতিটি শ্যামল বৃক্ষতলে আরাধনা করতে তুমি উর্বরতা দানের দেবতাদের। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সেরা একটি দ্রাক্ষালতার চারার মত তোমায় রোপণ করেছিলাম আমি। <br><span class="br-ind"><br><span class="indent">&nbsp;</span></span>সে চারা তৈরি করা হয়েছিল উৎকৃষ্ট বীজ থেকে। <br><span class="br-ind"><br><span class="indent">&nbsp;</span></span>কিন্তু দেখ, এখন তুমি কি হয়েছ! <br><span class="br-ind"><br><span class="indent">&nbsp;</span></span>তুমি এখন একটি নিকৃষ্ট বুনো দ্রাক্ষালতা। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>প্রচুর সাবান দিয়ে ধুলেও মুছবে না সে পাপ, <br><span class="br-ind"><br><span class="indent">&nbsp;</span></span>আমি তোমার পাপের কলঙ্ক দেখতে পাব। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কেন তুমি বল যে নিজেকে অশুচি করনি তুমি, <br><span class="br-ind"><br><span class="indent">&nbsp;</span></span>আরাধনা করনি কখনও বেল দেবতার? <br><span class="br-ind"><br><span class="indent">&nbsp;</span></span>দেখ, কি ভাবে তুমি পাপাচার করেছ উপত্যকার বুকে। <br><span class="br-ind"><br><span class="indent">&nbsp;</span></span>কামনায় জর্জরিত বন্য গর্দভীর মত <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>ছুটে চলেছ তুমি মরুভূমির দিকে স্খলিত চরণে। <br><span class="br-ind"><br><span class="indent">&nbsp;</span></span>সে যকন কামাবেগে মত্ত হয়, তখন কে পারে তাকে নিয়ন্ত্রণ করতে? <br><span class="br-ind"><br><span class="indent">&nbsp;</span></span>কোন গর্দভকে তখন তার পিছনে ছুটে ক্লান্ত হতে হয় না, <br><span class="br-ind"><br><span class="indent">&nbsp;</span></span>প্রজননের সময়ে তাকে পাওয়া যায় সহজেই। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>হে ইসরায়েল, অপর দেবতাদের পিছনে ছুটে ক্লান্ত করো না চরণ তোমার, <br><span class="br-ind"><br><span class="indent">&nbsp;</span></span>তৃষিত হয়ো না তাদের জন্য। <br><span class="br-ind"><br><span class="indent">&nbsp;</span></span>কিন্তু তুমি বললে, না আমি আর ফিরতে পারি না। <br><span class="br-ind"><br><span class="indent">&nbsp;</span></span>কনানীয় দেবতাদের আমি ভালবেসেছি, <br><span class="br-ind"><br><span class="indent">&nbsp;</span></span>আমি তাদেরই করব অনুসরণ। <br></div>
<div class="v" id="v26"><h2>ইসরায়েল শাস্তির যোগ্য</h2><span class="vn">26</span> <span class="br-p"><br><br></span>প্রভু পরমেশ্বর বলেন, চোর ধরা পড়লে যেমন সে অপমানিত ও লাঞ্ছিত হয়, ঠিক তেমনই লাঞ্ছিত হবে ইসরায়েলের সমস্ত মানুষ—তোমাদের রাজা, রাজকর্মচারী, পুরোহিত ও প্রবক্তা নবী সকলেই।</div>
<div class="v" id="v27"><span class="vn">27</span> তোমরা, যারা গাছকে পিতা বল আর পাহাড়কে বল মাতা—তোমরা সকলেই হবে লাঞ্ছিত ও অপমানিত। এই ঘটনা ঘটবেই কারণ তোমরা আমার কাছে ফিরে না এসে মুখ ফিরিয়ে চলে গেছ। কিন্তু বিপদে পড়লে আমাকেই ডাক উদ্ধার করার জন্য।</div>
<div class="v" id="v28"><span class="vn">28</span> <span class="br-p"><br><br></span>কোথায় তোমার সেই দেবকুল, যাদের তুমি গড়েছ নিজেদের জন্য? তোমরা যেদিন বিপদে পড়বে, সেদিন তাদেরই বলো উদ্ধার করতে, যদি তারা পারে। যিহুদীয়া, তোমার যত নগর আছে, দেবতাও আছে ততগুলিই।</div>
<div class="v" id="v29"><span class="vn">29</span> তোমার অভিযোগ কি? আমাকে অভিযুক্ত করার অধিকার তোমার নেই, কারণ তুমিই তো আমাকে ত্যাগ করেছ।</div>
<div class="v" id="v30"><span class="vn">30</span> আমি তোমাকে শাস্তি দিয়েছি, কিন্তু তাতে কোনও কাজ হয়নি। তোমাকে সংশোধন করতে তুমি আমাকে দিলে না। ক্রুদ্ধ সিংহের মত তুমি হত্যা করেছ তোমার প্রবক্তা নবীদের।</div>
<div class="v" id="v31"><span class="vn">31</span> শোন, হে ইসরায়েলের মানুষ, শোন আমার কথা। আমি কি তোমাদের কাছে মরুভূমির মত, অন্ধকার একটি বিপদসঙ্কুল দেশের মত? কেন তবে তোমরা বল, তোমরা যা ইচ্ছা তাই করবে, আমার কাছে আর ফিরে আসবে না?</div>
<div class="v" id="v32"><span class="vn">32</span> কোনও যুবতী কন্যা কি তার অলঙ্কারের কথা ভুলতে পারে কিম্বা নববধূ কি ভুলতে পারে তার বিবাহের বেশ? কিন্তু আমার প্রজারা আমাকে ভুলে গেছে বার বার। সে যে কতবার, সে কথা আর মনে নেই!</div>
<div class="v" id="v33"><span class="vn">33</span> নিশ্চিতভাবেই তুমি জান, প্রেমিকদের পিছনে কি করে ছুটতে হয়। অতি নিকৃষ্ট রমণীও এই বিদ্যা তোমার কাছে শিখতে পারে।</div>
<div class="v" id="v34"><span class="vn">34</span> দস্যুর রক্তে নয়, নিরপরাধ দীন-দরিদ্রের রক্তেই তোমার পোশাক কলঙ্কিত। কিন্তু এসব সত্ত্বেও</div>
<div class="v" id="v35"><span class="vn">35</span> তুমি বল, আমি নিরপরাধ, নির্দোষ। প্রভু পরমেশ্বর নিশ্চয়ই আর আমার উপর ক্রুদ্ধ থাকবেন না। কিন্তু আমি, প্রভু পরমেশ্বর, তোমাকে শাস্তি দেব, কারণ তুমি তোমার পাপ অস্বীকার করেছ।</div>
<div class="v" id="v36"><span class="vn">36</span> কত সহজেই তুমি আমায় পরিত্যাগ করে নিজেকে ছোট করে ফেলেছ, অসার ধর্মাচরণে অনুরক্ত হয়েছ। আসিরিয়ার মত মিশরের কাছেও তুমি হতাশ হবে।</div>
<div class="v" id="v37"><span class="vn">37</span> মিশরের কাছ থেকে তোমায় লজ্জায় মাথা নীচু করে ফিরে আসতে হবে। যারা তোমার আস্থাভাজন ছিল, তাদের আমি প্রত্যাখ্যান করেছি, তাদের কাছ থেকে কিছুই লাভ হবে না তোমার।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ‘নিবেদিত’ অথবা ‘অগ্রিমাংশ'–<!--raw 1 bo --><a href='B:20 23129:1'><!--endraw 1-->যাত্রা 23129<!--raw 1 bo --></a><!--endraw 1--> পদ এবং <!--raw 1 bo --><a href='B:30 23:10'><!--endraw 1-->লেবীয় 23:10<!--raw 1 bo --></a><!--endraw 1--> পদ।</div>
<div class="fn"><sup class="fnt"><a name="fn2" href="#fnm2">2</a></sup> মেমফিস আর … ভেঙ্গে দিয়েছে:608-605 খ্রীস্ট পূর্বাব্দে মিশরের এই দুটি শহর থেকে ইসরায়েলের উপর আক্রমণ পরিচালনা করা হয়েছিল।</div>
</div>
<!-- PARSED ABOVE; EDITING MAY BREAK PARSER -->
</body></html>