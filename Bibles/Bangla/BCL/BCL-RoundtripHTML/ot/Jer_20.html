<html><head>
<meta http-equiv="Content-Type" content="text/html;charset=utf-8" />
<title>Jer 20 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 20);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_18.html">18</a> <a href="Jer_19.html">19</a> <b>20</b> <a href="Jer_21.html">21</a> <a href="Jer_22.html">22</a> ... <a href="Jer_52.html">52</a> </div><hr>
<h1>Jer 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পুরোহিত পশহূরের সঙ্গে যিরমিয়ের সংঘাত</h2><span class="vn">1</span> <span class="br-p"><br><br></span>ইম্‌মেরের পুত্র পুরোহিত পশহূর ছিলেন মন্দিরের অধ্যক্ষ। তিনি যখন এই সমস্ত বিষয়ে আমাকে ঘোষণা করতে শুনলেন, তখন</div>
<div class="v" id="v2"><span class="vn">2</span> তিনি আদেশ দিলেন যেন আমাকে প্রহার করে মন্দিরের বিন্যামীন তোরণের কাছে শিকল দিয়ে বেঁধে রাখা হয়।</div>
<div class="v" id="v3"><span class="vn">3</span> পরের দিন পুরোহিত পশহূর যখন আমাকে শৃঙ্খলমুক্ত করলেন, আমি তাঁকে বললাম, প্রভু পরমেশ্বর আপনার নাম পশহূর রাখেন নি। তিনি আপনার নাম দিয়েছেন, ‘সর্বস্থানের সন্ত্রাস’।</div>
<div class="v" id="v4"><span class="vn">4</span> প্রভু স্বয়ং বলেছেন, ‘আমি তোমাকে নিজের কাছে এবং তোমার বন্ধুদের কাছে সন্ত্রাসস্বরূপ করব। তুমি দেখবে তারা সকলে শত্রুর হাতে নিহত হয়েছে। সমস্ত যিহুদীয়াকে আমি ব্যাবিলনের রাজার অধীন করতে চলেছি। কিছু লোককে সে বন্দী করে দেশে নিয়ে যাবে এবং বাকিদের হত্যা করবে।</div>
<div class="v" id="v5"><span class="vn">5</span> এই নগরীর সমস্ত সম্পদ আমি তাদের শত্রুদের দিয়ে লুঠ করাব, তারা তাদের সমস্ত সম্পত্তি দখল করবে, এমন কি যিহুদীয়ার রাজার ধনভাণ্ডারও তারা দখল করবে এবং সব কিছু ব্যাবিলনে নিয়ে যাবে।’</div>
<div class="v" id="v6"><span class="vn">6</span> পশহূর, তুমি ও তোমার পরিবার তাদের হাতে বন্দী হয়ে ব্যাবিলনে যাবে। যে বন্ধুদের কাছে ঈশ্বরের নাম করে তুমি অজস্র মিথ্যা বাণী বলেছিলে, সেই বন্ধুদের সঙ্গে সেখানে তোমার মৃত্যু হবে এবং সেখানেই কবর হবে তোমাদের।</div>
<div class="v" id="v7"><h2>প্রভু পরমেশ্বরের কাছে যিরমিয়ের অভিযোগ</h2><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span>হে প্রভু পরমেশ্বর, তুমি আমাকে বঞ্চনা করেছ, <br><span class="br-ind"><br><span class="indent">&nbsp;</span></span>প্রবঞ্চিত হয়েছি আমি। আমার চেয়ে তুমি মহাশক্তিধর, <br><span class="br-ind"><br><span class="indent">&nbsp;</span></span>আমায় বশীভূত করেছ তুমি, <br><span class="br-ind"><br><span class="indent">&nbsp;</span></span>আমি উপহাসের পাত্র হয়েছি সকলের কাছে, <br><span class="br-ind"><br><span class="indent">&nbsp;</span></span>সারাদিন সকলে আমাকে বিদ্রূপ করে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>যখনই আমি কিছু বলি, চীৎকার করতে হয় আমাকে, <br><span class="br-ind"><br><span class="indent">&nbsp;</span></span>আমি উচ্চকণ্ঠে বলি, ‘প্রচণ্ড আক্রমণ, ধ্বংস!’ <br><span class="br-ind"><br><span class="indent">&nbsp;</span></span>হে প্রভু পরমেশ্বর, তোমার বার্তা ঘোষণা করার জন্য <br><span class="br-ind"><br><span class="indent">&nbsp;</span></span>সবসময় বিদ্রূপ আর অপমানে আমাকে জর্জরিত হতে হয়। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কিন্তু যখন আমি বলি, <br><span class="br-ind"><br><span class="indent">&nbsp;</span></span>‘আমি ভুলে যাব প্রভু পরমেশ্বরকে কোনদিন তাঁর নাম আর মুখে আনব না,’ <br><span class="br-ind"><br><span class="indent">&nbsp;</span></span>তখনই তোমার বার্তা আগুনের মত অন্তর্জ্বালায় দগ্ধ করে আমাকে। <br><span class="br-ind"><br><span class="indent">&nbsp;</span></span>আমি ক্লান্ত হই সেই বাণীকে রোধের চেষ্টায়, <br><span class="br-ind"><br><span class="indent">&nbsp;</span></span>কিন্তু কিছুতেই রুদ্ধ রাখতে পারি না তাকে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>শুনি সকলেই ফিস্‌ফিস্‌ করে বলে, ‘সর্বস্থানে সন্ত্রাস, <br><span class="br-ind"><br><span class="indent">&nbsp;</span></span>এস আমরা প্রকাশ্যে অভিযুক্ত করি তাকে, দোষারোপ করি তার বিরুদ্ধে।’ <br><span class="br-ind"><br><span class="indent">&nbsp;</span></span>আমার ঘনিষ্ঠ বন্ধুরাও আমার পতন কামনা করে, <br><span class="br-ind"><br><span class="indent">&nbsp;</span></span>তারা বলে, ‘এবার হয়ত তাকে ফেলা যাবে ফাঁদে, <br><span class="br-ind"><br><span class="indent">&nbsp;</span></span>তখন আমরা তাকে মুঠোয় পাব, আর নেব প্রতিশোধ।’ <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কিন্তু হে পরমেশ্বর, মহাপরাক্রান্ত যোদ্ধা তুমি, <br><span class="br-ind"><br><span class="indent">&nbsp;</span></span>তুমি আমার পক্ষে আছ, যারা আমাকে উৎপীড়ন করে, <br><span class="br-ind"><br><span class="indent">&nbsp;</span></span>ব্যর্থ হবে তারা। ব্যর্থতার গ্লানি তাদের চিরলজ্জায় ডুবিয়ে দেবে, <br><span class="br-ind"><br><span class="indent">&nbsp;</span></span>কখনও ঘুচবে না এই লজ্জা। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কিন্তু হে সর্বশক্তিমান প্রভু পরমেশ্বর তুমি ধর্মনিষ্ঠদের যাচাই কর, <br><span class="br-ind"><br><span class="indent">&nbsp;</span></span>তুমিই জান, কি আছে তাদের হৃদয়ে মনে, <br><span class="br-ind"><br><span class="indent">&nbsp;</span></span>আমার শত্রুদের উপর তোমার প্রতিশোধ আমাকে দেখতে দাও, <br><span class="br-ind"><br><span class="indent">&nbsp;</span></span>আমি যে তোমারই উপর অর্পণ করেছি আমার সমস্ত ভার। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সঙ্গীত গাও প্রভু পরমেশ্বরের উদ্দেশে! <br><span class="br-ind"><br><span class="indent">&nbsp;</span></span>মহিমা কীর্তন কর প্রভু পরমেশ্বরের! <br><span class="br-ind"><br><span class="indent">&nbsp;</span></span>তিনি মুক্ত করেন নিপীড়িত মানুষকে দুর্জনের কবল থেকে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>অভিশপ্ত হোক আমার জন্মের সেই দিন, <br><span class="br-ind"><br><span class="indent">&nbsp;</span></span>যে দিন জননী আমায় জন্ম দিয়েছিলেন, <br><span class="br-ind"><br><span class="indent">&nbsp;</span></span>সেই দিন ডুবে যাক্‌ বিস্মৃতির অতলে।<sup class="fnm"><a name="fnm1" href="#fn1">1</a></sup> <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>অভিশাপ দাও সেই জনকে যে আমার পিতাকে আনন্দ দান করেছিল, <br><span class="br-ind"><br><span class="indent">&nbsp;</span></span>দিয়েছিন আমার জন্মের সংবাদ, বলেছিল, <br><span class="br-ind"><br><span class="indent">&nbsp;</span></span>‘সন্তান জন্মেছে, একটি পুত্র জন্মেছে তোমার!’ <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তার অবস্থা হোক সেই সব নগরীর মত <br><span class="br-ind"><br><span class="indent">&nbsp;</span></span>যেগুলি নির্মমভাবে ধ্বংস করেছেন প্রভু পরমেশ্বর। <br><span class="br-ind"><br><span class="indent">&nbsp;</span></span>প্রভাতে সে শুনুক আর্তনাদ <br><span class="br-ind"><br><span class="indent">&nbsp;</span></span>মধ্যাহ্নে শুনুক যুদ্ধের দামামা। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কারণ ভূমিষ্ঠ হবার আগেই সে আমাকে বধ করেনি, <br><span class="br-ind"><br><span class="indent">&nbsp;</span></span>তাহলে মাতৃগর্ভে হত আমার সমাধি। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>কেন আমার জন্ম হয়েছিল? <br><span class="br-ind"><br><span class="indent">&nbsp;</span></span>এ কি শুধু দুঃখ আর যন্ত্রণার জন্য? <br><span class="br-ind"><br><span class="indent">&nbsp;</span></span>লজ্জায় আমার জীবন অবসানের জন্য?<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:220 3:1-19'><!--endraw 1-->ইয়োব 3:1-19<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>