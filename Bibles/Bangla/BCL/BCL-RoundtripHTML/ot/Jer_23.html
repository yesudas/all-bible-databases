<html><head>
<meta http-equiv="Content-Type" content="text/html;charset=utf-8" />
<title>Jer 23 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 23);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_21.html">21</a> <a href="Jer_22.html">22</a> <b>23</b> <a href="Jer_24.html">24</a> <a href="Jer_25.html">25</a> ... <a href="Jer_52.html">52</a> </div><hr>
<h1>Jer 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আগামী দিনের প্রত্যাশা</h2><span class="vn">1</span> <span class="br-p"><br><br></span>সেই রাজাদের উপর প্রভু পরমেশ্বরের বিচার হবে ভয়াবহ, যারা তাদের প্রজাদের ধ্বংস করে, ছড়িয়ে দেয় চারিদিকে।</div>
<div class="v" id="v2"><span class="vn">2</span> প্রজাদের তত্ত্বাবধান করা যাদের কর্তব্য, সেই রাজাদের সম্বন্ধে প্রভু পরমেশ্বর, ইসরায়েলের আরাধ্য ঈশ্বর এই কথা বলেন, তোমরা আমার প্রজাদের তত্ত্বাবধান করনি, তাদের তোমরা চারিদিকে ছড়িয়ে ছিটিয়ে দিয়েছ, তাড়িয়ে দিয়েছ তাদের। যে দুষ্কর্ম তোমরা করেছ, তার জন্য এবার আমি তোমাদের দণ্ড দেব।</div>
<div class="v" id="v3"><span class="vn">3</span> নানা দেশ থেকে আমি আমার অবশিষ্ট প্রজাদের সংগ্রহ করে আনব, সেইখান থেকে, যেখানে আমি তাদের ছড়িয়ে দিয়েছিলাম। ফিরিয়ে আনব তাদের মাতৃভূমিতে। তাদের অনেক সন্তান সন্ততি হবে, সংখ্যায় তারা বেড়ে অজস্র হবে।</div>
<div class="v" id="v4"><span class="vn">4</span> তাদের যত্ন নেবার জন্য আমি শাসনকর্তা নিযুক্ত করব। আমার প্রজারা আর ভীত-সন্ত্রস্ত হবে না, আমি তাদের আর শাস্তি দেব না কোন দিন। আমি, প্রভু পরমেশ্বর, এই কথা বললাম।</div>
<div class="v" id="v5"><span class="vn">5</span> <span class="br-p"><br><br></span>প্রভু পরমেশ্বর বলেন, সেই দিন আসন্ন, যেদিন আমি দাউদের এক ধর্মনিষ্ঠ বংশধরকে রাজারূপে মনোনীত করব। সেই রাজা বিচক্ষণতার সঙ্গে শাসন পরিচালনা করবে এবং যা সঙ্গত ও ন্যায্য, সারা দেশে সেই কাজই করবে।<sup class="fnm"><a name="fnm1" href="#fn1">1</a></sup></div>
<div class="v" id="v6"><span class="vn">6</span> সে যখন রাজা হবে, যিহুদীয়ার মানুষ অন্যায় অবিচার থেকে মুক্ত হবে, ইসরায়েলীরা বাস করবে নিরাপদে। “প্রভু পরমেশ্বর আমাদের মুক্তিদাতা’’—এই নামে তাঁকে অভিহিত করা হবে।</div>
<div class="v" id="v7"><span class="vn">7</span> <span class="br-p"><br><br></span>প্রভু পরমেশ্বর বলেন, সেই সময় আসছে, যে দিন ‘মিশর থেকে যিনি ইসরায়েলীদের উদ্ধার করে এনেছিলেন সেই জাগ্রত ঈশ্বরের দিব্য’—এই বলে কেউ আর শপথ নেবে না।</div>
<div class="v" id="v8"><span class="vn">8</span> পরিবর্তে তারা বলবে, ‘উত্তর দেশ থেকে এবং যে সমস্ত দেশে আমাদের ছড়িয়ে দেওয়া হয়েছিল, সেই সমস্ত দেশ থেকে যিনি আমাদের উদ্ধার করে এনেছেন, সেই জাগ্রত প্রভু পরমেশ্বরের দিব্য’। তারা তখন বাস করবে নিজেদের দেশে।</div>
<div class="v" id="v9"><h2>প্রবক্তা নবীদের সম্বন্ধে যিরমিয়ের বার্তা</h2><span class="vn">9</span> <span class="br-p"><br><br></span><span class="br-ind"><br><span class="indent">&nbsp;</span></span>হৃদয় আমার নিষ্পিষ্ট, আমি কাঁপছি থরথর করে। <br><span class="br-ind"><br><span class="indent">&nbsp;</span></span>প্রভু পরমেশ্বরের জন্য, <br><span class="br-ind"><br><span class="indent">&nbsp;</span></span>তাঁর পরম পবিত্র বাণীর জন্য আমি হয়েছি উন্মাদ। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>প্রভু পরমেশ্বরের প্রতি অবিশ্বস্ত লোকে ভরে গেছে দেশ, <br><span class="br-ind"><br><span class="indent">&nbsp;</span></span>যাপন করে তারা পাপময় জীবন, <br><span class="br-ind"><br><span class="indent">&nbsp;</span></span>নিজেদের শক্তির অপব্যবহার করে তারা। <br><span class="br-ind"><br><span class="indent">&nbsp;</span></span>প্রভু পরমেশ্বরের অভিশাপে মাটি কাঁদে, <br><span class="br-ind"><br><span class="indent">&nbsp;</span></span>চারণভূমি শুকিয়ে ধূ ধূ হয়ে যায়। <br></div>
<div class="v" id="v11"><span class="vn">11</span> <span class="br-p"><br><br></span>প্রভু পরমেশ্বর বলেন, <span class="br-p"><br><br></span><span class="br-ind"><br><span class="indent">&nbsp;</span></span>নবী ও পুরোহিতেরা ঈশ্বরবিহীন, <br><span class="br-ind"><br><span class="indent">&nbsp;</span></span>মন্দিরে মন্দ কাজে রত অবস্থায় আমি ধরেছি তাদের। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তাদের চলার পথ হবে পিচ্ছিলও অন্ধকারময়, <br><span class="br-ind"><br><span class="indent">&nbsp;</span></span>আমি তাদের উছোট খাইয়ে পতন ঘটাব। <br><span class="br-ind"><br><span class="indent">&nbsp;</span></span>ঘোরতর বিপর্যয় আমি আনব তাদের উপর, <br><span class="br-ind"><br><span class="indent">&nbsp;</span></span>তাদের দণ্ডদানের কাল আসন্ন। <br><span class="br-ind"><br><span class="indent">&nbsp;</span></span>আমি, প্রভু পরমেশ্বর, এই কথা বললাম। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমি দেখেছি শমরিয়ার নবীদের পাপ, <br><span class="br-ind"><br><span class="indent">&nbsp;</span></span>বেলদেবের নামে তারা ভবিষ্যদ্বাণী করে <br><span class="br-ind"><br><span class="indent">&nbsp;</span></span>বিপথে নিয়ে গেছে আমার প্রজাদের। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কিন্তু আমি দেখেছি জেরুশালেমের নবীরা নিকৃষ্ট তাদের চেয়েও, <br><span class="br-ind"><br><span class="indent">&nbsp;</span></span>ব্যভিচার করে তারা, মিথ্যা কথা বলে, <br><span class="br-ind"><br><span class="indent">&nbsp;</span></span>অন্যায় কাজে সাহায্য করে মানুষকে <br><span class="br-ind"><br><span class="indent">&nbsp;</span></span>যাতে দুষ্কর্ম বন্ধ না করে কেউ। <br><span class="br-ind"><br><span class="indent">&nbsp;</span></span>আমার চোখে তারা সদোম-ঘমোরার মানুষের মতই মন্দ।<sup class="fnm"><a name="fnm2" href="#fn2">2</a></sup> <br></div>
<div class="v" id="v15"><span class="vn">15</span> <span class="br-p"><br><br></span>তাই, আমি সর্বশক্তিমান প্রভু পরমেশ্বর, জেরুশালেমের প্রবক্তা নবীদের সম্বন্ধে বলছি, <span class="br-p"><br><br></span><span class="br-ind"><br><span class="indent">&nbsp;</span></span>‘আমি তাদের খেতে দেব তেতো শাক, <br><span class="br-ind"><br><span class="indent">&nbsp;</span></span>পান করতে দেব গরল, <br><span class="br-ind"><br><span class="indent">&nbsp;</span></span>কারণ সারা দেশে তারা ছড়িয়ে দিয়েছে অধর্ম।’ <br></div>
<div class="v" id="v16"><span class="vn">16</span> <span class="br-p"><br><br></span>সর্বশক্তিমান প্রভু পরমেশ্বর জেরুশালেমের লোকদের বললেন, ঐ নবীদের কথা তোমরা শুনো না। তারা মিথ্যা আশায় তোমাদের মন ভরে দিচ্ছে। তারা তাদের কল্পিত কথা তোমাদের বলে, আমার কথা বলে না।</div>
<div class="v" id="v17"><span class="vn">17</span> যারা আমার কথা শুনতে চায় না, তাদের কাছে তারা বলে, ‘ভালভাবেই তোমাদের জীবন কাটবে’। যারা উদ্ধত, দুর্বিনীত তাদের প্রত্যেককে তারা বলে, বিপর্যয় তোমাদের স্পর্শ করবে না কখনও।</div>
<div class="v" id="v18"><span class="vn">18</span> <span class="br-p"><br><br></span>আমি বললাম, এই সমস্ত নবীদের মধ্যে কেউ কখনও প্রভু পরমেশ্বরের মনের গোপন কথা জানতে পারে নি। তাদের মধ্যে কেউ কোনদিন তাঁর বাণী শোনেনি বা উপলব্ধি করে নি। কেউ মনোযোগও দেয়নি তাঁর কথায়।</div>
<div class="v" id="v19"><span class="vn">19</span> তাঁর ক্রোধ হল ঝড়, একটি ভয়াবহ ঘূর্ণী, যা দুরাচারদের মাথার উপর গর্জন করে।</div>
<div class="v" id="v20"><span class="vn">20</span> যতক্ষণ না তিনি তাঁর মনের ইচ্ছা পূর্ণ করেন, ততক্ষণ থামে না সেই গর্জন। একদিন তাঁর প্রজারা স্পষ্টভাবেই বুঝতে পারবে এ কথা।</div>
<div class="v" id="v21"><span class="vn">21</span> <span class="br-p"><br><br></span>প্রভু পরমেশ্বর বললেন, আমি এই সব নবীদের পাঠাইনি, কিন্তু তা সত্ত্বেও তারা গিয়েছে। আমি তাদের কোনও বাধা দিইনি, কিন্তু তবু তারা আমার নাম নিয়ে কথা বলে।</div>
<div class="v" id="v22"><span class="vn">22</span> তারা যদি আমার অন্তরের গোপন কথা জানতে পারত, তাহলে আমার প্রজাদের কাছে আমার বার্তা ঘোষণা করত এবং তাদের মন্দপথ ও অধর্মাচার পরিত্যাগ করাতে পারত।</div>
<div class="v" id="v23"><span class="vn">23</span> <span class="br-p"><br><br></span>আমি সর্বত্র বিরাজিত ঈশ্বর, একটিমাত্র স্থানে আমার বাস নয়।</div>
<div class="v" id="v24"><span class="vn">24</span> এমন কোনও স্থান নেই, যেখানে লুকালে আমার দৃষ্টি এড়ান যাবে। তোমরা কি জান না, স্বর্গ ও পৃথিবীর সর্বস্থানে আমি বিরাজ করি?</div>
<div class="v" id="v25"><span class="vn">25</span> নবীরা, যারা আমার নাম নিয়ে মিথ্যা কথা বলে এবং দাবী করে যে স্বপ্নে আমি তাদের দর্শন দিয়ে বাণী দিয়েছি, আমি জানি তারা কি বলছে।</div>
<div class="v" id="v26"><span class="vn">26</span> আর কতদিন ঐ নবীরা তাদের মনগড়া কথা দিয়ে আমার প্রজাদের বিপথে পরিচালিত করবে?</div>
<div class="v" id="v27"><span class="vn">27</span> তারা ভাবে স্বপ্নের কথা বলে আমার প্রজাদের আমায় ভুলিয়ে দেবে, ঠিক যেমন করে তাদের পিতৃপুরুষেরা আমাকে ভুলে বেলদেবের অনুসারী হয়েছিল।</div>
<div class="v" id="v28"><span class="vn">28</span> যে সব নবী স্বপ্ন দেখে থাকে, তাদের বলা উচিত, এ শুধু স্বপ্ন। কিন্তু যারা আমার বাণী শুনেছে, বিশ্বস্তভাবে তাদের সেই বাণী ঘোষণা করা উচিত। গমের তুলনায় খড়ের মূল্য কতখানি?</div>
<div class="v" id="v29"><span class="vn">29</span> আমার বাণী আগুনের মত, হাতুড়ির মত আমার বাণী, যা পাথরকে ভেঙ্গে খণ্ড-বিখণ্ড করে।</div>
<div class="v" id="v30"><span class="vn">30</span> আমি ঐ নবীদের বিপক্ষে, যারা একে অপরের কথাকে আমার বাণী বলে ঘোষণা করে।</div>
<div class="v" id="v31"><span class="vn">31</span> আমি ওদেরও বিপক্ষে, যারা নিজের কথাকে দৈবাদেশ বলে দাবী করে।</div>
<div class="v" id="v32"><span class="vn">32</span> আমি, প্রভু পরমেশ্বর যা বলি, শোন সেই কথা। যে নবীরা তাদের মিথ্যায় ভরা স্বপ্নের কথা বলে, আমি তাদের বিরুদ্ধে। তারা এই সমস্ত অহমিকাপূর্ণ কথা বলে আমার প্রজাদের ধ্বংসের মুখে নিয়ে যায়। আমি তাদের পাঠাইনি বা যাবার আদেশও দিইনি। তারা প্রজাদের কোনও সাহায্যেই আসে না। আমি, প্রভু পরমেশ্বর, এই কথা বললাম।</div>
<div class="v" id="v33"><h2>প্রভু পরমেশ্বরের প্রকৃত বোঝা</h2><span class="vn">33</span> <span class="br-p"><br><br></span>প্রভু পরমেশ্বর আমাকে বললেন, যখন আমার কোনও প্রজা বা কোনও নবী বা পুরোহিত তোমাকে জিজ্ঞাসা করবে, ‘প্রভু পরমেশ্বর তোমাকে কিসের এত ভার দিয়েছেন?’ তখন তুমি বলবে, ‘তোমরাই প্রভু পরমেশ্বরের বোঝা।’ কিন্তু এইবার তিনি সেই বোঝা ঝেড়ে ফেলবেন।</div>
<div class="v" id="v34"><span class="vn">34</span> যদি আমার কোনও প্রজা বা নবী বা পুরোহিত দাবী করে ‘প্রভু পরমেশ্বর আমাকে এই ভার দিয়েছেন’, তবে আমি তাকে ও তার পরিবারকে শাস্তি দেব।</div>
<div class="v" id="v35"><span class="vn">35</span> তার পরিবর্তে তারা বন্ধুবর্গ ও আত্মীয়স্বজন পরস্পরকে জিজ্ঞাসা করবে, ‘প্রভু পরমেশ্বরের উত্তর কি? কি বলছেন তিনি?’</div>
<div class="v" id="v36"><span class="vn">36</span> তারা আর কোনদিন ‘প্রভু পরমেশ্বরের ভার’ এই শব্দটি কখনও ব্যবহার না করুক। কারণ যে ব্যবহার করবে, আমার বামী তার উপর প্রকৃত বোঝাস্বরূপ হয়ে উঠবে। যিনি জাগ্রত ঈশ্বর, সর্বাধিপতি প্রভু পরমেশ্বর, লোকে তাদের সেই আরাধ্য ঈশ্বরের বাণী বিকৃত করেছে।</div>
<div class="v" id="v37"><span class="vn">37</span> যিরমিয়, নবীদের জিজ্ঞাসা কর, ‘প্রভু পরমেশ্বর কি উত্তর দিয়েছেন, অথবা কি বলেছেন তিনি?’</div>
<div class="v" id="v38"><span class="vn">38</span> তখন তারা যদি আমার আদেশ অমান্য করে এবং বলে, ‘এ আমাকে দেওয়া প্রভু পরমেশ্বরের ভার’,</div>
<div class="v" id="v39"><span class="vn">39</span> তাহলে তাদের তুমি বলবে যে, আমি তাদের ছুঁড়ে ফেলে দেব। তাদের এবং তাদের পূর্বপুরুষদের যে নগরী আমি দিয়েছিলাম, সবশুদ্ধ দূরে ছুঁড়ে ফেলে দেব।</div>
<div class="v" id="v40"><span class="vn">40</span> আমি তাদের উপরে আনব দুর্বহ লজ্জা, আর অপমানে তাদের করব জর্জরিত, যা তারা কোনদিন ভুলতে পারবে না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:300 33:14-16'><!--endraw 1-->যির 33:14-16<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:10 18:20'><!--endraw 1-->আদি 18:20<!--raw 1 bo --></a><!--endraw 1-->; <!--raw 1 bo --><a href='B:330 16:49'><!--endraw 1-->যিহি 16:49<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>