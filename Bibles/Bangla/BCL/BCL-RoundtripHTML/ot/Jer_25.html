<html><head>
<meta http-equiv="Content-Type" content="text/html;charset=utf-8" />
<title>Jer 25 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 25);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_23.html">23</a> <a href="Jer_24.html">24</a> <b>25</b> <a href="Jer_26.html">26</a> <a href="Jer_27.html">27</a> ... <a href="Jer_52.html">52</a> </div><hr>
<h1>Jer 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>উত্তর দেশ থেকে আগত শত্রু</h2><span class="vn">1</span> <span class="br-p"><br><br></span>যোশিয়ের পুত্র যিহোয়াকিম যিহুদীয়ার রাজা হবার পর চতুর্থ বৎসরে যিহুদীয়ার অধিবাসীদের সম্বন্ধে প্রভু পরমেশ্বরের কাছ থেকে আমি এক বার্তা পেলাম।(নেবুকাডনেজারের ব্যাবিলনের রাজা হওয়ার এটাই ছিল প্রথম বছর)।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> যিহুদীয়া ও জেরুশালেমের সমস্ত লোককে আমি বললাম,</div>
<div class="v" id="v3"><span class="vn">3</span> আমনের পুত্র যিহুদীয়ার রাজা যোশিয়ের রাজত্বের ত্রয়োদশ বৎসর থেকে আজ পর্যন্ত তেইশ বৎসর ধরে প্রভু পরমেশ্বর আমার কাছে সতর্ক বার্তা দিয়ে আসছেন এবং তাঁর এই বার্তা তোমাদের কাছে বার বার পৌঁছে দিতে আমার কোনদিন ভুল হয়নি, কিন্তু তোমরা সে কথা গ্রাহ্য করনি।</div>
<div class="v" id="v4"><span class="vn">4</span> প্রভু পরমেশ্বর তাঁর সেবক নবীদের ক্রমাগত তোমাদের কাছে পাঠানো সত্ত্বেও তাঁর কথা তোমরা শোননি, মনোযোগ দাওনি তাতে।</div>
<div class="v" id="v5"><span class="vn">5</span> তাঁরা তোমাদের মন্দ জীবন ও কর্মের পথ থেকে ফিরে আসতে বলেছিলেন, যাতে প্রভু পরমেশ্বর তোমাদের পিতৃপুরুষদের যে দেশ চিরস্থায়ী অধিকাররূপে দিয়েছিলেন সেই দেশে তোমরাও স্থায়ীভাবে বসবাস করতে পার।</div>
<div class="v" id="v6"><span class="vn">6</span> তাঁরা তোমাদের অন্যান্য দেবতাদের সেবা ও আরাধনা করতে নিষেধ করেছিলেন এবং তোমাদের হাতে গড়া অসার প্রতিমাকে পূজা করে প্রভু পরমেশ্বরের ক্রোধ প্রজ্বলিত করতে নিষেধ করেছিলেন। তোমরা যদি প্রভু পরমেশ্বরের কথা শুনতে, তাহলে তিনি তোমাদের শাস্তি দিতেন না।</div>
<div class="v" id="v7"><span class="vn">7</span> কিন্তু প্রভু পরমেশ্বর স্বয়ং বলেন যে, তোমরা তাঁর কথা শুনতে অস্বীকার করেছ। পরিবর্তে, তোমরা তোমাদের অসার প্রতিমা দিয়ে তাঁর ক্রোধ প্রজ্বলিত করে তুলেছ এবং তাঁর শাস্তি নিজেদের উপর নামিয়ে এনেছ।</div>
<div class="v" id="v8"><span class="vn">8</span> <span class="br-p"><br><br></span>সর্বাধিপতি প্রভু পরমেশ্বর বলেন, যেহেতু তোমরা আমার কথা শোননি, তাই আমি উত্তর দেশ থেকে জাতিবৃন্দকে ডাকছি এবং আমার সেবক, ব্যাবিলনের রাজা নেবুকাডনেজারকে আনতে পাঠাচ্ছি। যিহুদীয়া ও তার অধিবাসীদের বিরুদ্ধে এবং তার প্রতিবেশী জাতিগুলির বিরুদ্ধে যুদ্ধ করার জন্য আমি তাদের আনছি। এই জাতি ও তার প্রতিবেশীদের আমি ধ্বংস করতে চলেছি এবং সেই ধ্বংসস্তূপের মাঝে তাদের পরিত্যাগ করতে চলেছি। এ হবে এক ভয়ঙ্কর মর্মন্তুদ দৃশ্য। আমি, প্রভু পরমেশ্বর, এ কথা বললাম।</div>
<div class="v" id="v10"><span class="vn">10</span> আমি তাদের হাসি আনন্দ ও বিবাহের উৎসবধ্বনি স্তব্ধ করে দেব। আলো জ্বালাবার জন্য তাদের তেল থাকবে না। খাদ্যশস্যও থাকবে না তাদের।<sup class="fnm"><a name="fnm2" href="#fn2">2</a></sup></div>
<div class="v" id="v11"><span class="vn">11</span> সারা দেশ ধ্বংসস্তূপে পরিণত হবে। এ হবে এক আতঙ্কজনক দৃশ্য এবং এর প্রতিবেশী জাতিগুলি সত্তর বছর ব্যাবিলনের দাসত্ব করবে।<sup class="fnm"><a name="fnm3" href="#fn3">3</a></sup></div>
<div class="v" id="v12"><span class="vn">12</span> সত্তর বছর পূর্ণ হলে পর আমি ব্যাবিলন ও তার রাজাকে তাদের পাপের জন্য শাস্তি দেব। সেই দেশকে ধ্বংস করে চিরকালের জন্য তাকে পরিত্যক্ত এক ধ্বংসস্তূপে পরিণত করব।</div>
<div class="v" id="v13"><span class="vn">13</span> জাতিবৃন্দের উপর যত রকমের বিপর্যয় আনব বলে আমি হুমকি দিয়েছিলাম, সেই সব বিপর্যয় আমি তাদের উপর আনব, —এই পুস্তকে সমস্ত বিপর্যয়ের কথা লিপিবদ্ধ আছে।</div>
<div class="v" id="v14"><span class="vn">14</span> ব্যাবিলন যা করেছে, তার জন্য আমি তাকে উপযুক্ত শাস্তি দেব এবং বহু জাতি ও মহান রাজারা তাদের ক্রীতদাসে পরিণত করবে।</div>
<div class="v" id="v15"><h2>ঈশ্বরের ক্রোধের পানপাত্র</h2><span class="vn">15</span> <span class="br-p"><br><br></span>প্রভু পরমেশ্বর, ইসরায়েলের আরাধ্য ঈশ্বর আমাকে বললেন, আমার রোষে পূর্ণ এই সুরাপাত্র। যে সমস্ত জাতির কাছে আমি তোমাকে পাঠাচ্ছি, এটি সকলের কাছে নিয়ে যাও এবং এই পাত্র থেকে সকলকে পান করাও।</div>
<div class="v" id="v16"><span class="vn">16</span> পান করবার পর তারা টলতে থাকবে এবং তাদের মন আর তাদের বশে থাকবে না, কারণ তাদের মধ্যে আমি যুদ্ধ পাঠাচ্ছি।</div>
<div class="v" id="v17"><span class="vn">17</span> তখন প্রভু পরমেশ্বরের হাত থেকে আমি পানপাত্রটি তুলে নিলাম এবং যে জাতিসমূহের কাছে তিনি আমাকে পাঠিয়েছিলেন, তাদের ঐ পাত্র থেকে পান করালাম।</div>
<div class="v" id="v18"><span class="vn">18</span> জেরুশালেম ও যিহুদীয়ার সমস্ত নগর-জনপদ, সেইসাথে তার সমস্ত রাজা ও নেতৃবৃন্দকে এই পাত্র থেকে পান করালাম, যাতে সব জনমানবশূন্য হয়ে যায়, এক ভীষণ আতঙ্কজনক দৃশ্যে পরিণত হয়, যাতে তাদের নাম করে লোকে অপরকে অভিসম্পাত দেয়—এবং আজও লোকে তাই করছে।</div>
<div class="v" id="v19"><span class="vn">19</span> যারা পানপাত্র থেকে সুরা পান করেছিল তাদের নামের তালিকা: <span class="br-p"><br><br></span>মিশরের রাজা, সমস্ত পারিষদবর্গ ও রাজ্যের নেতৃবৃন্দ, <span class="br-p"><br><br></span>সমস্ত মিশরবাসী ও মিশরে প্রবাসী বিদেশীরা, <span class="br-p"><br><br></span>উস দেশের রাজন্যবর্গ, <span class="br-p"><br><br></span>ফিলিস্তিয়ার নগরী আসকেলন, গাজা, <span class="br-p"><br><br></span>এক্রোন এবং অসদোদের অবশিষ্ট অংশের সমস্ত রাজারা, <span class="br-p"><br><br></span>ইদোম, মোয়াব ও আম্মোনের অধিবাসীগণ, <span class="br-p"><br><br></span>টায়ার ও সীদোনের রাজন্যবর্গ, <span class="br-p"><br><br></span>ভূমধ্যসাগরীয় অঞ্চলের সমস্ত রাজা, <span class="br-p"><br><br></span>দেদান, তেমা ও বুস্‌ নগরীর সকল অধিবাসী, <span class="br-p"><br><br></span>যারা চুল ছোট করে ছাঁটে, <span class="br-p"><br><br></span>আরবদেশের সমস্ত রাজা, <span class="br-p"><br><br></span>মরুভূমির উপজাতিদের রাজপুরুষগণ, <span class="br-p"><br><br></span>সিম্রি, এলাম ও মিডিয়ার সমস্ত রাজা, <span class="br-p"><br><br></span>দূরে বা নিকটে উত্তর দেশের রাজন্যবর্গ <span class="br-p"><br><br></span>এবং পৃথিবীর বুকে বসবাসকারী সমস্ত জাতি <span class="br-p"><br><br></span>এই পাত্র থেকে একের পর এক সুরাপান করবে। <span class="br-p"><br><br></span>সবশেষে এই পাত্রে পান করবে ব্যাবিলনের রাজা।</div>
<div class="v" id="v27"><span class="vn">27</span> <span class="br-p"><br><br></span>প্রভু পরমেশ্বর আমাকে বললেন,লোকদের বল, আমি সর্বশক্তিমান প্রভু পরমেশ্বর, ইসরায়েলের আরাধ্য ঈশ্বর তাদের আদেশ করছি, যতক্ষণ না তারা সুরাপানে মত্ত হয়ে উঠবে, বমন করবে, পড়ে যাবে মাটিতে এবং উঠবার শক্তি পর্যন্ত থাকবে না, ততক্ষণ যেন তারা পান করে, কারণ তাদের মাঝে আমি বিধ্বংসী যুদ্ধ পাঠাচ্ছি।</div>
<div class="v" id="v28"><span class="vn">28</span> তারা যদি তোমার হাত থেকে পানপাত্র নিয়ে সুরাপান না করে, তাহলে তাদের বল যে একদিন না একদিন তাদের পান করতেই হবে।</div>
<div class="v" id="v29"><span class="vn">29</span> আমার নিজের নগরী থেকে ধ্বংসকার্য শুরু করব। তারা কি ভেবেছে যে তারা অদণ্ডিত থাকবে? না, দণ্ড তারা পাবেই। পৃথিবীর সমস্ত মানুষের মাঝে আমি যুদ্ধ পাঠাচ্ছি, আমি, সর্বশক্তিমান প্রভু পরমেশ্বর, এই কথা বললাম।</div>
<div class="v" id="v30"><span class="vn">30</span> <span class="br-p"><br><br></span>যিরমিয়, আমি তোমাকে যা বললাম, সব কথা ঘোষণা কর, এদের বল: <span class="br-p"><br><br></span><span class="br-ind"><br><span class="indent">&nbsp;</span></span>প্রভু পরমেশ্বর স্বর্গ থেকে গর্জন করবেন, <br><span class="br-ind"><br><span class="indent">&nbsp;</span></span>উচ্চতম আকাশমণ্ডল থেকে ছাড়বেন বজ্রনিনাদ, <br><span class="br-ind"><br><span class="indent">&nbsp;</span></span>হুংকার দিয়ে উঠবেন তাঁর প্রজাদের বিরুদ্ধে। <br><span class="br-ind"><br><span class="indent">&nbsp;</span></span>দ্রাক্ষাদলনের সময় লোকে যে ভাবে চীৎকার করে <br><span class="br-ind"><br><span class="indent">&nbsp;</span></span>সেইভাবে চীৎকার করবেন তিনি <br><span class="br-ind"><br><span class="indent">&nbsp;</span></span>পৃথিবীর প্রত্যেকটি মানুষ শুনবে তাঁর চীৎকার, <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>পৃথিবীর প্রান্ত পর্যন্ত পৌঁছাবে তার প্রতিধ্বনি। <br><span class="br-ind"><br><span class="indent">&nbsp;</span></span>জাতিগণের বিরুদ্ধে প্রভু পরমেশ্বর অভিযোগ আনবেন, <br><span class="br-ind"><br><span class="indent">&nbsp;</span></span>তিনি সমস্ত লোককে এনে দাঁড় করাবেন বিচারের কাঠগড়ায়, <br><span class="br-ind"><br><span class="indent">&nbsp;</span></span>দুর্জনকে দেবেন মৃত্যুদণ্ড–—প্রভু পরমেশ্বর এই কথা বলেছেন। <br></div>
<div class="v" id="v32"><span class="vn">32</span> <span class="br-p"><br><br></span>প্রভু পরমেশ্বর বলেছেন, এক এক করে প্রতিটি জাতির উপর নেমে আসবে চরম বিপর্যয়। পৃথিবীর প্রান্ত সীমায় জমছে প্রচণ্ড ঝড়।</div>
<div class="v" id="v33"><span class="vn">33</span> সেদিন, ঈশ্বর যাদের বধ করেছেন, তাদের মৃতদেহর পৃথিবীর এক প্রান্ত থেকে অপর প্রান্ত পর্যন্ত ছড়িয়ে যাবে। তাদের নিয়ে গিয়ে কেউ কবর দেবে না, তাদের জন্য কেউ শোক করবে না। সারের স্তূপের মত মাটিতে পড়ে থাকবে তাদের দেহ।</div>
<div class="v" id="v34"><span class="vn">34</span> <span class="br-p"><br><br></span>হে নেতৃবৃন্দ, কাঁদো, আমার প্রজাদের পালকবৃন্দ চীৎকার করে কাঁদো তোমরা! শোক কর, ধূলায় গড়াগড়ি দাও। তোমাদের নিহত হবার সময় আসন্ন,<sup class="fnm"><a name="fnm4" href="#fn4">4</a></sup> ভেড়ার মত তোমাদের বধ করা হবে।<sup class="fnm"><a name="fnm5" href="#fn5">5</a></sup></div>
<div class="v" id="v35"><span class="vn">35</span> তোমাদের পালাবার কোনও রাস্তা থাকবে না।</div>
<div class="v" id="v36"><span class="vn">36</span> দুর্দশায় জর্জরিত হয়ে তোমরা গুমরাবে, কাঁদবে। কারণ প্রভু পরমেশ্বর নিদারুণ ক্রোধে তোমাদের জাতিকে ধ্বংস করেছেন এবং তোমাদের শান্তিপূর্ণ দেশকে পরিণত করেছেন ধ্বংসস্তূপে।</div>
<div class="v" id="v38"><span class="vn">38</span> প্রভু পরমেশ্বর তাঁর প্রজাদের গুহাবাসী সিংহের মত পরিত্যাগ করেছেন। যুদ্ধের বিভীষিকা এবং প্রভু পরমেশ্বরের ভয়াবহ ক্রোধ দেশটিকে করে দিয়েছে জনহীন মরুপ্রান্তর।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:120 24:1'><!--endraw 1-->২ রাজা 24:1<!--raw 1 bo --></a><!--endraw 1-->; <!--raw 1 bo --><a href='B:140 36:5-7'><!--endraw 1-->২ বংশা 36:5-7<!--raw 1 bo --></a><!--endraw 1-->; <!--raw 1 bo --><a href='B:340 1:1-2'><!--endraw 1-->দানি 1:1-2<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:300 7:34'><!--endraw 1-->যির 7:34<!--raw 1 bo --></a><!--endraw 1-->; <!--raw 1 bo --><a href='B:300 16:9'><!--endraw 1-->16:9<!--raw 1 bo --></a><!--endraw 1-->; <!--raw 1 bo --><a href='B:730 18:22-23'><!--endraw 1-->প্রকা 18:22-23<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:140 36:21'><!--endraw 1-->২ বংশা 36:21<!--raw 1 bo --></a><!--endraw 1-->; <!--raw 1 bo --><a href='B:300 29:10'><!--endraw 1-->যির 29:10<!--raw 1 bo --></a><!--endraw 1-->; <!--raw 1 bo --><a href='B:340 9:2'><!--endraw 1-->দানি 9:2<!--raw 1 bo --></a><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> হিব্রু অর্থ অস্পষ্ট।</div>
<div class="fn"><sup class="fnt"><a name="fn5" href="#fnm5">5</a></sup> ‘ভেড়ার হিব্রু শব্দের অপর এক অর্থ ‘পাত্র'।</div>
</div>
<!-- PARSED ABOVE; EDITING MAY BREAK PARSER -->
</body></html>