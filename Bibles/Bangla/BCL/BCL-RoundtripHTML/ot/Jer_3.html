<html><head>
<meta http-equiv="Content-Type" content="text/html;charset=utf-8" />
<title>Jer 3 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 3);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> <a href="Jer_2.html">2</a> <b>3</b> <a href="Jer_4.html">4</a> <a href="Jer_5.html">5</a> ... <a href="Jer_52.html">52</a> </div><hr>
<h1>Jer 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অবিশ্বস্ত ইসরায়েল</h2><span class="vn">1</span> <span class="br-p"><br><br></span>প্রভু পরমেশ্বর বলেন, যদি কোন ব্যক্তি তার স্ত্রীকে পরিত্যাগ করে এবং সেই স্ত্রী তাকে পরিত্যাগ করে অন্য পতি গ্রহণ করে, তাহলে সেই ব্যক্তি তাকে তার স্ত্রী হিসাবে আর গ্রহণ করতে পারবে না। অন্যথায় দেশ কদাচারে পূর্ণ হয়ে যাবে। কিন্তু হে ইসরায়েল, তোমার অনেক প্রণয়ী রয়েছে, তা সত্ত্বেও এখন তুমি আমার কাছে ফিরে আসতে চাইছ!</div>
<div class="v" id="v2"><span class="vn">2</span> চেয়ে দেখ, পাহাড়ের চূড়াগুলির দিকে। এমন কোন জায়গা কি বাকি আছে, যেখানে তুমি ব্যভিচারিণীর মত আচরণ করনি? আরব বেদুইনরা মরুভূমিতে শিকারের আশায় যেমন ওৎ পেতে থাকে, তুমিও তেমনি পথের ধারে প্রণয়ীর প্রতীক্ষায় থাকতে। তোমার ব্যভিচারে দেশকে তুমি অশুচি করে তুলেছ।</div>
<div class="v" id="v3"><span class="vn">3</span> সেইজন্য বর্ষা রুদ্ধ হয়েছে, বসন্তে আর বৃষ্টি নামে না। তোমাকে এখন ব্যভিচারিণীর মতই দেখায়, কোন লাজ-লজ্জা নেই তোমার।</div>
<div class="v" id="v4"><span class="vn">4</span> <span class="br-p"><br><br></span>এখন আমাকে তুমি বলছ, ‘তুমি আমার পিতা, শিশুকাল থেকেই তুমি আমাকে ভালবাস।</div>
<div class="v" id="v5"><span class="vn">5</span> তুমি চিরদিন ক্রোধ পোষণ করতে পারবে না, শেষদিন পর্যন্ত আমাকে এড়িয়ে যেতেও পারবে না। কিন্তু ইসরায়েল, এই সব কথা তুমি মুখে বলছ বটে, তবু যত রকম কুকাজ করা যায়, সবই করেছ।</div>
<div class="v" id="v6"><h2>অনুতাপের আহ্বান</h2><span class="vn">6</span> <span class="br-p"><br><br></span>যোশিয়ের রাজত্বকালে প্রভু পরমেশ্বর আমাকে বলেছিলেন, তুমি কি দেখেছ, ইসরায়েল—ঐ নারী কি করেছে? সে আমার কাছ থেকে চলে গেছে এবং প্রতিটি পর্বতচূড়ায় ও প্রতিটি বৃক্ষের নীচে ব্যভিচারিণীর আচরণ করেছে।<sup class="fnm"><a name="fnm1" href="#fn1">1</a></sup></div>
<div class="v" id="v7"><span class="vn">7</span> আমি ভেবেছিলাম, এসব কাজ করার পর হয়তো সে আবার আমার কাছে ফিরে আসবে। কিন্তু না, সে আর ফিরে এল না। তার অবিশ্বাসিনী বোন যিহুদীয়া এই সবই দেখল।</div>
<div class="v" id="v8"><span class="vn">8</span> যিহুদীয়া এটাও দেখতে পেল যে, আমি ইসরায়েলকে পরিত্যাগ করলাম এবং দূর করে তাকে তাড়িয়ে দিলাম, কারণ সে আমার কাছ থেকে চলে গিয়ে পতিতাবৃত্তি নিয়েছে। তবুও যিহুদীয়া, ইসরায়েলের বোন, এতে একটুকুও ভয় পেল না। সে-ও পতিতাবৃত্তি গ্রহণ করল।</div>
<div class="v" id="v9"><span class="vn">9</span> এর জন্যে সে একটুও লজ্জিত হল না। গাছ-পাথর পূজা করে ব্যভিচারের কদাচারে দেশকে অশুচি করে তুলল।</div>
<div class="v" id="v10"><span class="vn">10</span> এতসবের পর, ইসরায়েলের অবিশ্বাসিনী বোন যিহুদীয়া আমার কাছে ফিরে আসার ভাণ করল, কিন্তু তার মধ্যে আন্তরিক বিশ্বস্ততা কিছুমাত্র ছিল না। আমি, প্রভু পরমেশ্বর, বলছি এই কথা।</div>
<div class="v" id="v11"><span class="vn">11</span> <span class="br-p"><br><br></span>তারপর প্রভু পরমেশ্বর আমাকে বললেন, ‘ইসরায়েল আমার কাছ থেকে চলে গেলেও দেখা গেছে অবিশ্বাসিনী যিহুদীয়ার চেয়ে সে বরং ভাল।’</div>
<div class="v" id="v12"><span class="vn">12</span> তিনি আমাকে ইসরায়েলের কাছে গিয়ে তাকে এই কথা বলতে বললেন, অবিশ্বাসিনী ইসরায়েল, ফিরে এস আমার কাছে। আমি করুণাময়, আর ক্রুদ্ধ হব না। চিরদিন তোমার উপর ক্রোধ রাখব না।</div>
<div class="v" id="v13"><span class="vn">13</span> শুধু তুমি স্বীকার কর যে তুমি অপরাধী, তোমার প্রভু ঈশ্বরের বিরুদ্ধে বিদ্রোহী হয়েছ। স্বীকার কর যে প্রতিটি বৃক্ষের নীচে বিদেশী দেবতাদের পায়ে তামার ভালবাসা উজাড় করে দিয়েছ, আমার অনুশাসন তুমি পালন করনি। আমি, প্রভু পরমেশ্বর এই কথা বলছি।</div>
<div class="v" id="v14"><span class="vn">14</span> <span class="br-p"><br><br></span>হে অবিশ্বাসী জাতি, ফিরে এস তোমরা আমার কাছে। প্রতিটি শহর থেকে তোমাদের একজন করে, প্রতিটি গােষ্ঠী থেকে দুজন করে আমি গ্রহণ করব এবং সিয়োন পর্বতে আবার তোমাদের ফিরিয়ে আনব।</div>
<div class="v" id="v15"><span class="vn">15</span> যারা আমার বাধ্য, তাদের আমি তোমাদের উপর শাসক নিযুক্ত করব। তারা প্রজ্ঞা ও বুদ্ধি বিবেচনা দিয়ে তোমাদের প্রতিপালন করবে।</div>
<div class="v" id="v16"><span class="vn">16</span> তারপর যখন তোমরা সেই দেশে অসংখ্য হয়ে উঠবে, তখন লোকে আর আমার চুক্তিসিন্দুক নিয়ে আলোচনা করবে না। তারা এ সম্বন্ধে আর চিন্তাও করবে না কিম্বা মনেও রাখবে না এ কথা। এমন কি তাদের এই চুক্তিসিন্দুকের আর প্রয়োজনও হবে না, অথবা আর একটি সিন্দুকও তারা তৈরি করবে না।</div>
<div class="v" id="v17"><span class="vn">17</span> সেইদিন যখন আসবে, তখন জেরুশালেম ‘ঈশ্বরের সিংহাসন’ নামে আখ্যাত হবে। সমস্ত জাতি আমার উপাসনা করার জন্য সেখানে একত্র হবে। তাদের জেদী, দুর্বিনীত দুষ্ট মনের নির্দেশে তারা আর চলবে না।</div>
<div class="v" id="v18"><span class="vn">18</span> ইসরায়েল যিহুদীয়ার সঙ্গে যোগ দেবে এবং উত্তর দেশের নির্বাসন থেকে তারা একসঙ্গে ফিরে আসবে সেই দেশে, যে দেশে আমি তাদের পুরুষানুক্রমে স্থায়ীভাবে বাস করার অধিকার দিয়েছিলেন।</div>
<div class="v" id="v19"><h2>ঈশ্বরের প্রজাদের অলীক প্রতিমা পূজা</h2><span class="vn">19</span> <span class="br-p"><br><br></span>প্রভু পরমেশ্বর বলেন, <span class="br-p"><br><br></span><span class="br-ind"><br><span class="indent">&nbsp;</span></span>হে ইসরায়েল, আমি চেয়েছিলাম তোমাকে গ্রহণ করতে আমার পুত্ররূপে, <br><span class="br-ind"><br><span class="indent">&nbsp;</span></span>দিয়েছিলাম তোমাকে সুরম্য এক দেশ, অপরূপ সেই দেশ পৃথিবীর মাঝে। <br><span class="br-ind"><br><span class="indent">&nbsp;</span></span>এই ছিল বাসনা আমার, <br><span class="br-ind"><br><span class="indent">&nbsp;</span></span>‘পিতা’ বলে তুমি ডাক আমায়, <br><span class="br-ind"><br><span class="indent">&nbsp;</span></span>আমাকে ত্যাগ করে কখনও যাবে না আর। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>কিন্তু অবিশ্বাসিনী স্ত্রীর মত কখনও <br><span class="br-ind"><br><span class="indent">&nbsp;</span></span>তুমি হলে না একনিষ্ঠ আমার প্রতি। <br><span class="br-ind"><br><span class="indent">&nbsp;</span></span>আমি প্রভু পরমেশ্বর বলছি এই কথা। <span class="br-p"><br><br></span> <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>পর্ব শিখরে শোনা যাচ্ছে কোলাহল, <br><span class="br-ind"><br><span class="indent">&nbsp;</span></span>এ যে ইসরায়েল জাতির কান্না আর আবেদনের আর্তনাদ। <br><span class="br-ind"><br><span class="indent">&nbsp;</span></span>তারা যে যাপন করছে পাপলিপ্ত জীবন, <br><span class="br-ind"><br><span class="indent">&nbsp;</span></span>ভুলে গেছে তাদের প্রভু পরমেশ্বরকে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>ফিরে এস তোমরা, যারা প্রভু পরমেশ্বরকে ত্যাগ করে চলে গিয়েছ, <br><span class="br-ind"><br><span class="indent">&nbsp;</span></span>তিনি তোমাদের আরোগ্য দান করবেন, <br><span class="br-ind"><br><span class="indent">&nbsp;</span></span>ফিরিয়ে আনবেন তোমাদের বিশ্বাস ও নিষ্ঠা। <br> <span class="br-p"><br><br></span>তোমরা বল, হ্যাঁ আমরা প্রভু পরমেশ্বরের কাছে আসছি, কারণ তিনিই আমাদের ঈশ্বর।</div>
<div class="v" id="v23"><span class="vn">23</span> পর্বতশিখরে অলীক মূর্তি পূজা করে কোনও সাহায্যই পাইনি আমরা। একমাত্র আমাদের প্রভু পরমেশ্বরের কাছেই আছে ইসরায়েলের পরিত্রাণ।</div>
<div class="v" id="v24"><span class="vn">24</span> কিন্তু আমরা পশুপাল হারিয়েছি লজ্জাজনক দেবতা বেলদেবকে পূজা করে, হারিয়েছি আমাদের পুত্রকন্যাদের—আমাদের পূর্বপুরুষেরা পুরাকাল থেকে এ পর্যন্ত যা কিছু করে গেছেন, সবই হারিয়েছি আমরা।</div>
<div class="v" id="v25"><span class="vn">25</span> লজ্জায় আমাদের অবনত হতে হবে, আমাদেরই হীনতার গ্লানি ঢেকে দিক আমাদের। আমরা এবং আমাদের পিতৃপুরুষেরা সর্বদাই পাপ করেছি প্রভু পরমেশ্বরের বিরুদ্ধে। কোনদিন আমরা পালন করিনি তাঁর অনুশাসন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:120 22:1-23:30'><!--endraw 1-->২ রাজা 22:1-23:30<!--raw 1 bo --></a><!--endraw 1-->; <!--raw 1 bo --><a href='B:140 34:1-35:27'><!--endraw 1-->২ বংশা 34:1-35:27<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>