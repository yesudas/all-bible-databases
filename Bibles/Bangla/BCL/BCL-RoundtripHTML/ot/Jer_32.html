<html><head>
<meta http-equiv="Content-Type" content="text/html;charset=utf-8" />
<title>Jer 32 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 32);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_30.html">30</a> <a href="Jer_31.html">31</a> <b>32</b> <a href="Jer_33.html">33</a> <a href="Jer_34.html">34</a> ... <a href="Jer_52.html">52</a> </div><hr>
<h1>Jer 32</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিরমিয়ের ক্ষেত্র ক্রয়</h2><span class="vn">1</span> <span class="br-p"><br><br></span>যিহুদীয়ার রাজা সিদিকিয়ের রাজত্বের তখন দশ বৎসর এবং ব্যাবিলনের রাজা নেবুকাডনেজারের রাজত্বের আঠেরো বৎসর চলছে। সেই সময় প্রভু পরমেশ্বরের বার্তা এল আমার কাছে।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> ব্যাবিলন রাজের সৈন্যবাহিনী সেই সময় জেরুশালেম আক্রমণ করেছিল এবং আমি রাজপ্রাসাদের রক্ষীদের প্রাঙ্গণে বন্দী ছিলাম।</div>
<div class="v" id="v3"><span class="vn">3</span> রাজা সিদিকিয় আমাকে বন্দী করে রেখেছিলেন। আমার বিরুদ্ধে তাঁর অভিযোগ, কেন আমি ঘোষণা করছি প্রভু পরমেশ্বরের এই বাণী, এই নগরীকে আমি ব্যাবিলনরাজের হাতে তুলে দিতে উদ্যত এবং সে অধিকার করবে এই নগরী।</div>
<div class="v" id="v4"><span class="vn">4</span> রাজা সিদিকিয়ও নিস্তার পাবে না, তাকে তুলে দেওয়া হবে ব্যাবিলন রাজের হাতে। সে তাকে সামনা-সামনি দেখবে এবং মুখোমুখি দাঁড়িয়ে তার সঙ্গে কথা বলবে।</div>
<div class="v" id="v5"><span class="vn">5</span> সিদিকিয়কে ব্যাবিলনে নিয়ে যাওয়া হবে। যতদিন না আমি তার কোনও ব্যবস্থা করি, ততদিন তাকে সেখানে থাকতে হবে। এমন কি সে যদি ব্যাবিলনীয়দের বিরুদ্ধে যুদ্ধও করে, সে জয়লাভ করতে পারবে না। আমি, প্রভু পরমেশ্বর এই কথা বললাম।</div>
<div class="v" id="v6"><span class="vn">6</span> <span class="br-p"><br><br></span>প্রভু পরমেশ্বর আমাকে বললেন,</div>
<div class="v" id="v7"><span class="vn">7</span> বিন্যামীনের এলাকায় অনাথোৎ-এ আমার পিতৃব্য শাল্লুমের পুত্র হনামেলের একটি ক্ষেত্র আছে। সে আমাকে অনুরোধ করতে আসছে যেন আমি তার সেই ক্ষেত্র কিনে নিই। কারণ আমিই ছিলাম তার নিকট আত্মীয় এবং ঐ ক্ষেত্রটি ক্রয় করার যোগ্য অধিকারী।</div>
<div class="v" id="v8"><span class="vn">8</span> প্রভু পরমেশ্বর আমাকে এই কথা বলার পরই হনামেল রাজপ্রাসাদের রক্ষীদের সেই প্রাঙ্গণে আমার কাছে এল এবং আমাকে তার ক্ষেত্রটি ক্রয় করতে অনুরোধ করল। বুঝলাম, প্রকৃতই প্রভু পরমেশ্বর আমার সঙ্গে কথা বলেছেন।</div>
<div class="v" id="v9"><span class="vn">9</span> হনামেলের কাছ থেকে আমি ক্ষেত্রটি কিনে নিলাম এবং তার সমমূল্যের রূপো ওজন করে দিলাম, যার প্রকৃত মূল্য হল সতেরো শেকেল।<sup class="fnm"><a name="fnm2" href="#fn2">2</a></sup></div>
<div class="v" id="v10"><span class="vn">10</span> আমি সাক্ষীর সামনে দলিল স্বাক্ষর করে সীলমোহর করে দিলাম। পরে সমমূল্যের রূপোও ওজন করে দিলাম।</div>
<div class="v" id="v11"><span class="vn">11</span> তারপর আমি বিক্রয়ের দলিল, সীলমোহর করে বন্ধ করা চুক্তিনামা ও তার শর্ত এবং দলিলের প্রতিলিপি—সবই নিলাম।</div>
<div class="v" id="v12"><span class="vn">12</span> হনামেল ও যে সাক্ষীরা বিক্রীর দলিলে স্বাক্ষর করেছিল তাদের সামনে এবং প্রাসাদ-রক্ষীদের প্রাঙ্গণে যারা বসেছিল, সেই সমস্ত লোকের সামনে আমি মাসেয়র পৌত্র ও জেরিয়ের পুত্র বারুকের হাতে সেগুলি তুলে দিলাম।</div>
<div class="v" id="v13"><span class="vn">13</span> তাদের সকলের সামনে আমি বারুককে বললাম,</div>
<div class="v" id="v14"><span class="vn">14</span> সর্বাধিপতি প্রভু পরমেশ্বর, ইসরায়েলের আরাধ্য ঈশ্বর এই দলিলগুলি তোমাকে নিতে আদেশ দিয়েছেন—এই সীলমোহর করে বন্ধ করা বিক্রয়ের দলিল এবং তার প্রতিলিপি, দুই-ই নিতে বলেছেন এবং সেগুলি একটি মাটির পাত্রে রেখে দিতে বলেছেন যেন আগামী দিনের জন্য এগুলি সংরক্ষিত থাকে।</div>
<div class="v" id="v15"><span class="vn">15</span> সর্বাধিপতি প্রভু পরমেশ্বর, ইসরায়েলের আরাধ্য ঈশ্বর বলেছেন, ঘর-বাড়ি, ক্ষেত-খামার, দ্রাক্ষার ক্ষেত—এদেশে সবই আবার ক্রয় করা হবে।</div>
<div class="v" id="v16"><h2>যিরমিয়ের প্রার্থনা</h2><span class="vn">16</span> <span class="br-p"><br><br></span>বারুকের হাতে জমি কেনার দলিল দেবার পর আমি প্রার্থনা করলাম,</div>
<div class="v" id="v17"><span class="vn">17</span> হে সর্বাধিপতি প্রভু পরমেশ্বর, তোমার মহাশক্তি ও পরাক্রমে তুমি সৃষ্টি করেছ আকাশ ও পৃথিবী। কোনও কিছুই তোমার অসাধ্য নয়।</div>
<div class="v" id="v18"><span class="vn">18</span> একদিকে তুমি সহস্র সহস্র মানুষের কাছে ব্যক্ত কর তোমার অসীম প্রেম ও করুণা, আবার অন্যদিকে পিতামাতার পাপের প্রতিফলে দণ্ড দিয়ে থাক তাদের সন্তানদের। তুমি মহান ও পরাক্রমী ঈশ্বর, তুমিই সর্বাধিপতি প্রভু পরমেশ্বর।</div>
<div class="v" id="v19"><span class="vn">19</span> মহৎ তোমার পরিকল্পনা, কর্মে তোমার শক্তির পরিচয়। মানুষের কোনও কাজই তোমার অগোচরে হয় না, তুমি তাদের কাজের উপযুক্ত পুরস্কার দিয়ে থাক।</div>
<div class="v" id="v20"><span class="vn">20</span> বহুকাল পূর্বে মিশর দেশে তুমি অলৌকিক ও আশ্চর্যজনক কার্যসাধন করেছিলে এবং আজও তুমি ইসরায়েল এবং সর্বমানবের মাঝে সেই কাজ করে চেলছ, যেন সর্বত্র সকলে তোমার যথার্থ পরিচয় পায়।</div>
<div class="v" id="v21"><span class="vn">21</span> অলৌকিক ও আশ্চর্যজনক কাজ করে তুমি আমাদের শত্রুদের মনে ভীতির সঞ্চার করেছ এবং মিশর দেশ থেকে তোমার প্রজা ইসরায়েলীদের নিয়ে আসার জন্য ব্যবহার করেছ তোমার শক্তি ও পরাক্রম।</div>
<div class="v" id="v22"><span class="vn">22</span> তুমি তাদের দিয়েছ এই সুজলা, সুফলা, সমৃদ্ধ দেশ, যে দেশ দেবার প্রতিশ্রুতি তুমি দিয়েছিলে তাদের পিতৃপুরুষদের।</div>
<div class="v" id="v23"><span class="vn">23</span> কিন্তু এদেশে এসে দেশের অধিকার গ্রহণের পর তারা আর তোমার অনুশাসন পালন করল না, চলল না তোমার নির্দেশিত পথে। তুমি তাদের যা কিছু করতে বলেছিলে, তার কিছুই তারা করল না। তাই, তুমি তাদের উপর আনলে এইসব বিপর্যয়।</div>
<div class="v" id="v24"><span class="vn">24</span> <span class="br-p"><br><br></span>ব্যাবিলনীয়েরা নগরী অবরোধের জন্য চারিদিকে টিলা গড়েছে, শুরু করেছে আক্রমণ। যুদ্ধ, দুর্ভিক্ষ ও মহামারী তাদের বাধ্য করবে আত্মসমর্পণ করতে। তুমি দেখতে পাচ্ছ, যা কিছু তুমি বলেছ, সবই সফল হয়েছে।</div>
<div class="v" id="v25"><span class="vn">25</span> হে সর্বাধিপতি প্রভু, এই নগরী ব্যাবিলনীয়দের অধিকারে যেতে বসেছে, তা সত্ত্বেও তুমি আমাকে সাক্ষীদের সামনে এই ভূমিখণ্ড ক্রয় করার আদেশ দিয়েছ।</div>
<div class="v" id="v26"><span class="vn">26</span> <span class="br-p"><br><br></span>তখন প্রভু পরমেশ্বর আমাকে বললেন,</div>
<div class="v" id="v27"><span class="vn">27</span> আমি প্রভু পরমেশ্বর, সর্বমানবের ঈশ্বর, আমার অসাধ্য কিছুই নেই।</div>
<div class="v" id="v28"><span class="vn">28</span> এই নগরী আমি ব্যাবিলনের রাজা নেবুকাডনেজার ও তার সৈন্যবাহিনীর হাতে তুলে দিতে চলেছি।<sup class="fnm"><a name="fnm3" href="#fn3">3</a></sup></div>
<div class="v" id="v29"><span class="vn">29</span> তারা এই নগরী অধিকার করে আগুন লাগিয়ে দেবে। আমি প্রচণ্ড রুষ্ট হয়েছি, কারণ এখানকার লোক বাড়ির ছাদে বেলদেবের উদ্দেশে ধূপ জ্বালে, অন্যান্য দেবতাদের উদ্দেশে সুরা নিবেদন করে উপাসনা করে। তাই এই সমস্ত স্থানের ঘর-বাড়িসহ এই নগরী ব্যাবিলনীয়েরা পুড়িয়ে ছারখার করবে।</div>
<div class="v" id="v30"><span class="vn">30</span> ইসরায়েল ও যিহুদীয়ার মানুষ জীবনের প্রথম ক্ষণ থেকেই তাদের কদাচরণ দিয়ে আমাকে বিরক্ত ও ক্রুদ্ধ করেছে।</div>
<div class="v" id="v31"><span class="vn">31</span> এই নগরীর পত্তনকাল থেকেই এখানকার মানুষ আমাকে ক্রোধে উন্মত্ত করে তুলেছে। আমি দৃঢ়প্রতিজ্ঞ—একে আমি ধ্বংস করবই।</div>
<div class="v" id="v32"><span class="vn">32</span> কারণ রাজ্য, নেতা, পুরোহিত ও নবী নির্বিশেষে জেরুশালেমে ও যিহুদীয়ার মানুষের পাপ অসংখ্য।</div>
<div class="v" id="v33"><span class="vn">33</span> তারা আমার দিক থেকে মুখ ফিরিয়েছে। অবিরাম তাদের আমি শিক্ষা দিয়ে এসেছি, তা সত্ত্বেও আমার কথায় তারা কান দেয়নি, নিজেদের সংশোধনও করেনি তারা।</div>
<div class="v" id="v34"><span class="vn">34</span> তার উপরে তারা আবার আমারই মন্দিরে ঘৃণ্য অলীক প্রতিমা প্রতিষ্ঠা করে মন্দির অশুচি করেছে।<sup class="fnm"><a name="fnm4" href="#fn4">4</a></sup></div>
<div class="v" id="v35"><span class="vn">35</span> হিন্নোম উপত্যকায় তারা বেলদেবের উদ্দেশে দেবস্থান প্রতিষ্ঠা করে মোলক<sup class="fnm"><a name="fnm5" href="#fn5">5</a></sup> দেবের কাছে নিজেদের পুত্রকন্যাদের উৎসর্গ করার জন্য বেদী নির্মাণ করেছে। এ কাজ করার আদেশ আমি তাদের দিই নি। তারা যে এমন কাজ করবে, যিহুদীয়ার মানুষকে পাপে লিপ্ত করবে, এমন কথা আমি ভাবতেও পারি নি।<sup class="fnm"><a name="fnm6" href="#fn6">6</a></sup></div>
<div class="v" id="v36"><h2>আশার প্রতিশ্রুতি</h2><span class="vn">36</span> <span class="br-p"><br><br></span>প্রভু পরমেশ্বর ইসরায়েলের আরাধ্য ঈশ্বর আমাকে বলেছেন, যিরমিয়, লোকে বলছে যুদ্ধ, দুর্ভিক্ষ, মহামারী এই নগরীকে ব্যাবিলনরাজের কাছে আত্মসমর্পণ করতে বাধ্য করবে। এবার শোন আমার বক্তব্য।</div>
<div class="v" id="v37"><span class="vn">37</span> প্রচণ্ড ক্রোধে আমার প্রজাদের আমি যে সমস্ত দেশে ছড়িয়ে দিয়েছিলাম, সেই সমস্ত দেশ থেকে তাদের আমি এই স্থানে আবার ফিরিয়ে আনব এবং এখানে নিরাপদে তাদের বসতি করাব।</div>
<div class="v" id="v38"><span class="vn">38</span> তখন তারা হবে আমার প্রজা এবং আমি হব তাদের ঈশ্বর।</div>
<div class="v" id="v39"><span class="vn">39</span> চিরকাল আমাকে সম্মান ও সম্ভ্রম করাই হবে তাদের জীবনের পরম লক্ষ্য। তারা তাদের নিজেদের এবং তাদের সন্তানদের কল্যাণের জন্যই আমাকে সম্ভ্রম করবে।</div>
<div class="v" id="v40"><span class="vn">40</span> আমি তাদের সঙ্গে এক সন্ধিচুক্তি স্থাপন করব, সেই চুক্তি হবে শাশ্বতকালের চুক্তি। আমি তাদের জন্য কল্যাণকর্মে বিরত হব না কোনদিন এবং তাদের মনে জাগবে আমার প্রতি অবিচল ভক্তি, যেন তারা আর কোনদিন আমার কাছ থেকে দূরে সরে না যায়।</div>
<div class="v" id="v41"><span class="vn">41</span> তাদের মঙ্গলসাধনেই হবে আমার আনন্দ। এই দেশে আমি তাদের প্রতিষ্ঠিত করব স্থায়ীভাবে।</div>
<div class="v" id="v42"><span class="vn">42</span> <span class="br-p"><br><br></span>যেমন এই প্রজাদের উপর আমি এক বিপর্যয় এনেছি, এবার আমি আমার প্রতিশ্রুতি অনুযায়ী তাদের সর্বপ্রকার সুখসমৃদ্ধি প্রদান করব।</div>
<div class="v" id="v43"><span class="vn">43</span> প্রজারা বলছে, এ দেশ পরিত্যক্ত মরুভূমির মত হয়ে যাবে যেখানে কোনও জনপ্রাণীর বাস নেই। এই দেশই দেওয়া হবে ব্যাবিলনীয়দের, কিন্তু এদেশের জমি আবার কেনা হবে।</div>
<div class="v" id="v44"><span class="vn">44</span> লোকে ঐ জমি কিনবে এবং দলিল স্বাক্ষরিত হবে, তারপর হবে সীলমোহর, সাক্ষীও থাকবে তার। বিন্যামীনের এলাকায়, জেরুশালেমের চারিদিকের সমস্ত গ্রামে, যিহুদীয়ার শহরগুলিতে, পার্বত্য অঞ্চলের নগরগুলিতে, পাহাড়তলীতে এবং দক্ষিণ যিহুদীয়ার সর্বত্র এই ঘটনা ঘটবে। আমি প্রজাদের তাদের আপন দেশে পুনঃপ্রতিষ্ঠিত করব। আমি প্রভু পরমেশ্বর, এই কথা বললাম।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:120 25:1-7'><!--endraw 1-->২ রাজা 25:1-7<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> শেকেল = বর্তমানে <!--raw 1 bo --><a href='B:300 11:5'><!--endraw 1-->11:5<!--raw 1 bo --></a><!--endraw 1--> গ্রাম রূপো।</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:120 25:1-11'><!--endraw 1-->২ রাজা 25:1-11<!--raw 1 bo --></a><!--endraw 1-->; <!--raw 1 bo --><a href='B:140 36:17-21'><!--endraw 1-->২ বংশা 36:17-21<!--raw 1 bo --></a><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><a href='B:120 23:10'><!--endraw 1-->২ রাজা 23:10<!--raw 1 bo --></a><!--endraw 1-->; <!--raw 1 bo --><a href='B:300 7:30-31'><!--endraw 1-->যির 7:30-31<!--raw 1 bo --></a><!--endraw 1-->; <!--raw 1 bo --><a href='B:300 19:1-6'><!--endraw 1-->19:1-6<!--raw 1 bo --></a><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> মোলকদেব–সেই সময়ে শিশু পুত্রকন্যাদের আগুনের মধ্যে দিয়ে হাঁটিয়ে নিয়ে যাওয়া হত।</div>
<div class="fn"><sup class="fnt"><a name="fn6" href="#fnm6">6</a></sup> <!--raw 1 bo --><a href='B:30 18:21'><!--endraw 1-->লেবীয় 18:21<!--raw 1 bo --></a><!--endraw 1-->; <!--raw 1 bo --><a href='B:120 23:10'><!--endraw 1-->২ রাজা 23:10<!--raw 1 bo --></a><!--endraw 1-->; <!--raw 1 bo --><a href='B:300 7:31'><!--endraw 1-->যির 7:31<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>