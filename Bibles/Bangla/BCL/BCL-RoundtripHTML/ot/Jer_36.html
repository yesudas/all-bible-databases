<html><head>
<meta http-equiv="Content-Type" content="text/html;charset=utf-8" />
<title>Jer 36 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 36);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_34.html">34</a> <a href="Jer_35.html">35</a> <b>36</b> <a href="Jer_37.html">37</a> <a href="Jer_38.html">38</a> ... <a href="Jer_52.html">52</a> </div><hr>
<h1>Jer 36</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মন্দিরে পাণ্ডুলিপি পাঠ</h2><span class="vn">1</span> <span class="br-p"><br><br></span>যোশিয়ের পুত্র যিহোয়াকিমের যিহুদীয়ায় রাজত্বকালের চতুর্থ বৎসরে প্রভু পরমেশ্বর আমাকে বললেন,<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> একটি তুলট<sup class="fnm"><a name="fnm2" href="#fn2">2</a></sup> কাগজ নাও এবং ইসরায়েল, যিহুদীয়া এবং সমস্ত জাতি সম্বন্দে আমি তোমাকে যা কিছু বলি, সব সেই কাগজে লিখে রাখ। রাজা যোশিয়ের রাজত্বকালে তোমার সঙ্গে আমার প্রথম কথা হয়েছিল। সেই সময় থেকে আজ পর্যন্ত আমি যা কিছু তোমাকে বলেছি, সব লিখে রাখ।</div>
<div class="v" id="v3"><span class="vn">3</span> যিহুদীয়ার মানুষ যখন জানবে যে আমি তাদের উপর ভয়ঙ্কর বিপর্যয় আনছি, তখন হয়তো তারা মন্দ পথ পরিত্যাগ করবে। আর যদি তারা তাই করে, তবে তখনই আমি তাদের পাপ অপরাধ ক্ষমা করব।</div>
<div class="v" id="v4"><span class="vn">4</span> আমি তখন নেরিয়ের পুত্র বারুককে ডেকে প্রভু পরমেশ্বরের এই সমস্ত কথা বললাম এবং সে একটি তুলট কাগজে সব কথাই লিখে নিল।</div>
<div class="v" id="v5"><span class="vn">5</span> এরপর তাকে আমি এই নির্দেশগুলি দিলাম: ‘আমার আর মন্দিরে যাবার অনুমতি নেই।</div>
<div class="v" id="v6"><span class="vn">6</span> অতএব, এর পরের তিথিতে লোকে যখন উপবাস করবে তখন তুমিই মন্দিরে যাবে। তোমাকে সেখানে উচ্চকণ্ঠে এই তুলটের লিপি পাঠ করতে হবে। প্রভু পরমেশ্বর আমাকে যা কিছু বলেছেন এবং আমি তোমাকে যা লিখিয়েছি, যেন সব তারা শুনতে পায়। এমন জায়গায় দাঁড়িয়ে তুমি পাঠ করবে, যেখান থেকে যিহুদীয়ার লোকেরা, যারা তাদের শহর-নগর থেকে এসেছে, তারা সকলে যেন তোমার পাঠ শুনতে পায়।</div>
<div class="v" id="v7"><span class="vn">7</span> তাতে হয়তো তারা প্রভু পরমেশ্বরের কাছে প্রার্থনা করবে এবং মন্দ পথ পরিত্যাগ করবে। কারণ তিনি তাদের উপর দারুণ ক্রুদ্ধ হয়েছেন এবং এই লোকদের তাঁর পূর্বঘোষিত দণ্ড সম্পর্কে কঠোরভাবে সাবধান করে দিয়েছেন।</div>
<div class="v" id="v8"><span class="vn">8</span> আমার নির্দেশ অনুযায়ী বারুক তখন মন্দিরে গিয়ে প্রভু পরমেশ্বরের বাণী পাঠ করল।</div>
<div class="v" id="v9"><span class="vn">9</span> যিহোয়াকিন যখন যিহুদীয়ার রাজা, সেই সময় তাঁর রাজত্বের পঞ্চম বৎসরের নবম মাসে জেরুশালেমবাসী সকলে এবং যিহুদীয়ার শহর-নগর থেকে যারা জেরুশালেমে এসে একত্র হয়েছিল, তারা সকলে একসঙ্গে প্রভু পরমেশ্বরের কৃপালাভের জন্য উপবাস করেছিল।</div>
<div class="v" id="v10"><span class="vn">10</span> লোকেরা যখন মন দিয়ে সব শুনছে, তখন বারুক পাণ্ডুলিপিতে লেখা আমার সমস্ত কথা পাঠ করল। গমরিয়ের কক্ষে দাঁড়িয়ে আমার কথামত বারুক এ কাজ করল। শাফনের পুত্র গমরিয় ছিল বিচারালয়ের সচিব। এই কক্ষটি ছিল মন্দিরের নতুন তোরণদ্বারের প্রবেশ পথের উপর তলায়।</div>
<div class="v" id="v11"><h2>রাজকর্মচারীদের কাছে পাণ্ডুলিপি পাঠ</h2><span class="vn">11</span> <span class="br-p"><br><br></span>পাণ্ডুলিপিতে লেখা প্রভু পরমেশ্বরের সমস্ত বাণী বারুক পাঠ করল। শাফনের পৌত্র এবং গমরিয়ের পুত্র মীখায় বারুকের ঐ পাঠ শুনল।</div>
<div class="v" id="v12"><span class="vn">12</span> তারপর সে রাজপ্রাসাদে রাজসভার সচিবের ঘরে গেল, যেখানে সমস্ত রাজকর্মচারীদের আলোচনা সভা চলছিল। রাজসভার সচিব ইলিশামা, শমরিয়ের পুত্র দলয়িয়, আখবোরের পুত্র ইলনাথন, শাফনের পুত্র গমরিয় ও হননিয়ের পুত্রর সিদিকিয় এবং অন্যান্য সমস্ত কর্মচারীরা সেখানে ছিল।</div>
<div class="v" id="v13"><span class="vn">13</span> বারুক লোকদের কাছে যা কিছু পাঠ করেছিলেন, মীখায় তাদের সব কথা বলল।</div>
<div class="v" id="v14"><span class="vn">14</span> তখন রাজকর্মচারীরা যেহুদিকে (ইনি কুশীর প্রপৌত্র, শেলিমিয়ের পৌত্র ও নথনিয়ের পুত্র) দিয়ে বারুকের কাছে বলে পাঠাল যে, তিনি যে পাণ্ডুলিপিটি লোকদের কাছে পাঠ করেছেন সেটি যেন তাদের কাছে নিয়ে আসেন।</div>
<div class="v" id="v15"><span class="vn">15</span> বারুক তাদের কাছে পাণ্ডুলিপিটি নিয়ে এলেন। তারা বারুককে বলল, আপনি বসুন এবং ঐ পাণ্ডুলিপি আমাদের পড়ে শোনান। বারুক পাণ্ডুলিপি পাঠ করলেন।</div>
<div class="v" id="v16"><span class="vn">16</span> পাঠ শেষ হলে পর তারা ভীত চকিত হয়ে একে অন্যের সাথে দৃষ্টি বিনিময় করল এবং তারপর বারুককে বলল, আমরা এসব কথা রাজাকে জানাব।</div>
<div class="v" id="v17"><span class="vn">17</span> তারা তাঁকে জিজ্ঞেস করল, এবার বল দেখি, এ সব কিভাবে তুমি লিখলে? যিরমিয় কি তোমাকে দিয়ে এ সব লিখিয়েছে?</div>
<div class="v" id="v18"><span class="vn">18</span> <span class="br-p"><br><br></span>বারুক উত্তর দিলেন, হ্যাঁ, যিরমিয়ই এর প্রতিটি শব্দ আমাকে মুখে বলেছেন আর আমি কালি দিয়ে সে সব কথা এই পাণ্ডুলিপিতে লিখেছি।</div>
<div class="v" id="v19"><span class="vn">19</span> <span class="br-p"><br><br></span>তারা তখন তাঁকে বলল, তুমি ও যিরমিয় লুকিয়ে থাক, যেন তোমাদের খোঁজ কেউ না পায়।</div>
<div class="v" id="v20"><h2>পাণ্ডুলিপি দাহ</h2><span class="vn">20</span> <span class="br-p"><br><br></span>রাজকর্মচারীরা পাণ্ডুলিপিটি রাজসভার সচির ইলিশামার ঘরে রেখে রাজসভাতে গেল এবং সব কথা রাজাকে জানাল।</div>
<div class="v" id="v21"><span class="vn">21</span> রাজা তখন যেহুদিকে পাঠালেন সেই পাণ্ডুলিপি আনতে। সে ইলিশামার ঘর থেকে পাণ্ডুলিপিটি নিয়ে গেল এবং রাজা ও তাঁর চতুর্দিকে দণ্ডায়মান সভাসদদের পড়ে শোনাল।</div>
<div class="v" id="v22"><span class="vn">22</span> তখন ছিল শীতকাল। রাজা তাঁর শীতকালীন প্রাসাদে আগুনের চুল্লীর সামনে বসেছিলেন।</div>
<div class="v" id="v23"><span class="vn">23</span> পাণ্ডুলিপির তিনটি কি চারটি অনুচ্ছেদ পড়া শেষ হতে না হতেই রাজা পাণ্ডুলিপির সেই অংশ ছোট একটি ছুরি দিয়ে কেটে আগুনে ছুঁড়ে দিলেন। এইভাবে এক একটি অংশ পড়া শেষ হবার সঙ্গে সঙ্গে সেটি তিনি আগুনে ফেলতে লাগলেন, যতক্ষণ না সম্পূর্ণ পাণ্ডুলিপিটি পুড়ে শেষ হয়ে গেল।</div>
<div class="v" id="v24"><span class="vn">24</span> কিন্তু রাজা কিম্বা তাঁর পারিষদেরা কেউ-ই এই পাণ্ডুলিপির পাঠ শুনে বিন্দুমাত্র ভয় পেল না অথবা দুঃখের কোনও চিহ্ন তাদের মুখে ফুটে উঠল না।</div>
<div class="v" id="v25"><span class="vn">25</span> যদিও ইলনাথন, দলয়িয় ও গমরিয় রাজাকে পাণ্ডুলিপি না পোড়াতে অনুরোধ করেছিল, কিন্তু রাজা তাদের কথায় কান দেননি।</div>
<div class="v" id="v26"><span class="vn">26</span> তারপর রাজা যুবরাজ যিরহমিলকে, অসরিয়েলের পুত্র সরায়কে এবং অবদিয়েলের পুত্র শেলিমিয়কে সঙ্গে নিয়ে আমাকে আর আমার সচির বারুককে গ্রেপ্তার করতে আদেশ দিলেন। কিন্তু প্রভু পরমেশ্বর আমাদের লুকিয়ে রেখেছিলেন।</div>
<div class="v" id="v27"><h2>আর একটি পাণ্ডুলিপি লিখন</h2><span class="vn">27</span> <span class="br-p"><br><br></span>যে পাণ্ডুলিপি আমি বারুককে দিয়ে লিখিয়েছিলাম, রাজা যিহোয়াকিম সেটি পুড়িয়ে দেবার পর প্রভু পরমেশ্বর আমাকে আর একটি পাণ্ডুলিপির তুলট কাগজ নিয়ে প্রথমটিতে যা লেখা হয়েছিল, সেই সব কথা আবার লিখতে বললেন।</div>
<div class="v" id="v29"><span class="vn">29</span> তিনি রাজার কাছে গিযে আমাকে বলতে বললেন, তুমি পাণ্ডুলিপি পুড়িয়ে দিয়েছ এবং তুমি যিরমিয়কে জিজ্ঞাসা করেছ, কেন সে লিখেছে যে ব্যাবিলনের রাজা এসে এ দেশ ধ্বংস করে দেবে এবং মানুষ-পশু নির্বিশেষে সবাইকে হত্যা করবে?</div>
<div class="v" id="v30"><span class="vn">30</span> তাই, এবার আমি, প্রভু পরমেশ্বর তোমাকে বলছি, রাজা যিহোয়াকিম, তোমার কোনও বংশধর আর কোনদিন দাউদের সিংহাসনে বসতে পারবে না। তোমার মৃতদেহ দিনের রৌদ্রতাপ এবং রাত্রে শিশিরের মধ্যে অনাবৃত অবস্থায় পড়ে থাকবে।</div>
<div class="v" id="v31"><span class="vn">31</span> আমি তোমাকে, তোমার বংশধরদের এবং তোমার সভাসদ-কর্মচারীদের সকলকে তোমার পাপের দরুণ শাস্তি দেব। তুমি অথবা জেরুশালেম ও যিহুদীয়ার প্রজাবৃন্দ কেউই আমার সাবধান বাণীতে কর্ণপাত কর নি, তাই তোমাদের সকলের উপর নেমে আসবে সর্বপ্রকার বিপর্যয়, যেগুলির কথা বলে আমি তোমাদের সচেতন করতে চেয়েছিলাম।</div>
<div class="v" id="v32"><span class="vn">32</span> <span class="br-p"><br><br></span>তখন আমি আর একটি পাণ্ডুলিপির তুলট কাগজ এনে আমার সচিব বারুককে দিলাম। আমি যা কিছু তাকে লিখতে বললাম, সে সবই লিখল। প্রথম পাণ্ডুলিপিতে যা লেখা ছিল, এবং সেই ধরণের আরও কিছু বার্তা ছিল, তা সবই এই পাণ্ডুলিপিতে সংযোজন করা হল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:120 24:1'><!--endraw 1-->২ রাজা 24:1<!--raw 1 bo --></a><!--endraw 1-->; <!--raw 1 bo --><a href='B:140 36:5-7'><!--endraw 1-->২ বংশা 36:5-7<!--raw 1 bo --></a><!--endraw 1-->; <!--raw 1 bo --><a href='B:340 1:1-2'><!--endraw 1-->দানি 1:1-2<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> তুলট কাগজ–প্রাচীনকালে পুঁথি ও পাণ্ডুলিপি এই কাগজে লেখা হত।</div>
</div>
<!-- PARSED ABOVE; EDITING MAY BREAK PARSER -->
</body></html>