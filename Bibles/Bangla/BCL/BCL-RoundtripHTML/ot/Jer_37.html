<html><head>
<meta http-equiv="Content-Type" content="text/html;charset=utf-8" />
<title>Jer 37 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 37);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_35.html">35</a> <a href="Jer_36.html">36</a> <b>37</b> <a href="Jer_38.html">38</a> <a href="Jer_39.html">39</a> ... <a href="Jer_52.html">52</a> </div><hr>
<h1>Jer 37</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিরমিয়ের কাছে সিদিকিয়ের অনুরোধ</h2><span class="vn">1</span> <span class="br-p"><br><br></span>ব্যাবিলনের রাজা নেবুকাডনেজার যিহোয়াকিমের পুত্র যিহোয়াখিনের জায়গায় যোশিয়ের পুত্র সিদিকিয়কে যিহুদীয়ার রাজা করলেন।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> কিন্তু সিদিকিয় বা তাঁর পারিষদ রাজপুরুষেরা কিম্বা তাঁর প্রজারা প্রভু পরমেশ্বরের কথা শুনলেন না। প্রভু পরমেশ্বর তাদের কাছে পৌঁছে দেবার জন্য আমাকে যে বার্তা দিয়েছিলেন, তারা গ্রাহ্যই করলেন না সেই বার্তা।</div>
<div class="v" id="v3"><span class="vn">3</span> রাজা সিদিকিয় শেলিমিয়ের পুত্র যেহুকলকে এবং মাসেয়ের পুত্র সফনিয়কে আমার কাছে অনুরোধ করে পাঠালেন যেন আমি জাতির হয়ে আমাদের আরাধ্য ঈশ্বর প্রভু পরমেশ্বরের কাছে প্রার্থনা করি।</div>
<div class="v" id="v4"><span class="vn">4</span> তখনও আমি কারাগারে বন্দী হইনি, জনসাধারণের মধ্যে স্বাধীনভাবেই চলাফেরা করে বেড়াচ্ছি।</div>
<div class="v" id="v5"><span class="vn">5</span> সেই সময়ে ব্যাবিলনীয় সৈন্যবাহিনী জেরুশালেম অবরোধ করেছিল, কিন্তু তারা যখন শুনল যে মিশরী সৈন্যদল মিশর সীমান্ত পার হয়ে এগিয়ে আসছে, তখন তারা ফিরে গেল।</div>
<div class="v" id="v6"><span class="vn">6</span> <span class="br-p"><br><br></span>তখন প্রভু পরমেশ্বর, ইসরায়েলের আরাধ্য ঈশ্বর আমাকে এই কথা সিদিকিয়কে বলতে বললেন,</div>
<div class="v" id="v7"><span class="vn">7</span> মিশরী সৈন্যবাহিনী তোমাকে সাহায্য করতে এগিয়ে আসছে, কিন্তু তারা ঘরে ফিরে যাবে।</div>
<div class="v" id="v8"><span class="vn">8</span> তখন ব্যাবিলনীয় সৈন্যবাহিনী আবার ফিরে আসবে, নগরী আক্রমণ করে অধিকার করবে এবং পুড়িয়ে ছারখার করে দেবে সেই নগরী।</div>
<div class="v" id="v9"><span class="vn">9</span> তাই, আমি প্রভু পরমেশ্বর তোমাকে সাবধান করে দিচ্ছি যে, ব্যাবিলনীয়রা আর ফিরে আসবে না ভেবে নিজেকে প্রতারিত করো না, তারা ফিরে আসবেই।</div>
<div class="v" id="v10"><span class="vn">10</span> এমন কি তুমি যদি সমগ্র ব্যাবিলনীয় সৈন্যবাহিনীকে যুদ্ধে পরাজিত কর এবং তাদের মধ্যে যদি শুধুমাত্র আহত সৈন্যরাই শিবিরে শায়িত থাকে, তাহলেও তারা উঠে গিয়ে এই নগরীতে আগুন লাগিয়ে সব ভস্ম করে দেবে।</div>
<div class="v" id="v11"><h2>যিরমিয়ের গ্রেপ্তার ও কারাবাস</h2><span class="vn">11</span> <span class="br-p"><br><br></span>মিশরী সৈন্যদল এগিয়ে আসায় ব্যাবিলনীয় সৈন্যদল ফিরে গেল।</div>
<div class="v" id="v12"><span class="vn">12</span> তাই আমি জেরুশালেম থেকে বিন্যামীনের এলাকায় আমার পৈতৃক সম্পত্তির প্রাপ্য অংশ অধিকার করার জন্য যাত্রা করলাম।</div>
<div class="v" id="v13"><span class="vn">13</span> কিন্তু বিন্যামীন তোরণে যখন পৌঁছালাম, সেখানে কর্তব্যরত সৈন্যদলের একজন অধ্যক্ষ দণ্ডায়মান ছিল। সে ছিল হননিয়ের পৌত্র ও শলমিয়ের পুত্র যিরিয়। যিরিয় এসে আমার পথ আটকে দাঁড়াল সে বলল, তুমি ব্যাবিলনীয়দের পক্ষ নিয়েছ।</div>
<div class="v" id="v14"><span class="vn">14</span> <span class="br-p"><br><br></span>আমি বললাম, এ সম্পূর্ণ মিথ্যা কথা, আমি তাদের পক্ষ নিই নি। যিরিয় কিন্তু আমার কথা তো শুনলই না, উপরন্তু সে আমাকে গ্রেপ্তার করে নিয়ে গেল উচ্চপদস্থ রাজকর্মচারীদের কাছে।</div>
<div class="v" id="v15"><span class="vn">15</span> তারা আমার উপর প্রচণ্ড ক্রুদ্ধ হয়ে নির্মম প্রহারের পর আমাকে রাজসভার সচিব যোনাথনের গৃহে বন্দী করে রাখল। যোনাথনের গৃহটিকেই কারাগারে পরিণত করা হয়েছিল।</div>
<div class="v" id="v16"><span class="vn">16</span> মাটির নীচের একটি কুঠরিতে আমাকে দীর্ঘদিন বন্দী করে রাখা হয়েছিল।</div>
<div class="v" id="v17"><span class="vn">17</span> <span class="br-p"><br><br></span>পরবর্তীকালে একদিন রাজা সিদিকিয় আমাকে ডেকে পাঠিয়েছিলেন এবং রাজপ্রাসাদে নিয়ে গিয়ে একান্ত গোপনে আমাকে জিজ্ঞাসা করেছিলেন, প্রভু পরমেশ্বরের কাছ থেকে কোনও বার্তা এসেছ কি? <span class="br-p"><br><br></span>আমি বলেছিলাম, হ্যাঁ এসেছে। আপনাকে ব্যাবিলনরাজের হাতে তুলে দেওয়া হবে।</div>
<div class="v" id="v18"><span class="vn">18</span> তারপর আমি তাঁকে জিজ্ঞাসা করেছিলাম, আপনার কাছে কিম্বা আপনার কর্মচারীদের কাছে বা এই সমস্ত লোকদের কাছে আমি কি অপরাধ করেছিলাম যে আমাকে এইভাবে বন্দী করে রাখা হল?</div>
<div class="v" id="v19"><span class="vn">19</span> আপনার সেই নবীদের কি হল, যারা বলেছিল, ব্যাবিলনরাজ আপনাকে অথবা এই দেশকে আক্রমণ করবে না?</div>
<div class="v" id="v20"><span class="vn">20</span> এখন, হে রাজন, আপনাকে অনুরোধ করি আমার কথা শুনুন এবং আমি যা বলি, তাই করুন। সচিব যোনাথনের কারাগারে আমাকে আর ফিরে পাঠাবেন না। যদি পাঠান, সেখানে আমার মৃত্যু নিশ্চিত।</div>
<div class="v" id="v21"><span class="vn">21</span> <span class="br-p"><br><br></span>তখন রাজা সিদিকিয় আমাকে রাজপ্রাসাদের রক্ষীদের প্রাঙ্গণের কারাকক্ষে বন্দী করে রাখতে আদেশ দিলেন। সেখানেই আমি থাকতে লাগলাম। নগরীতে রুটি-কারখানার রুটির জোগান শেষ না হওয়া পর্যন্ত প্রতিদিন আমাকে একটি করে রুটি দেওয়া হত।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:120 24:17'><!--endraw 1-->২ রাজা 24:17<!--raw 1 bo --></a><!--endraw 1-->; <!--raw 1 bo --><a href='B:140 36:10'><!--endraw 1-->২ বংশা 36:10<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>