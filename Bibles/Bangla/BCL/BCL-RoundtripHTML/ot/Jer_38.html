<html><head>
<meta http-equiv="Content-Type" content="text/html;charset=utf-8" />
<title>Jer 38 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 38);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_36.html">36</a> <a href="Jer_37.html">37</a> <b>38</b> <a href="Jer_39.html">39</a> <a href="Jer_40.html">40</a> ... <a href="Jer_52.html">52</a> </div><hr>
<h1>Jer 38</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>একটি শুষ্ক কূপে যিরমিয় ও তাঁর উদ্ধার</h2><span class="vn">1</span> <span class="br-p"><br><br></span>মত্তনের পুত্র শফটিয়, পশহুরের পুত্র গদলিয়, শেলিমিয়ের পুত্র যেহুকল এবং মল্কিয়ের পুত্র পশহুর শুনতে পেল যে আমি লোকদের বলেছি,</div>
<div class="v" id="v2"><span class="vn">2</span> প্রভু পরমেশ্বর বলছেন, ‘যে কেউ নগরীর ভেতরে থাকবে, যুদ্ধে অথবা দুর্ভিক্ষে কিম্বা মহামারীতে তার মৃত্যু হবে। কিন্তু যে নগরীর বাইরে গিয়ে ব্যাবিলনীয়দের কাছে আত্মসমর্পণ করবে, সে মারা পড়বে না। অন্ততঃপক্ষে সে প্রাণে বেঁচে যাবে।’</div>
<div class="v" id="v3"><span class="vn">3</span> সেই সাথে আমি তাদের বলেছিলাম যে, প্রভু পরমেশ্বর বলেছেন, এই নগরী আমি ব্যাবিলনীয়দের হাতে তুলে দিতে চলেছি, তারা নগরী অধিকার করবে।</div>
<div class="v" id="v4"><span class="vn">4</span> <span class="br-p"><br><br></span>পদস্থ কর্মচারীরা রাজার কাছে গিয়ে বলল, এই লোকটির মৃত্যুদণ্ড হওয়া উচিত। কারণ এই সমস্ত কথা বলে এ আমাদের সৈন্যদলের মনোবল ভেঙ্গে দিচ্ছে এবং নগরীতে অবশিষ্ট অধিবাসীদের মনও এভাবে দুর্বল করে তুলছে। মানুষকে সাহস দিয়ে সাহায্য করার কোনও চেষ্টাই নেই তার, বরং সে কেবল তাদের অমঙ্গল করতে চায়।</div>
<div class="v" id="v5"><span class="vn">5</span> <span class="br-p"><br><br></span>রাজা সিদিকিয় বললেন, বেশ, এ তো খুবই ভাল কথা। সে এখন তোমাদের হাতে। অতএব যাও, তার প্রতি তোমাদের যা ইচ্ছা তাই কর। তোমাদের আমি বাধা দিতে পারি না।</div>
<div class="v" id="v6"><span class="vn">6</span> তখন তারা আমাকে নিয়ে গিয়ে যুবরাজ মল্কিয়ের কূপে দড়ি দিয়ে নামিয়ে দিল। ঐ কূপটি ছিল রাজপ্রাসাদের প্রাঙ্গণে। পাঁকে ভরা জলহীন সেই কূপ এবং তাতে আমি প্রায় ডুবেই গিয়েছিলাম।</div>
<div class="v" id="v7"><span class="vn">7</span> সেই সময় এবদমেলক নামে এক সুদানীয় নপুংসক রাজপ্রাসাদে কাজ করত। সে শুনতে পেল যে আমাকে কূপের মধ্যে ফেলে দেওয়া হয়েছে। রাজা তখন বিন্যামীনের তোরণে রাজসভার কাজ পরিচালনা করছিলেন।</div>
<div class="v" id="v8"><span class="vn">8</span> এবদমেলক সেখানে গিয়ে রাজাকে বলল, মহারাজ, লোকদের এ কি অন্যায়! তারা যিরমিয়কে কূপে ফেলে দিয়েছে। সেখানে সে না খেতে পেয়ে মরে যাবে। নগরে খাদ্যের জোগানও তেমন নেই।</div>
<div class="v" id="v10"><span class="vn">10</span> রাজা তখন এবদমেলককে তিনজন লোক সঙ্গে নিয়ে মরবার আগেই আমাকে কূপ থেকে উদ্ধার করার আদেশ দিলেন।</div>
<div class="v" id="v11"><span class="vn">11</span> সে তখন লোকদের নিয়ে রাজপ্রাসাদের ভাণ্ডার থেকে কিছু ছেঁড়া কাপড় এনে দড়ি দিয়ে কূপের মধ্যে আমার কাছে নামিয়ে দিল।</div>
<div class="v" id="v12"><span class="vn">12</span> সে ঐ কাপড়গুলো আমার বগলে ভাল করে লাগিয়ে নিতে বলল, যাতে দড়িতে আমার ব্যথা না লাগে। আমি তাই করলাম।</div>
<div class="v" id="v13"><span class="vn">13</span> এবার তারা আমাকে টেনে তুলল। তারপর আমাকে প্রাসাদ প্রাঙ্গণেই রাখা হল।</div>
<div class="v" id="v14"><h2>যিরমিয়ের কাছে সিদিকিয়ের পরামর্শ ভিক্ষা</h2><span class="vn">14</span> <span class="br-p"><br><br></span>রাজা সিদিকিয় আবার একদিন যিরমিয়কে ডেকে পাঠালেন এবং প্রভু পরমেশ্বরের মন্দিরের তৃতীয় প্রবেশ পথে তাঁকে নিজের কাছে আনালেন। যিরমিয়কে রাজা বললেন, আমি তোমাকে একটি কথা জিজ্ঞাসা করব। আমি চাই, তুমি কোন কিছু গোপন করবে না, সব সত্য বলবে।</div>
<div class="v" id="v15"><span class="vn">15</span> <span class="br-p"><br><br></span>আমি বললাম, মহারাজ, যদি আমি সত্য কথা বলি, তাহলে আপনি আমার মৃত্যুদণ্ড দেবেন। আর, আমি যদি আপনাকে সুপরামর্শ দিই, তাতে আপনি কানই দেবেন না।</div>
<div class="v" id="v16"><span class="vn">16</span> <span class="br-p"><br><br></span>তখন রাজা সিদিকিয় গোপনে আমার কাছে প্রতিজ্ঞা করে বললেন, যিনি আমাদের এই জীবন দান করেছেন, আমি সেই জাগ্রত প্রভু পরমেশ্বরের নামে শপথ করে বলছি, আমি তোমাকে মৃত্যুদণ্ড দেব না, অথবা যারা তোমাকে হত্যা করতে চায়, তাদের হাতেও তোমাকে তুলে দেব না।</div>
<div class="v" id="v17"><span class="vn">17</span> <span class="br-p"><br><br></span>তখন আমি রাজা সিদিকিয়কে বললাম, সর্বশক্তিমান প্রভু পরমেশ্বর, ইসরায়েলের আরাধ্য ঈশ্বর বলেছেন যে, ব্যাবিলনীয় সৈন্যাধ্যক্ষদের হাতে আপনি যদি আত্মসমর্পণ করেন, তাহলে আপনার জীবন রক্ষা পাবে, এবং এই নগরীও আর পুড়িয়ে দেওয়া হবে না, আপনি ও আপনার পরিবারও রক্ষা পাবে।</div>
<div class="v" id="v18"><span class="vn">18</span> কিন্তু তা যদি না করেন, তাহলে এই নগরী ব্যাবিলনীয়দের হাতে তুলে দেওয়া হবে, তারা নগরী পুড়িয়ে দেবে, আপনিও তাদের হাত থেকে রেহাই পাবেন না।</div>
<div class="v" id="v19"><span class="vn">19</span> <span class="br-p"><br><br></span>রাজা বললেন, যে সব ইসরায়েলী ব্যাবিলনীয়দের পক্ষে যোগ দিয়েছিল, তাদের আমি ভয় করি। হয়তো তাদেরই হাতে আমাকে তুলে দেওয়া হবে। তারা আমার উপর অকথ্য অত্যাচার করবে।</div>
<div class="v" id="v20"><span class="vn">20</span> <span class="br-p"><br><br></span>আমি তাঁকে বললাম, আপনাকে তাদের হাতে তুলে দেওয়া হবে না। আমার অনুরোধ, আপনি প্রভু পরমেশ্বরের বার্তা শুনুন, পালন করুন তাঁর কথা। তাহলে সর্বতোভাবে আপনার মঙ্গল হবে, আপনার জীবনও রক্ষা পাবে।</div>
<div class="v" id="v21"><span class="vn">21</span> কিন্তু, আপনি যদি আত্মসমর্পণে রাজী না হন, প্রত্যাখ্যান করেন তাঁকে, তাহলে যা ঘটবে, সেই ঘটনা এক দিব্যদর্শনে প্রভু পরমেশ্বর আমাকে দেখিয়ে দিয়েছেন।</div>
<div class="v" id="v22"><span class="vn">22</span> আমি দিব্যদর্শনে দেখেছি যে, যিহুদীয়ার রাজপ্রাসাদে যত রমণী অবশিষ্ট আছেন, তাদের সকলকে ব্যাবিলনীয় রাজকর্মচারীদের কাছে ধরে নিয়ে যাওয়া হয়েছে। যাবার সময় তারা কি বলে গেছে, শুনুনঃরাজার একান্ত বন্ধুজনেরা প্রতারণা করেছে তাঁকে,করেছে তাঁকে পরাজিত, বিপথগামী। তাঁর পা দুটি এখন ডুবে গেছে পাঁকে,পলাতক আজ তাঁর সে সব বন্ধুরা।</div>
<div class="v" id="v23"><span class="vn">23</span> <span class="br-p"><br><br></span>আপনার রাণীদের ও আপনার সন্তানদের নিয়ে যাওয়া হবে ব্যাবিলনীয়দের কাছে, আপনিও নিস্তার পাবেন না। ব্যাবিলনের রাজা আপনাকে বন্দী করে নিয়ে যাবে এবং নগরীতে আগুন লাগিয়ে পুড়িয়ে দেবে।</div>
<div class="v" id="v24"><span class="vn">24</span> <span class="br-p"><br><br></span>সিদিকিয় তখন বললেন, আমাদের মধ্যে এইসব আলোচনার বিষয় কাউকে বলবেন না। আপনার কোনও বিপদের ভয় নেই।</div>
<div class="v" id="v25"><span class="vn">25</span> রাজকর্মচারীরা যদি শোনে আপনার সঙ্গে আমার কথা হয়েছে, তাহলে তারা এসে আপনার কাছে সব কথা জানতে চাইবে। তারা আপনার কাছে প্রতিজ্ঞা করে বলবে, যদি আপনি তাদের সব কথা বলে দেন, তবে আপনাকে তারা হত্যা করবে না।</div>
<div class="v" id="v26"><span class="vn">26</span> কিন্তু আপনি শুধু তাদের এই কথাই বলবেন যে আপনি আমার কাছে এই ভিক্ষা চাইছিলেন যেন আপনাকে আর কারাগারে মরবার জন্য পাঠানো না হয়।</div>
<div class="v" id="v27"><span class="vn">27</span> সমস্ত রাজকর্মচারী আমার কাছে সব কথা জানতে চাইলে আমি রাজার শেখানো কথাই তাদের সকলকে বললাম। তাদের কোন কিছু করার ক্ষমতা ছিল না, কারণ রাজার সঙ্গে আমার আলাপের কোনও কথাই তাদের কানে যায় নি।</div>
<div class="v" id="v28"><span class="vn">28</span> আমি জেরুশালেম অধিকৃত হওয়ার দিন পর্যন্ত রাজপ্রাসাদের রক্ষীদের প্রাঙ্গণে কারাগারে বন্দী হয়ে রইলাম।<sup class="fnm"><a name="fnm1" href="#fn1">1</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:330 33:21'><!--endraw 1-->যিহি 33:21<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>