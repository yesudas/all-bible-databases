<html><head>
<meta http-equiv="Content-Type" content="text/html;charset=utf-8" />
<title>Jer 39 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 39);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_37.html">37</a> <a href="Jer_38.html">38</a> <b>39</b> <a href="Jer_40.html">40</a> <a href="Jer_41.html">41</a> ... <a href="Jer_52.html">52</a> </div><hr>
<h1>Jer 39</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমের পতন</h2><span class="vn">1</span> <span class="br-p"><br><br></span>যিহুদীয়ার রাজা সিদিকিয়ের রাজত্বকালের তখন নয় বৎসর দশ মাস চলছে, সেই সময় ব্যাবিলনরাজ নেবুকাডনেজার তাঁর সমগ্র সৈন্যবাহিনী নিয়ে জেরুশালেম আক্রমণ করলেন।</div>
<div class="v" id="v2"><span class="vn">2</span> সিদিকিয়ের রাজত্বকালের এগারো বৎসর চার মাস নয় দিনের দিন জেরুশালেমের প্রাচীর তারা ভেঙ্গে ফেলল।</div>
<div class="v" id="v3"><span class="vn">3</span> <span class="br-p"><br><br></span>(জেরুশালেম অধিকৃত হওয়ার পর<sup class="fnm"><a name="fnm1" href="#fn1">1</a></sup> ব্যাবিলনরাজের সমস্ত উচ্চপদস্থ রাজকর্মচারীরা এসে মধ্য তোরণে নিজের নিজের আসন গ্রহণ করল। এদের সঙ্গে নেরগল শরেৎসর, শমগর নবো, শর্মখীম, নেরগল-শরেৎসর এবং আর একজন উচ্চপদস্থ ব্যক্তি ছিলেন।)</div>
<div class="v" id="v4"><span class="vn">4</span> <span class="br-p"><br><br></span>রাজা সিদিকিয় ও তাঁর সৈন্যরা নগরীর এই অবস্থা দেখে রাত্রিবেলায় নগর ছেড়ে পালাবার চেষ্টা করলেন। তাঁরা রাজউদ্যানের পথে দুই প্রাচীরের মাঝখানের দরজা দিয়ে নগরের বাইরে জর্ডন উপত্যকার দিকে পালিয়ে গেলেন।</div>
<div class="v" id="v5"><span class="vn">5</span> কিন্তু ব্যাবিলনীয় সৈন্যেরা তাঁদের পিছনে তাড়া করে যেরিকোর সমভূমিতে রাজা সিদিকিয়কে ধরে ফেলল। তারপর তাকে নিয়ে গেল রাজা নেবুকাডনেজারের কাছে। তিনি তখন হমাৎ অঞ্চলের রিব্লা শহরে ছিলেন। রাজা নেবুকাডনেজার রাজা সিদিকিয়কে দণ্ড দিলেন।</div>
<div class="v" id="v6"><span class="vn">6</span> রিব্লাতে রাজা সিদিকিয়ের চোখের সামনেই তাঁর পুত্রদের এবং যিহুদীয়ার রাজকর্মচারীদের হত্যা করালেন।</div>
<div class="v" id="v7"><span class="vn">7</span> তারপর সিদিকিয়ের চোখ দুটি উপড়ে ফেলা হল এবং তাঁকে ব্যাবিলনে নিয়ে যাবার জন্য শৃঙ্খলে আবদ্ধ করা হল।</div>
<div class="v" id="v8"><span class="vn">8</span> ইতিমধ্যে ব্যাবিলনীয় সৈন্যবাহিনী রাজপ্রাসাদ, নাগরিকদের ঘরবাড়ি পুড়িয়ে দিল এবং জেরুশালেমের প্রাচীর ভেঙ্গে ফেলল।</div>
<div class="v" id="v9"><span class="vn">9</span> অবশেষে, সৈন্যাধ্যক্ষ নেবুসর্দন নগরীর অবশিষ্ট লোকদের এবং যারা তাদের পক্ষে যোগদান করেছিল, তাদের সকলকে বন্দী করে নিয়ে গেল ব্যাবিলনে।</div>
<div class="v" id="v10"><span class="vn">10</span> যিহুদীয়ায় তারা ফেলে রেখে গেল দীন দরিদ্র নিঃসম্বল কিছু লোককে এবং তাদের দান করে গেল দ্রাক্ষাক্ষেত্র ও চাষের জমি।</div>
<div class="v" id="v11"><h2>যিরমিয়ের মুক্তি</h2><span class="vn">11</span> <span class="br-p"><br><br></span>রাজা নেবুকাডনেজার সৈন্যাধক্ষ নেবুসর্দনকে এই আদেশ দিলেন,</div>
<div class="v" id="v12"><span class="vn">12</span> যাও, যিরমিয়কে খুঁজে বার কর। তাঁর তত্ত্বাবধান ও পরিচর্যা কর। তাঁর কোন ক্ষতি করো না, বরং তিনি যা চান, তাই কর।</div>
<div class="v" id="v13"><span class="vn">13</span> তখন সৈন্যাধ্যক্ষ নেবুসর্দন ব্যাবিলন রাজের উচ্চপদস্থ কর্মচারী নেবুশস্‌বন ও নেরগল-শরেৎসরকে সঙ্গে নিয়ে প্রাসাদ রক্ষীদের প্রাঙ্গণ থেকে আমাকে উদ্ধার করে আনল।</div>
<div class="v" id="v14"><span class="vn">14</span> তারা শাফনের পৌত্র ও অহিকামের পুত্র গদলিয়ের হাতে আমার ভার অর্পণ করল, যাতে সে আমাকে নিরাপদে বাড়ি পৌঁছে দেয়। আমি বাড়িতে ফিরে গিয়ে আপনজনদের সঙ্গে বাস করতে লাগলাম।</div>
<div class="v" id="v15"><span class="vn">15</span> <span class="br-p"><br><br></span>প্রাসাদরক্ষীদের প্রাঙ্গণে যখন আমি বন্দী ছিলাম, সেই সময় প্রভু পরমেশ্বর আমাকে সুদানী এবদমেলককে বলতে বলেছিলেন যে,</div>
<div class="v" id="v16"><span class="vn">16</span> সর্বাধিপতি প্রভু পরমেশ্বর, ইসরায়েলের আরাধ্য ঈশ্বর বলেছেন, আমি আমার প্রতিজ্ঞা পূর্ণ করব এই নগরীর ধ্বংসের মধ্য দিয়ে, সমৃদ্ধির মধ্য দিয়ে নয়। তোমার চোখের সামনেই এসব ঘটনা ঘটবে।</div>
<div class="v" id="v17"><span class="vn">17</span> কিন্তু, আমি প্রভু পরমেশ্বর তোমাকে রক্ষা করব। সেইদিন আমি তোমাকে উদ্ধার করব। যাদের তুমি ভয় কর, তাদের হাতে তোমাকে তুলে দেওয়া হবে না।</div>
<div class="v" id="v18"><span class="vn">18</span> আমি তোমাকে নিরাপদে রাখব, তোমাকে হত্যা করা হবে না। তুমি প্রাণে বেঁচে যাবে, কারণ তুমি আমার উপর বিশ্বাস ও আস্থা স্থাপন করেছ। আমি, প্রভু পরমেশ্বর, এই কথা বললাম।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> জেরুশালেম অধিকৃত হওয়ার পর = 38 অধ্যায়ের শেষাংশ দ্রষ্টব্য।</div>
</div>
<!-- PARSED ABOVE; EDITING MAY BREAK PARSER -->
</body></html>