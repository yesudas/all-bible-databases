<html><head>
<meta http-equiv="Content-Type" content="text/html;charset=utf-8" />
<title>Jer 42 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 42);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_40.html">40</a> <a href="Jer_41.html">41</a> <b>42</b> <a href="Jer_43.html">43</a> <a href="Jer_44.html">44</a> ... <a href="Jer_52.html">52</a> </div><hr>
<h1>Jer 42</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নিষেধ সত্ত্বেও ইসরায়েলের মিশর যাত্রা</h2><span class="vn">1</span> <span class="br-p"><br><br></span>তারপর সমস্ত সেনাপতি এবং কারেহর পুত্র যোহানন এবং হশয়িয়ের পুত্র অসরিয়<sup class="fnm"><a name="fnm1" href="#fn1">1</a></sup> উচ্চনীচ নির্বিশেষে সর্বশ্রেণীর সমস্ত লোককে সঙ্গে নিয়ে আমার কাছে এসে বলল,</div>
<div class="v" id="v2"><span class="vn">2</span> দয়া করে আমাদের মিনতি রাখুন। আমাদের আরাধ্য ঈশ্বর প্রভু পরমেশ্বরের কাছে আমাদের জন্য প্রার্থনা করুন। আমরা যারা রক্ষা পেয়েছি, আমাদের সকলের জন্য প্রার্থনা করুন। একসময় এখানে আমরা অনেকজন ছিলাম, কিন্তু আজ সামান্য কয়েকজন অবশিষ্ট রয়েছি, তা আপনি দেখতেই পাচ্ছেন।</div>
<div class="v" id="v3"><span class="vn">3</span> প্রার্থনা করুন যেন আমাদের আরাধ্য ঈশ্বর, প্রভু পরমেশ্বর যেন আমাদের পথ প্রদর্শন করেন এবং আমাদের কর্তব্য কর্মের নির্দেশ দান করেন।</div>
<div class="v" id="v4"><span class="vn">4</span> আমি বললাম, বেশ, আমি তাহলে আপনাদের কথামত আমাদের আরাধ্য ঈশ্বর, প্রভু পরমেশ্বরের কাছে প্রার্থনা করব এবং তিনি যা বলবেন, আপনাদের জানিয়ে দেব, কোন কথা গোপন করব না।</div>
<div class="v" id="v5"><span class="vn">5</span> তারা তখন আমাকে বলল, প্রভু পরমেশ্বরই আমাদের মাঝে সত্য এবং বিশ্বাসযোগ্য সাক্ষী হোন। যাঁর কাছে আমরা আপনাকে প্রার্থনা নিবেদন করতে বলেছি, আমাদের সেই আরাধ্য ঈশ্বর প্রভু পরমেশ্বর আপনার মাধ্যমে আমাদের যা আদেশ করবেন, আমরা সেই আদেশ অবশ্যই পালন করব,</div>
<div class="v" id="v6"><span class="vn">6</span> তা আমাদের মনোমত হোক বা না হোক। আমরা যদি তাঁর আদেশ পালন করি, তবে সব কিছুই মঙ্গলজনক হবে।</div>
<div class="v" id="v7"><span class="vn">7</span> <span class="br-p"><br><br></span>দশদিন পর আমার কাছে প্রভু পরমেশ্বরের প্রত্যাদেশ এল।</div>
<div class="v" id="v8"><span class="vn">8</span> আমি তখন সেনাপতিসহ যোহাননকে ও অন্যান্য সমস্ত লোককে ডেকে পাঠালাম।</div>
<div class="v" id="v9"><span class="vn">9</span> তাদের আমি বললাম, তোমরা যাঁর কাছে তোমাদের বিনতি নিয়ে আমাকে পাঠিয়েছিলে, সেই প্রভু পরমেশ্বর, ইসরায়েলের ঈশ্বর বলেছেন,</div>
<div class="v" id="v10"><span class="vn">10</span> যদি তোমরা এ দেশে বাস করতে চাও, তাহলে আমি তোমাদের গড়ে তুলব, ধ্বংস করব না। তোমাদের আমি রোপণ করব, উপড়ে ফেলব না। তোমাদের উপরে যে ধ্বংসলীলা আমি ঘটিয়েছি, তার জন্য আমি মর্মাহত।</div>
<div class="v" id="v11"><span class="vn">11</span> ব্যাবিলন রাজকে আর তোমরা ভয় করো না। আমি তোমাদের সঙ্গে আছি, তার হাত থেকে আমি তোমাদের উদ্ধার করব।</div>
<div class="v" id="v12"><span class="vn">12</span> আমি করুণাময়, তোমাদের জন্য তার অন্তরে আমি করুণার সঞ্চার করব। সে তেমাদের দেশে ফিরে যাবার অনুমতি দেবে। আমি, প্রভু পরমেশ্বর, এই কথা বললাম।</div>
<div class="v" id="v13"><span class="vn">13</span> <span class="br-p"><br><br></span>তোমরা, যারা যিহুদীয়া দেশে অবশিষ্ট রয়েছ, তোমাদের আরাধ্য ঈশ্বর প্রভু পরমেশ্বরের অবাধ্য হয়ো না, এদেশে বাস করতে অনিচ্ছা প্রকাশ করো না। যেন একথা বলো না যে, না আমরা মিশর দেশে যাব, সেখানেই থাকব, সেখানে আমাদের যুদ্ধের মুখে পড়তে হবে না, বা রণদামামা শুনতে হবে না অথবা অনাহারে ও ক্ষুধায় দিন কাটাতে হবে না। যদি বল একথা, তাহলে সর্বাধিপতি প্রভু পরমেশ্বর, ইসরায়েলের আরাধ্য ঈশ্বর বলেছেন, যদি তোমরা মিশর দেশে যেতে কৃতসঙ্কল্প হয়ে থাক,</div>
<div class="v" id="v16"><span class="vn">16</span> তাহলে যে যুদ্ধকে তোমরা ভয় কর, সেই যুদ্ধই তোমাদের উপর ঝাঁপিয়ে পড়বে এবং যে অনাহার ও ক্ষুধার ভয়ে তোমরা আতঙ্কিত, সেই অনাহার তোমাদের পায়ে পায়ে চলবে। মিশরেই হবে তোমাদের মৃত্যু।</div>
<div class="v" id="v17"><span class="vn">17</span> যে সমস্ত লোক মিশরে গিয়ে বসবাস করতে মনস্থ করেছে, হয় যুদ্ধে তাদের মৃত্যু হবে, নচেৎ দুর্ভিক্ষ অথবা মহামারীতে তাদের প্রাণ যাবে। তাদের মধ্যে একজনও বাঁচবে না, আমি সেই ভয়াবহ বিপর্যয় তাদের উপর আনব, তার হাত থেকে পালিয়ে বাঁচতে পারবে না কেউ।</div>
<div class="v" id="v18"><span class="vn">18</span> <span class="br-p"><br><br></span>প্রভু পরমেশ্বর, ইসরায়েলের আরাধ্য ঈশ্বর বলেন, জেরুশালেমের মানুষের উপর আমার ক্রোধ ও রোষ যেভাবে বর্ষিত হয়েছে, ঠিক সেইভাবে আমার রোষবহ্নি তোমাদের উপরেও বর্ষিত হবে, যদি তোমরা মিশর দেশে যাও। তোমরা হবে মানুষের অভিসম্পাতের বিষয়, উপহাসের পাত্র। এ দেশ আর কোনদিনও তোমরা দেখতে পাবে না।</div>
<div class="v" id="v19"><span class="vn">19</span> <span class="br-p"><br><br></span>তোমরা, অবশিষ্টাংশ যারা যিহুদীয়ায় রয়েছ, মিশরে কিছুতেই যেও না, আমি সাবধান করে দিলাম তোমাদের।</div>
<div class="v" id="v20"><span class="vn">20</span> যদি তোমরা যাও, তাহলে মারাত্মক ভুল করবে এবং সে ভুল হবে প্রাণঘাতী। তোমরা আমাকে আমাদের আরাধ্য ঈশ্বর প্রভু পরমেশ্বরের কাছে তোমাদের জন্য বিনতি জানাতে বলেছিলে, তোমরা শপথ করেছিলে যে, তিনি যা আদেশ করবেন, তা তোমরা সব পালন করবে।</div>
<div class="v" id="v21"><span class="vn">21</span> কিন্তু এখন তোমরা তাঁর সব আদেশ অমান্য করছ, এই কথা বলার জন্য তিনি আমাকে তোমাদের কাছে পাঠিয়েছেন। আমি তোমাদের সব কথাই বললাম।</div>
<div class="v" id="v22"><span class="vn">22</span> সুতরাং মনে রেখ, যে দেশে গিয়ে তোমরা বসবাস করতে চাইছ, সেই দেশে যুদ্ধ বা দুর্ভিক্ষ অথবা মহামারীতে তোমাদের মৃত্যু হবেই।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অসরিয়–হিব্রুতে যাসনিয় (<!--raw 1 bo --><a href='B:300 43:2'><!--endraw 1-->43:2<!--raw 1 bo --></a><!--endraw 1--> পদ)।</div>
</div>
<!-- PARSED ABOVE; EDITING MAY BREAK PARSER -->
</body></html>