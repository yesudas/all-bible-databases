<html><head>
<meta http-equiv="Content-Type" content="text/html;charset=utf-8" />
<title>Jer 49 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 49);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_47.html">47</a> <a href="Jer_48.html">48</a> <b>49</b> <a href="Jer_50.html">50</a> <a href="Jer_51.html">51</a> <a href="Jer_52.html">52</a> </div><hr>
<h1>Jer 49</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আম্মোন</h2><span class="vn">1</span> <span class="br-p"><br><br></span>আম্মোন সম্বন্ধে প্রভু পরমেশ্বর বলেছেন, ইসরায়েলের লোকেরা কোথায়? তাদের দেশ রক্ষার জন্য কি একজনও নেই? তারা কেন মিলকমের উপাসকদের গাদ গোষ্ঠীর অঞ্চল দখল করে বসতি করতে দিয়েছে?<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> কাল আসন্ন, যখন আমি রাজধানী রব্বার লোকদের শোনাব রণকোলাহল। এ নগর বিধ্বস্ত হয়ে যাবে, এর গ্রামাঞ্চল আগুনে পুড়ে ছাই হয়ে যাবে। তখন ইসরায়েল আবার দখলকারীদের হাত থেকে উদ্ধার করবে তাদের দেশ।</div>
<div class="v" id="v3"><span class="vn">3</span> হে হিসবোনের অধিবাসী, কাঁদো তোমরা! অয় নগরী ধ্বংস হয়েছে। শোক কর হে রব্বা নিবাসী! চটবস্ত্র পরিধান করে বিলাপ কর। দিশেহারা হয়ে দৌড়াদৌড়ি কর নগরের মধ্যে। তোমাদের দেবতা মিলকমকে নির্বাসন দেওয়া হবে। সঙ্গে পাঠানো হবে তার পুরোহিত আর রাজাদের।</div>
<div class="v" id="v4"><span class="vn">4</span> হে অবিশ্বাসীরা, তোমাদের কিসের এত গর্ব? তোমাদের সম্পদ ও শক্তি কমে আসছে। কেন তোমরা নিজেদের শক্তিতে নির্ভর করে আছ আর কেনই বা বলছ কেউ তোমাকে আক্রমণ করতে সাহস করবে না?</div>
<div class="v" id="v5"><span class="vn">5</span> চারিদিক থেকে আমি তোমাদের উপরে আনব সন্ত্রাস। তোমরা সকলে পালাবে, তোমরা প্রত্যেকে প্রাণ নিয়ে পালাবে এবং সেখানে একজনও থাকবে না যে তোমাদের বাহিনীকে আবার একত্র করতে পারে।</div>
<div class="v" id="v6"><span class="vn">6</span> <span class="br-p"><br><br></span>কিন্তু পরে আমি আম্মোনকে আবার সমৃদ্ধিশালী করব, আমি প্রভু পরমেশ্বর এই কথা বললাম।</div>
<div class="v" id="v7"><h2>ইদোম</h2><span class="vn">7</span> <span class="br-p"><br><br></span>ইদোম সম্বন্ধে সর্বাধিপতি প্রভু পরমেশ্বর এই কথা বলেছেন, তেমানের মানুষ কি বিচারবুদ্ধি হারিয়ে ফেলেছে? তাদের পরামর্শদাতারা কি তাদের সুপরামর্শ দিতে পারেনি? তাদের প্রজ্ঞা কি লোপ পেয়েছে?<sup class="fnm"><a name="fnm2" href="#fn2">2</a></sup></div>
<div class="v" id="v8"><span class="vn">8</span> হে দদানবাসী, তোমরা ফিরে দাঁড়াও, দৌড়াও, লুকাও! এষৌর বংশধরদের আমি ধ্বংস করতে চলেছি, কারণ তাদের দণ্ডদানের কাল আসন্ন।</div>
<div class="v" id="v9"><span class="vn">9</span> লোকে যখন আঙুর তোলে তখন কিছু আঙুর গাছে রেখে দেয় এবং রাতে চোর-ডাকাতরা যখন আসে, তখন তারা যেটি চায়, শুধু সেইটাই নিয়ে যায়।</div>
<div class="v" id="v10"><span class="vn">10</span> আমি এষৌর বংশধরদের নগ্ন করে দিয়েছি, তাদের লুকাবার গোপন স্থান পর্যন্ত প্রকাশ করে দিয়েছি, যাতে তারা আর লুকাতে না পারে। ইদোমের সমস্ত লোক ধ্বংস হয়ে গেছে—বাকী নেই একজনও।</div>
<div class="v" id="v11"><span class="vn">11</span> তোমার অনাথ শিশুদের আমার কাছে রেখে যাও, আমি তাদের যত্ন নেব। তোমার বিধবারা নিশ্চিন্তে আমার উপরে নির্ভর করুক।</div>
<div class="v" id="v12"><span class="vn">12</span> <span class="br-p"><br><br></span>এমন কি যারা শাস্তির যোগ্য নয়, তাদেরও শাস্তির পেয়ালায় চুমুক দিতে হবে। তোমরা কি ভেবেছ, তোমরা শাস্তি থেকে রেহাই পাবে? না, তোমাদের ঐ পেয়ালা থেকে পান করতেই হবে।</div>
<div class="v" id="v13"><span class="vn">13</span> আমি শপথ করেছি যে বসরা নগরী হবে ভয়াবহ স্থান, পরিণত হবে মরুভূমিতে। লোকে তাকে ব্যঙ্গ-বিদ্রূপ করবে এবং অভিসম্পাত দেওয়ার সময় ব্যবহার করবে তার নাম। আশেপাশের সমস্ত গ্রাম চিরদিনের জন্য হারিয়ে যাবে ধ্বংসস্তূপে। আমি, প্রভু পরমেশ্বর, এই কথা বললাম।</div>
<div class="v" id="v14"><span class="vn">14</span> <span class="br-p"><br><br></span>আমি বললাম, ইদোম, আমি প্রভু পরমেশ্বরের কাছে থেকে একটি বার্তা পেয়েছি। তিনি তোমাদের আক্রমণ করার জন্য জাতিবৃন্দকে তাদের সৈন্য সমাবেশ করে প্রস্তুত হবার জন্য দূত পাঠিয়েছেন।</div>
<div class="v" id="v15"><span class="vn">15</span> প্রভু পরমেশ্বর তোমাদের শক্তিহীন করবেন। তখন কেউ আর সম্মান করবে না তোমাদের।</div>
<div class="v" id="v16"><span class="vn">16</span> তুমি অহঙ্কারে অন্ধ হয়েছ। ভাবছ, লোকে তোমাকে ভয় করবে, কিন্তু আদৌ তা নয়। তুমি উচ্চ পর্বতকন্দরে বাস কর, তবু জেনো, ঈগলপাখীর মত উচ্চ চূড়ায় বাস করলেও প্রভু পরমেশ্বর তোমাকে নীচে নামিয়ে নিয়ে আসবেন। প্রভু পরমেশ্বর এই কথা বলেন।</div>
<div class="v" id="v17"><span class="vn">17</span> <span class="br-p"><br><br></span>প্রভু পরমেশ্বর বলেছেন, ইদোমের ধ্বংস ও বিপর্যয় এমন মারাত্মক ও ভয়াবহ হবে যে, তার পাশ দিয়ে যাবার সময় পথচারী আতঙ্কে শিউরে উঠবে।</div>
<div class="v" id="v18"><span class="vn">18</span> যখন ইদোম ধ্বংস হবে, তখন তারও সদোম ও ঘমোরা এবং তার পার্শ্ববর্তী অঞ্চলগুলির মত একই দশা হবে। সেখানে কেউ আর কখনও বাস করবে না। আমি প্রভু পরমেশ্বর এই কথা বললাম।<sup class="fnm"><a name="fnm3" href="#fn3">3</a></sup></div>
<div class="v" id="v19"><span class="vn">19</span> ঘন জঙ্গল থেকে বেরিয়ে জর্ডনের পাড় বেয়ে সবুজ চারণভূমির দিকে এগিয়ে আসা সিংহের মত আমি আসব এবং ইদোমীদের অকস্মাৎ দেশ ছেড়ে পালিয়ে যেতে বাধ্য করব। তারপর আমি যাকে মনোনীত করব, সে-ই হবে দেশের শাসনকর্তা। আমার সঙ্গে কার তুলনা চলে? আমাকে স্পর্দ্ধাভরে আহ্বান করার এমন সাহস কার আছে? কোন্‌ শাসনকর্তা আমার বিরোধিতা করতে পারে?</div>
<div class="v" id="v20"><span class="vn">20</span> ইদোমের অধিবাসীদের বিরুদ্ধে আমার পরিকল্পনার কথা এবং তেমান নগরবাসীদের বিরুদ্ধে আমার মনোগত ইচ্ছার কথা শোন। তাদের সন্তানদেরও টেনে নিয়ে যাওয়া হবে, এতে প্রত্যেকে আতঙ্কিত হয়ে উঠবে।</div>
<div class="v" id="v21"><span class="vn">21</span> ইদোমের পতনের সময় এমন কোলাহল হবে যে সারা পৃথিবী কেঁপে উঠবে এবং সূফ সাগর পর্যন্ত শোনা যাবে মানুষের ভয়ার্ত চীৎকার।</div>
<div class="v" id="v22"><span class="vn">22</span> শত্রুদল ঈগলের মত ডানা মেলে আক্রমণ করবে বসরা। প্রসববেদনাতুরা নারীর মত ইদোমের সৈন্যবাহিনী ভীতিগ্রস্ত হয়ে পড়বে।</div>
<div class="v" id="v23"><h2>দামাস্কাস</h2><span class="vn">23</span> <span class="br-p"><br><br></span>দামাস্কাস সম্বন্ধে প্রভু পরমেশ্বর এই কথা বলেন, হমাৎ ও অর্পদ নিবাসীরা বিচলিত ও বিষাদগ্রস্ত, কারণ তারা দুঃসংবাদ শুনেছে। বিক্ষুব্ধ সাগর তরঙ্গের মত দুর্ভাবনা তাদের উপরে বয়ে চলেছে, স্বস্তি পাচ্ছে না তারা।<sup class="fnm"><a name="fnm4" href="#fn4">4</a></sup></div>
<div class="v" id="v24"><span class="vn">24</span> দামাস্কাসের মানুষ বড় দুর্বল, সন্ত্রস্ত হয়ে তারা পলায়ন করেছে। প্রসববেদনাতুরা নারীর মত তারা যন্ত্রণাকাতর।</div>
<div class="v" id="v25"><span class="vn">25</span> আনন্দমুখর সেই বিখ্যাত নগরী আজ পরিত্যক্ত।</div>
<div class="v" id="v26"><span class="vn">26</span> সেইদিন শহরের পথে পথে তার যুবকদের হত্যা করা হবে, বিনাশ করা হবে তার সৈন্যবাহিনীকে।</div>
<div class="v" id="v27"><span class="vn">27</span> দামাস্কাসের প্রাচীরে আমি আগুন জ্বালিয়ে দেব, রাজা বেনহদদের রাজপ্রাসাদ পুড়ে ছাই হয়ে যাবে। আমি, সর্বাধিপতি প্রভু, এ কথা বললাম।</div>
<div class="v" id="v28"><h2>কেদর ও হাৎসোর</h2><span class="vn">28</span> <span class="br-p"><br><br></span>কেদর এবং ব্যাবিলনরাজ নেবুকাডনেজারের বিজিত হাৎসোরের রাজ্যসমূহ সম্বন্ধে প্রভু পরমেশ্বর এই কথা বলেন, আক্রমণ কর কেদরবাসীকে, ধ্বংস কর পূর্বদেশের লোকদের!</div>
<div class="v" id="v29"><span class="vn">29</span> কেড়ে নাও ওদের শিবির ও পশুপাল। শিবিরের পর্দা থেকে আরম্ভ করে তার মধ্যে যা কিছু আছে, সব কেড়ে নাও। ওদের উটগুলি সব কেড়ে নাও এবং লোকদের বল, ‘তোমাদের চারিদিকে আতঙ্ক, সন্ত্রাস!’</div>
<div class="v" id="v30"><span class="vn">30</span> <span class="br-p"><br><br></span>হে হাৎসোর নিবাসী, আমি প্রভু পরমেশ্বর, তোমাদেরর সতর্ক করে দিচ্ছি, তোমরা পালাও বহুদূরে, গিয়ে আত্মগোপন কর। ব্যাবিলনরাজ নেবুকাডনেজার তোমাদের বিরুদ্ধে ষড়যন্ত্র করেছে।</div>
<div class="v" id="v31"><span class="vn">31</span> সে বলছে, ‘এস যারা নিজেদের নিরাপদ মনে করে নিশ্চিন্ত হয়ে আছে, তাদের আক্রমণ করি। ওদের নগরে কোনও দ্বার নেই, অর্গলও দেওয়া নেই। সম্পূর্ণ অরক্ষিত ওরা।’</div>
<div class="v" id="v32"><span class="vn">32</span> <span class="br-p"><br><br></span>নিয়ে যাও ওদের উট আর যত পশুর পাল! দূরে ভিনদেশীদের<sup class="fnm"><a name="fnm5" href="#fn5">5</a></sup> মাঝে ওদের আমি ছড়িয়ে দেব এবং চতুর্দিক থেকে আমি ওদের উপরে বিপর্যয় আনব।</div>
<div class="v" id="v33"><span class="vn">33</span> হাৎসোরকে আমি পরিত্যক্ত মরুপ্রান্তরে পরিণত করব চিরতরে, সে স্থান হবে শুধুমাত্র শৃগালের বাসভূমি। এখানে কোনও মানুষ আর কোনদিন বাস করবে না। আমি, প্রভু পরমেশ্বর, এই কথা বললাম।</div>
<div class="v" id="v34"><h2>এলম</h2><span class="vn">34</span> <span class="br-p"><br><br></span>সিদিকিয় যিহুদীয়ার রাজা হবার পরেই এলম সম্বন্ধে সর্বাধিপতি প্রভু পরমেশ্বরের বাণী এল আমার কাছে।</div>
<div class="v" id="v35"><span class="vn">35</span> তিনি বললেন, যারা এলমকে এত শক্তিশালী করে তুলেছিল, সেই ধনুর্ধরদের আমি হত্যা করব।</div>
<div class="v" id="v36"><span class="vn">36</span> চতুর্দিক থেকে ঝড় আনব আমি এলমের বিরুদ্ধে। সেই ঝড় এলমের লোকদের উড়িয়ে ছড়িয়ে দেবে চারিদিকে, যতক্ষণ না এদেশের সমস্ত মানুষ উদ্বাস্তু হয়ে অন্যান্য দেশে যায়।</div>
<div class="v" id="v37"><span class="vn">37</span> যারা তাদের হত্যা করতে চায় সেই শত্রুদের প্রতি ভীতি সঞ্চার করব আমি এলমবাসীর মনে। প্রচণ্ড ক্রোধে আমি এলমবাসীদের ধ্বংস করব। যতক্ষণ না তাদের আমি নিশ্চিহ্ন করে ফেলি ততক্ষণ আমি তাদের বিরুদ্ধে সৈন্য পাঠাব।</div>
<div class="v" id="v38"><span class="vn">38</span> তাদের রাজা ও নেতৃবৃন্দকে আমি ধ্বংস করব এবং সেখানে স্থাপন করব আমার সিংহাসন।</div>
<div class="v" id="v39"><span class="vn">39</span> কিন্তু পরে আমি এলমকে আবার সমৃদ্ধ করে তুলব। আমি, প্রভু পরমেশ্বর এ কথা বললাম।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:330 21:28-32'><!--endraw 1-->যিহি 21:28-32<!--raw 1 bo --></a><!--endraw 1-->; <!--raw 1 bo --><a href='B:330 25:1-7'><!--endraw 1-->25:1-7<!--raw 1 bo --></a><!--endraw 1-->; <!--raw 1 bo --><a href='B:370 1:13-15'><!--endraw 1-->আমোস 1:13-15<!--raw 1 bo --></a><!--endraw 1-->; <!--raw 1 bo --><a href='B:430 2:8-11'><!--endraw 1-->সফ 2:8-11<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:290 34:5-17'><!--endraw 1-->যিশা 34:5-17<!--raw 1 bo --></a><!--endraw 1-->; <!--raw 1 bo --><a href='B:290 63:1-6'><!--endraw 1-->63:1-6<!--raw 1 bo --></a><!--endraw 1-->; <!--raw 1 bo --><a href='B:330 25:12-14'><!--endraw 1-->যিহি 25:12-14<!--raw 1 bo --></a><!--endraw 1-->; <!--raw 1 bo --><a href='B:330 35:1-15'><!--endraw 1-->35:1-15<!--raw 1 bo --></a><!--endraw 1-->; <!--raw 1 bo --><a href='B:370 1:11-12'><!--endraw 1-->আমোস 1:11-12<!--raw 1 bo --></a><!--endraw 1-->; <!--raw 1 bo --><a href='B:380 1:1-14'><!--endraw 1-->ওব 1-14<!--raw 1 bo --></a><!--endraw 1-->; <!--raw 1 bo --><a href='B:460 1:2-5'><!--endraw 1-->মালা 1:2-5<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:10 19:24-25'><!--endraw 1-->আদি 19:24-25<!--raw 1 bo --></a><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><a href='B:290 17:1-3'><!--endraw 1-->যিশা 17:1-3<!--raw 1 bo --></a><!--endraw 1-->; <!--raw 1 bo --><a href='B:370 1:3-5'><!--endraw 1-->আমোস 1:3-5<!--raw 1 bo --></a><!--endraw 1-->; <!--raw 1 bo --><a href='B:450 9:1'><!--endraw 1-->সখ 9:1<!--raw 1 bo --></a><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> /যিরমিয়–<!--raw 1 bo --><a href='B:300 9:26'><!--endraw 1-->9:26<!--raw 1 bo --></a><!--endraw 1--> পদ দ্রষ্টব্য।</div>
</div>
<!-- PARSED ABOVE; EDITING MAY BREAK PARSER -->
</body></html>