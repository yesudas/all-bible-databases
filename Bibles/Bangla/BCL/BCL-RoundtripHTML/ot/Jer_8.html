<html><head>
<meta http-equiv="Content-Type" content="text/html;charset=utf-8" />
<title>Jer 8 &ndash; নবী যিরমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 8);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী যিরমিয়ের পুস্তক</b> &ndash; <a href="Jer_1.html">1</a> ... <a href="Jer_6.html">6</a> <a href="Jer_7.html">7</a> <b>8</b> <a href="Jer_9.html">9</a> <a href="Jer_10.html">10</a> ... <a href="Jer_52.html">52</a> </div><hr>
<h1>Jer 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>সেই সময়ে যিহুদীয়ার রাজাদের ও রাজকর্মচারীদের তথা পুরোহিতবৃন্দের, প্রবক্তা নবীদের এবং জেরুশালেম নিবাসী সকলের অস্থি তাদের কবর খুঁড়ে বার করা হবে।</div>
<div class="v" id="v2"><span class="vn">2</span> তাদের অস্থিগুলি একত্র করে কবর দেওয়া হবে না। সেগুলি মাটিতে মেশানো সারের মত চারিদিকে ছড়িয়ে পড়ে থাকবে। যে সূর্য, চন্দ্র ও নক্ষত্র তারা ভালবাসত, সেবা করত, পূজা করত, যাদের লক্ষণ দেখে তারা চলত, সেগুলির সামনে অস্থিগুলি ছড়ানো থাকবে</div>
<div class="v" id="v3"><span class="vn">3</span> এবং এই মন্দ জাতির মধ্যে যারা অবশিষ্ট থাকবে, যে সমস্ত জায়গায় আমি তাদের ছড়িয়ে দিয়েছিলাম সেখানে তারা বেঁচে থাকবে। কিন্তু তারা তখন আর বাঁচতে চাইবে না, মৃত্যুই হবে তাদের পরম কাম্য। আমি, সর্বশক্তিমান প্রভু পরমেশ্বর এই কথা বললাম।</div>
<div class="v" id="v4"><h2>পাপ এবং দণ্ড</h2><span class="vn">4</span> <span class="br-p"><br><br></span>প্রভু পরমেশ্বর আমাকে তাঁর প্রজাদের এই কথা বলতে বললেন, ‘যদি কেউ পড়ে যায়, সে কি উঠে দাঁড়ায় না? যদি কেউ পথ হারায়, সে কি আর ফেরে না?</div>
<div class="v" id="v5"><span class="vn">5</span> তাহলে কেন আমার প্রজাবৃন্দ আমার কাছ থেকে চলে গিয়েছে চিরদিনের মত? তারা অলীক ও অসারতাকে আঁকড়ে ধরে আছে, আর চায় না আমার কাছে ফিরে আসতে।</div>
<div class="v" id="v6"><span class="vn">6</span> আমি মন দিয়ে শুনেছি তাদের সব কথা, কিন্তু তারা সত্য কথা বলে নি। তাদের মধ্যে একজনও নিজের পাপাচারের জন্য অনুতপ্ত নয়, তাদের মনে আত্মজিজ্ঞাসাও জাগে না, তারা বলে না, ‘কি অপরাধই না আমি করেছি!’ যুদ্ধক্ষেত্রে ধাবমান অশ্বের মত তারা আপন ঈপ্সিত পথে ছুটে চলেছে।</div>
<div class="v" id="v7"><span class="vn">7</span> বলাকা, কপোত ও চাতকেরাও জানে তাদের নীড়ে ফেরার সঠিক সময়, কিন্তু আমার প্রজারা জানে না সেই বিধান যার দ্বারা আমি তাদের শাসন পরিচালনা করি।</div>
<div class="v" id="v8"><span class="vn">8</span> কি করে তারা নিজেদের জ্ঞানবান বলে থাকে? কি করে বলে যে তারা আমার বিধান জানে? দেখ, অবিশ্বস্ত নকলনবিশদের দ্বারা বিধান পরিবর্তিত হয়েছে।</div>
<div class="v" id="v9"><span class="vn">9</span> তাদের প্রাজ্ঞব্যক্তিরা লজ্জায় পড়েছে, তারা বিমূঢ়, ফাঁদে পড়েছে তারা। তারা প্রত্যাখ্যান করেছে আমার কথা, এখন কোথায় গেল তাদের প্রজ্ঞা?</div>
<div class="v" id="v10"><span class="vn">10</span> সুতরাং তাদের ক্ষেত্র আমি নতুন মালিকদের হাতে তুলে দেব এবং তাদের স্ত্রীদের তুলে দেব অন্য লোকদের হাতে। ছোট-বড় প্রত্যেকে অসৎ ভাবে অর্থ সংগ্রহের চেষ্টা করে। এমন কি নবী ও পুরোহিতেরাও ঠকায় অন্য লোকদের।<sup class="fnm"><a name="fnm1" href="#fn1">1</a></sup></div>
<div class="v" id="v11"><span class="vn">11</span> সমাজের দুষ্ট ক্ষতে তারা উপরে উপরে প্রলেপ দেয়, আমার প্রজাদের কষ্টের নিরাময় করে না। তারা বলে, ‘সব ঠিক আচে’, অথচ কিছুই ঠিক থাকে না।<sup class="fnm"><a name="fnm2" href="#fn2">2</a></sup></div>
<div class="v" id="v12"><span class="vn">12</span> এই সমস্ত ঘৃণ্য কার্যকলাপের জন্য আমার প্রজাবৃন্দ কি লজ্জিত? না, তারা বিন্দুমাত্র লজ্জিত নয়, লজ্জা কাকে বলে, তা তারা জানেই না। তাই, অন্যান্যদের মত তাদেরও পতন হবে। যখন আমি তাদের শাস্তি দেব, তখনই তারা শেষ হয়ে যাবে চিরকালের মত। আমি প্রভু পরমেশ্বর, এই কথা বললাম।</div>
<div class="v" id="v13"><span class="vn">13</span> <span class="br-p"><br><br></span>চাষীর শস্য সংগ্রহের মত আমি আমার প্রজাদের সংগ্রহ করতে চেয়েছিলাম, কিন্তু তারা ফলহীন দ্রাক্ষালতার মত। তারা নিষ্ফলা ডুমুর গাছের মত, যাদের পাতা পর্যন্ত শুকিয়ে গেছে। সুতরাং আমি বাইরের লোকদের ঐ জমি নিয়ে নিতে বলেছি।</div>
<div class="v" id="v14"><span class="vn">14</span> <span class="br-p"><br><br></span>ঈশ্বরের প্রজারা বলে, কেন আমরা এখনও বসে আছি? এস, আমরা দুর্গবেষ্টিত শহরগুলিতে পালিয়ে যাই এবং সেখানে গিয়ে মরি। আমাদের প্রভু ঈশ্বর আমাদের মৃত্যুদণ্ড দিয়েছেন, বিষ দিয়েছেন আমাদের পান করার জন্য, কারণ আমরা তার বিরুদ্ধে পাপ করেছি।</div>
<div class="v" id="v15"><span class="vn">15</span> আমরা শান্তি আশা করেছিলাম, চেয়েছিলাম আরোগ্য লাভের সময়। কিন্তু তাতে কোনও ফল হল না, পরিবর্তে এল আতঙ্ক, এল সন্ত্রাস।</div>
<div class="v" id="v16"><span class="vn">16</span> আমাদের শত্রুরা ইতিমধ্যেই দান শহরে এসে পড়েছে, আমরা তাদের অশ্বের হ্রেষাধ্বনি শুনতে পাচ্ছি। শত্রুরা আমাদের দেশ ও সেখানকার সব কিছু ধ্বংস করতে এসেছে, শহর-নগর মানুষজন সব ধ্বংস করে দেবে তারা।</div>
<div class="v" id="v17"><span class="vn">17</span> <span class="br-p"><br><br></span>প্রভু পরমেশ্বর বলেন, লক্ষ্য রাখ, আমি তোমাদের মধ্যে সাপ পাঠাচ্ছি, বিষধর সাপ, যাদের সম্মোহিত করা যাবে না, তারা দংশন করবে তোমাদের।</div>
<div class="v" id="v18"><h2>ঈশ্বরের প্রজাদের জন্য যিরমিয়ের দুঃখ</h2><span class="vn">18</span> <span class="br-p"><br><br></span><span class="br-ind"><br><span class="indent">&nbsp;</span></span>আমার দুঃখ কখনও ঘুচবে না<sup class="fnm"><a name="fnm3" href="#fn3">3</a></sup> <br><span class="br-ind"><br><span class="indent">&nbsp;</span></span>হৃদয় আমার বেদনায় আর্ত। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ঐ শোন! সারা দেশ জুড়ে <br><span class="br-ind"><br><span class="indent">&nbsp;</span></span>আমি শুনতে পাচ্ছি আমার স্বজাতির মানুষের কান্না, <br><span class="br-ind"><br><span class="indent">&nbsp;</span></span>‘সিয়োনে কি প্রভু পরমেশ্বর আর থাকেন না? <br><span class="br-ind"><br><span class="indent">&nbsp;</span></span>সিয়োনের রাজা কি বাস করেন না সেখানে? <br><span class="br-ind"><br><span class="indent">&nbsp;</span></span>প্রভু পরমেশ্বর, তাদের রাজা, উত্তরে বলেন,’ <br><span class="br-ind"><br><span class="indent">&nbsp;</span></span>কেন তোমরা অলীক প্রতিমার আরাধনা করে ক্রুদ্ধ করেছ আমাকে? <br><span class="br-ind"><br><span class="indent">&nbsp;</span></span>‘কেন ক্রুদ্ধ করেছ বিদেশী অসার দেবতার কাছে প্রণিপাত করে?’ <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তারা কেঁদে বলে,গ্রীষ্ম চলে গেছে, <br><span class="br-ind"><br><span class="indent">&nbsp;</span></span>শেষ হয়েছে ফসল কাটা, <br><span class="br-ind"><br><span class="indent">&nbsp;</span></span>কিন্তু আমরা রক্ষা পেলাম না। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আমার বুক ভেঙ্গে যাচ্ছে, <br><span class="br-ind"><br><span class="indent">&nbsp;</span></span>কারণ নিষ্পিষ্ট হচ্ছে আমার স্বজাতির মানুষ। <br><span class="br-ind"><br><span class="indent">&nbsp;</span></span>আমি শোকে আকুল হয়েছি, বিহ্বল হয়েছি আমি। <span class="br-p"><br><br></span> <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>গিলিয়দে কি কোনও স্নিগ্ধ প্রলেপ নেই? নেই কি সেখানে কোনও চিকিৎসক? <br><span class="br-ind"><br><span class="indent">&nbsp;</span></span>তবে, কেন আমার স্বজাতির মানুষ সুস্থ হয় নি?<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:300 6:12-15'><!--endraw 1-->যির 6:12-15<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:330 13:10'><!--endraw 1-->যিহি 13:10<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> দুঃখ কখনও ঘুচবে না–হিব্রু অস্পষ্ট।</div>
</div>
<!-- PARSED ABOVE; EDITING MAY BREAK PARSER -->
</body></html>