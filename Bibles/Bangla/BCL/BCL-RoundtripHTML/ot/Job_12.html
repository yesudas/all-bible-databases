<html><head>
<meta http-equiv="Content-Type" content="text/html;charset=utf-8" />
<title>Job 12 &ndash; ইয়োবের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 12);">
<div id="navbar"><a href="../index.html">পবিএ বাইবেল CL Bible</a> &ndash; <b>ইয়োবের পুস্তক</b> &ndash; <a href="Job_1.html">1</a> ... <a href="Job_10.html">10</a> <a href="Job_11.html">11</a> <b>12</b> <a href="Job_13.html">13</a> <a href="Job_14.html">14</a> ... <a href="Job_42.html">42</a> </div><hr>
<h1>Job 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়োবের উত্তর</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>তার উত্তরে ইয়োব বললেনঃ <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>সন্দেহ নেই, তুমি সাধারণ মানুষের মতই কথা বলছ, <br><span class="br-ind"><br><span class="indent">&nbsp;</span></span>তোমাদের মৃত্যুর সঙ্গে সঙ্গে তোমাদের এই জ্ঞানও লুপ্ত হবে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমাদের মত বোধবুদ্ধি আমারও আছে তোমাদের চেয়ে কোন অংশে আমি নিকৃষ্ট নই। <br><span class="br-ind"><br><span class="indent">&nbsp;</span></span>তোমরা যা বলেছ সে কথা কে না জানে? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমি এখন আমার বন্ধু-বান্ধবদেরও উপহাসের পাত্র। <br><span class="br-ind"><br><span class="indent">&nbsp;</span></span>একদিন ছিল, যখন আমি ঈশ্বরকে ডাকতাম, এবং তিনি আমায় উত্তর দিতেন, <br><span class="br-ind"><br><span class="indent">&nbsp;</span></span>কিন্তু এখন আমি ন্যায়নিষ্ঠ ও নির্দোষ হওয়া সত্ত্বেও সকলের উপহাসের পাত্র। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যে আরামে-আয়েসে রয়েছে সে দুর্দশাগ্রস্তকে উপহাস করতে পারে <br><span class="br-ind"><br><span class="indent">&nbsp;</span></span>পতনোম্মুখ ব্যক্তিকে আঘাত করতে পারে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>চোর এবং ঈশ্বরবিদ্বেষী লোকেরা শান্তিতে বসবাস করে <br><span class="br-ind"><br><span class="indent">&nbsp;</span></span>নিজেদের বুদ্ধি ও বাহু বলই তাদের ঈশ্বর <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কিন্তু বনের পশুদের জিজ্ঞাসা কর, তারা তোমাদের শিক্ষা দেবে, <br><span class="br-ind"><br><span class="indent">&nbsp;</span></span>আকাশের পাখিরাও শিক্ষা দেবে তোমায়। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>জল ও স্থলের প্রাণীদের কাছে জিজ্ঞাসা কর, <br><span class="br-ind"><br><span class="indent">&nbsp;</span></span>তারাও তোমাদের এসব কথা বুঝিয়ে দেবে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>এরা সকলেই জানে যে এ সবই প্রভুর হাতে গড়া। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>প্রতিটি প্রাণীর জীবন ঈশ্বরই নিয়ন্ত্রণ করেন, <br><span class="br-ind"><br><span class="indent">&nbsp;</span></span>প্রতিটি মানুষের জীবন তাঁরই ক্ষমতাধীন। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কিন্তু জিহ্বা যেমন খাদ্যের স্বাদ গ্রহণ করে <br><span class="br-ind"><br><span class="indent">&nbsp;</span></span>শ্রবণও তেমনি উক্তি যাচাই করে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>প্রবীণেরা প্রজ্ঞাবান, <br><span class="br-ind"><br><span class="indent">&nbsp;</span></span>বৃদ্ধ লোকদের আছে বোধ,অর্ন্তদৃষ্টি। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কিন্তু প্রজ্ঞা ও পরাক্রম উভয়েরই অধিকারী ঈশ্বর, <br><span class="br-ind"><br><span class="indent">&nbsp;</span></span>সুবিবেচনা ও বোধশক্তি আছে তাঁর। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ঈশ্বর যদি ভাঙ্গেন, তাহলে কেউ তা পুর্নগঠন করতে পারে না। <br><span class="br-ind"><br><span class="indent">&nbsp;</span></span>তিনি যদি কাউকে অবরুদ্ধ করেন, কেউ তাকে মুক্ত করতে পারে না। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তিনি যদি বৃষ্টিধারা প্রতিরোধ করেন তাহলে দেশ শুষ্কভূমিতে পরিণত হয়। <br><span class="br-ind"><br><span class="indent">&nbsp;</span></span>তিনি যদি বর্ষণ করেন তাহলে প্লাবিত হয় দেশ। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তিনি পরাক্রান্ত ও বিজয়ী <br><span class="br-ind"><br><span class="indent">&nbsp;</span></span>প্রতারক ও প্রতারিত উভয়েই তাঁর অধীন। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তিনি প্রশাসকদের বোধবুদ্ধি হরণ করেন, <br><span class="br-ind"><br><span class="indent">&nbsp;</span></span>বিচারকদের মূর্খ প্রতিপন্ন করেন। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তিনি রাজাদের সিংহাসনচ্যুত করেন, <br><span class="br-ind"><br><span class="indent">&nbsp;</span></span>তাদের কটিদেশে পরান জীর্ণবাস। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তিনি পুরোহিতদের অপদস্থ করেন, <br><span class="br-ind"><br><span class="indent">&nbsp;</span></span>ক্ষমতাসীনদের করেন উচ্ছেদ। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>যাদের উপরে মানুষ নির্ভর করে, তাদের তিনি নির্বাক করেন, <br><span class="br-ind"><br><span class="indent">&nbsp;</span></span>প্রবীণদের বিচারবুদ্ধি লোপ করেন তিনি। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>শাকসকদের তিনি লজ্জিত করেন, <br><span class="br-ind"><br><span class="indent">&nbsp;</span></span>বলবানদের করেন বলহীন। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>অন্ধকারের গভীর প্রদেশ তিনি অনাবৃত করেন, তমসার মাঝে করেন আলোকের সঞ্চার। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তিনি বিভিন্ন জাতিকে সমুন্নত করেন, তাদের ধ্বংসও করেন তিনি। <br><span class="br-ind"><br><span class="indent">&nbsp;</span></span>তিনি জাতিবৃন্দের সমৃদ্ধি ঘটান, তাদের বিনাশও করেন তিনি। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তাদের নেতৃবৃন্দের বোধশক্তি লোপ করে <br><span class="br-ind"><br><span class="indent">&nbsp;</span></span>দিশেহারা করেন তিনি, <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আলোক-বিহীন অন্ধকারে তারা পথ হাতড়ে বেড়ায়, <br><span class="br-ind"><br><span class="indent">&nbsp;</span></span>মাতালদের মত টলে পড়ে বার বার।<br></div>
</div>
<!-- PARSED ABOVE; EDITING MAY BREAK PARSER -->
</body></html>