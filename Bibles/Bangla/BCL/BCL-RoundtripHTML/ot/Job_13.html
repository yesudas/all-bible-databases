<html><head>
<meta http-equiv="Content-Type" content="text/html;charset=utf-8" />
<title>Job 13 &ndash; ইয়োবের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 13);">
<div id="navbar"><a href="../index.html">পবিএ বাইবেল CL Bible</a> &ndash; <b>ইয়োবের পুস্তক</b> &ndash; <a href="Job_1.html">1</a> ... <a href="Job_11.html">11</a> <a href="Job_12.html">12</a> <b>13</b> <a href="Job_14.html">14</a> <a href="Job_15.html">15</a> ... <a href="Job_42.html">42</a> </div><hr>
<h1>Job 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>দেখ, এ সবই আমি দেখেছি, তোমরা যা বলেছ সে সবই আমি আগে শুনেছি ও বুঝেছি। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তোমরা যা জান, আমিও তা জানি, তোমাদের চেয়ে আমি নিকৃষ্ট নই। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কিন্তু আমার বিবাদ সর্বশক্তিমান ঈশ্বরের সঙ্গে, <br><span class="br-ind"><br><span class="indent">&nbsp;</span></span>তোমাদের সঙ্গে নয়, আমার বোঝাপড়া তাঁরই সঙ্গে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমরা অসার তত্ত্ব দিয়ে নিজেদের অজ্ঞতা ঢেকে রাখছ, <br><span class="br-ind"><br><span class="indent">&nbsp;</span></span>তোমরা সকলেই হাতুড়ে বৈদ্য। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমরা যদি নীরব, নির্বাক থাকতে তাহলে বিজ্ঞতারই পরিচয় দিতে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>এখন তবে আমার কথা শোন, <br><span class="br-ind"><br><span class="indent">&nbsp;</span></span>আমার যুক্তিতে কর্ণপাত কর। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমরা ঈশ্বরের নাম করে কেন মিথ্যা কথা বলছ? <br><span class="br-ind"><br><span class="indent">&nbsp;</span></span>কেন তাঁর পক্ষে প্রতারণা করছ? <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তোমরা কি তাঁর পক্ষ সমর্থন করছ? <br><span class="br-ind"><br><span class="indent">&nbsp;</span></span>তোমরা কি ঈশ্বরের পক্ষে ওকালতি করছ? <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তিনি যদি তোমাদের পরীক্ষা করে দেখেন তাহলে কি ভাল কিছু পাবেন? <br><span class="br-ind"><br><span class="indent">&nbsp;</span></span>তোমরা মানুষকে যেমন প্রতারিত কর তেমনি কি তাঁকেও প্রতারিত করবে? <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমরা মনে মনে তাঁর পক্ষপাতিত্ব করলেও <br><span class="br-ind"><br><span class="indent">&nbsp;</span></span>তিনি তোমাদের অবশ্যই ভর্ৎসনা করবেন। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তাঁর প্রতাপে তোমরা ভীত হবে, <br><span class="br-ind"><br><span class="indent">&nbsp;</span></span>তোমাদের উপর নেমে আসবে তাঁর সন্ত্রাস। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তোমাদের বচনমালা অসার ভস্মের মত, <br><span class="br-ind"><br><span class="indent">&nbsp;</span></span>তোমাদের যুক্তিতর্ক মাটির কেল্লার মত। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তোমরা নীরব হও, কথা বলতে আমাকে দাও, <br><span class="br-ind"><br><span class="indent">&nbsp;</span></span>তাতে আমার ভাগ্যে যা ঘটে ঘটুক। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আমি নিজের জীবন বিপন্ন করতেও প্রস্তুত। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>দেখ, ঈশ্বর আমাকে বধ করবেনই আমার কোন আশা নেই, <br><span class="br-ind"><br><span class="indent">&nbsp;</span></span>কিন্তু তবুও তাঁর মুখোমুখি দাঁড়িয়ে আমি পেশ করব আমার অভিযোগ। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>হয়তো আমার এই দুঃসাহসই আমাকে বাঁচাবে <br><span class="br-ind"><br><span class="indent">&nbsp;</span></span>কারণ কোন দুর্জন তাঁর সামনে দাঁড়াতে পারে না। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সুতরাং আমার কথা মনোযোগ দিয়ে শোন, <br><span class="br-ind"><br><span class="indent">&nbsp;</span></span>আমার বক্তব্য তোমাদের কর্ণকুহরে প্রবেশ করুক। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমি আমার অভিযোগ পেশ করার জন্য প্রস্তুত, <br><span class="br-ind"><br><span class="indent">&nbsp;</span></span>আমি জানি বিচারে আমার জয় সুনিশ্চিত। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>হে ঈশ্বর, তুমি কি আমায় অভিযুক্ত করবে? <br><span class="br-ind"><br><span class="indent">&nbsp;</span></span>তাহলে আমি নীরব থাকব এবং মৃত্যুবরণ করব। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তুমি শুধু আমার দুটি নিবেদন গ্রাহ্য কর, <br><span class="br-ind"><br><span class="indent">&nbsp;</span></span>তাহলে তোমার কাছ থেকে আমি নিজেকে লুকাব না। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আর দণ্ড দিয়ো না আমাকে <br><span class="br-ind"><br><span class="indent">&nbsp;</span></span>তোমার সন্ত্রাসে আমাকে আর করোনা আতঙ্কিত। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তারপর হে ঈশ্বর, তুমি কথা বল, আমি তার উত্তর দেব, <br><span class="br-ind"><br><span class="indent">&nbsp;</span></span>কিম্বা আমাকে কথা বলতে দাও এবং তুমি তার প্রত্যুত্তর দাও। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আমাকে বল, কি কি পাপ ও অন্যায় আমি করেছি? <br><span class="br-ind"><br><span class="indent">&nbsp;</span></span>আমাকে জানাও কোন কোন পাপে আমি অভিযুক্ত। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তুমি কেন তোমার শ্রীমুখ আবৃত করছ? <br><span class="br-ind"><br><span class="indent">&nbsp;</span></span>কেন আমাকে তোমার শত্রু বলে গণ্য করছ? <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তুমি কি একটা ঝরাপাতাকে সন্ত্রস্ত করবে? <br><span class="br-ind"><br><span class="indent">&nbsp;</span></span>শুকনো একটা খড়কে আক্রমণ করে বিধ্বস্ত করবে? <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তুমি আমার বিরুদ্ধে তিক্ত অভিযোগ রাশি লিপিবদ্ধ করেছ। <br><span class="br-ind"><br><span class="indent">&nbsp;</span></span>আমার যৌবনের অপরাধের বোঝাও আমার উপর চাপিয়েছ <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তুমি আমার চরণ শৃঙ্খলে আবদ্ধ করেছ, <br><span class="br-ind"><br><span class="indent">&nbsp;</span></span>আমার প্রতিটি পদক্ষেপ তুমি লক্ষ্য করছ। <br><span class="br-ind"><br><span class="indent">&nbsp;</span></span>আমার পদচিহ্নগুলিও তুমি পরীক্ষা করে দেখছ। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>আর তার ফলে আমি ঘুণে ধরা কাঠের মত, <br><span class="br-ind"><br><span class="indent">&nbsp;</span></span>পোকায় কাটা জামার মতই ক্ষয় পাচ্ছি।<br></div>
</div>
<!-- PARSED ABOVE; EDITING MAY BREAK PARSER -->
</body></html>