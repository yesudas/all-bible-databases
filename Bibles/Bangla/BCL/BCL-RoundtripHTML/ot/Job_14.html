<html><head>
<meta http-equiv="Content-Type" content="text/html;charset=utf-8" />
<title>Job 14 &ndash; ইয়োবের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 14);">
<div id="navbar"><a href="../index.html">পবিএ বাইবেল CL Bible</a> &ndash; <b>ইয়োবের পুস্তক</b> &ndash; <a href="Job_1.html">1</a> ... <a href="Job_12.html">12</a> <a href="Job_13.html">13</a> <b>14</b> <a href="Job_15.html">15</a> <a href="Job_16.html">16</a> ... <a href="Job_42.html">42</a> </div><hr>
<h1>Job 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>মানুষমাত্রই জন্মসূত্র থেকে দুর্বল, অসহায় ও স্বল্পায়ু, <br><span class="br-ind"><br><span class="indent">&nbsp;</span></span>উদ্বেগে পরিপূর্ণ তার জীবন। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ফুলের মতই সেও শুকিয়ে যায় অচিরেই, মিলিয়ে যায় ছায়ার মত। <br><span class="br-ind"><br><span class="indent">&nbsp;</span></span>স্থির থাকে না কখনও। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমার মত এমন একটি মানুষের দিকে তুমি কি চোখ মেলে তাকাবে? <br><span class="br-ind"><br><span class="indent">&nbsp;</span></span>আমাকে পরীক্ষা করবে? বিচার করবে আমার? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>অশুচি থেকে শুচির উৎপত্তি কে করতে পারে? <br><span class="br-ind"><br><span class="indent">&nbsp;</span></span>কেউ পারে না <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তার আয়ুষ্কাল নির্দিষ্ট, তার জীবনের মাসগুলির সংখ্যা তোমার জানা, <br><span class="br-ind"><br><span class="indent">&nbsp;</span></span>তুমি তার সীমা নির্ধারণ করে দিয়েছ, সে অতিক্রম করতে পারে না সেই সীমা। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>উপর থেকে তোমার কঠোর দৃষ্টি সরিয়ে নাও, এবার রেহাই দাও তাকে। <br><span class="br-ind"><br><span class="indent">&nbsp;</span></span>তার শ্রমক্লান্ত জীবনের দিনকটা তাকে স্বস্তিতে কাটাতে দাও। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কারণ একটা গাছেরও জীবনের আশা আছে, তাকে কেটে ফেলা হলেও সে আবার পল্লবিত হয়, <br><span class="br-ind"><br><span class="indent">&nbsp;</span></span>তার পাশ থেকে উদ্গত হয় কোমল শাখা। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মাটির নীচে তার শিকড় যদি বুড়ো হয়ে যায় <br><span class="br-ind"><br><span class="indent">&nbsp;</span></span>তার মূল যদি মরেও যায়, <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তবুও জলের স্পর্শ পেলে সে আবার মঞ্জরিত হয়, <br><span class="br-ind"><br><span class="indent">&nbsp;</span></span>নতুন চারার মত তাতে শাখার উদ্গম হয়। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কিন্তু মানুষ মরে গেলে শেষ হয়ে যায় চিরতরে <br><span class="br-ind"><br><span class="indent">&nbsp;</span></span>শেষ নিঃশ্বাস ত্যাগ করার পর কোথায় থাকে তার অস্বিত্ব? <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>জলশূন্য হ্রদের মত, মরা নদীর মত, <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মানুষ শেষ শয্যা নিলে আর ওঠে না। <br><span class="br-ind"><br><span class="indent">&nbsp;</span></span>আকাশমণ্ডল লুপ্ত না হওয়া পর্যন্ত সে আর জাগবে না। <br><span class="br-ind"><br><span class="indent">&nbsp;</span></span>তার ঘুম আর ভাঙ্গানো যাবে না। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>হায় ঈশ্বর, তুমি যদি আমাকে পাতালে লুকিয়ে রাখতে! <br><span class="br-ind"><br><span class="indent">&nbsp;</span></span>তোমার ক্রোধ শান্ত না হওয়া পর্যন্ত যদি আমাকে গোপনে রাখতে! <br><span class="br-ind"><br><span class="indent">&nbsp;</span></span>তারপর যদি আমার জন্য একটি সময় নির্দিষ্ট করে সেই সময়ে স্মরণ করতে আমায়। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>মানুষ মারা গেলে সে কি আবার বেঁচে ওঠে? পুনর্জীবন পায়? <br><span class="br-ind"><br><span class="indent">&nbsp;</span></span>যতদিন না সুদিন আসে ততদিন আমি অপেক্ষা করব, <br><span class="br-ind"><br><span class="indent">&nbsp;</span></span>দুর্যোগের দিনগুলি আমি কাটিয়ে দেব সেদিনের প্রতীক্ষায়। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সেদিন তুমি আমাকে ডাকলে আমি উত্তর দেব। <br><span class="br-ind"><br><span class="indent">&nbsp;</span></span>তোমার হাতে গড়া এই আমার জন্য তুমি মমতাবোধ করবে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তখন তুমি আমার প্রতিটি পদক্ষেপ গণনা করবে, <br><span class="br-ind"><br><span class="indent">&nbsp;</span></span>কিন্তু আমার পাপের হিসাব রাখবে না। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সমস্ত অপরাধ দূরে সরিয়ে দেবে <br><span class="br-ind"><br><span class="indent">&nbsp;</span></span>মুছে দেবে আমার অধর্মরাশি। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>পর্বত যেমন একসময় চুরমার হয়ে যায়, <br><span class="br-ind"><br><span class="indent">&nbsp;</span></span>অটল পাহাড় সরে যায় নিজের স্থান থেকে, <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>জলস্রোতে যেমন পাথর ক্ষয়ে যায়, বন্যা যেমন ভাসিয়ে নিয়ে যায় মাটি, <br><span class="br-ind"><br><span class="indent">&nbsp;</span></span>তেমনি তুমি বিধ্বস্ত কর মানুষের আশা। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তুমি চিরকাল মানুষকে পরাস্ত কর, সে বিগত হয়, <br><span class="br-ind"><br><span class="indent">&nbsp;</span></span>তুমি তার অবয়ব বিকৃত কর মৃত্যুর মাঝে বিলীন করে দাও তাকে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তার সন্তানেরা সম্মান ও মর্যাদা লাভ করে, কিন্তু সে কথা সে জানতেও পারে না, <br><span class="br-ind"><br><span class="indent">&nbsp;</span></span>আবার তারা অপমানিত হলেও সে তা বুঝতে পারে না। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>সে শুধু অনুভব করে নিজের দেহযন্ত্রণা <br><span class="br-ind"><br><span class="indent">&nbsp;</span></span>ও মনোবেদনা।<br></div>
</div>
<!-- PARSED ABOVE; EDITING MAY BREAK PARSER -->
</body></html>