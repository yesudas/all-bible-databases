<html><head>
<meta http-equiv="Content-Type" content="text/html;charset=utf-8" />
<title>Job 2 &ndash; ইয়োবের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 2);">
<div id="navbar"><a href="../index.html">পবিএ বাইবেল CL Bible</a> &ndash; <b>ইয়োবের পুস্তক</b> &ndash; <a href="Job_1.html">1</a> <b>2</b> <a href="Job_3.html">3</a> <a href="Job_4.html">4</a> ... <a href="Job_42.html">42</a> </div><hr>
<h1>Job 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়োবের দ্বিতীয় পরীক্ষা</h2><span class="vn">1</span> <span class="br-p"><br><br></span>আর একদিন প্রভু পরমেশ্বরের সাক্ষাতে স্বর্গদূতদের সমাবেশে শয়তানও তাঁদের সঙ্গে প্রভুর সামনে উপস্থিত হল।</div>
<div class="v" id="v2"><span class="vn">2</span> প্রভু পরমেশ্বর শয়তানকে জিজ্ঞাসা করলেন, তুমি কোথা থেকে আসছ?</div>
<div class="v" id="v3"><span class="vn">3</span> <span class="br-p"><br><br></span>শয়তান বলল, আমি পৃথিবীর চর্তুদিক পরিভ্রমণ করে এলাম। প্রভু পরমেশ্বর তাকে বললেন, তুমি কি আমার ভক্ত ইয়োবকে লক্ষ্য করেছ? পৃথিবীতে তার মত সৎ ও বিশ্বস্ত কেউ নেই। সে আমার উপাসনা করে এবং মন্দের পথ পরিহার করে চলে। যদিও অকারণে তুমি তার ক্ষতি করার অনুমতি আমার কাছ থেকে নিয়েছ তবুও দেখ, সে তার বিশ্বাসে অবিচল রয়েছে।</div>
<div class="v" id="v4"><span class="vn">4</span> <span class="br-p"><br><br></span>শয়তান তখন প্রভুকে বলল, মানুষ নিজের প্রাণ বাঁচাবার জন্য সর্বস্ব ত্যাগ করতে পারে।</div>
<div class="v" id="v5"><span class="vn">5</span> কিন্তু এবার আপনি তার দেহে আঘাত করুন, দেখবেন সে আপনার মুখের উপরেই আপনাকে দোষারোপ করবে।</div>
<div class="v" id="v6"><span class="vn">6</span> <span class="br-p"><br><br></span>প্রভু পরমেশ্বর শয়তানকে বললেন, ঠিক আছে, তোমার হাতেই তাকে আমি ছেড়ে দিলাম, তুমি শুধু তাকে প্রাণে মেরো না।</div>
<div class="v" id="v7"><span class="vn">7</span> <span class="br-p"><br><br></span>শয়তান প্রভুর কাছ থেকে চলে গেল এবং ইয়োবের পা থেকে মাথা পর্যন্ত সর্বাঙ্গ দূষিত ক্ষতে ভরিয়ে দিল।</div>
<div class="v" id="v8"><span class="vn">8</span> ইয়োব গা চুলকানোর জন্য ভাঙ্গা কলসীর একটা টুকরো নিয়ে ছাইয়ের গাদায় গিয়ে বসলেন।</div>
<div class="v" id="v9"><span class="vn">9</span> ইয়োবের স্ত্রী তখন তাঁকে বললেন, এখনও তুমি তোমার বিশ্বাস আঁকড়ে ধরে আছ? এর চেয়ে বরং ঈশ্বরকে ধিক্কার দিয়ে মৃত্যুবরণ কর।</div>
<div class="v" id="v10"><span class="vn">10</span> <span class="br-p"><br><br></span>ইয়োব তাঁকে বললেন, তুমি মূর্খের মত কথা বলছ, ঈশ্বরের হাত থেকে আমরা কি শুধু মঙ্গলই গ্রহণ করব? অমঙ্গল কিছুই গ্রহণ করব না?এতসব দুর্বিপাকের যন্ত্রণার মধ্যেও ইয়োব ঈশ্বরের বিরুদ্ধে কোন কথা বললেন না, নিন্দা করলেন না।</div>
<div class="v" id="v11"><h2>ইয়োবের বন্ধুদের আগমন</h2><span class="vn">11</span> <span class="br-p"><br><br></span>ইয়োবের তিন বন্ধু ছিলেন, তেমান নিবাসী এলিফস, শুহানিবাসী বিল্‌দদ ও নামাহ নিবাসী সোফর। এঁরা ইয়োবের দুর্দশার কথা শুনে তাঁকে দেখতে ও সান্ত্বনা দিতে এলেন।</div>
<div class="v" id="v12"><span class="vn">12</span> তাঁরা দূর থেকে ইয়োবকে দেখতে পেলেন, কিন্তু তাঁকে চিনতে পারলেন না। যখন চিনতে পারলেন তখন তাঁরা বিলাপ করে কাঁদতে লাগলেন। শোকে কাতর হয়ে তাঁরা নিজেদের পোশাক ছিঁড়ে ফেললেন আর নিজেদের মাথায় ও আকাশের দিকে ধূলো ছিটাতে লাগলেন।</div>
<div class="v" id="v13"><span class="vn">13</span> সাতদিন সাত রাত তাঁরা ইয়োবের সঙ্গে মাটিতে বসে রইলেন। ইয়োবের দুঃসহ যন্ত্রণা দেখে কেউ কোন কথা বলতে পারলেন না।</div>
</div>
<!-- PARSED ABOVE; EDITING MAY BREAK PARSER -->
</body></html>