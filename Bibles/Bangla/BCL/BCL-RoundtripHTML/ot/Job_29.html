<html><head>
<meta http-equiv="Content-Type" content="text/html;charset=utf-8" />
<title>Job 29 &ndash; ইয়োবের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 29);">
<div id="navbar"><a href="../index.html">পবিএ বাইবেল CL Bible</a> &ndash; <b>ইয়োবের পুস্তক</b> &ndash; <a href="Job_1.html">1</a> ... <a href="Job_27.html">27</a> <a href="Job_28.html">28</a> <b>29</b> <a href="Job_30.html">30</a> <a href="Job_31.html">31</a> ... <a href="Job_42.html">42</a> </div><hr>
<h1>Job 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়োবের শেষ কথা</h2><span class="vn">1</span> <span class="br-p"><br><br></span>ইয়োব আরও বললেনঃ</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>হায়, আমি যদি পুরাণো দিনগুলিতে ফিরে যেতে পারতাম, <br><span class="br-ind"><br><span class="indent">&nbsp;</span></span>যখন ঈশ্বর আমার উপর দৃষ্টি রাখতেন। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তখন তাঁর দীপ জ্বলত আমার শিয়রে, <br><span class="br-ind"><br><span class="indent">&nbsp;</span></span>তাঁর আলোকে আমি অন্ধকারেও পথ চলতাম। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তখন আমি সমৃদ্ধির শিখরে, <br><span class="br-ind"><br><span class="indent">&nbsp;</span></span>ঈশ্বরের প্রসন্নভাব বিরাজ করত আমার আবাসে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তখন সর্বশক্তিমান আমার সহায় ছিলেন, <br><span class="br-ind"><br><span class="indent">&nbsp;</span></span>আমার সন্তান-সন্ততিরা ছিল আমার চারপাশে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>দুধের প্রাচুর্যে আমার পথ সিক্ত হত <br><span class="br-ind"><br><span class="indent">&nbsp;</span></span>পাথুরে জমি থেকে আমার জন্য উৎপন্ন হত জলপাই তেল। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যখন আমি নগরদ্বারে সমাজপতিদের সভায় যেতাম, <br><span class="br-ind"><br><span class="indent">&nbsp;</span></span>আসন গ্রহণ করতাম তাঁদের মাঝে, <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>যুবকেরা তখন আমাকে দেখে সম্ভ্রমে সরে দাঁড়াত, <br><span class="br-ind"><br><span class="indent">&nbsp;</span></span>প্রবীণেরা উঠে দাঁড়াতেন। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>নেতৃস্থানীয়েরা আলোচনা স্থগিত রাখতেন, <br><span class="br-ind"><br><span class="indent">&nbsp;</span></span>নীরবতা অবলম্বন করতেন তাঁরা। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>সম্ভ্রান্ত লোকেরা কথাবার্তা বন্ধ করতেন, <br><span class="br-ind"><br><span class="indent">&nbsp;</span></span>রসনা সংযত করতেন তাঁরা। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমার কথা শুনে সকলে সাধুবাদ করত, <br><span class="br-ind"><br><span class="indent">&nbsp;</span></span>আমাকে দেখে সকলে প্রশস্তি করত। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কারণ আমি আর্ত দীনদুঃখীদের, <br><span class="br-ind"><br><span class="indent">&nbsp;</span></span>অসহায় পিতৃহীনদের উদ্ধার করতাম। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>শোষিত-বঞ্চিত লোকেরা আমাকে আশীর্বাদ করত, <br><span class="br-ind"><br><span class="indent">&nbsp;</span></span>বিধবাদের মনে নিরাপত্তার আশ্বাস সঞ্চার করতাম আমি। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ধার্মিকতা ছিল আমার অঙ্গের বসন, <br><span class="br-ind"><br><span class="indent">&nbsp;</span></span>ন্যায়বিচার ছিল আমার পরিচ্ছদ ও উষ্ণীষ স্বরূপ। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি ছিলাম অন্ধের নয়ন, <br><span class="br-ind"><br><span class="indent">&nbsp;</span></span>ছিলাম খঞ্জের চরণ। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমি ছিলাম দীনদুঃখীদের পিতা, <br><span class="br-ind"><br><span class="indent">&nbsp;</span></span>অপরিচিত ব্যক্তিদের অভিযোগের প্রতিকার করতাম আমি। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>অধর্মাচারীদের বিষদাঁত আমি ভাঙ্গতাম, <br><span class="br-ind"><br><span class="indent">&nbsp;</span></span>তাদের কবল থেকে লোকদের করতাম উদ্ধার। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমি তখন ভাবতাম, আমার জীবনের দিনগুলি হবে বালুকারাশির মত অগণিত, <br><span class="br-ind"><br><span class="indent">&nbsp;</span></span>আপন আবাসে সুখসমৃদ্ধির মধ্যেই হবে আমার মৃত্যু। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমি ছিলাম এক সরস বৃক্ষের মত যার মূল জলস্রোত পর্যন্ত বিস্তৃত। <br><span class="br-ind"><br><span class="indent">&nbsp;</span></span>যার শাখাপ্রশাখা সর্বদা শিশির সঞ্চিত থাকে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমার গৌরব ছিল অম্লান, <br><span class="br-ind"><br><span class="indent">&nbsp;</span></span>আমার প্রতিপত্তি ও প্রভাব ছিল অব্যর্থ। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>লোকে আমার কথা শোনার জন্য উদগ্রীব হয়ে থাকত, <br><span class="br-ind"><br><span class="indent">&nbsp;</span></span>তারা নীরবে আমার পরামর্শের অপেক্ষায় থাকত। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>আমার কথার পর, <br><span class="br-ind"><br><span class="indent">&nbsp;</span></span>তাদের বলার কিছুই থাকত না <br><span class="br-ind"><br><span class="indent">&nbsp;</span></span>আমার বাক্য বৃষ্টিবিন্দুর মত <br><span class="br-ind"><br><span class="indent">&nbsp;</span></span>তাদের অন্তরে বর্ষিত হত। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>লোকে যেমন বর্ষার অপেক্ষায় থাকে তেমনি, <br><span class="br-ind"><br><span class="indent">&nbsp;</span></span>তারা আমার প্রতীক্ষায় থাকত, <br><span class="br-ind"><br><span class="indent">&nbsp;</span></span>শেষ বর্ষণের জন্য চাষী যেমন অপেক্ষায় থাকে, <br><span class="br-ind"><br><span class="indent">&nbsp;</span></span>তেমনি আমার জন্য তারা আকুল হয়ে থাকত। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তারা হতাশ হয়ে পড়লে <br><span class="br-ind"><br><span class="indent">&nbsp;</span></span>আমার হাসিমুখ তাদের উৎসাহ দিত। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আমি তাদের পথ দেখাতাম নেতৃত্ব দিতাম তাদের রাজা যেমন সেনাবাহিনীকে পরিচালিত করেন <br><span class="br-ind"><br><span class="indent">&nbsp;</span></span>তেমনি আমি তাদের পরিচালনা দিতাম শোকে, <br><span class="br-ind"><br><span class="indent">&nbsp;</span></span>দুঃখে আমি তাদের সান্ত্বনা দিতাম।<br></div>
</div>
<!-- PARSED ABOVE; EDITING MAY BREAK PARSER -->
</body></html>