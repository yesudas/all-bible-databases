<html><head>
<meta http-equiv="Content-Type" content="text/html;charset=utf-8" />
<title>Job 30 &ndash; ইয়োবের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 30);">
<div id="navbar"><a href="../index.html">পবিএ বাইবেল CL Bible</a> &ndash; <b>ইয়োবের পুস্তক</b> &ndash; <a href="Job_1.html">1</a> ... <a href="Job_28.html">28</a> <a href="Job_29.html">29</a> <b>30</b> <a href="Job_31.html">31</a> <a href="Job_32.html">32</a> ... <a href="Job_42.html">42</a> </div><hr>
<h1>Job 30</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>কিন্তু এখন যারা আমার চেয়ে বয়সে ছোট তারা আমাকে উপহাস করে। এদের পিতৃপিতামহেরা এতই অপদার্থ ছিল <br><span class="br-ind"><br><span class="indent">&nbsp;</span></span>যে আমার মেষপালরক্ষক কুকুরদের‍ সঙ্গেও আমি তাদের স্থান দিতাম না। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>এরা ছিল একদল নিষ্কর্মা হতভাগা, <br><span class="br-ind"><br><span class="indent">&nbsp;</span></span>আমার কোন কাজেই লাগত না তারা। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>অভাব ও ক্ষুধার জ্বালায় <br><span class="br-ind"><br><span class="indent">&nbsp;</span></span>তারা মরুভূমির শুক্‌নো মূল চিবিয়ে খেত। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তারা বনজঙ্গলের লতাপাতা সংগ্রহ করে খেত, <br><span class="br-ind"><br><span class="indent">&nbsp;</span></span>কাঁটাগাছের শিকড় খেত শরীর গরম রাখার জন্য। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সমাজ থেকে তারা ছিল বিতাড়িত, <br><span class="br-ind"><br><span class="indent">&nbsp;</span></span>লোকে যেমন চোরের পিছনে তাড়া করে তেমনি তাদেরও তাড়া করত। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তারা বাস করত নদীতীরে গুহায়, <br><span class="br-ind"><br><span class="indent">&nbsp;</span></span>পর্বত কন্দরে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>বিজন প্রান্তরে তারা বন্যজন্তুদের মত চীৎকার করত, <br><span class="br-ind"><br><span class="indent">&nbsp;</span></span>ঝোপে ঝাড়ে জড়োসড়ো হয়ে শুয়ে থাকত। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>নির্বোধ অপদার্থের দল <br><span class="br-ind"><br><span class="indent">&nbsp;</span></span>যারা দেশ থেকে হয়েছিল বিতাড়িত। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কিন্তু এখন তাদের সন্তানেরা আমাকে বিদ্রূপ করে, <br><span class="br-ind"><br><span class="indent">&nbsp;</span></span>আমি হয়েছি তাদের উপহাসের পাত্র। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তারা আমাকে অবজ্ঞা করে, আমার কাছ থেকে দূরে সরে থাকে, <br><span class="br-ind"><br><span class="indent">&nbsp;</span></span>তারা আমাকে দেখে থুতু ছিটাতেও দ্বিধা করে না। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কারণ ঈশ্বর আমাকে দুর্বল ও অসহায় করেছেন, <br><span class="br-ind"><br><span class="indent">&nbsp;</span></span>তারা আমার সামনে আর সংযত হয়ে কথা বলে না। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>এই নীচাশয় ব্যক্তিরা আমাকে আক্রমণ করে, <br><span class="br-ind"><br><span class="indent">&nbsp;</span></span>আমার পিছনে তাড়া করে, আমাকে ধ্বংস করার জন্য চক্রান্ত করে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তারা আমার পালাবার পথ বন্ধ করে, <br><span class="br-ind"><br><span class="indent">&nbsp;</span></span>আমাকে ধ্বংস করতে উদ্যত হয়েছে তারা তাদের বাধা দেওয়ার কেউ নেই। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>প্রাচীরের ফাটল দিয়ে তারা ঢোকে, <br><span class="br-ind"><br><span class="indent">&nbsp;</span></span>দল বেঁধে আমার উপর ঝাঁপিয়ে পড়ে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>মহাভয়ে আমি সন্ত্রস্ত আমার সম্মান ঝড়ের মুখে তুষের মত উড়ে গেছে, <br><span class="br-ind"><br><span class="indent">&nbsp;</span></span>আমার সমৃদ্ধি মিলিয়ে গেছে মেঘের মত। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>এখন আমি মরতে বসেছি, <br><span class="br-ind"><br><span class="indent">&nbsp;</span></span>দুর্দশার দিন আমাকে গ্রাস করেছে, <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>রাতে আমার অস্থিগুলো ব্যথায় টন্‌টন্‌ করে <br><span class="br-ind"><br><span class="indent">&nbsp;</span></span>অবিরাম যন্ত্রণা আমাকে কুরে কুরে খায়। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ঈশ্বর আমার জামার গলা চেপে আমাকে টেনে ধরেছেন, <br><span class="br-ind"><br><span class="indent">&nbsp;</span></span>আমার গলায় ফাঁসের মত অবস্থা হয়েছে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ঈশ্বর আমাকে কাদার মধ্যে ছুঁড়ে ফেলেছেন, <br><span class="br-ind"><br><span class="indent">&nbsp;</span></span>আজ আমার দশা ধূলা ও ছাইয়ের মত। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>হে ঈশ্বর,আমি তোমাকে ডাকি কিন্তু তুমি সাড়া দাও না, <br><span class="br-ind"><br><span class="indent">&nbsp;</span></span>তোমার কাছে বিনতি জানাই কিন্তু তুমি তাতে কর্ণপাত কর না। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তুমি আমার প্রতি নির্দয় হয়েছ, <br><span class="br-ind"><br><span class="indent">&nbsp;</span></span>সর্বশক্তি দিয়ে আক্রমণ আমাকে করেছ। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তুমি আমার ঝড়ে উড়িয়ে নিয়ে চলেছ, <br><span class="br-ind"><br><span class="indent">&nbsp;</span></span>প্রচণ্ড ঝড়ের দোলায় আমাকে দোলাচ্ছ। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আমি জানি তুমি আমাকে নিয়ে মৃত্যুর মুখে চলেছ <br><span class="br-ind"><br><span class="indent">&nbsp;</span></span>পরিচালিত করছ সর্বপ্রাণীর পরিণতির দিকে। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>আমার মতো একটি বিধ্বস্ত মানুষের উপর কেন তুমি এমনভাবে আক্রমণ করে চলেছ, <br><span class="br-ind"><br><span class="indent">&nbsp;</span></span>তোমার করুণাভিক্ষা ছাড়া যার আর কিছুই করার নেই? <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>দুর্দশাগ্রস্ত মানুষের জন্য আমি কি কাঁদিনি? <br><span class="br-ind"><br><span class="indent">&nbsp;</span></span>দীন দুঃখীর জন্য আমার অন্তর কি ব্যথিত হয়নি? <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>কিন্তু আমি যখন মঙ্গল চাইলাম তখন অমঙ্গল ঘটল, <br><span class="br-ind"><br><span class="indent">&nbsp;</span></span>যখন আলোকের প্রত্যাশায় ছিলাম তখন অন্ধকার ঘনিয়ে এল। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>আমার চিত্ত বিক্ষুব্ধ,অস্থির, <br><span class="br-ind"><br><span class="indent">&nbsp;</span></span>দিনের পর দিন আমার যন্ত্রণা বেড়ে চলেছে। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>আমি মলিন মুখে ঘুরে বেড়াই কিন্তু সে মলিনতার জন্য সূর্যরশ্মি দায়ী নয়। <br><span class="br-ind"><br><span class="indent">&nbsp;</span></span>জনসমাবেশে দাঁড়িয়ে আমি সাহায্য ভিক্ষা করি। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>আমি হয়েছি শৃগালের সগোত্র; <br><span class="br-ind"><br><span class="indent">&nbsp;</span></span>হয়েছি পেচকের সঙ্গী। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>আমার পায়ের চামড়া কালো হয়ে গেছে শুকিয়ে উঠে যাচ্ছে গা থেকে, <br><span class="br-ind"><br><span class="indent">&nbsp;</span></span>জ্বরের তাপে তামার সারা দেহ জ্বলছে। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>আমার বীণায় আজ বিষাদের সুর <br><span class="br-ind"><br><span class="indent">&nbsp;</span></span>বাঁশী থেকে ঝরে শুধু কান্না।<br></div>
</div>
<!-- PARSED ABOVE; EDITING MAY BREAK PARSER -->
</body></html>