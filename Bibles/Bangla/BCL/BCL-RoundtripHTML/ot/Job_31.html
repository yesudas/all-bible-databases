<html><head>
<meta http-equiv="Content-Type" content="text/html;charset=utf-8" />
<title>Job 31 &ndash; ইয়োবের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 31);">
<div id="navbar"><a href="../index.html">পবিএ বাইবেল CL Bible</a> &ndash; <b>ইয়োবের পুস্তক</b> &ndash; <a href="Job_1.html">1</a> ... <a href="Job_29.html">29</a> <a href="Job_30.html">30</a> <b>31</b> <a href="Job_32.html">32</a> <a href="Job_33.html">33</a> ... <a href="Job_42.html">42</a> </div><hr>
<h1>Job 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>আমি প্রতিজ্ঞা করেছি, আমার এ দুটি চোখ <br><span class="br-ind"><br><span class="indent">&nbsp;</span></span>লালসার দৃষ্টিতে তাকাবে না। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তাহলে ঊর্ধ্বলোকবাসী ঈশ্বরের কাছ থেকে আমি কি পাব? <br><span class="br-ind"><br><span class="indent">&nbsp;</span></span>স্বর্গনিবাসী সর্বশক্তিমান প্রতিদানে আমাকে কি দেবেন? <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>অধার্মিকেরা কি সঙ্কটে পড়ে না? <br><span class="br-ind"><br><span class="indent">&nbsp;</span></span>দুর্দশা কি পাপাচারীদের গ্রাস করে না? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ঈশ্বর আমার সমস্ত কার্যকলাপ লক্ষ্য করেন, <br><span class="br-ind"><br><span class="indent">&nbsp;</span></span>আমার প্রতিটি পদক্ষেপ তাঁর দৃষ্টিগোচর <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমি কোনদিন মিথ্যাচরণ করি নি <br><span class="br-ind"><br><span class="indent">&nbsp;</span></span>প্রতারণার পথে পা বাড়াই নি, <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>নিখুঁত নিক্তিতে ঈশ্বর আমাকে ওজন করুন, <br><span class="br-ind"><br><span class="indent">&nbsp;</span></span>তিনি জানুন আমি কতখানি সৎ। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমার চরণ যদি ন্যায়পথ থেকে বিচ্যুত হয়ে থাকে <br><span class="br-ind"><br><span class="indent">&nbsp;</span></span>আমার হৃদয় যদি চক্ষুর দ্বারা পরিচালিত হয়ে থাকে <br><span class="br-ind"><br><span class="indent">&nbsp;</span></span>কোন দুষ্কর্মের কলঙ্ক যদি লেগে থাকে আমার হাতে <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তাহলে আমি যা বপন করেছি তা যেন অন্য লোকে ভোগ করে, <br><span class="br-ind"><br><span class="indent">&nbsp;</span></span>যেন ধ্বংস হয়ে যায় আমার শস্যভাণ্ডার। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমার মন যদি পরনারীতে আসক্ত হয়ে থাকে <br><span class="br-ind"><br><span class="indent">&nbsp;</span></span>আমি যদি প্রতিবেশীর দরজায় ওৎ পেতে থাকি, <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাহলে আমার স্ত্রী অন্য লোকের দাসীবৃত্তি করুক, <br><span class="br-ind"><br><span class="indent">&nbsp;</span></span>অপর লোকেরা তাকে সম্ভোগ করুক। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কিন্তু তাই যদি হয় তা হবে জঘন্য অপরাধ, <br><span class="br-ind"><br><span class="indent">&nbsp;</span></span>বিচারে এই অপরাধের সমুচিত দণ্ড হওয়া উচিত। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সেই দণ্ড নরকের বিধ্বংসী আগুনের মত <br><span class="br-ind"><br><span class="indent">&nbsp;</span></span>আমার সর্বস্ত পুড়িয়ে ছারখার করে দিক, <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমার বিরুদ্ধে আমার কোন দাস বা দাসীর <br><span class="br-ind"><br><span class="indent">&nbsp;</span></span>অভিযোগে যদি আমি কর্ণপাত না করে থাকি, <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তাহলে কি করে আমি ঈশ্বরের বিচারের মুখোমুখি দাঁড়াব? <br><span class="br-ind"><br><span class="indent">&nbsp;</span></span>তিনি তদন্ত করলে আমি তাঁকে কি জবাব দেব? <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>যে ঈশ্বর আমাকে সৃষ্টি করেছেন তিনি কি তাকেও সৃষ্টি করেন নি? <br><span class="br-ind"><br><span class="indent">&nbsp;</span></span>তিনি কি আমাদের উভয়কেই মাতৃগর্ভে গঠন করেন নি? <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমি গরীবদের প্রাপ্য কোন কিছু কখনও আটক করে রাখিনি <br><span class="br-ind"><br><span class="indent">&nbsp;</span></span>কিম্বা কোন বিধবার আশাভঙ্গ করিনি। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কিম্বা পিতৃহীন অনাথদের অভুক্ত রেখে <br><span class="br-ind"><br><span class="indent">&nbsp;</span></span>নিজে পানাহার করিনি। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সারাজীবন আমি তাদের পিতৃস্নেহে প্রতিপালন করেছি। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমি যখন কাউকে বস্ত্রহীন দেখেছি, <br><span class="br-ind"><br><span class="indent">&nbsp;</span></span>আচ্ছাদনহীন কোন গরীবের সাক্ষাৎ পেয়েছি <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমি তখনই নিজের মেষপালের পশম দিয়ে জামা তৈরী করিয়ে তাদের পরিয়েছি, <br><span class="br-ind"><br><span class="indent">&nbsp;</span></span>আর তারা মন খুলে আমার প্রশস্তি করেছে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>বিচারে আমার পক্ষ সমর্থিত হবে জেনে <br><span class="br-ind"><br><span class="indent">&nbsp;</span></span>আমি যদি কোন পিতৃহীন অনাথের উপর অত্যাচার করে থাকি <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তাহলে আমার হাত যেন ভেঙ্গে যায়, <br><span class="br-ind"><br><span class="indent">&nbsp;</span></span>আমার বাহু যেন কাঁধ থেকে খসে পড়ে। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কারণ আমি ঐশ্বরিক দণ্ডের ভয় করতাম, <br><span class="br-ind"><br><span class="indent">&nbsp;</span></span>আমি তাহলে কখনও তাঁর প্রতাপের সামনে দাঁড়াতে পারতাম না। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>আমি কখনও সোনাদানার উপর নির্ভর করি নি। <br><span class="br-ind"><br><span class="indent">&nbsp;</span></span>আমার ঐশ্বর্যের উপর স্থাপন করিনি আস্থা। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আমি কখনও আমার সম্পদের প্রাচুর্যের জন্য, <br><span class="br-ind"><br><span class="indent">&nbsp;</span></span>কিম্বা আমি অনেক উপার্জন করেছি বলে উল্লাস করি নি। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>আমি কখনও দীপ্ত করোজ্জ্বল সূর্যের <br><span class="br-ind"><br><span class="indent">&nbsp;</span></span>বা বিচিত্র শোভাময়ী চন্দ্রের উপাসনা করিনি। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>আমি কখনও বিপথগামী হয়ে তাদের পূজা করি নি <br><span class="br-ind"><br><span class="indent">&nbsp;</span></span>তাদের উদ্দেশে হাত জোড় করে নমস্কার করি নি। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তা যদি করতাম তাহলে বিচারে সেই অধর্মাচরণের জন্য দণ্ডিত হতাম, <br><span class="br-ind"><br><span class="indent">&nbsp;</span></span>তাহলে আমি ঊর্ধ্বলোকবাসী ঈশ্বরের কাছে মিথ্যাচারী হতাম। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>আমি কখনও আমার শত্রুদের বিপদে আনন্দ করি নি, <br><span class="br-ind"><br><span class="indent">&nbsp;</span></span>কিম্বা তাদের দুর্দশা দেখে উল্লসিত হই নি। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>আমি কখনও তাদের অভিশাপ দিয়ে <br><span class="br-ind"><br><span class="indent">&nbsp;</span></span>কিম্বা তাদের মৃত্যুকামনা করে পাপ করি নি। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>আমার আশ্রিত সকলেই জানে যে <br><span class="br-ind"><br><span class="indent">&nbsp;</span></span>বিদেশীদের আমি আতিথ্য করেছি। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>পথিকেরা কখনও পথে রাত কাটায় নি, <br><span class="br-ind"><br><span class="indent">&nbsp;</span></span>আমার দরজা তাদের জন্য সর্বদা খোলা ছিল। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>লোকে তাদের পাপ গোপন করার চেষ্টাকরে <br><span class="br-ind"><br><span class="indent">&nbsp;</span></span>কিন্তু আমি কখনও আমার পাপ গোপন করি নি। <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>কারণ জনতার ভয়ে আমি ভীত ছিলাম <br><span class="br-ind"><br><span class="indent">&nbsp;</span></span>লোকনিন্দাকে আমি বড় ভয় করতাম। <br><span class="br-ind"><br><span class="indent">&nbsp;</span></span>সেইজন্য আমি নীরব থাকতাম ঘরের বাইরে যেতাম না। <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>হায়! আমার কথা কি কেউ শুনবে না? <br><span class="br-ind"><br><span class="indent">&nbsp;</span></span>আমার পক্ষ সমর্থনে এ আমার স্বাক্ষরিত বিবৃতি, <br><span class="br-ind"><br><span class="indent">&nbsp;</span></span>সর্বশক্তিমান ঈশ্বর এর জবাব দিন! হায়! <br><span class="br-ind"><br><span class="indent">&nbsp;</span></span>আমার প্রতিপক্ষ যদি লিখিত অভিযোগ পেশ করতেন! <br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>তাহলে আমি নিশ্চয়ই তা কাঁধে করে বয়ে বেড়াতাম, <br><span class="br-ind"><br><span class="indent">&nbsp;</span></span>আমি তা আমার মাথার মুকুট করে রাখতাম। <br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>তাহলে আমি তাঁর কাছে আমার সমস্ত আচরণের বিবরণ দাখিল করতাম। <br><span class="br-ind"><br><span class="indent">&nbsp;</span></span>রাজপুত্রের মত সসম্মানে তাঁর সম্মুখে গিয়ে দাঁড়াতাম। <br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>আমি যদি আমার জমিজমা অসৎ পথে অর্জন করে থাকি, <br><span class="br-ind"><br><span class="indent">&nbsp;</span></span>যদি প্রকৃত অধিকারীদের জমি থেকে বঞ্চিত করে থাকি, <br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>আমি যদি ন্যায্য দাম না দিয়ে সেই জমির ফসল ভোগ করে থাকি <br><span class="br-ind"><br><span class="indent">&nbsp;</span></span>এবং জমির প্রকৃত মালিকদের মৃত্যু ঘটিয়ে থাকি, <br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>তাহলে সেই জমিতে যেন <br><span class="br-ind"><br><span class="indent">&nbsp;</span></span>গমের বদলে কাঁটা ঝোপ জন্মায় <br> <span class="br-p"><br><br></span>যবের বদলে জন্মায় আগাছা।</div>
</div>
<!-- PARSED ABOVE; EDITING MAY BREAK PARSER -->
</body></html>