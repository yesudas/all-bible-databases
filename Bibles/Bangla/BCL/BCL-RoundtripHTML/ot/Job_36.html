<html><head>
<meta http-equiv="Content-Type" content="text/html;charset=utf-8" />
<title>Job 36 &ndash; ইয়োবের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 36);">
<div id="navbar"><a href="../index.html">পবিএ বাইবেল CL Bible</a> &ndash; <b>ইয়োবের পুস্তক</b> &ndash; <a href="Job_1.html">1</a> ... <a href="Job_34.html">34</a> <a href="Job_35.html">35</a> <b>36</b> <a href="Job_37.html">37</a> <a href="Job_38.html">38</a> ... <a href="Job_42.html">42</a> </div><hr>
<h1>Job 36</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইলিহুর চতুর্থ ভাষণ</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>ইলিহু আরও বললেনঃ আর একটু ধৈর্য ধরে আমার কথা শুনুন, <br><span class="br-ind"><br><span class="indent">&nbsp;</span></span>ঈশ্বরের পক্ষে আমার আরও কিছু বলার আছে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমি সুদূর ঊর্ধ্বলোক থেকে জ্ঞানলাভ করেছি, <br><span class="br-ind"><br><span class="indent">&nbsp;</span></span>তাই দিয়ে আমি আমার স্রষ্টার ধার্মিকতা প্রতিপন্ন করব। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমার কথা একটাও মিথ্যা নয়, <br><span class="br-ind"><br><span class="indent">&nbsp;</span></span>আপনারা একজন প্রকৃত জ্ঞানীকে আপনাদের সামনে দেখতে পাচ্ছেন। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>দেখুন, ঈশ্বর সর্বশক্তিমান, তিনি কাউকে অবজ্ঞা করেন না, <br><span class="br-ind"><br><span class="indent">&nbsp;</span></span>তিনি সর্ববিধ জ্ঞানে পূর্ণ, সঙ্কল্পে অটল। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ঈশ্বর দুর্জনদের বাঁচতে দেন না, <br><span class="br-ind"><br><span class="indent">&nbsp;</span></span>কিন্তু নিপীড়তদের অধিকার প্রতিষ্ঠিত করেন। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তিনি ধার্মিকদের উপর থেকে দৃষ্টি সরিয়ে নেন না, <br><span class="br-ind"><br><span class="indent">&nbsp;</span></span>রাজাদের মতই তাদের রাজত্ব করতে দেন, তাদের চিরগৌরবান্বিত করেন তিনি। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তারা যদি শৃঙ্খলে আবদ্ধ হয় <br><span class="br-ind"><br><span class="indent">&nbsp;</span></span>যদি বন্দী হয় নিপীড়নের রজ্জুতে, <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তখন ঈশ্বর তাদের দুষ্কর্ম, <br><span class="br-ind"><br><span class="indent">&nbsp;</span></span>তাদের অপরাধ ও দম্ভ দেখিয়ে দেন। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তিনি তাদের সংশোধন করেন, <br><span class="br-ind"><br><span class="indent">&nbsp;</span></span>অধর্মের পথ থেকে ফিরে আসার নির্দেশ দেন। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তারা যখন তাঁর কথা শোনে এবং তাঁর বাধ্য হয়, <br><span class="br-ind"><br><span class="indent">&nbsp;</span></span>তখন তারা সুখে ও শান্তিতে জীবন কাটায়। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কিন্তু যখন তারা তাঁর নির্দেশ অমান্য করে, <br><span class="br-ind"><br><span class="indent">&nbsp;</span></span>তখন তরবারির দ্বারা নিহত হয় তারা, মৃত্যু হয় তাদের অজ্ঞ অবস্থায়। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ঈশ্বরদ্রোহীরা অন্তরে রাগ পুষে রাখে, তারা যখন দণ্ডিত হয়, <br><span class="br-ind"><br><span class="indent">&nbsp;</span></span>তখনও তারা সাহায্য প্রার্থনা করে না। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>অল্প বয়সেই তাদের মৃত্যু হয় <br><span class="br-ind"><br><span class="indent">&nbsp;</span></span>লজ্জায় ও কলঙ্কে তাদের জীবানান্ত হয়। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তিনি দুঃখকষ্ট দিয়েই দীনদুঃখীদের উদ্ধার করেন, <br><span class="br-ind"><br><span class="indent">&nbsp;</span></span>আপদ বিপদের মাঝেই তাদের শিক্ষা দেন। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ঈশ্বর আপনাকে বিপদ থেকে উদ্ধার করে নিরাপদ স্থানে এনেছিলেন, যেখানে কোন অস্বস্তি নেই, <br><span class="br-ind"><br><span class="indent">&nbsp;</span></span>প্রচুর সুখাদ্য পরিবেশন করা হয়েছিল আপনার সামনে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কিন্তু এখন আপনার দুষ্কর্মের বিচার করা হচ্ছে, <br><span class="br-ind"><br><span class="indent">&nbsp;</span></span>ন্যায়ের দণ্ডে দণ্ডিত হচ্ছেন আপনি। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সাবধান, রাগের বশে আপনি যেন ঈশ্বরকে উপহাস করবেন না, <br><span class="br-ind"><br><span class="indent">&nbsp;</span></span>ধনসম্পদের প্রাচুর্য যেন আপনাকে বিপথে নিয়ে না যায়। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>কান্নাকাটি করে আপনি দুর্দশা এড়াতে পারবেন না, <br><span class="br-ind"><br><span class="indent">&nbsp;</span></span>আপনার বলবিক্রম এখন কোন কাজে লাগবে না। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আপনি রাত্রির প্রতীক্ষা করবেন না, <br><span class="br-ind"><br><span class="indent">&nbsp;</span></span>যখন জাতি সমূহ হয় উচ্ছিন্ন। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সাবধান, অধর্মের পথে পা বাড়াবেন না, <br><span class="br-ind"><br><span class="indent">&nbsp;</span></span>অধর্ম থেকে বিরত রাখার জন্যই এই দুর্দশা আপনার উপর এসেছে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>দেখুন, ঈশ্বর পরাক্রমে মহীয়ান্ <br><span class="br-ind"><br><span class="indent">&nbsp;</span></span>তাঁর তুল্য শিক্ষাগুরু কে আছে? <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কেউ তাঁর কর্তব্য নির্দেশ করতে পারে না, <br><span class="br-ind"><br><span class="indent">&nbsp;</span></span>কেউ তাঁকে বলতে পারে না, ‘আপনি অন্যায় করেছেন।’ <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>লোকে তাঁর কীর্তির প্রশংসা করে <br><span class="br-ind"><br><span class="indent">&nbsp;</span></span>আপনিও তাই করুন। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তাঁর কার্যকলাপ সকলেই দেখেছে, <br><span class="br-ind"><br><span class="indent">&nbsp;</span></span>মানুষ কেবল দূর থেকেই তা দেখতে পারে। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>দেখুন ঈশ্বর মহান, <br><span class="br-ind"><br><span class="indent">&nbsp;</span></span>তাঁর মাহাত্ম্যা আমরা বুঝতে পারি না। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তিনি পৃথিবী থেকে জলকণা শুষে নেন, <br><span class="br-ind"><br><span class="indent">&nbsp;</span></span>এবং বৃষ্টিরূপে তা বর্ষণ করেন। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তিনি আকাশ থেকে বারি বর্ষণ করেন, <br><span class="br-ind"><br><span class="indent">&nbsp;</span></span>সকলের উপরেই তা প্রচুর পরিমাণে বর্ষিত হয়। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>কেউ জানে না আকাশে কি করে হয় মেঘের সঞ্চার, <br><span class="br-ind"><br><span class="indent">&nbsp;</span></span>ঈশ্বরের নিবাস আকাশে কি করে বজ্রধ্বনি হয়। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>দেখুন, তিনি তাঁর চারপাশে বিদ্যুৎচ্ছটা বিস্তার করেন, <br><span class="br-ind"><br><span class="indent">&nbsp;</span></span>কিন্তু সমুদ্রের তলদেশ রাখেন অন্ধকারাবৃত। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>এই ভাবেই তিনি সর্বজাতিকে শাসন করেন, <br><span class="br-ind"><br><span class="indent">&nbsp;</span></span>খাদ্যের প্রাচুর্য দেন তিনি। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>তিনি আপন হস্তে তড়িৎশিখা ধারণ করেন, <br><span class="br-ind"><br><span class="indent">&nbsp;</span></span>লক্ষ্যভেদ করার নিদের্শ দেন তাকে। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>গুরুগম্ভীর বজ্রনিনাদ আসন্ন ঝড়ের সঙ্কেত দেয়, <br><span class="br-ind"><br><span class="indent">&nbsp;</span></span>পশুপালও বুঝতে পারে যে ঝড় আসছে।<br></div>
</div>
<!-- PARSED ABOVE; EDITING MAY BREAK PARSER -->
</body></html>