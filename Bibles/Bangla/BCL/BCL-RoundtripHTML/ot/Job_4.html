<html><head>
<meta http-equiv="Content-Type" content="text/html;charset=utf-8" />
<title>Job 4 &ndash; ইয়োবের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 4);">
<div id="navbar"><a href="../index.html">পবিএ বাইবেল CL Bible</a> &ndash; <b>ইয়োবের পুস্তক</b> &ndash; <a href="Job_1.html">1</a> <a href="Job_2.html">2</a> <a href="Job_3.html">3</a> <b>4</b> <a href="Job_5.html">5</a> <a href="Job_6.html">6</a> ... <a href="Job_42.html">42</a> </div><hr>
<h1>Job 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অলিফসের প্রথম ভাষণ</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>তেমান নিবাসী এলিফস তখন ইয়োবকে সম্বোধন করে বললেনঃ <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি যদি কিছু বলি তাহলে কি তুমি বিরক্ত হবে? <br><span class="br-ind"><br><span class="indent">&nbsp;</span></span>কিছু না বলে আমি আর চুপ করে থাকতে পারছি না। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>দেখ, তুমি অনেককে উপদেশ দিয়েছ <br><span class="br-ind"><br><span class="indent">&nbsp;</span></span>অনেকের দুর্বল মনে জুগিয়েছ শক্তি। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>জীবনসংগ্রামে বিধ্বস্ত পদস্খলিত ব্যক্তি <br><span class="br-ind"><br><span class="indent">&nbsp;</span></span>তোমার কথায় আবার উঠে দাঁড়িয়েছে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কিন্তু এখন সেই দুর্দৈব তোমারই উপর এসে পড়েছে। <br><span class="br-ind"><br><span class="indent">&nbsp;</span></span>অস্থির হয়ে উঠেছ তুমি, তার স্পর্শমাত্রেই তুমি হয়েছ বিমর্ষ। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ঈশ্বরের আরাধনায় নিঁখুত তোমার জীবনচর্যা। <br><span class="br-ind"><br><span class="indent">&nbsp;</span></span>অতএব মনে অবিচল আস্থা ও আশা রাখ। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ভেবে দেখ, কোন নির্দোষ ব্যক্তি কি কখনও বিনষ্ট হয়েছে? <br><span class="br-ind"><br><span class="indent">&nbsp;</span></span>কোন ন্যায়পরায়ণ ব্যক্তি কি হয়েছে উচ্ছিন্ন? <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমি দেখেছি যারা অধর্মের ক্ষেত্র কষর্ণ করে, <br><span class="br-ind"><br><span class="indent">&nbsp;</span></span>বপন করে দুষ্কর্মের বীজ, <br><span class="br-ind"><br><span class="indent">&nbsp;</span></span>তারা দুষ্টতা ও মন্দতারই ফসল ভোগ করে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>ঈশ্বরের ক্রুদ্ধ নিঃশ্বাসের প্রবল ঝঞ্ঝায় ধ্বংস হয় তারা। <br><span class="br-ind"><br><span class="indent">&nbsp;</span></span>তাঁর রোষ বহ্নির ঝলকে তারা হয় ভস্মীভূত। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>দুষ্টেরা সিংহের মত গর্জন করে কিন্তু তাদের স্তব্ধ করা হবে, <br><span class="br-ind"><br><span class="indent">&nbsp;</span></span>চূর্ণ করা হবে তাদের দন্তরাজি। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>শিকারের অভাবে অনশনক্লিষ্ট সিংহের মত তারা ধ্বংস হয়, <br><span class="br-ind"><br><span class="indent">&nbsp;</span></span>তাদের শাবকেরা হয় ছত্রভঙ্গ। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সংগোপনে এক সংবাদ আমার কাছে এল <br><span class="br-ind"><br><span class="indent">&nbsp;</span></span>সেই স্বর এত ক্ষীণ যে অতিকষ্টে আমি শুনলাম সেই উচ্চারণ। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সকলে যখন সুখনিদ্রায় মগ্ন, <br><span class="br-ind"><br><span class="indent">&nbsp;</span></span>দুঃস্বপ্ন হয়ে সেই স্বর আমার ঘুমের ব্যাঘাত ঘটাল,<sup class="fnm"><a name="fnm1" href="#fn1">1</a></sup> <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ভয়ে কেঁপে উঠলাম আমি, <br><span class="br-ind"><br><span class="indent">&nbsp;</span></span>শিউরে উঠল আমার সমস্ত দেহ। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>এক ঝলক হালকা বাতাস বয়ে গেল আমার মুখের উপর দিয়ে <br><span class="br-ind"><br><span class="indent">&nbsp;</span></span>ভয়ে আমার লোম খাড়া হয়ে উঠল। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমি দেখলাম কি যেন একটা দাঁড়িয়ে আছে আমার সামনে, আমি বিস্ফারিত চোখে চেয়ে রইলাম, <br><span class="br-ind"><br><span class="indent">&nbsp;</span></span>কিন্তু বুঝতে পারলাম না কি সেই বস্তু। <br><span class="br-ind"><br><span class="indent">&nbsp;</span></span>তারপর নীরবতার মাঝে আমি শুনতে পেলাম একটি কণ্ঠস্বর: <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>ঈশ্বরের দৃষ্টিতে কি কোন মরণশীল মানুষ ধার্মিক হতে পারে? <br><span class="br-ind"><br><span class="indent">&nbsp;</span></span>কোন মানুষ কি তার স্রষ্টার তুলনায় পারে কি নির্মল হতে? <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ঈশ্বর তাঁর ভক্তদের বিশ্বাস করেন না <br><span class="br-ind"><br><span class="indent">&nbsp;</span></span>এমন কি স্বর্গদূতেরাও তাঁর কাছে ত্রুতিহীন নয়। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তাহলে মাটি দিয়ে গড়া যে প্রাণী ধূলি থেকেই যার উৎপত্তি, <br><span class="br-ind"><br><span class="indent">&nbsp;</span></span>পতঙ্গের মতই যে পিষ্ট হয়, তাকে তিনি কি করে বিশ্বাস করবেন? <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>সকালে যে মানুষ বেঁচে থাকে সন্ধ্যার আগেই মৃত্যু হতে পারে তার, <br><span class="br-ind"><br><span class="indent">&nbsp;</span></span>সবার অলক্ষ্যে সে সুপ্ত হয় চিরতরে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তার সর্বস্ব নিয়ে নেওয়া হয়, <br><span class="br-ind"><br><span class="indent">&nbsp;</span></span>মৃত্যু হয় তার—তখনও তার জ্ঞানচক্ষু খোলে না।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:220 33:15'><!--endraw 1-->ইয়োব 33:15<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>