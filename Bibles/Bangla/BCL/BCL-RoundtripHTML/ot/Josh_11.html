<html><head>
<meta http-equiv="Content-Type" content="text/html;charset=utf-8" />
<title>Josh 11 &ndash; যিহোশূয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 11);">
<div id="navbar"><a href="../index.html">পবিএ বাইবেল CL Bible</a> &ndash; <b>যিহোশূয়ের পুস্তক</b> &ndash; <a href="Josh_1.html">1</a> ... <a href="Josh_9.html">9</a> <a href="Josh_10.html">10</a> <b>11</b> <a href="Josh_12.html">12</a> <a href="Josh_13.html">13</a> ... <a href="Josh_24.html">24</a> </div><hr>
<h1>Josh 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>উত্তরাঞ্চলের রাজাদের পরাজয়</h2><span class="vn">1</span> <span class="br-p"><br><br></span>হাৎসোরের রাজা যাবীন এই সংবাদ শুনে মাদোনের রাজা যোবাব, শিম্রোনের রাজা এবং আক্‌ষফের রাজার কাছে এবং</div>
<div class="v" id="v2"><span class="vn">2</span> উত্তরের পার্বত্য অঞ্চলের কিন্নেরতের দক্ষিণে আরাবা উপত্যকার ও সমতল অঞ্চলের পশ্চিমে দোর অঞ্চলের নৃপতিদের কাছে দূত পাঠালেন।</div>
<div class="v" id="v3"><span class="vn">3</span> পূর্ব ও পশ্চিম অঞ্চলের কনানীদের কাছে এবং পার্বত্য অঞ্চলের ইমোরী, হিত্তীয়, পরিষী, যিবুষী ও হারমোন পর্বতের সানুদেশে মিস্‌পা অঞ্চলের হিব্বীয়দের কাছেও তিনি দূত পাঠালেন।</div>
<div class="v" id="v4"><span class="vn">4</span> <span class="br-p"><br><br></span>তাঁরা তাঁদের সৈন্য সামন্ত, সমুদ্রতটের বালুকারাশির মত অগণিত লোকজন, অনেক অশ্ব ও রথ নিয়ে যুদ্ধযাত্রা করলেন।</div>
<div class="v" id="v5"><span class="vn">5</span> এই সব নৃপতিরা একসঙ্গে মিলিত হয়ে ইসরায়েলীদের আক্রমণ করার জন্য মেরোম সরোবরের কাছে এসে ছাউনি ফেললেন।</div>
<div class="v" id="v6"><span class="vn">6</span> প্রভু পরমেশ্বর তখন যিহোশূয়কে বললেন, তুমি এদের দেখে ভয় পেয়ো না। আগামী কাল এমনি সময়ে আমি এদের ধ্বংস করে ইসরায়েলীদের হাতে সমর্পণ করব। তুমি এদের ঘোড়াগুলির পায়ের শিরা কেটে দেবে আর রথগুলো আগুণে পুড়িয়ে দেবে।</div>
<div class="v" id="v7"><span class="vn">7</span> <span class="br-p"><br><br></span>যিহোশূয় তাঁর সেনাবাহিনী নিয়ে অতর্কিতে মেরোম সরোবরের কাছে উপস্থিত হয়ে তাদের আক্রমণ করলেন।</div>
<div class="v" id="v8"><span class="vn">8</span> প্রভু পরমেশ্বর তখন তাঁদের ইসরায়েলীদের হাতে সমর্পণ করলেন। ইসরায়েলীরা তাঁদের পরাস্ত করল এবং বৃহত্তর সীদোন ও মিস্রফোৎ-মায়িম পর্যন্ত এবং পূর্ব দিকে মিস্‌পা উপত্যকা পর্যন্ত তাঁদের তাড়া করে নিয়ে গেল। ইসরায়েলীরা তাঁদের সকলকে হত্যা করল, কেউ নিস্তার পেল না।</div>
<div class="v" id="v9"><span class="vn">9</span> প্রভু পরমেশ্বরের নির্দেশ অনুযায়ী যিহোশূয় কাজ করলেন। তাদের ঘোড়াগুলোর পায়ের শিরা তিনি কেটে দিলেন ও রথগুলো আগুণে পুড়িয়ে দিলেন।</div>
<div class="v" id="v10"><span class="vn">10</span> <span class="br-p"><br><br></span>এর পরেই যিহোশূয় ফিরে এসে হাৎসোর অধিকার করলেন এবং সেখানকার রাজাকে আক্রমণ করে হত্যা করলেন। এর আগে হাৎসোরই ছিল এই অঞ্চলের রাজ্যগুলির মধ্যে প্রধান।</div>
<div class="v" id="v11"><span class="vn">11</span> ইসরায়েলীরা এই নগরের অধিবাসীদের হত্যা করল, জীবিত কোন প্রাণী আর অবশিষ্ট রইল না। হাৎসোর নগরটি যিহোশূয় আগুনে পুড়িয়ে দিলেন।</div>
<div class="v" id="v12"><span class="vn">12</span> তিনি এই অঞ্চলের সমস্ত রাজধানী অধিকার করে নিলেন এবং রাজাদের বন্দী করে হত্যা করলেন। প্রভু পরমেশ্বরের সেবক মোশির নির্দেশ অনুযায়ী তিনি তাদের সকলকে নিঃশেষে ধ্বংস করলেন।</div>
<div class="v" id="v13"><span class="vn">13</span> <span class="br-p"><br><br></span>কিন্তু হাৎসোর ছাড়া পাহাড়ের উপরে স্থাপিত কোন নগর ইসরায়েলীরা পুড়িয়ে ধ্বংস করল না। যিহোশূয় শুধু হাৎসোর নগরটিই পুড়িয়ে দিলেন।</div>
<div class="v" id="v14"><span class="vn">14</span> এই নগরগুলির যাবতীয় সম্পদ ও পশুপাল ইসরায়েলীরা লুঠ করে নিল এবং প্রত্যেকটি অধিবাসীকে তারা হত্যা করল, কাউকে জীবিত রাখল না।</div>
<div class="v" id="v15"><span class="vn">15</span> প্রভু পরমেশ্বর তাঁর সেবক মোশিকে এই নির্দেশ দিয়েছিলেন এবং মোশিও যিহোশূয়কে এই নির্দেশই দিয়েছিলেন, তাই যিহোশূয় সেই অনুযায়ী এই কাজ করলেন। প্রভু পরমেশ্বর মোশিকে যে সব নির্দেশ দিয়েছিলেন যিহোশূয় তার একটিরও অন্যথা করলেন না।</div>
<div class="v" id="v16"><span class="vn">16</span> <span class="br-p"><br><br></span>এইভাবে যিহোশূয় সেই সব দেশ, পার্বত্য অঞ্চল, সমগ্র নেগেব অঞ্চল ও গোশেন প্রদেশ, সমতলভূমি, আরাবা উপত্যকা, ইসরায়েলের পার্বত্য অঞ্চল ও তার সানুদেশ,</div>
<div class="v" id="v17"><span class="vn">17</span> সেয়ীর পর্যন্ত বিস্তৃত হালাক পর্বত থেকে হারমোন পর্বতের সানুদেশে লেবানন উপত্যকায় অবস্থিত বাল্‌গাদ পর্যন্ত সমগ্র দেশ অধিকার করলেন এবং সেই অঞ্চলের সমস্ত রাজাকে বন্দী করে হত্যা করলেন।</div>
<div class="v" id="v18"><span class="vn">18</span> এদের বিরুদ্ধে যিহোশূয় বহুদিন যুদ্ধ করেছিলেন।</div>
<div class="v" id="v19"><span class="vn">19</span> গিবিয়োন নিবাসী হিব্বীয়েরা ছাড়া আর কোন নগরের অধিবাসী ইসরায়েলীদের সঙ্গে সন্ধি স্থাপন করে নি। এই নগরগুলি সবই তারা যুদ্ধে জয় করে নিয়েছিল।</div>
<div class="v" id="v20"><span class="vn">20</span> প্রভু পরমেশ্বরই তাদের বুদ্ধিভ্রংশ ঘটিয়ে ইসরায়েলীদের বিরুদ্ধে তাদের যুদ্ধে প্ররোচিত করেছিলেন কারণ তাদের নিঃশেষে ধ্বংস করা ও নির্দয়ভাবে সংহার করাই ছিল তাঁর উদ্দেশ্য। প্রভু পরমেশ্বর মোশিকে এই নির্দেশই দিয়েছিলেন।<sup class="fnm"><a name="fnm1" href="#fn1">1</a></sup></div>
<div class="v" id="v21"><span class="vn">21</span> <span class="br-p"><br><br></span>যিহোশূয় এই সময়ে পার্বত্য অঞ্চল থেকে, হিব্রোণ, দবীর ও অনাব থেকে, যিহুদা ও ইসরায়েলের সমগ্র পার্বত্য অঞ্চল থেকে দীর্ঘকায় অনাকীদের উৎখাত করলেন। তাদের নগরগুলি ও তাদের তিনি নিঃশেষে ধ্বংস করলেন।</div>
<div class="v" id="v22"><span class="vn">22</span> ইসরায়েলীদের দেশে অনাকীদের কেউ আর অবশিষ্ট রইল না। কেবলমাত্র গাজা, গাৎ ও অস্‌দোদে এদের কয়েকজন থেকে গেল।</div>
<div class="v" id="v23"><span class="vn">23</span> প্রভু পরমেশ্বর মোশিকে যে নির্দেশ দিয়েছিলেন সেই অনুযায়ী যিহোশূয় সমগ্র দেশ অধিকার করলেন এবং তিনি ইসরায়েলীদের প্রত্যেক গোষ্ঠীর প্রাপ্য এলাকা নিরূপণ করে সমগ্র দেশ তাদের মধ্যে বণ্টন করে দিলেন তখন দেশে যুদ্ধের অবসান হল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:50 7:16'><!--endraw 1-->দ্বি.বি. 7:16<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>