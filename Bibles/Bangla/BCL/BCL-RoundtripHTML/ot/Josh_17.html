<html><head>
<meta http-equiv="Content-Type" content="text/html;charset=utf-8" />
<title>Josh 17 &ndash; যিহোশূয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 17);">
<div id="navbar"><a href="../index.html">পবিএ বাইবেল CL Bible</a> &ndash; <b>যিহোশূয়ের পুস্তক</b> &ndash; <a href="Josh_1.html">1</a> ... <a href="Josh_15.html">15</a> <a href="Josh_16.html">16</a> <b>17</b> <a href="Josh_18.html">18</a> <a href="Josh_19.html">19</a> ... <a href="Josh_24.html">24</a> </div><hr>
<h1>Josh 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মনঃশি</h2><span class="vn">1</span> <span class="br-p"><br><br></span>যোষেফের জ্যেষ্ঠপুত্র মনঃশির বংশধরদের জন্য নির্দিষ্ট এলাকা: মনঃশির জ্যেষ্ঠপুত্র, গিলিয়দের পিতা মাখির যোদ্ধা ছিলেন বলে গিলিয়দ ও বাশান তাঁকে দেওয়া হল।</div>
<div class="v" id="v2"><span class="vn">2</span> মনঃশি গোষ্ঠীর অন্যান্য লোকদের জন্যও পারিবারিক ভিত্তিতে এলাকা বণ্টন করে দেওয়া হল। আবিয়েষর, হেলেক, আস্‌রিয়েল, শেখেম, হেফের ও শেমিদা—সপরিবারে এঁরাই ছিলেন যোষেফের পুত্র মনঃশির পুত্রসন্তান।</div>
<div class="v" id="v3"><span class="vn">3</span> <span class="br-p"><br><br></span>মনঃশির পুত্র মাখির, মাখিরের পুত্র গিলিয়দ, গিলিয়দের পুত্র হেফের, হেফেরের পুত্র সলোফাদের কয়েকটি কন্যা ছাড়া কোন পুত্রসন্তান ছিল না। তাঁর কন্যাদের নাম যথাক্রমে মহলা, নোয়া, হগ্‌লা, মিলকা ও তির্‌সা।</div>
<div class="v" id="v4"><span class="vn">4</span> তারা পুরোহিত ইলিয়াসর, নূনের পুত্র যিহোশূয় এবং গোষ্ঠীপতিদের কাছে এসে বলল, আমাদের জ্ঞাতিবর্গের সঙ্গে আমাদেরও উত্তরাধিকার বণ্টন করে দেওয়ার নির্দেশ প্রভু পরমেশ্বর মোশিকে দিয়েছিলেন। প্রভু পরমেশ্বরের সেই নির্দেশ অনুযায়ী তিনি তাদের পিতৃকুলের জ্ঞাতিদের সঙ্গে তাদেরও উত্তরাধিকার নির্দিষ্ট করে দিয়েছিলেন।<sup class="fnm"><a name="fnm1" href="#fn1">1</a></sup></div>
<div class="v" id="v5"><span class="vn">5</span> এর ফলে জর্ডনের ওপারে গিলিয়দ ও বাশান প্রদেশ ছাড়াও মনঃশি গোষ্ঠীর ভাগে দশটি অংশ দেওয়া হল।</div>
<div class="v" id="v6"><span class="vn">6</span> কারণ মনঃশির পুত্রদের সঙ্গে তাঁর কন্যারাও উত্তরাধিকার লাভ করেছিল। মনঃশির অন্যান্য বংশধরদের মধ্যে গিলিয়দ প্রদেশ বণ্টন করে দেওয়া হল।</div>
<div class="v" id="v7"><span class="vn">7</span> <span class="br-p"><br><br></span>মনঃশি গোষ্ঠীর সীমারেখা ছিল আশের থেকে শেখেমের পূর্বদিকে মিকমথৎ পর্যন্ত। সেখান থেকে ঐ রেখা দক্ষিণে এন-তপুহ নিবাসীদের সীমানা পর্যন্ত গেল।</div>
<div class="v" id="v8"><span class="vn">8</span> তপুহ অঞ্চল মনঃশি গোষ্ঠীর অধিকারভুক্ত ছিল কিন্তু মনঃশি গোষ্ঠীর সীমান্তে অবস্থিত তপুহ নগরটি ইফ্রয়িম গোষ্ঠীর অধিকারে গেল।</div>
<div class="v" id="v9"><span class="vn">9</span> ঐ সীমারেখা কান্নাহ্ স্রোতের দক্ষিণ তীর পর্যন্ত বিস্তৃত হল। মনঃশি গোষ্ঠীর এলাকাভুক্ত নগরগুলির মধ্যে এই নগরগুলি ছিল ইফ্রয়িম গোষ্ঠীর। স্রোতের উত্তর দিকে ছিল মনঃশি গোষ্ঠীর সীমানা, এবং তার প্রান্তভাগ ভূমধ্যসাগর পর্যন্ত বিস্তৃত ছিল।</div>
<div class="v" id="v10"><span class="vn">10</span> স্রোতের দক্ষিণ তীর ইফ্রয়িম গোষ্ঠীর ও উত্তর তীর ছিল মনঃশি গোষ্ঠীর অধিকারে এবং এদের এলাকা বিস্তৃত ছিল ভূমধ্যসাগর পর্যন্ত। এদের উত্তর দিকে ছিল আশের ও পূর্ব দিকে ইষাখর গোষ্ঠীর এলাকা।</div>
<div class="v" id="v11"><span class="vn">11</span> ইষাখর ও আশের গোষ্ঠীর মধ্যবর্তী এলাকায় গ্রামাঞ্চলসহ বেথ-শেয়ান, যিব্‌লিয়াম, দোর-নিবাসী, এন-দোর নিবাসী, তানাকা নিবাসী ও মেগিদ্দো নিবাসীদের অঞ্চল (তৃতীয়টি দোর-এলাকায় স্থিত) মনঃশি গোষ্ঠীর অধিকারভুক্ত ছিল।</div>
<div class="v" id="v12"><span class="vn">12</span> কিন্তু মনঃশি গোষ্ঠীর লোকেরা এই নগরগুলির দখল করতে পারল না। দেশের এই অঞ্চলে কনানীরা তাদের অধিকার বজায় রেখেছিল।<sup class="fnm"><a name="fnm2" href="#fn2">2</a></sup></div>
<div class="v" id="v13"><span class="vn">13</span> পরবর্তীকালে ইসরায়েলীরা প্রবল হয়ে উঠে কনানীদের তাদের অধীনে দাস্যবৃত্তিতে নিয়োগ করল, কিন্তু তাদের উচ্ছেদ করল না।</div>
<div class="v" id="v14"><h2>ইফ্রয়িম ও মনঃশি গোষ্ঠীর জন্য অতিরিক্ত এলাকা</h2><span class="vn">14</span> <span class="br-p"><br><br></span>যোষেফের বংশধরেরা যিহোশূয়ের কাছে দাবী জানাল: কেন আপনি উত্তরাধিকারস্বরূপ আমাদের মাত্র একটি এলাকা দিলেন? প্রভুর আশীর্বাদে আমাদের জনসংখ্যা এখন বহুল পরিমাণে বৃদ্ধি পেয়েছে।</div>
<div class="v" id="v15"><span class="vn">15</span> যিহোশূয় তাদের বললেন, তোমাদের জনসংখ্যা যদি বৃদ্ধি পেয়ে থাকে তাহলে তোমরা বনাঞ্চলে পরিষী ও রাফায়িমদের এলাকায় চলে যাও এবং সেখানে বন কেটে বসতি কর কারণ ইফ্রয়িমের পার্বত্য অঞ্চল তোমাদের পক্ষে অপরিসর।</div>
<div class="v" id="v16"><span class="vn">16</span> যোষেফের বংশধরেরা বলল, এই পার্বত্য এলাকা আমাদের পক্ষে যথেষ্ট নয়, তা ছাড়া যে সব কনানী ঐ উপত্যকায়, বিশেষ করে বেথ-শেয়ান ও তার পার্শ্ববর্তী অঞ্চলে ও যিষ্‌রিয়েল উপত্যকায় বাস করে, তাদের লোহার রথ আছে।</div>
<div class="v" id="v17"><span class="vn">17</span> যিহোশূয় যোষেফের বংশধরদের অর্থাৎ ইফ্রয়িম ও মনঃশি গোষ্ঠীর লোকদের বললেন, তোমরা বড় গোষ্ঠী, তোমাদের শক্তি-সামর্থ্যও প্রচুর, তোমরা শুধু এক অংশ পাবে না,</div>
<div class="v" id="v18"><span class="vn">18</span> পার্বত্য অঞ্চলও তোমাদের হবে, এ অঞ্চল বনময় হলেও বন কেটে পরিষ্কার করলে এর শেষ প্রান্ত পর্যন্ত তোমরা দখল করতে পারবে। কনানীদের লোহার রথ ও সৈন্য সামন্ত থাকা সত্ত্বেও তোমরাই তাদের উচ্ছেদ করতে পারবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:40 27:1-7'><!--endraw 1-->গণনা 27:1-7<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:70 1:27-28'><!--endraw 1-->বিচার 1:27-28<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>