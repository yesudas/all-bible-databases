<html><head>
<meta http-equiv="Content-Type" content="text/html;charset=utf-8" />
<title>Josh 2 &ndash; যিহোশূয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 2);">
<div id="navbar"><a href="../index.html">পবিএ বাইবেল CL Bible</a> &ndash; <b>যিহোশূয়ের পুস্তক</b> &ndash; <a href="Josh_1.html">1</a> <b>2</b> <a href="Josh_3.html">3</a> <a href="Josh_4.html">4</a> ... <a href="Josh_24.html">24</a> </div><hr>
<h1>Josh 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দেশ পর্যবেক্ষণে চর প্রেরণ</h2><span class="vn">1</span> <span class="br-p"><br><br></span>নুনের পুত্র যিহোশূয় শিটিম থেকে দুজন চরকে গোপনে এই কথা বলে পাঠিয়ে দিলেন, তোমরা গিয়ে এই দেশ বিশেষ করে যিরিহো নগরটি পর্যবেক্ষণ করে এস। তারা গিয়ে রাহাব নামে এক বারবনিতার ঘরে আশ্রয় নিল।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> লোকেরা তখন যিরিহোর রাজাকে গিয়ে বলল, দেখুন, এ দেশের খোঁজখবর নেওয়ার জন্য কয়েকজন ইসরায়েলী আজ রাতে এখানে এসেছে।</div>
<div class="v" id="v3"><span class="vn">3</span> যিরিহোর রাজা রাহাবের কাছে বলে পাঠালেন, যে লোকগুলি তোমার কাছে এসে তোমার ঘরে আশ্রয় নিয়েছে তাদের নিয়ে এস কারণ তারা এ দেশের খোঁজখবর নিতে এসেছে।</div>
<div class="v" id="v4"><span class="vn">4</span> কিন্তু সেই নারী ঐ দুজন লোককে লুকিয়ে রেখে বলল, হ্যাঁ, সেই লোকেরা আমার কাছে এসেছিল বটে, কিন্তু তারা কোথাকার লোক তা আমি জানি না।</div>
<div class="v" id="v5"><span class="vn">5</span> সন্ধ্যাবেলায় নগরতোরণ বন্ধ হয়ে যাওয়ার একটু আগেই তারা চলে গেছে, কোথায় গেছে জানি না। তোমরা তাড়াতাড়ি তাদের পিছনে ধাওয়া করে গেলে হয়তো তাদের ধরতে পারবে।</div>
<div class="v" id="v6"><span class="vn">6</span> <span class="br-p"><br><br></span>সেই নারী কিন্তু ছাদের উপরে তাদের নিয়ে গিয়ে সেখানে সাজিয়ে রাখা খড়ের গাদার মধ্যে লুকিয়ে রেখেছিল।</div>
<div class="v" id="v7"><span class="vn">7</span> ঐ লোকেরা তাদের সন্ধানে জর্ডনের পারঘাটের দিকে দৌড়াতে লাগল। তারা বেরিয়ে যাওয়া মাত্র নগর তোরণ বন্ধ হয়ে গেল।</div>
<div class="v" id="v8"><span class="vn">8</span> <span class="br-p"><br><br></span>সেই গুপ্তচর দুজন শুয়ে পড়ার আগে রাহাব ছাদের উপরে এসে তাদের বলল,</div>
<div class="v" id="v9"><span class="vn">9</span> আমি জানি, প্রভু পরমেশ্বর তোমাদের এই দেশ দিয়েছেন। তোমাদের দেখে আমাদের মধ্যে দারুণ আতঙ্কের সঞ্চার হয়েছে, এ দেশের সমস্ত লোক সন্ত্রস্ত হয়ে উঠেছে।</div>
<div class="v" id="v10"><span class="vn">10</span> কারণ মিশর থেকে বেরিয়ে আসার পর প্রভু পরমেশ্বর তোমাদের চোখের সামনে যেভাবে লোহিত সাগরের জল শুকিয়ে পেলেছিলেন ও তোমরা জর্ডনের ওপারে ইমোরীদের দুজন রাজা সিহোন এবং ওগকে যেভাবে নিঃশেষে ধ্বংস করেছিলে, সব কথাই আমরা শুনেছি।<sup class="fnm"><a name="fnm2" href="#fn2">2</a></sup></div>
<div class="v" id="v11"><span class="vn">11</span> শোনামাত্র ভয়ে আমাদের প্রাণ উড়ে গেছে, তোমাদের সামনে দাঁড়াবার সাহস আমাদের কারও নেই, কারণ তোমাদের উপাস্য প্রভু পরমেশ্বর স্বর্গ ও মর্ত্যের অধীশ্বর।</div>
<div class="v" id="v12"><span class="vn">12</span> তাই তোমাদের কাছে আমার একান্ত অনুরোধ,</div>
<div class="v" id="v13"><span class="vn">13</span> তোমরা আমার কাছে প্রভুর নামে দিব্য করে বল, আমি তোমাদের সঙ্গে যেমন সদয় ব্যবহার করেছি তেমনি তোমরাও আমার পিতৃকূলের সঙ্গে সদয় ব্যবহার করবে।তোমরা আমাকে একটা নিশ্চিত নিদর্শন দাও যার দ্বারা আমি বুঝব যে তোমরা আমার বাপ-মা, ভাইবোন এবং পরিবারের লোকজনকে রেহাই দেবে ও মৃত্যুর হাত থেকে আমাদের বাঁচাবে।</div>
<div class="v" id="v14"><span class="vn">14</span> সেই লোক দুজন তাকে বলল, তোমাদের জন্য আমাদের নিজেদের জীবনই জামিন রইল। তোমরা যদি আমাদের কথা প্রকাশ না কর তাহলে প্রভু পরমেশ্বর যখন এই দেশ আমাদের দেবেন তখন আমরা তোমাদের সঙ্গে সদয় ব্যবহার করব ও আমাদের কথা রাখব।</div>
<div class="v" id="v15"><span class="vn">15</span> তখন রাহাব জানালা দিয়ে দড়ির সাহায্যে তাদের নামিয়ে দিল। তার বাড়িটা ছিল নগরের দেয়ালের সঙ্গে লাগানো। দেয়াল ঘেঁষেই সে বাস করত।</div>
<div class="v" id="v16"><span class="vn">16</span> সে তাদের বলল, তোমরা পাহাড়ে চলে যাও, তা না হলে যারা তোমাদের পিছনে তারা করে গেছে তারা তোমাদের ধরে ফেলবে। তারা ফিরে না আসা পর্যন্ত তোমরা তিনদিন সেখানে লুকিয়ে থাক, তারপর নিজের পথে চলে যেও।</div>
<div class="v" id="v17"><span class="vn">17</span> সেই দুজন তাকে বলল, তুমি আমাদের দিয়ে যে শপথ করালে, সেই শপথ আমরা মেনে চলব যদি তুমি আমাদের শর্ত মেনে চল।</div>
<div class="v" id="v18"><span class="vn">18</span> তুমি যে জানলা দিয়ে আমাদের নামিয়ে দিলে, আমরা যখন এ দেশে আসব তখন তুমি ঐ জানালায় এক গোছা লাল দড়ি ঝুলিয়ে রাখবে আর তোমার বাপ-মা, ভাই ও পরিবারের সকলকে তোমার ঘরে এনে রাখবে।</div>
<div class="v" id="v19"><span class="vn">19</span> তোমার ঘর থেকে বেরিয়ে যদি কেউ পথে নামে তাহলে তার রক্তপাতের দায় তার নিজের উপরে বর্তাবে, আমরা নির্দোষ থাকব, কিন্তু তোমরা ঘরের মধ্যে যারা থাকবে তাদের কারও যদি কোন ক্ষতি হয়, তাহলে তার দায় আমাদের উপরে বর্তাবে।</div>
<div class="v" id="v20"><span class="vn">20</span> তুমি যদি আমাদের কথা প্রকাশ করে দাও তাহলে তুমি আমাদের দিয়ে যে শপথ করিয়েছ তা থেকে আমরা মুক্ত হব।</div>
<div class="v" id="v21"><span class="vn">21</span> রাহাব বলল তোমাদের কথা মতই কাজ হবে। তারপর সে তাদের বিদায় দিল, তারা চলে গেল। সে তখন ঐ জানালায় এক গোছা লাল দড়ি ঝুলিয়ে দিল।</div>
<div class="v" id="v22"><span class="vn">22</span> সেই গুপ্তচর দুজন পাহাড়ে গিয়ে লুকিয়ে রইল এবং যারা তাদের সন্ধানে গিয়েছিল তারা ফিরে না আসা পর্যন্ত তিন দিন সেখানেই থাকল। ঐ লোকগুলি সারাটা পথ তল্লাসী করেও গুপ্তচরদের সন্ধান পেল না।</div>
<div class="v" id="v23"><span class="vn">23</span> <span class="br-p"><br><br></span>গুপ্তচর দুজন তখন পাহাড় থেকে নেমে নদী পার হয়ে যিহোশূয়ের কাছে ফিরে গেল এবং তাঁকে সমস্ত ঘটনা জানাল।</div>
<div class="v" id="v24"><span class="vn">24</span> যিহোশূয়কে তারা বলল, আমরা নিশ্চিত হয়েছি যে এই দেশ প্রভু পরমেশ্বর আমাদের হাতে দিয়েছেন, এখানকার সমস্ত লোক আমাদের ভয়ে সন্ত্রস্ত হয়ে রয়েছে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:650 11:31'><!--endraw 1-->হিব্রু 11:31<!--raw 1 bo --></a><!--endraw 1-->; <!--raw 1 bo --><a href='B:660 2:25'><!--endraw 1-->যাকোব 2:25<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:20 14:21'><!--endraw 1-->যাত্রা 14:21<!--raw 1 bo --></a><!--endraw 1-->; <!--raw 1 bo --><a href='B:40 21:21-35'><!--endraw 1-->গণনা 21:21-35<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>