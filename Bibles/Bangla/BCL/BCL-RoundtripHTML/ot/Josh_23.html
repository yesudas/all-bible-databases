<html><head>
<meta http-equiv="Content-Type" content="text/html;charset=utf-8" />
<title>Josh 23 &ndash; যিহোশূয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 23);">
<div id="navbar"><a href="../index.html">পবিএ বাইবেল CL Bible</a> &ndash; <b>যিহোশূয়ের পুস্তক</b> &ndash; <a href="Josh_1.html">1</a> ... <a href="Josh_21.html">21</a> <a href="Josh_22.html">22</a> <b>23</b> <a href="Josh_24.html">24</a> </div><hr>
<h1>Josh 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহোশূয়ের বিদায় সম্ভাষণ</h2><span class="vn">1</span> <span class="br-p"><br><br></span>প্রভু পরমেশ্বর ইসরায়েলীদের চারপাশের শত্রুদের হাত থেকে নিরাপদ করলেন। তারা সুখে শান্তিতে বসবাস করতে লাগল। তারপর অনেক দিন কেটে গেল। যিহোশূয় তখন বৃদ্ধ হয়ে পড়েছেন, অনেক বয়স হয়েছে তাঁর।</div>
<div class="v" id="v2"><span class="vn">2</span> তিনি ইসরায়েলীদের সকলকে, প্রবীণ নেতৃবৃন্দ, গোষ্ঠীপ্রধান, বিচারক ও প্রশাসকদের ডেকে একত্র করে বললেন, আমি এখন বৃদ্ধ হয়েছি, বয়সও হয়েছে অনেক।</div>
<div class="v" id="v3"><span class="vn">3</span> তোমাদের আরাধ্য ঈশ্বর প্রভু পরমেশ্বর তোমাদের স্বার্থে এই সব জাতির কি দশা করেছেন, তা তোমরা দেখেছ। তোমাদের ঈশ্বর প্রভুই তোমাদের পক্ষ হয়ে যুদ্ধ করেছেন।</div>
<div class="v" id="v4"><span class="vn">4</span> দেখ, যে সব জাতি অবশিষ্ট রয়েছে এবং জর্ডন থেকে পশ্চিমে ভূমধ্যসাগর পর্যন্ত যে সব জাতিকে আমি উচ্ছেদ করেছি, তাদের দেশ আমি তোমাদের উত্তরাধিকারস্বরূপ তোমাদের বিভিন্ন গোষ্ঠীর মধ্যে বন্টন করে দিয়েছি।</div>
<div class="v" id="v5"><span class="vn">5</span> তোমাদের আরাধ্য ঈশ্বর তোমাদের সম্মুখ থেকে তাদের দূর করবেন, তোমাদের দৃষ্টিসীমা থেকে তাদের বিতাড়িত করবেন। তার ফলে তোমাদের প্রভু পরমেশ্বরের প্রতিশ্রুতি অনুযায়ী তাদের দেশ তোমরা দখল করতে পারবে।</div>
<div class="v" id="v6"><span class="vn">6</span> সুতরাং মোশির বিধানশাস্ত্রে যে সব নির্দেশ লিখিত আছে তোমরা সবই সযত্নে পালন করবে। বিন্দুমাত্র অন্যথা করবে না।</div>
<div class="v" id="v7"><span class="vn">7</span> যে সব জাতি এখনও তোমাদের মাঝে অবশিষ্ট রয়েছে, তাদের সঙ্গে তোমরা মেলামেশা করবে না, তাদের দেবতাদের আরাধনা করবে না, সেই দেবতাদের নামে দিব্য করবে না, তাদের পূজা করবে না বা তাদের প্রণিপাত করবে না।</div>
<div class="v" id="v8"><span class="vn">8</span> আজ পর্যন্ত তোমরা যেমন তোমাদের আরাধ্য ঈশ্বর প্রভু পরমেশ্বরের প্রতি আসক্ত রয়েছে তেমনই থাকবে।</div>
<div class="v" id="v9"><span class="vn">9</span> কারণ তিনিই তোমাদের সম্মুখ থেকে বৃহৎ ও শক্তিশালী জাতিগুলিকে বিতাড়িত করেছেন। আজ পর্যন্ত কোন লোক তোমাদের সামনে দাঁড়াতে পারে নি।</div>
<div class="v" id="v10"><span class="vn">10</span> তোমাদের একজনই সহস্র জনকে উৎখাত করে দিতে পারে, কারণ তোমাদের ঈশ্বর প্রভু পরমেশ্বর তাঁর প্রতিশ্রুতি অনুযায়ী তোমাদের পক্ষে যুদ্ধ করছেন।<sup class="fnm"><a name="fnm1" href="#fn1">1</a></sup></div>
<div class="v" id="v11"><span class="vn">11</span> সুতরাং তোমরা সাবধান হয়ো, তোমাদের আরাধ্য ঈশ্বর প্রভু পরমেশ্বরকে ভালবাসো।</div>
<div class="v" id="v12"><span class="vn">12</span> যে সব জাতি তোমাদের মাঝে এখনও অবশিষ্ট রয়েছে, তোমরা যদি পথভ্রষ্ট হয়ে তাদের সঙ্গে মিশে যাও, তাদের সঙ্গে বৈবাহিক সম্পর্ক স্থাপন কর এবং তোমরা পরস্পর অন্তরঙ্গ হয়ে ওঠে,</div>
<div class="v" id="v13"><span class="vn">13</span> তাহলে নিশ্চিত জেন তোমাদের ঈশ্বর প্রভু পরমেশ্বর তোমাদের সম্মুখ থেকে এই জাতিগুলিকে বিতাড়িত করবেন না। প্রভুর দেওয়া এই সুন্দর দেশ থেকে যতদিন তোমরা উৎখাত না হবে ততদিন তারা তোমাদের ফাঁদে ফেলবে, পিঠে চাবুক মারবে আর পথের কাঁটা হয়ে থাকবে।</div>
<div class="v" id="v14"><span class="vn">14</span> দেখ, সারা জগতের মানুষের যে গতি, আজ আমারও সেই গতি হতে চলেছে। তোমরা সকলেই মনেপ্রাণে এ কথা জান যে তোমাদের ঈশ্বর প্রভু পরমেশ্বর তোমাদের কল্যাণ সাধনের জন্য যে সব প্রতিশ্রুতি দিয়েছিলেন তার কোনটিই বিফল হয় নি।</div>
<div class="v" id="v15"><span class="vn">15</span> তোমাদের আরাধ্য ঈশ্বর প্রভু পরমেশ্বর তোমাদের মঙ্গলের জন্য যে সব প্রতিশ্রুতি দিয়েছিলেন তা যেমন সফল হয়েছে তেমনি যদি তোমরা তোমাদের ঈশ্বর প্রভুর নির্দেশিত সম্বন্ধের শর্ত লঙ্ঘন করে অন্য দেবতাদের পূজা কর ও তাদের প্রণিপাত কর তাহলে তিনি যে সুন্দর দেশ তোমাদের দিয়েছেন সেই দেশ থেকে তোমাদের উৎখাত করার জন্য তোমাদের উপর সর্বপ্রকার অমঙ্গলও ডেকে আনবেন, তখন তোমাদের বিরুদ্ধে প্রভুর ক্রোধ প্রজ্বলিত হবে এবং যে সুন্দর দেশ তিনি তোমাদের দিয়েছেন সেই দেশ থেকে তোমরা অচিরেই উৎখাত হয়ে যাবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:50 3:22'><!--endraw 1-->দ্বি.বি. 3:22<!--raw 1 bo --></a><!--endraw 1-->; <!--raw 1 bo --><a href='B:50 32:30'><!--endraw 1-->32:30<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>