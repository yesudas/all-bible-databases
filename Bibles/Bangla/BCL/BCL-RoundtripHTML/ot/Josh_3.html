<html><head>
<meta http-equiv="Content-Type" content="text/html;charset=utf-8" />
<title>Josh 3 &ndash; যিহোশূয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 3);">
<div id="navbar"><a href="../index.html">পবিএ বাইবেল CL Bible</a> &ndash; <b>যিহোশূয়ের পুস্তক</b> &ndash; <a href="Josh_1.html">1</a> <a href="Josh_2.html">2</a> <b>3</b> <a href="Josh_4.html">4</a> <a href="Josh_5.html">5</a> ... <a href="Josh_24.html">24</a> </div><hr>
<h1>Josh 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জর্ডন নদী অতিক্রম</h2><span class="vn">1</span> <span class="br-p"><br><br></span>যিহোশূয় খুব ভোরে উঠে ইসরায়েলীদের সঙ্গে নিয়ে শিটিম থেকে যাত্রা করলেন। তাঁরা জর্ডনের তীরে এসে উপস্থিত হলেন এবং সেখানেই শিবির স্থাপন করলে।ন</div>
<div class="v" id="v2"><span class="vn">2</span> তিন দিন পরে দলপতিরা শিবির পরিদর্শন করে জনতাকে নির্দেশ দিলেন,</div>
<div class="v" id="v3"><span class="vn">3</span> তোমরা যখন দেখবে লেবীয় পুরোহিতেরা তোমাদের প্রবু পরমেশ্বরের চুক্তি সিন্দুক বহন করে নিয়ে যাচ্ছে, তখন তোমরাও নিজেদের জায়গা ছেড়ে তাদের পিছন পিছন চলতে শুরু করবে। ঐ সিন্দুক ও তোমাদের মধ্যে দুহাজার হাত<sup class="fnm"><a name="fnm1" href="#fn1">1</a></sup> ব্যবধান থাকবে। এই ব্যবধান কখনো অতিক্রম করবে না।</div>
<div class="v" id="v4"><span class="vn">4</span> তোমাদের পথ নির্দেশের জন্যই এই ব্যবস্থা, কারণ এর আগে এ পথে তোমরা যাও নি।</div>
<div class="v" id="v5"><span class="vn">5</span> <span class="br-p"><br><br></span>যিহোশূয় জনতাকে বললেন, তোমরা নিজেদের শুচিশুদ্ধ কর কারণ আগামী কাল প্রভু পরমেশ্বর তোমাদের মাঝে মহা আশ্চর্য কাজ করবেন।</div>
<div class="v" id="v6"><span class="vn">6</span> তারপর তিনি পুরোহিতদের বললেন, তোমরা চুক্তি সিন্দুকটি তুলে নিয়ে জনতার আগে আগে চল। তখন তারা সেই মত কাজ করল।</div>
<div class="v" id="v7"><span class="vn">7</span> <span class="br-p"><br><br></span>প্রভু তখন যিহোশূয়কে বললেন, আজ আমি সমগ্র ইসরায়েলের সাক্ষাতে তোমাকে গৌরবান্বিত করতে শুরু করব, যেন তারা জানতে পারে যে আমি মোশির সঙ্গে যেমন ছিলাম তেমনি তোমার সঙ্গেও আছি।</div>
<div class="v" id="v8"><span class="vn">8</span> তুমি চুক্তি সিন্দুকটির বাহক পুরোহিতদের আদেশ দাও, তারা যখন জর্ডনের জলের কাছে উপস্থিত হবে তখন যেন তারা নদীর মধ্যে দাঁড়িয়ে থাকে।</div>
<div class="v" id="v9"><span class="vn">9</span> <span class="br-p"><br><br></span>যিহোশূয় তখন ইসরায়েলীদের বললেন, তোমরা এখানে এস, তোমাদের প্রভু পরমেশ্বরের নির্দেশ শোন।</div>
<div class="v" id="v10"><span class="vn">10</span> কালক্রমে তোমরা জানতে পারবে যে জাগ্রত ঈশ্বর তোমাদের মাঝে রয়েছেন এবং তিনিই তোমাদের সম্মুখ থেকে কনানী, হিত্তীয়, হিব্বীয়, পরিষী, গির্গাশী, ইমোরী ও যিবুষী প্রভৃতি জাতিদের বিতাড়িত করবেন।</div>
<div class="v" id="v11"><span class="vn">11</span> দেখ, সমগ্র পৃথিবীর অধিপতি প্রভুর চুক্তি সিন্দুক তোমাদের পুরোভাগে জর্ডন অতিক্রম করতে যাচ্ছে।</div>
<div class="v" id="v12"><span class="vn">12</span> তোমরা এখন ইসরায়েলীদের প্রত্যেক গোষ্ঠী থেকে এক জন করে মোট বারো জনকে বেছে নাও।</div>
<div class="v" id="v13"><span class="vn">13</span> সমগ্র পৃথিবীর অধীশ্বর প্রভু পরমেশ্বরের চুক্তি সিন্দুকের বাহক পুরোহিতেরা জর্ডনের জলে পদার্পণ করা মাত্র জর্ডনের জলস্রোত বিভক্ত হয়এ যাবে, উঁচু থেকে যে জলস্রোত বয়ে আসছে তা রাশীকৃত হয়ে দাঁড়িয়ে থাকবে।</div>
<div class="v" id="v14"><span class="vn">14</span> <span class="br-p"><br><br></span>ইসরায়েলীরা তখন জর্ডন পার হওয়ার জন্য নিজ নিজ শিবির থেকে যাত্রা করল এবং প্রভু পরমেশ্বরের চুক্তি সিন্দুকের বাহক যাজকেরা তাদের অগ্রবর্তী হয়ে চলল।</div>
<div class="v" id="v15"><span class="vn">15</span> বাহকেরা যখন জর্ডনের তীরে উপস্থিত হল এবং জলে পা ডুবাল, (ফসল কাটার মরশুমে জর্ডনের দুকুল প্লাবিত হয়ে থাকে) —</div>
<div class="v" id="v16"><span class="vn">16</span> তখন উঁচু থেকে বয়ে আসা স্রোত অনেক দূরে সারেথানের কাছাকাছি জনপদ আদাম-এর কাছে এসে স্তূপীকৃত হয়ে রইল এবং আরাবা উপত্যকায় লবণ সাগরে<sup class="fnm"><a name="fnm2" href="#fn2">2</a></sup> যে স্রোত বয়ে যাচ্ছিল তা থেকে সম্পূর্ণ বিচ্ছিন্ন হয়ে গেল। তার ফলে ইসরায়েলীরা যিরিহোর মুখোমুখি এসে নদী পার হল।</div>
<div class="v" id="v17"><span class="vn">17</span> যতক্ষণ না সমস্ত লোক জর্ডন পার হয়ে গেল ততক্ষণ প্রভু পরমেশ্বরের চুক্তি সিন্দুকবাহক পুরোহিতেরা জর্ডনের মাঝে শুকনো জায়গায় দাঁড়িয়ে রইল। সমগ্র ইসরায়েল জাতি শুকনো পথের উপর দিয়ে জর্ডন নদী পার হয়ে গেল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> দুহাজার হাত: প্রায় এক কিলোমিটার</div>
<div class="fn"><sup class="fnt"><a name="fn2" href="#fnm2">2</a></sup> মরু সাগর</div>
</div>
<!-- PARSED ABOVE; EDITING MAY BREAK PARSER -->
</body></html>