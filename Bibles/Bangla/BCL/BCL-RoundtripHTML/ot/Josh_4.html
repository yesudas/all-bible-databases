<html><head>
<meta http-equiv="Content-Type" content="text/html;charset=utf-8" />
<title>Josh 4 &ndash; যিহোশূয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 4);">
<div id="navbar"><a href="../index.html">পবিএ বাইবেল CL Bible</a> &ndash; <b>যিহোশূয়ের পুস্তক</b> &ndash; <a href="Josh_1.html">1</a> <a href="Josh_2.html">2</a> <a href="Josh_3.html">3</a> <b>4</b> <a href="Josh_5.html">5</a> <a href="Josh_6.html">6</a> ... <a href="Josh_24.html">24</a> </div><hr>
<h1>Josh 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>স্মারক চিহ্ন স্বরূপ বারোটি প্রস্তর</h2><span class="vn">1</span> <span class="br-p"><br><br></span>সমগ্র জাতি এইভাবে জর্ডন পার হয়ে যাওয়ার পর প্রবু পরমেশ্বর যিহোশূয়কে বললেন,</div>
<div class="v" id="v2"><span class="vn">2</span> তোমরা প্রত্যেক গোষ্ঠী থেকে একজন করে মোট বারো জন লোককে বেছে নাও।</div>
<div class="v" id="v3"><span class="vn">3</span> তাদের নির্দেশ দাও যেন তারা জর্ডনের মাঝখানে যেখানে যাজকেরা স্থির হয়ে দাঁড়িয়ে রয়েছে সেখান থেকে বারোটি প্রস্তর খণ্ড সংগ্রহ করে তোমরা যেখানে আজ রাত্রিযাপন করবে, সেখানে নিয়ে গিয়ে রাখে।</div>
<div class="v" id="v4"><span class="vn">4</span> যিহোশূয় ইসরায়েলীদের প্রত্যেক গোষ্ঠী থেকে একজন করে বারো জনকে নিযুক্ত করলেন।</div>
<div class="v" id="v5"><span class="vn">5</span> তিনি তাদের ডেকে বললেন, তোমাদের আরাধ্য ঈশ্বর প্রভু পরমেশ্বরের চুক্তি সিন্দুকের সম্মুখে জর্ডনের মাঝামাঝি গিয়ে ইসরায়েলীদের প্রত্যেক গোষ্ঠীর নামে তোমরা প্রত্যেকে একটি করে পাথর কাঁধে করে বয়ে নিয়ে এস।</div>
<div class="v" id="v6"><span class="vn">6</span> এগুলি তোমাদের কাছে স্মারকচিহ্ন স্বরূপ থাকবে, উত্তরকালে তোমাদের সন্তানসন্ততিরা যখন এই পাথরগুলির তাৎপর্য জানতে চাইবে,</div>
<div class="v" id="v7"><span class="vn">7</span> তোমরা তখন, প্রভু পরমেশ্বরের সিন্দুক জর্ডন অতিক্রম করার সময় কিভাবে জর্ডনের জল বিভক্ত হয়ে গিয়েছিল সেই কথা তাদের বলবে। এই পাথরগুলি চিরকাল ইসরায়েলীদের কাছে স্মারকচিহ্ন হয়ে থাকবে।</div>
<div class="v" id="v8"><span class="vn">8</span> ইসরায়েলীরা যিহোশূয়ের নির্দেশ পালন করল। প্রভু পরমেশ্বর যিহোশূয়কে যেমন বলেছিলেন সেই অনুযায়ী তারা ইসরায়েলীদের দ্বাদশ গোষ্ঠীর নামে বারোটি পাথর জর্ডনের মাঝখান থেকে সংগ্রহ করল এবং সেগুলি বয়ে এনে তাদের রাত্রিযাপনের জায়গায় রাখল।</div>
<div class="v" id="v9"><span class="vn">9</span> জর্ডনের মাঝখানে যেখানে প্রভুর চুক্তি সিন্দুক বাহক যাজকেরা স্থির হয়ে দাঁড়িয়েছিল, যিহোশূয় সেখানেও বারোটি পাথর স্থাপন করলেন। সেগুলি আজও সেখানে রয়েছে।</div>
<div class="v" id="v10"><span class="vn">10</span> মোশি যিহোশূয়কে যে সব নির্দেশ দিয়েছিলেন এবং প্রভু পরমেশ্বরও যিহোশূয়কে যে সব কথা ইসরায়েলীদের কাছে বলবার জন্য নির্দেশ দিয়েছিলেন তা পূর্ণ না হওয়া পর্যন্ত সিন্দুকবাহী যাজকেরা জর্ডনের মাঝখানে দাঁড়িয়ে রইল, আর লোকেরা খুব তাড়াতাড়ি নদী পার হয়ে গেল।</div>
<div class="v" id="v11"><span class="vn">11</span> <span class="br-p"><br><br></span>এই ভাবে সমস্ত লোক পার হয়ে যাওয়ার পর প্রবু পরমেশ্বরের চুক্তি সিন্দুক বাহক যাজকেরা নদী পার হয়ে জনতার পুরোভাগে গেল।</div>
<div class="v" id="v12"><span class="vn">12</span> মোশির নির্দেশ অনুযায়ী রূবেণ ও গাদ গোষ্ঠী এবং মনঃশি গোষ্ঠীর অর্ধেক লোকজন সশস্ত্র হয়ে বাকী ইসরায়েলীদের পুরোভাগে পার হয়ে গেল।</div>
<div class="v" id="v13"><span class="vn">13</span> যুদ্ধ করতে সক্ষম প্রায় চল্লিশ হাজার লোক প্রভু পরমেশ্বরের সাক্ষাতে নদী পার হয়ে যিরিহো উপত্যকায় যুদ্ধ করতে গেল।</div>
<div class="v" id="v14"><span class="vn">14</span> সেই দিন প্রভু ইসরায়েলীদের সকলের সামনে যিহোশূয়কে গৌরবান্বিত করলেন, ফলে লোকেরা মোশিকে যেমন শ্রদ্ধা করত, যিহোশূয়ের জীবদ্দশায় তাঁকেও তেমনি শ্রদ্ধা করতে লাগল।</div>
<div class="v" id="v15"><span class="vn">15</span> <span class="br-p"><br><br></span>প্রভু পরমেশ্বর যিহোশূয়কে বললেন,</div>
<div class="v" id="v16"><span class="vn">16</span> তুমি প্রভুর চুক্তিসিন্দুক বাহক যাজকদের জর্ডন থেকে উঠে আসতে বল।</div>
<div class="v" id="v17"><span class="vn">17</span> যিহোশূয় তখন সেই যাজকদের জর্ডন থেকে উঠে আসার নির্দেশ দিলেন।</div>
<div class="v" id="v18"><span class="vn">18</span> জর্ডন থেকে প্রভু পরমেশ্বরের চুক্তি সিন্দুক বাহক যাজকেরা উঠে এলেন। তাঁরা শুকনো মাটিতে পদার্পণ করার সঙ্গে সঙ্গে জর্ডনের জল আগের জায়গায় ফিরে এল এবং আগের মতই দুইকূল প্লাবিত করল।</div>
<div class="v" id="v19"><span class="vn">19</span> ইসরায়েলীরা প্রথম মাসের দশ তারিখে জর্ডন পার হয়ে যিরিহোর পূর্বপ্রান্তে গিল্‌গলে এসে শিবির স্থাপন করল।</div>
<div class="v" id="v20"><span class="vn">20</span> তারা জর্ডন থেকে যে বারোটি পাথর খণ্ড বয়ে এনেছিল, যিহোশূয় সেগুলি গিল্‌গলে স্থাপন করলেন।</div>
<div class="v" id="v21"><span class="vn">21</span> তিনি ইসরায়েলীদের বললেন, উত্তরকালে তোমাদের সন্তানসন্ততি যখন তাদের পিতাদের জিজ্ঞাসা করবে, এই পাথরগুলির তাত্পর্য কি?</div>
<div class="v" id="v22"><span class="vn">22</span> তখন তোমরা তাদের বলবে, ইসরায়েলীরা জর্ডন নদীর বুকে শুকনো পথ দিয়ে পার হয়ে এসেছিল।</div>
<div class="v" id="v23"><span class="vn">23</span> আমরা পার হয়ে না যাওয়া পর্যন্ত তোমাদের আরাধ্য ঈশ্বর প্রভু পরমেশ্বর যেমন লোহিত সাগর শুকিয়ে ফেলেছিলেন, তেমনি তোমাদের সামনেও জর্ডনের জল তিনি শুকিয়ে ফেললেন।</div>
<div class="v" id="v24"><span class="vn">24</span> এর দ্বারা পৃথিবীর সর্বজাতি জানবে যে প্রভু পরমেশ্বরের হস্ত মহাপরাক্রমশালী এবং তোমরা চিরকাল তোমাদের আরাধ্য ঈশ্বর প্রভু পরমেশ্বরকে ভক্তি ও সম্ভ্রম করবে।</div>
</div>
<!-- PARSED ABOVE; EDITING MAY BREAK PARSER -->
</body></html>