<html><head>
<meta http-equiv="Content-Type" content="text/html;charset=utf-8" />
<title>Josh 7 &ndash; যিহোশূয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 7);">
<div id="navbar"><a href="../index.html">পবিএ বাইবেল CL Bible</a> &ndash; <b>যিহোশূয়ের পুস্তক</b> &ndash; <a href="Josh_1.html">1</a> ... <a href="Josh_5.html">5</a> <a href="Josh_6.html">6</a> <b>7</b> <a href="Josh_8.html">8</a> <a href="Josh_9.html">9</a> ... <a href="Josh_24.html">24</a> </div><hr>
<h1>Josh 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আখনের লোভ ও তার পরিণাম</h2><span class="vn">1</span> <span class="br-p"><br><br></span>ইসরায়েলীরা কিন্তু প্রভু পরমেশ্বরের উদ্দেশে সমর্পিত বস্তু সম্পর্কে নিষেধাজ্ঞা লঙ্ঘন কল। যিহুদা গোষ্ঠীর সেরাহ্-র পুত্র ছিল সাব্‌দি, সাব্‌দির পুত্র কার্‌মি। এই কার্‌মির পুত্র আখন নিষিদ্ধ বস্তুর কিছু অংশ অপহরণ করল, ফলে ইসরায়েলীদের বিরুদ্ধে প্রভু পরমেশ্বরের ক্রোধ প্রজ্বলিত হল।</div>
<div class="v" id="v2"><span class="vn">2</span> <span class="br-p"><br><br></span>যিরিহো থেকে যিহোশূয় বেথেলের পূর্বদিকে বেথ-আবনের কাছাকাছি অয় নগর পর্যবেক্ষণ করার নির্দেশ দিয়ে কিছু লোককে পাঠিয়ে দিলেন। তারা গিয়ে নগরটি দেখে এল।</div>
<div class="v" id="v3"><span class="vn">3</span> ফিরে এসে তারা যিহোশূয়কে বলল, ওখানে সকলে না গেলেও চলে, দুই বা তিন হাজার লোক গিয়ে অয় নগর আক্রমণ করুক। সমস্ত লোকেরা সেখানে কষ্ট করে যাওয়ার দরকার নেই, কারণ ওখানে লোকসংখ্যা অল্প।</div>
<div class="v" id="v4"><span class="vn">4</span> তাই ইসরায়েলীদের মধ্যে থেকে হাজার তিনেক লোক সেখানে গেল কিন্তু তারা অয়বাসীদের কাছে পরাজিত হয়ে পালিয়ে এল।</div>
<div class="v" id="v5"><span class="vn">5</span> অয়-এর অধিবাসীদের হাতে তাদের প্রায় ছত্রিশ হাজার জন নিহত হল। তারা তাদের নগরদ্বার থেকে শবারিম পর্যন্ত ইসরায়েলীদের তাড়িয়ে নিয়ে গেল এবং উৎরাই-এর পথে তাদের হত্যা করল। এই দেখে ইসরায়েলীরা সাহস হারিয়ে ভীত সন্ত্রস্ত হয়ে পড়ল।</div>
<div class="v" id="v6"><span class="vn">6</span> <span class="br-p"><br><br></span>যিহোশূয় এবং ইসরায়েলীদের প্রবীণ নেতারা তখন নিজেদের পোশাক ছিঁড়ে প্রভু পরমেশ্বরের চুক্তি সিন্দুকের সামনে সন্ধ্যা পর্যন্ত মাটিতে উবুড় হয়এ পড়ে রইলেন, আর নিজেদের মাথায় ধূলা ছড়াতে লাগলেন।</div>
<div class="v" id="v7"><span class="vn">7</span> যিহোশূয় বললেন, হায় প্রভু পরমেশ্বর! ইমোরীদের হাতে ধ্বংস করার জন্য তুমি কেন এই লোকদের জর্ডন পার করিয়ে নিয়ে এলে? জর্ডনের ওপারেই আমাদের থেকে যাওয়া ভাল ছিল।</div>
<div class="v" id="v8"><span class="vn">8</span> হে প্রভু, এখন আমি কি বলব। শত্রুদের হাতে ইসরায়েলীদের পরাজয় ঘটেছে।</div>
<div class="v" id="v9"><span class="vn">9</span> কনানীরা ও এদেশের অধিবাসীরা যখন এ কথা শুনবে, তখন তারা আমাদের ঘিরে ধরবে আর পৃথিবী থেকে আমদের নিশ্চিহ্ন করে দেবে। তখন তোমার মহানামের মর্যাদা রক্ষার জন্য তুমি কি করবে?</div>
<div class="v" id="v10"><span class="vn">10</span> <span class="br-p"><br><br></span>প্রভু পরমেশ্বর যিহোশূয়কে বললেন, ওঠ, কেন তুমি উবুড় হয়এ পড়ে আছ?</div>
<div class="v" id="v11"><span class="vn">11</span> ইসরায়েলীরা পাপ করেছে, তারা আমার সন্ধির শর্ত লঙ্ঘন করেছে, গ্রহণ করেছে নিষিদ্ধ বস্তু। তারা সেগুলি চুরি করে নিজেদের জিনিসপত্রের মধ্যে লুকিয়ে রেখেছে।</div>
<div class="v" id="v12"><span class="vn">12</span> এই জন্যই ইসরায়েলীরা তাদের শত্রুদের সামনে দাঁড়াতে পারেনি, পালিয়ে এসেছে। ফলে তাদের ধ্বংস অনিবার্য। তোমাদের মধ্যে থেকে সেই নিষিদ্ধ বস্তু দূর না করা পর্যন্ত আমি আর তোমাদের সঙ্গে থাকব না।</div>
<div class="v" id="v13"><span class="vn">13</span> এবার তুমি উঠে দাঁড়াও, লোকদের শুদ্ধ কর। তাদের বল যেন আগামী কালের জন্য তারা নিজেদের শুচি শুদ্ধ করে। তাদের বল যে ইসরায়েলের আরাধ্য ঈশ্বর প্রভু পরমেশ্বর বলেছেন, হে ইসরায়েল, তোমাদের মাঝে নিষিদ্ধ বস্তু রয়েছে। সেই নিষিদ্ধ বস্তু দূর না করা পর্যন্ত শত্রুদের সামনে তোমরা দাঁড়াতে পারবে না।</div>
<div class="v" id="v14"><span class="vn">14</span> কাল সকালে তোমাদের সকল গোষ্ঠীকে আমার সামনে একে একে উপস্থিত করবে। তারপর আমি, প্রভু পরমেশ্বর যে গোষ্ঠীকে নির্দিষ্ট করব, সেই গোষ্ঠীর প্রত্যেক বংশ একে একে এগিয়ে আসবে এবং আমি যে বংশকে নির্দিষ্ট করব সেই বংশের প্রত্যেক পরিবার একে একে এগিয়ে যাবে। তারপর আমি যে পরিবারকে নির্দিষ্ট করব সেই পরিবারের পুরুষেরা একে একে এগিয়ে যাবে।</div>
<div class="v" id="v15"><span class="vn">15</span> তখন নিষিদ্ধ বস্তু গ্রহণ করেছে বলে যে ব্যক্তি নির্দিষ্ট হবে তাকে এবং তার সঙ্গে সম্পর্কিত সকলকে আগুনে পুড়িয়ে মারতে হবে কারণ সে প্রভু পরমেশ্বরের সঙ্গে সম্বন্ধের শর্ত লঙ্ঘন করেছে এবং ইসরায়েলী সমাজে জঘন্য অপরাধ করেছে।</div>
<div class="v" id="v16"><span class="vn">16</span> <span class="br-p"><br><br></span>যিহোশূয় পরের দিন সকালে ইসরায়েলীদের সকল গোষ্ঠীকে একে একে উপস্থিত করলেন। তাতে যিহূদা গোষ্ঠী নির্দিষ্ট হল।</div>
<div class="v" id="v17"><span class="vn">17</span> তারপর তিনি যিহূদা গোষ্ঠীর প্রত্যেক বংশকে এবং সমস্ত বংশের প্রত্যেক পরিবারকে একে একে উপস্থিত করলে সেরাহ্-র পরিবার নির্দিষ্ট হল। সেরাহ্-র পরিবারের সকল পুরুষকে একে একে উপস্থিত করলে সাব্‌দি নির্দিষ্ট হল।</div>
<div class="v" id="v18"><span class="vn">18</span> তিনি সাব্‌দির বাড়ির সব লোকদের উপস্থিত করলেন এবং তখন কার্‌মির পুত্র আখন নির্দিষ্ট হল। এইবাবে যিহূদা গোষ্ঠীর সেরাহ্-র প্রপৌত্র সাব্‌দির পৌত্র কার্‌মির পুত্র আখন ধরা পড়ল।</div>
<div class="v" id="v19"><span class="vn">19</span> <span class="br-p"><br><br></span>যিহোশূয় তখন আখনকে বললন, বৎস, ইসরায়েলের আরাধ্য ঈশ্বর প্রভু পরমেশ্বরের মর্যাদা রাখ, আমার কাছে স্বীকার কর, তুমি কি করেছ, কিছুই গোপন করো না।</div>
<div class="v" id="v20"><span class="vn">20</span> আখন যিহোশূয়কে বলল, আমি সত্যই ইসরায়েলের আরাধ্য ঈশ্বর প্রবু পমেশ্বরের বিরুদ্ধে পাপ করেছি। আমি স্বীকার করছি:</div>
<div class="v" id="v21"><span class="vn">21</span> লুঠের জিনিসপত্রের মধ্যে আমি শিনা-দেশের একটা ভাল শাল, দুশো শেকেল রূপো ও পঞ্চাশ শেকেল ওজনের একটা সোনার বাট দেখে লোভে পড়ে সেগুলো নিয়েছি। সেগুলো আমার তাঁবুতে মাটির নীচে লুকানো আছে আর তার নীচে রূপো রয়েছে।</div>
<div class="v" id="v22"><span class="vn">22</span> যিহোশূয় তখন কয়েকজন অনুচর পঠিয়ে দিলেন, তারা দৌড়ে আখনের তাঁবুতে গিয়ে দেখল যে, তাঁবুর মধ্যে সেই জিনিসগুলি লুকানো রয়েছে।</div>
<div class="v" id="v23"><span class="vn">23</span> তারা তখন তাঁবুর মধ্যে থেকে জিনিসগুলি বার করে যিহোশূয় ও ইসরায়েলীদের কাছে নিয়ে এল এবং প্রভুর সম্মুখে রাখল।</div>
<div class="v" id="v24"><span class="vn">24</span> যিহোশূয় ও ইসরায়েলীরা তখন সেই শাল, রূপো, সোনার বাট, আখনের ছেলেমেয়ে, গরুভেড়া, গাধা, তাঁবু এবং যথাসর্বস্বসহ আখনকে নিয়ে আখোর উপত্যকায় গেলেন।</div>
<div class="v" id="v25"><span class="vn">25</span> যিহোশূয় আখনকে বললেন, তুমি কেন এমন কাজ করে আমাদের দুর্বিপাকে ফেললে? এইজন্য প্রভু পরমেশ্বরও আজ তোমায় বিপাকে ফেলবেন। ইসরায়েলীরা সকলে তখন তাকে পাথর ছুঁড়ে মেরে ফেলল। তারা তার পরিবারের সকলকে পাথর ছুঁড়ে মারল এবং আগুনে পোড়াল। তারপর</div>
<div class="v" id="v26"><span class="vn">26</span> বিরাট এক পাথরের স্তূপের নীচে তাকে চাপা দিল, সেই স্তূপটি আজও আছে। তারপর প্রভুর প্রচণ্ড ক্রোধ নিবৃত্ত হল। এই কারণে সেই জায়গাটি আজও আখোর<sup class="fnm"><a name="fnm1" href="#fn1">1</a></sup> উপত্যকা নামে পরিচিত।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> আখোর : অর্থ দুর্বিপাক</div>
</div>
<!-- PARSED ABOVE; EDITING MAY BREAK PARSER -->
</body></html>