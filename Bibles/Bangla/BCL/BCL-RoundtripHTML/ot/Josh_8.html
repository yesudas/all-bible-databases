<html><head>
<meta http-equiv="Content-Type" content="text/html;charset=utf-8" />
<title>Josh 8 &ndash; যিহোশূয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 8);">
<div id="navbar"><a href="../index.html">পবিএ বাইবেল CL Bible</a> &ndash; <b>যিহোশূয়ের পুস্তক</b> &ndash; <a href="Josh_1.html">1</a> ... <a href="Josh_6.html">6</a> <a href="Josh_7.html">7</a> <b>8</b> <a href="Josh_9.html">9</a> <a href="Josh_10.html">10</a> ... <a href="Josh_24.html">24</a> </div><hr>
<h1>Josh 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অয় নগরীর পতন</h2><span class="vn">1</span> <span class="br-p"><br><br></span>প্রভু পরমেশ্বর যিহোশূয়কে বললেন, তুমি ভয় পেয়ো না কিম্বা নিরাশ হয়ো না। সমগ্র সেনাবাহিনী সঙ্গে নিয়ে তুমি অয় অভিমুখে যাত্রা কর। আমি অয়ের রাজা ও তার প্রজাদের, তার রাজধানী এবং রাজ্য সবই তোমার হাতে সমর্পণ করেছি।</div>
<div class="v" id="v2"><span class="vn">2</span> যিরিহো এবং সেখানকার রাজার যে দশা তুমি করেছিলে, অয় এবং সেখানকার রাজারও সেই দশা করবে। তবে সেখানকার লুঠ করা জিনিসপত্র এবং পশুপাল তোমরা নিজেরা নিতে পার। তুমি নগরের পিছন দিকে গোপনে একদল সৈন্য সমাবেশ কর।</div>
<div class="v" id="v3"><span class="vn">3</span> যিহোশূয় তখন সেনাবাহিনী সঙ্গে নিয়ে অয় নগরীর দিকে যাত্রা করলেন।তিনি ত্রিশ হাজার সাহসী সৈনিককে বেছে নিয়ে রাতের অন্ধকারে তাদের পাঠিয়ে দিলেন।</div>
<div class="v" id="v4"><span class="vn">4</span> তাদের নির্দেশ দিলেন, তোমরা সকলে প্রস্তুত হয়ে নগরীর পিছন দিকে গিয়ে লুকিয়ে থাক। নগরী থেকে বশী দূরে যেও না।</div>
<div class="v" id="v5"><span class="vn">5</span> আমি বাকী লোকজন নিয়ে নগরীর দিকে এগিয়ে যাব। ওরা যখন আগের বারের মত আমাদের আক্রমণ করতে বেরিয়ে আসবে, আমরা তখন ওদের সামনে থেকে পালিয়ে যাব।</div>
<div class="v" id="v6"><span class="vn">6</span> ওরা আমাদের পিছনে তাড়া করতে থাকবে, আর আমরা নগরীর বাইরে পালাতে থাকব। এইভাবে ওদের নগরী থেকে দূরে সরিয়ে নিয়ে আসব। ওরা ভাববে, আগের বারের মত আমরা ওদের দেখে পালিয়ে যাচ্ছি।</div>
<div class="v" id="v7"><span class="vn">7</span> আমরা যখন পালাতে থাকব তখন তোমরা গুপ্তস্থান থেকে বেরিয়ে এসে নগর দখল করবে। তোমাদের আরাধ্য ঈশ্বর প্রবু পরমেশ্বর নগরীটি তোমাদের হাতে দেবেন।</div>
<div class="v" id="v8"><span class="vn">8</span> নগরী দখল করে তোমরা সেখানে আগুন লাগিয়ে দেবে। প্রভুর নির্দেশ অনুযয়ী তোমরা কাজ করবে, এই হচ্ছে আমার আদেশ।</div>
<div class="v" id="v9"><span class="vn">9</span> <span class="br-p"><br><br></span>যিহোশূয়ের নির্দেশ অনুযায়ী তারা গিয়ে অয়ের পশ্চিম দিকে অয় ও বেথেলের মাঝামাঝি একটা জায়গায় লুকিয়ে রইল। যিহোশূয় লোকজনের সঙ্গে সেখানেই রাত কাটালেন।</div>
<div class="v" id="v10"><span class="vn">10</span> ভোরে উঠে তিনি সৈন্যদের একত্র করলেন এবং ইসরায়েলীদের প্রবীণ নেতৃবৃন্দকে সঙ্গে নিয়ে সেনাবাহিনীর পুরোভাগে থেকে অয় অভিমুখে যাত্রা করলেন।</div>
<div class="v" id="v11"><span class="vn">11</span> তাঁর সঙ্গে সমগ্র সেনাবাহিনী এগিয়ে চলল এবং অয়ের কাছাকাছি এসে উত্তর দিকে ছাউনি ফেলল। অয় নগর ও তাদের মাঝখানে ছিল একটি উপত্যকা।</div>
<div class="v" id="v12"><span class="vn">12</span> যিহোশূয় আনুমানিক পাঁচ হাজার সৈন্যকে নগরের পশ্চিম দিকে অয় ও বেথেলের মাঝখানে একটি জায়গায় লুকিয়ে রাখলেন।</div>
<div class="v" id="v13"><span class="vn">13</span> এইভাবে নগরীর উত্তর দিকে প্রধান সেনাবাহিনীকে এবং নগরীর পশ্চিম দিকে গুপ্ত সেনাদলকে সমাবেশ করে যিহোশূয় রাত কাটাতে সেই উপত্যকায় গেলেন।</div>
<div class="v" id="v14"><span class="vn">14</span> <span class="br-p"><br><br></span>অয়ের রাজা যিহোশূয়ের সৈন্যবাহিনীকে দেখে নগরীর অধিবাসীদের নিয়ে খুব ভোরে ইসরায়েলীদের সঙ্গে যুদ্ধ করার জন্য আরাবা উপত্যকায় সমবেত হলেন। কিন্তু নগরীর পিছনে যে একদল সৈন্য লুকিয়ে রয়েছে তা তিনি জনতেন না।</div>
<div class="v" id="v15"><span class="vn">15</span> যিহোশূয় এবং ইসরায়েলীরা তখন তাদের সামনে পরাজিত হওয়ার ভাণ কর প্রান্তরের দিকে পালিয়ে গেলন।</div>
<div class="v" id="v16"><span class="vn">16</span> তাদের পিছনে তাড়া করার জন্য তখন নগরীর সমস্ত লোককে ডেকে জড়ো করা হল। তারা যিহোশূয়ের পিছনে ছুটতে ছুটতে নগর থেকে অনেক দূরে চলে গেল।</div>
<div class="v" id="v17"><span class="vn">17</span> অয় বা বেথেলে একটি লোকও আর রইল না। নগর অরক্ষিত রেখে সকলেই ইসরায়েলীদের পিছনে ধাওয়া করতে বেরিয়ে গেল।</div>
<div class="v" id="v18"><span class="vn">18</span> <span class="br-p"><br><br></span>প্রভু পরমেশ্বর তখন যিহোশূয়কে বললেন, তোমার হাতের বর্শাটা তুমি অয়ের দিকে বাড়িয়ে ধর। এই নগর আমি তোমাদের হাতে সমর্পণ করব। যিহোশূয় তাঁর হাতের বর্শা অয়ের দিকে বাড়িয়ে ধরলেন।</div>
<div class="v" id="v19"><span class="vn">19</span> তাঁকে হাত বাড়াতে দেখে লুকিয়ে থাকা সৈন্যেরা নিজেদের জায়গা ছেড়ে তাড়াতাড়ি বেরিয়ে এল। তারা দৌড়ে গিয়ে নগরী দখল করে সঙ্গে সঙ্গে আগুন লাগিয়ে দিল।</div>
<div class="v" id="v20"><span class="vn">20</span> অয়ের লোকেরা পিছনে তাকিয়ে দেখল নগর থেকে আকাশের দিকে ধোঁয়া উঠছে, কিন্তু তখন তাদের আর কোন দিকে পালিয়ে যাওয়ার উপায় ছিল না কারণ যে ইসরায়েলীরা প্রান্তরের দিকে পালিয়ে যাচ্ছিল তারা তখন ঘুরে দাঁড়িয়ে আক্রমণকারীদেরই পাল্টা আক্রমণ করল।</div>
<div class="v" id="v21"><span class="vn">21</span> গুপ্ত সৈন্যদল নগরী দখল করেছে এবং নগর থেকে ধোঁয়া উঠছে দেখে যিহোশূয় এবং তাঁর সঙ্গী ইসরায়েলীরা সকলে ঘুরে দাঁড়িয়ে অয়ের লোকদের আক্রমণ করলেন।</div>
<div class="v" id="v22"><span class="vn">22</span> ইসরায়েলীদের অন্য দলটিও নগরী থেকে বেরিয়ে এসে তাদের আক্রমণ করল, ফলে তারা দুদিক থেকেই ইসরায়েলীদের আক্রমণের মুখে পড়ল। ইসরায়েলীরা তাদের নিঃশেষে সংহার করল। কেউ বেঁচে রইল না বা পালিয়ে যেতে পারল না।</div>
<div class="v" id="v23"><span class="vn">23</span> অয়ের রাজাকে শুধু জীবিত অবস্থায় বন্দী করে যিহোশূয়ের কাছে আনা হল।</div>
<div class="v" id="v24"><span class="vn">24</span> অয়ের অধিবাসীরা যে প্রান্তরে ইসরায়েলীদের পিছনে তাড়া করে গিয়েছিল, ইসরায়েলীরা সেখানেই তাদের সকলকে নিঃশেষে সংহার করল, তারপর তারা অয়ে ফিরে গিয়ে সেখানকার বাকী লোকদের তরবারির আঘাতে হত্যা করল।</div>
<div class="v" id="v25"><span class="vn">25</span> সেদিন অয়ের অধিবাসী নারী ও পুরুষ যারা নিহত হল তাদের সংখ্যা ছিল সর্বমোট বারো হাজার।</div>
<div class="v" id="v26"><span class="vn">26</span> অয়ের অধিবাসীরা যতক্ষণ না নিঃশেষে নিহত হল ততক্ষণ যিহোশূয় তাঁর হাতের বর্শা সেইভাবেই ধরে রইলেন।</div>
<div class="v" id="v27"><span class="vn">27</span> প্রভু পরমেশ্বর যিহোশূয়কে যে নির্দেশ দিয়েছিলেন, সেই অনুযায়ী ইসরায়েলীরা ঐ নগরের লুঠের মালপত্র ও পশুগুলি নিজেরা নিল।</div>
<div class="v" id="v28"><span class="vn">28</span> যিহোশূয় অয় নগরী পুড়িয়ে ধ্বংসস্তূপে পরিণত করলেন। আজও তা সেইরকমই আছে।</div>
<div class="v" id="v29"><span class="vn">29</span> তিনি অয়ের রাজাকে গাছে টাঙিয়ে ফাঁসি দিলেন এবং সারাদিন তার দেহ ঝুলিয়ে রাখলেন। সূর্যাস্তের সময় যিহোশূয়ের নির্দেশে লোকেরা রাজার মৃতদেহ গাছ থেকে নামিয়ে নগরের প্রবেশপথে ফেলে রাখল এবং তার উপরে পাথর চাপা দিয়ে বিরাট এক স্তূপ তৈরী করল। আজও তা সেখানে রয়েছে।</div>
<div class="v" id="v30"><h2>এবল পাহাড়ে বিধান গ্রন্থ পাঠ</h2><span class="vn">30</span> <span class="br-p"><br><br></span>সেই সময়ে যিহোশূয় এবল পাহাড়ে ইসরায়েলীদের আরাধ্য ঈশ্বর প্রভু পরমেশ্বরের উদ্দেশে একটি বেদী প্রতিষ্ঠা করলেন।<sup class="fnm"><a name="fnm1" href="#fn1">1</a></sup></div>
<div class="v" id="v31"><span class="vn">31</span> প্রভু পরমেশ্বরের সেবক মোশি ইসরায়েলীদের যেমন নির্দেশ দিয়েছিলেন এবং মোশির বিধানগ্রন্থে যেমন লেখা ছিল, সেই অনুযায়ী কোন যন্ত্রপাতির সাহায্যে না কেটে আস্ত পাথর দিয়েই ঐ বেদী তৈরী করা হয়েছিল। সেই বেদীর উপরে ইসরায়েলীরা প্রভু পরমেশ্বরের উদ্দেশে হোম করল এং স্বস্ত্যয়ন বলি উত্সর্গ করল।<sup class="fnm"><a name="fnm2" href="#fn2">2</a></sup></div>
<div class="v" id="v32"><span class="vn">32</span> যিহোশূয় সেখানে ইসরায়েলীদের সামনে পাথরগুলির উপরে মোশির বিধানের একটি অনুলিপি ক্ষোদাই করলেন।</div>
<div class="v" id="v33"><span class="vn">33</span> সমগ্র ইসরায়েল, তাদের প্রবীণ নেতৃবৃন্দ, কর্মকর্তা ও বিচারপতিরা, স্বজাতীয় ও প্রবাসী সকলেই চুক্তি সিন্দুকের দুধারে প্রভু পরমেশ্বরের সঙ্গে সেই সিন্দুকবাহী লেবীয় যাজকদের মুখোমুখি হয়ে দাঁড়াল। অর্ধেক লোক গেরিসীম পাহাড়ের দিকে মুখ করে এবং বাকী অর্ধেক লোক এবল পাহাড়ের দিকে মুখ করে দাঁড়াল। আশীর্বাণী উচ্চারণ করার জন্য প্রভু পরমেশ্বরের সেবক মোশি ইতিপূর্বে এই রকম নির্দেশই দিয়েছিলেন।<sup class="fnm"><a name="fnm3" href="#fn3">3</a></sup></div>
<div class="v" id="v34"><span class="vn">34</span> <span class="br-p"><br><br></span>তখন যিহোশূয় বিধানপুস্তকে যে সব আশীর্বাদ ও অভিশাপের কথা লেখা আছে, সেগুলি সব পাঠ করলেন।</div>
<div class="v" id="v35"><span class="vn">35</span> মোশি যে সব নির্দেশ দিয়েছিলেন, যিহোশূয় সমগ্র ইসরায়েলী সমাজ, নারী, বালক-বালিকা ও তাদের মধ্যে বসবাসকারী প্রবাসী - সর্বসমক্ষে সমস্তই পাঠ করলেন, একটি কথাও বাদ দিলেন না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:50 27:2-8'><!--endraw 1-->দ্বি.বি. 27:2-8<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:20 20:25'><!--endraw 1-->যাত্রা 20:25<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:50 11:29'><!--endraw 1-->দ্বি.বি. 11:29<!--raw 1 bo --></a><!--endraw 1-->; <!--raw 1 bo --><a href='B:50 27:11-14'><!--endraw 1-->27:11-14<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>