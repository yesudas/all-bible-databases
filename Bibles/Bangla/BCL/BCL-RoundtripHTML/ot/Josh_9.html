<html><head>
<meta http-equiv="Content-Type" content="text/html;charset=utf-8" />
<title>Josh 9 &ndash; যিহোশূয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 9);">
<div id="navbar"><a href="../index.html">পবিএ বাইবেল CL Bible</a> &ndash; <b>যিহোশূয়ের পুস্তক</b> &ndash; <a href="Josh_1.html">1</a> ... <a href="Josh_7.html">7</a> <a href="Josh_8.html">8</a> <b>9</b> <a href="Josh_10.html">10</a> <a href="Josh_11.html">11</a> ... <a href="Josh_24.html">24</a> </div><hr>
<h1>Josh 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহোশূয়ের সঙ্গে গিবিয়োনীদের ছলনা</h2><span class="vn">1</span> <span class="br-p"><br><br></span>জর্ডনের পশ্চিম পারের পার্বত্য অঞ্চল সমতলভূমি এবং লেবানন পর্যন্ত বিস্তৃত সমুদ্রতীরবর্তী অঞ্চলের নৃপতিরা এবং হিত্তীয়, ইমোরী, কনানী, পরিষী, হিব্বীয় ও যিবুষী জাতির লোকেরা এই সংবাদ শোনার পর</div>
<div class="v" id="v2"><span class="vn">2</span> সকলে একমত হয়ে যিহোশূয় এবং ইসরায়েলীদের সঙ্গে যুদ্ধ করার জন্য একত্র হলেন।</div>
<div class="v" id="v3"><span class="vn">3</span> <span class="br-p"><br><br></span>কিন্তু যিরিহো এবং অয় নগর দুটির যে দশা যিহোশূয় করেছিলেন, তা শোনার পর গিবিয়োনের অধিবাসীরা একটা চাতুরী করল।</div>
<div class="v" id="v4"><span class="vn">4</span> তারা ছদ্মবেশ ধারণ করে নিজেদের গাধার পিঠে পুরানো বস্তা, দ্রাক্ষারস রাখার জন্য ছেঁড়া তালি দেওয়া চামড়ার থলি চাপাল।</div>
<div class="v" id="v5"><span class="vn">5</span> পুরানো তালি দেওয়া জুতো এবং পুরানো পোশাক পরল ও শুকনো ছাতা পড়া রুটির রসদ সঙ্গে নিল।</div>
<div class="v" id="v6"><span class="vn">6</span> তারপর তারা গিল্‌গলে যিহোশূয়ের শিবিরে গিয়ে তাঁকে ও ইসরায়েলীদের বলল, আমরা অনেক দূর দেশ থেকে আপনাদের কাছে সন্ধিপ্রস্তাব নিয়ে এসেছি।</div>
<div class="v" id="v7"><span class="vn">7</span> ইসরায়েলীরা সেই হিব্বীয় লোকদের বলল, তোমরা মনে হয় আমাদের কাছাকাছিই বাস কর, তাহলে তোমাদের সঙ্গে আমাদের সন্ধির কি দরকার?<sup class="fnm"><a name="fnm1" href="#fn1">1</a></sup></div>
<div class="v" id="v8"><span class="vn">8</span> তারা যিহোশূয়কে বলল, আমরা আপনার দাস। যিহোশূয় তাদের জিজ্ঞাসা করলেন, তোমরা কারা? কোথা থেকে এসেছ?</div>
<div class="v" id="v9"><span class="vn">9</span> তারা বলল, আপানার এই দাসেরা আপানার আরাধ্য ঈশ্বর প্রভু পরমেশ্বরের নাম শুনে অনেক দূর দেশ থেকে এসেছে। তাঁর খ্যাতি, মিশরে তিনি যে সব অলৌকিক কাজ করেছেন,</div>
<div class="v" id="v10"><span class="vn">10</span> এবং জর্ডনের ওপারে ইমোরীদের দুই রাজা, হিষ্‌বোণের অধিপতি সিহোন এবং অষ্টারোৎ নিবাসী বাশানের অধিপতি ওগের যে দশা করেছেন, তা সবই আমরা শুনেছি।<sup class="fnm"><a name="fnm2" href="#fn2">2</a></sup></div>
<div class="v" id="v11"><span class="vn">11</span> আমাদের প্রবীণ নেতারা ও দেশবাসী সকলে আমাদের বলল, তোমরা পথের রসদ সঙ্গে নিয়ে ওঁদের সঙ্গে সাক্ষাৎ করতে যাও এবং ওঁদের বল যে আমরা ওঁদের দাস, ওঁরা যেন দয়া করে আমাদের সঙ্গে সন্ধি করেন।</div>
<div class="v" id="v12"><span class="vn">12</span> আপনাদের কাছে রওনা হওয়ার দিন আমরা বাড়ি থেকে টাট্‌কা রুটি নিয়ে বেরিয়ে ছিলাম, কিন্তু এই দেখুন সেই রুটিগুলো এখন শুকিয়ে গেছে এবং ছাতা পড়েছে।</div>
<div class="v" id="v13"><span class="vn">13</span> যে চামড়ার থলিগুলোতে দ্রাক্ষারস ভরেছিলাম সেগুলি নতুন ছিল। কিন্তু দেখুন, এখন সব ছিঁড়ে গেছে। সুদীর্ঘ যাত্রাপথে আমাদের জামাকাপড় ও জুতোও জীর্ণ হয়ে গেছে।</div>
<div class="v" id="v14"><span class="vn">14</span> ইসরায়েলীরা তখন তাদের কাছে থেকে কিছু রসদ নিল, কিন্তু তারা প্রভু পরমেশ্বরের নির্দেশ জানতে চাইল না।</div>
<div class="v" id="v15"><span class="vn">15</span> যিহোশূয় তাদের সরল মনেই গ্রহণ করলেন এবং তাদের প্রাণরক্ষার প্রতিশ্রুতি দিয়ে তাদের সঙ্গে সন্ধি স্থাপন করলেন। জনমণ্ডলীর নেতারাও তাদের সমর্থন করে শপথ করলেন।</div>
<div class="v" id="v16"><span class="vn">16</span> <span class="br-p"><br><br></span>সন্ধিস্থাপন করার তিন দিন পরে ইসরায়েলীরা জানতে পারল যে ঐ লোকগুলো তাদের প্রতিবেশী এবং তাদের কাছাকাছিই বসবাস করে।</div>
<div class="v" id="v17"><span class="vn">17</span> ইসরায়েলীরা তখন রওনা হল এবং তৃতীয় দিনে তাদের নগরগুলির কাছে উপস্থিত হল। এই নগরগুলি হল গিবিয়োন, কফিরা, বেরোৎ ও কিরিয়াত-জিয়ারিম।</div>
<div class="v" id="v18"><span class="vn">18</span> ইসরায়েলী জনমণ্ডলীর নেতারা ইসরায়েলের আরাধ্য ঈশ্বর প্রভু পরমেশ্বরের নামে তাদের কাছে শপথ করেছিলেন বলে ইসরায়েলীরা তাদের হত্যা করল না কিন্তু জনতা নেতাদের বিরুদ্ধে বিক্ষোভ জানাতে লাগল।</div>
<div class="v" id="v19"><span class="vn">19</span> নেতারা তখন সমবেত জনতাকে বললেন, আমরা ইসরায়েলের আরাধ্য ঈশ্বর প্রভু পরমেশ্বরের নামে ওদের কাছে শপথ করেচি সুতরাং এখন আমরা ওদের স্পর্শ করতে পারি না।</div>
<div class="v" id="v20"><span class="vn">20</span> আমরা ওদের জীবন রক্ষা করব কারণ তা না হলে ওদের কাছে আমরা যে শপথ করেছি তার জন্য আমাদের উপর প্রভুর ক্রোধ নেমে আসবে।</div>
<div class="v" id="v21"><span class="vn">21</span> ওরা বেঁচে থাকুক, তবে ওরা আমাদের জনমণ্ডলীর জন্য জল তুলবে ও কাঠ কুড়াবে। নেতাদের এ কথায় জনতা সম্মত হল।</div>
<div class="v" id="v22"><span class="vn">22</span> <span class="br-p"><br><br></span>যিহোশূয় গিবিয়োনীদের ডাকিয়ে এনে বললেন, তোমরা আমাদের সঙ্গে এ ছলনা করলে কেন? তোমরা বলেছ যে তোমরা অনেক দূরে থাক, কিন্তু তোমরা তো আমাদের কাছাকাছিই বাস কর।</div>
<div class="v" id="v23"><span class="vn">23</span> এই জন্য তোমরা অভিশপ্ত হলে, তোমরা চিরকাল আমার ঈশ্বরের মন্দিরের জন্য কাঠ কুড়াবে ও জল তুলবে। এই দাসত্ব থেকে তোমরা কখনও মুক্তি পাবে না।</div>
<div class="v" id="v24"><span class="vn">24</span> তারা যিহোশূয়কে বলল, আমরা শুনেছিলাম যে আপনার আরাধ্য ঈশ্বর প্রভু পরমেশ্বর এই দেশের সমস্ত অধিবাসীকে নিঃশেষে ধ্বংস করে এই দেশ আপনাদের দেওয়ার সুনিশ্চিত নির্দেশ মোশিকে দিয়েছিলেন। আপনাদের ভয়ে প্রাণের দায়ে আমরা তাই এ কাজ করেছি।</div>
<div class="v" id="v25"><span class="vn">25</span> আমরা এখন আপনার হাতের মুঠোয়। আপনি যা ভাল ও ন্যায্য মনে করেন আমাদের প্রতি তা-ই করুন।</div>
<div class="v" id="v26"><span class="vn">26</span> যিহোশূয় ইসরায়েলীদের হাত থেকে তাদের রক্ষা করলেন। তারা তাদের প্রাণে মারল না।</div>
<div class="v" id="v27"><span class="vn">27</span> কিন্তু সেইদিন থেকে তিনি তাদের প্রভু পরমেশ্বরের ও জনমণ্ডলীর জন্য জল তোলা ও কাঠ সংগ্রহের কাজে নিযুক্ত করলেন। তারা আজও প্রভুর পীঠস্থানে সেই কাজ করছে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:20 23:32'><!--endraw 1-->যাত্রা 23:32<!--raw 1 bo --></a><!--endraw 1-->; <!--raw 1 bo --><a href='B:20 34:12'><!--endraw 1-->34:12<!--raw 1 bo --></a><!--endraw 1-->; <!--raw 1 bo --><a href='B:50 7:2'><!--endraw 1-->দ্বি.বি. 7:2<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:40 21:21-35'><!--endraw 1-->গণনা 21:21-35<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>