<html><head>
<meta http-equiv="Content-Type" content="text/html;charset=utf-8" />
<title>Judg 10 &ndash; বিচারপতি ও জননায়কদের বিবরণ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 10);">
<div id="navbar"><a href="../index.html">পবিএ বাইবেল CL Bible</a> &ndash; <b>বিচারপতি ও জননায়কদের বিবরণ</b> &ndash; <a href="Judg_1.html">1</a> ... <a href="Judg_8.html">8</a> <a href="Judg_9.html">9</a> <b>10</b> <a href="Judg_11.html">11</a> <a href="Judg_12.html">12</a> ... <a href="Judg_21.html">21</a> </div><hr>
<h1>Judg 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>তোলা</h2><span class="vn">1</span> <span class="br-p"><br><br></span>অবিমেলেকের পর ইসরায়েলীদের মুক্তিদাতারূপে এলেন তোলা। ইনি ছিলেন ইষাখর গোষ্ঠীর দোদোর পৌত্র এবং পুয়ার পুত্র। ইফ্রয়িম প্রদেশের পার্বত্য অঞ্চলে শামীর নামক জনপদে ছিল তাঁর নিবাস।</div>
<div class="v" id="v2"><span class="vn">2</span> ইনি তেইশ বছর ইসরায়েলীদের নেতৃত্ব দান করেছিলেন। এর পর তিনি পরলোক গমন করেন এবং শামীরেই তাঁকে সমাধিস্থ করা হয়।</div>
<div class="v" id="v3"><h2>যায়ীর</h2><span class="vn">3</span> <span class="br-p"><br><br></span>তোলার পরে গিলিয়দ প্রদেশের যায়ীরের অভ্যুত্থান হল। তিনি বাইশ বছর ইসরায়েলীদের পরিচালনা করেছিলেন।</div>
<div class="v" id="v4"><span class="vn">4</span> তাঁর ত্রিশ জন ছেলে ছিল, তারা ত্রিশটি গাধার পিঠে চড়ে ঘুরে বেড়াত। তাদের দখলে ত্রিশটি জনপদ ছিল। গিলিয়দ প্রদেশের এই জনপদগুলি আজও যায়ীরের<sup class="fnm"><a name="fnm1" href="#fn1">1</a></sup> গ্রাম নামে পরিচিত।</div>
<div class="v" id="v5"><span class="vn">5</span> যায়ীরের মৃত্যুর পর তাঁকে কামোনে সমাধিস্থ করা হয়।</div>
<div class="v" id="v6"><h2>যিপ্তাহ্‌</h2><span class="vn">6</span> <span class="br-p"><br><br></span>ইসরায়েলীরা আবার পরমেশ্বরের দৃষ্টিতে যা মন্দ, সেই সব আচরণ করতে শুরু করেছিল। তারা বেল ও অষ্টারোৎ দেবদেবীদের এবং অরাম, সীদোন, যোয়ার, আম্মোন ও ফিলিস্তীয়া দেশের দেবতাদের পূজা-অর্চনা করতে লাগল। পরমেশ্বরকে তারা পরিত্যাগ করল এবং তাঁর সেবা-আরাধনা ছেড়ে দিল।</div>
<div class="v" id="v7"><span class="vn">7</span> এর ফলে ইসরায়েলীদের বিরুদ্ধে পরমেশ্বরের ক্রোধ প্রজ্বলিত হল, তিনি ফিলিস্তিনী ও আম্মোনীদের হাতে তাদের তুলে দিলেন।</div>
<div class="v" id="v8"><span class="vn">8</span> তারা সেই বছর ইসরায়েলীদের আক্রমণ করে বিধ্বস্ত করল। জর্ডনের পূর্বপারে গিলিয়দের অন্তর্গত ইমোরীদের দেশে যে সব ইসরায়েলী ছিল তাদের উপরে তারা আঠেরো বছর ধরে অমানুষিক নির্যাতন চালাল। এমনকি</div>
<div class="v" id="v9"><span class="vn">9</span> আম্মোনীরা জর্ডন পার হয়ে এসে যিহুদা, বিন্যামীন ও ইফ্রয়িম গোষ্ঠীর লোকদের উপর হামলা করত। এর ফলে ইসরায়েলীদের অবস্থা খুবই শোচনীয় হয়ে উঠল।</div>
<div class="v" id="v10"><span class="vn">10</span> <span class="br-p"><br><br></span>ইসরায়েলীরা তখন পরমেশ্বরের কাছে আর্ত নিবেদন জানাল, বলল, আমরা তোমার বিরুদ্ধে পাপ করেছি। আমরা নিজেদের ঈশ্বর তোমাকে পরিত্যাগ করে বেল দেবতাদের সেবা করেছি।</div>
<div class="v" id="v11"><span class="vn">11</span> পরমেশ্বর তখন তাদের বললেন, মিশরী, ইমোরী, আম্মোনী ও ফিলিস্তিনীদের হাত থেকে আমিই কি তোমাদের উদ্ধার করনি?</div>
<div class="v" id="v12"><span class="vn">12</span> সীদোনী, অমালেকী ও মায়োনীরাও তোমাদের উপর অত্যাচার করেছিল, তখন তোমরা আমার কাছে কান্নাকাটি করেছিলে আর আমি তাদের হাত থেকেও তোমাদের নিষ্কৃতি দিয়েছিলাম।</div>
<div class="v" id="v13"><span class="vn">13</span> তবুও তোমরা আমাকে পরিত্যাগ করে অন্য দেবতাদের পূজা করছ, তাই আমি আর তোমাদের উদ্ধার করব না।</div>
<div class="v" id="v14"><span class="vn">14</span> যে দেবতাদের তোমরা বেছে নিয়েছ, যাও তাদের কাছে গিয়ে কান্নাকাটি কর, এই দুর্দশা থেকে তারাই তোমাদের উদ্ধার করুক।</div>
<div class="v" id="v15"><span class="vn">15</span> <span class="br-p"><br><br></span>ইসরায়েলীরা তখন পরমেশ্বরের কাছে নিবেদন করে বলল, আমরা পাপ করেছি, তোমার বিবেচনায় যা ভাল, আমাদের প্রতি তা-ই কর, কেবল দয়া করে আজকের এই বিপদ থেকে আমাদের উদ্ধার কর।</div>
<div class="v" id="v16"><span class="vn">16</span> ইসরায়েলীরা তখন তাদের সমাজ থেকে বিজাতীয় দেব বিগ্রহগুলি দূর করে পরমেশ্বরের সেবা-আরাধনা করতে লাগল। ইসরায়েলীদের এই দুর্দশা দেখে তিনি আর স্থির থাকতে পারলেন না।</div>
<div class="v" id="v17"><span class="vn">17</span> আম্মোনীরা সেই সময়ে দলবদ্ধ হয়ে গিলিয়দে এসে ছাউনি ফেলেছিল। ইসরায়েলীরাও একত্র হয়ে মিস্‌পাতে এসে ছাউনি ফেলল।</div>
<div class="v" id="v18"><span class="vn">18</span> তখন ইসরায়েলীরা এবং তাদের নেতারা আলোচনা করে বলল, আম্মোনীদের বিরুদ্ধে যুদ্ধে যে আমাদের নেতৃত্ব দেবে সে-ই হবে গিলিয়দের অধিপতি।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হাব্বেবৎ-যায়ীর</div>
</div>
<!-- PARSED ABOVE; EDITING MAY BREAK PARSER -->
</body></html>