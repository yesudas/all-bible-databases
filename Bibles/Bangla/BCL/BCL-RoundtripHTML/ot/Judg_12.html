<html><head>
<meta http-equiv="Content-Type" content="text/html;charset=utf-8" />
<title>Judg 12 &ndash; বিচারপতি ও জননায়কদের বিবরণ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 12);">
<div id="navbar"><a href="../index.html">পবিএ বাইবেল CL Bible</a> &ndash; <b>বিচারপতি ও জননায়কদের বিবরণ</b> &ndash; <a href="Judg_1.html">1</a> ... <a href="Judg_10.html">10</a> <a href="Judg_11.html">11</a> <b>12</b> <a href="Judg_13.html">13</a> <a href="Judg_14.html">14</a> ... <a href="Judg_21.html">21</a> </div><hr>
<h1>Judg 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিপ্তাহ্‌ ও ইফ্রয়িম গোষ্ঠী</h2><span class="vn">1</span> <span class="br-p"><br><br></span>ইফ্রয়িম গোষ্ঠীর লোকেরা দলবদ্ধ হয়ে জর্ডন নদী পেরিয়ে সাফোনে এসে যিপ্তাহকে বলল, সীমান্ত পেরিয়ে আম্মোনীদের বিরুদ্ধে যুদ্ধে যাওয়ার সময় কেন তুমি আমাদের দলে নাওনি? কেন আমাদের ডাকনি? কাজেই, এবার আমরা বাড়িঘর সমেত তোমাকে আগুনে পুড়িয়ে মারব।</div>
<div class="v" id="v2"><span class="vn">2</span> যিপ্তাহ্‌ তাদের বললেন, আম্মোনীদের সঙ্গে আমাদের যখন দারুণ লড়াই চলছিল, আমি তোমাদের সাহায্য চেয়েছিলাম, তখন কি তোমরা কেউ এগিয়ে এসেছিলে?</div>
<div class="v" id="v3"><span class="vn">3</span> তোমরা আমাকে সাহায্য্য করলে না দেখে আমি নিজের প্রাণ বিপন্ন করেই সীমান্ত পার হয়ে আম্মোনীদের বিরুদ্ধে যুদ্ধ করতে গিয়েছিলাম। পরমেশ্বরই আমার হাতে তাদের সমর্পণ করেন। তবে আজ কেন তোমরা আমার সঙ্গে বিবাদ করতে এসেছ?</div>
<div class="v" id="v4"><span class="vn">4</span> তারপর যিপ্তাহ্‌ গিলিয়দের সব লোককে একত্র করলেন এবং ইফ্রয়িম গোষ্ঠীর লোকদের আক্রমণ করে তাদের পরাজিত করলেন। (কারণ ইফ্রয়িমের লোকেরা তাচ্ছিল্য করে বলেছিল, তোরা গিলিয়দবাসীরা তো ইফ্রয়িমের দলছুট লোক, আছিস ইফ্রয়িম আর মনঃশি গোষ্ঠীর মধ্যে।)</div>
<div class="v" id="v5"><span class="vn">5</span> গিলিয়দের লোকেরা ইফ্রয়িমীদের হাত থেকে জর্ডনের পারঘাটাগুলো দখল করে নিল। ইফ্রয়িম এলাকা থেকে পলাতক কোন লোক যদি এসে বলত, আমাকে ওপারে যেতে দাও, গিলিয়দের লোকেরা তখন তাকে জিজ্ঞাসা করত, তুমি কি ইফ্রয়িমী? সে যদি বলত, ‘না’ —</div>
<div class="v" id="v6"><span class="vn">6</span> তাহলে তারা বলত, আচ্ছা, বলতো “শিব্বোলেৎ” —সে বলত, “সিব্বোলেৎ —কারণ এ কথাটির শুদ্ধ উচ্চারণ সে করতে পারত না। তখন তারা তাকে ধরে সেখানেই হত্যা করত। সেই সময়ে ইফ্রয়িম গোষ্ঠীর বিয়াল্লিশ হাজার লোক এইভাবে নিহত হয়েছিল।</div>
<div class="v" id="v7"><span class="vn">7</span> যিপ্তাহ্‌ ছয় বছর ইসরায়েলীদের নেতৃত্ব দেবার পর তাঁর মৃত্যু হয়। গিলিয়দ প্রদেশে তাঁর নিজের নগরেই তাঁকে কবর দেওয়া হয়।</div>
<div class="v" id="v8"><h2>ইবসান, এলোন ও আব্‌দোন</h2><span class="vn">8</span> <span class="br-p"><br><br></span>যিপ্তাহের পরে বেথলেহেম নিবাসী ইবসান ইসরায়েলীদের নেতৃত্ব গ্রহণ করেন।</div>
<div class="v" id="v9"><span class="vn">9</span> তাঁর ত্রিশটি পুত্র এবং ত্রিশটি কন্যা ছিল। কন্যাদের তিনি তাঁর গোষ্ঠীর বাইরে বিবাহ দিয়েছিলেন, এবং অন্য গোষ্ঠী থেকে তাঁর পুত্রদের জন্য ত্রিশটি পুত্রবধূ এনেছিলেন। তিনি সাত বছর ইসরায়েলীদের পরিচালনা করেন।</div>
<div class="v" id="v10"><span class="vn">10</span> তারপর তিনি মারা গেলেন এবং বেথলেহেমে তাঁকে কবর দেওয়া হল।</div>
<div class="v" id="v11"><span class="vn">11</span> তাঁর পরে সবুলুন গোষ্ঠীর এলোন ইসরায়েলীদের নেতা হলেন। তিনি দশ বছর ইসরায়েলীদের চালনা করেন।</div>
<div class="v" id="v12"><span class="vn">12</span> তাঁর মৃত্যু হলে সবুলুন এলাকার অয়ালোনে তাঁকে কবর দেওয়া হল।</div>
<div class="v" id="v13"><span class="vn">13</span> তাঁর পরে পিরিয়াথোন নিবাসী হিল্লেলের পুত্র আব্‌দোন ইসরায়েলীদের নেতা হলেন।</div>
<div class="v" id="v14"><span class="vn">14</span> তাঁর ছিল চল্লিশটি পুত্র এবং ত্রিশটি পৌত্র। সত্তরটি গাধার পিঠে চড়ে এরা ঘুরে বেড়াত। ইনি আট বছর ইসরায়েলীদের পরিচালনা করলেন।</div>
<div class="v" id="v15"><span class="vn">15</span> তাঁর মৃত্যুর পর তাঁকে ইফ্রয়িম প্রদেশে অমালেকীদের পার্বত্য অঞ্চল পিরিয়াথোনে কবর দেওয়া হল।</div>
</div>
<!-- PARSED ABOVE; EDITING MAY BREAK PARSER -->
</body></html>