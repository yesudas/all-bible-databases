<html><head>
<meta http-equiv="Content-Type" content="text/html;charset=utf-8" />
<title>Judg 15 &ndash; বিচারপতি ও জননায়কদের বিবরণ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 15);">
<div id="navbar"><a href="../index.html">পবিএ বাইবেল CL Bible</a> &ndash; <b>বিচারপতি ও জননায়কদের বিবরণ</b> &ndash; <a href="Judg_1.html">1</a> ... <a href="Judg_13.html">13</a> <a href="Judg_14.html">14</a> <b>15</b> <a href="Judg_16.html">16</a> <a href="Judg_17.html">17</a> ... <a href="Judg_21.html">21</a> </div><hr>
<h1>Judg 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>কিছুদিন পরে গম কাটার মরশুমে শিমশোন একটা ছাগ শিশু নিয়ে তাঁর স্ত্রীর সঙ্গে দেখা করতে গেলেন। শ্বশুরবাড়িতে গিয়ে বললেন, আমি আমার স্ত্রী ঘরে যেতে চাই। কিন্তু তাঁর শ্বশুর তাঁকে সেই ঘরে ঢুকতে দিলেন না।</div>
<div class="v" id="v2"><span class="vn">2</span> বললেন, আমি ভেবেছিলাম, তুমি তাকে ঘৃণা কর, তাই তোমার মিতবরের সঙ্গে তার বিয়ে দিয়ে দিয়েছি। তার ছোট বোন তার চেয়েও সুন্দরী, তুমি বরং তার বদলে তাকেই বিয়ে কর।</div>
<div class="v" id="v3"><span class="vn">3</span> শিমশোন তাঁদের বললেন, এবার যদি আমি ফিলিস্তিনীদের কিছু করি তাহলে কিন্তু আমার কোন দোষ দিও না।</div>
<div class="v" id="v4"><span class="vn">4</span> শিমশোন তখন গিয়ে তিনশো শিয়াল ধরলেন এবং মশাল জোগাড় করলেন। তারপর দুটো করে শিয়ালকে লেজে লেজে বেঁধে তার গিঁটের মধ্যে মশাল গুঁজে দিলেন।</div>
<div class="v" id="v5"><span class="vn">5</span> এবার মশালে আগুন দিয়ে শিয়ালগুলোকে ফিলিস্তিনীদের পাকা ফসলের ক্ষেতে ছেড়ে দিলেন। ফলে শুধু ফসলই নয় কিন্তু যেগুলি কাটা হয়নি, সেই সমস্ত ফসল ও জলপাইয়ের বাগান —সব পুড়ে ছারখার হয়ে গেল।</div>
<div class="v" id="v6"><span class="vn">6</span> এই দেখে ফিলিস্তিনীরা খোঁজ নিতে লাগল, কে এই কাজ করেছে? তখন শুনল যে তিম্‌না নিবাসী সেই ভদ্রলোকের জামাই শিমশোন এই কাজ করেছে, কারণ তাঁর স্ত্রীকে তাঁর মিতবরের হাতে তুলে দেওয়া হয়েছে। তখন ফিলিস্তিনীরা গিয়ে সেই মেয়ে ও তার বাবাকে পুড়িয়ে মারল।</div>
<div class="v" id="v7"><span class="vn">7</span> শিমশোন তাদের বললেন, তোমরা শেষে এই করলে! তবে জেনে রেখ, এর প্রতিশোধ না নিয়ে আমি ছাড়ব না।</div>
<div class="v" id="v8"><span class="vn">8</span> তিনি তাদের বহু লোককে হিংস্রভাবে আক্রমণ করে বধ করলেন। তারপর সেখান থেকে চলে গেলেন এবং এটাম পাহাড়ের গুহায় গিয়ে বাস করতে লাগলেন।</div>
<div class="v" id="v9"><h2>ফিলিস্তিনীদের পরাজয়</h2><span class="vn">9</span> <span class="br-p"><br><br></span>ফিলিস্তিনীরা যিহুদীয়ায় এসে ছাউনি ফেলল এবং লিহীতে লুঠতরাজ করতে লাগল।</div>
<div class="v" id="v10"><span class="vn">10</span> যিহূদীয়ার লোকেরা তাদের জিজ্ঞাসা করল, তোমরা কেন আমাদের উপর হামলা করছ? তারা বলল, আমরা শিমশোনকে ধরে নিয়ে যেতে এসেছি। সে আমাদের যে দশা করেছে আমরাও তার সেই দশা করব।</div>
<div class="v" id="v11"><span class="vn">11</span> যিহুদীয়া থেকে তখন তিনহাজার লোক এটাম পাহাড়ের গুহায় গিয়ে শিমশোনকে বলল, আমরা যে ফিলিস্তিনীদের শাসনাধীনে তা কি তুমি জান না? তুমি আমাদের এমন সর্বনাশ করলে কেন? শিমশোন বললেন, ওরা আমার সঙ্গে যেমন ব্যবহার করেছে আমিও ওদের সঙ্গে তেমনই করেছি।</div>
<div class="v" id="v12"><span class="vn">12</span> <span class="br-p"><br><br></span>তারা তাকে বলরল, আমরা তোমাকে ফিলিস্তিনীদের হাতে তুলে দেওয়ার জন্য বেঁধে নিয়ে যেতে এসেছি। শিমশোন তাদের বললেন, তাহলে কথা দাও যে তোমরা নিজেরাই মেরে ফেলবে না।</div>
<div class="v" id="v13"><span class="vn">13</span> তারা বলল, না, আমরা তোমাকে মারব না, কেবল বেঁধে নিয়ে গিয়ে ওদের হাতে তুলে দেব। তখন তারা দুগােছা নতুন দড়ি দিয়ে তাঁকে বেঁধে গুহা থেকে নিয়ে গেল।</div>
<div class="v" id="v14"><span class="vn">14</span> শিমশোনকে লিহীতে আনা হলে ফিলিস্তিনীরা তাঁকে দেখে মার্ মার্ করে ছুটে এল। সেই সময় পরমেশ্বরের মহাশক্তিতে তিনি পূর্ণ হলেন। তাঁর বাহুতে এবং হাতে বাঁধা দড়ি দুটি তিনি অনায়াসে ছিঁড়ে ফেললেন।</div>
<div class="v" id="v15"><span class="vn">15</span> সামনে সদ্য ছাড়ানো একটা গাধার চোয়ালের হাড় দেখতে পেয়ে শিমশোন হাত বাড়িয়ে সেটা তুলে নিলেন এবং সেটা দিয়ে এক হাজার লোককে মেরে ফেললেন।</div>
<div class="v" id="v16"><span class="vn">16</span> শিমশোন বললেনঃ <span class="br-p"><br><br></span><span class="br-ind"><br><span class="indent">&nbsp;</span></span>স্তূপের পরে স্তূপ জমেছে <br><span class="br-ind"><br><span class="indent">&nbsp;</span></span>গাধার চোয়াল দ্বারা <br><span class="br-ind"><br><span class="indent">&nbsp;</span></span>হাজার লোক গেল দেখ <br><span class="br-ind"><br><span class="indent">&nbsp;</span></span>আমার হাতে মারা। <br></div>
<div class="v" id="v17"><span class="vn">17</span> <span class="br-p"><br><br></span>এই বলে তিনি চোয়ালটা ছুঁড়ে ফেলে দিলেন, আর সেই জায়গার নাম রাখলেন রামাৎ-লিহী (চোয়াল-পাহাড়)।</div>
<div class="v" id="v18"><span class="vn">18</span> পিপাসায় কাতর হয়ে তিনি প্রভুর কাছে নিবেদন করলেন, তুমি তোমার এই দাসের দ্বারা এই মহান উদ্ধার-কর্ম সাধন করেছ, কিন্তু এখন আমি কি পিপাসায় মরব? আর, ঐ বেসুন্নত লোকগুলোর হাতে পড়ব?</div>
<div class="v" id="v19"><span class="vn">19</span> ঈশ্বর তখন লিহীর একটি গর্তের মুখ খুলে দিলেন। সেখান থেকে জলের ধারা বেরিয়ে এল। শিমশোন ঐ জল পান করে বাঁচলেন। এই জন্যই ফোয়ারাটির নাম রাখা হল এন্-হাক্-কোরী (আর্তনাদকারীর ফোয়ারা)।</div>
<div class="v" id="v20"><span class="vn">20</span> আজও লিহীতে সেটি রয়েছে। ফিলিস্তিনীদের আমলে শিমশোন কুড়ি বছর ইসরায়েলীদের পরিচালনা করেছিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>