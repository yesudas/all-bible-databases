<html><head>
<meta http-equiv="Content-Type" content="text/html;charset=utf-8" />
<title>Judg 18 &ndash; বিচারপতি ও জননায়কদের বিবরণ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 18);">
<div id="navbar"><a href="../index.html">পবিএ বাইবেল CL Bible</a> &ndash; <b>বিচারপতি ও জননায়কদের বিবরণ</b> &ndash; <a href="Judg_1.html">1</a> ... <a href="Judg_16.html">16</a> <a href="Judg_17.html">17</a> <b>18</b> <a href="Judg_19.html">19</a> <a href="Judg_20.html">20</a> <a href="Judg_21.html">21</a> </div><hr>
<h1>Judg 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মীখা ও দান গোষ্ঠী</h2><span class="vn">1</span> <span class="br-p"><br><br></span>তখনকার দিনে ইসরায়েলীদের কোন রাজা ছিল না। দান গোষ্ঠীর লোকেরা তখন বসবাসের জন্য এলাকা দখলের চেষ্টায় ছিল। ইসরায়েলীদের বিভিন্ন গোষ্ঠীর মধ্যে কেবল তারাই তখনও বসবাসের জন্য কোন জায়গা পায়নি।</div>
<div class="v" id="v2"><span class="vn">2</span> দান গোষ্ঠীর লোকেরা নিজেদের মধ্যে থেকে পাঁচজন শক্ত-সমর্থ লোককে বেছে নিয়ে তাদের ইষ্টায়োল থেকে বসবাসের উপযুক্ত জায়গা অনুসন্ধান করতে পাঠাল। বলল, তোমরা গিয়ে একটি উপযুক্ত এলাকার খোঁজ খবর নিয়ে এস। তারা ইফ্রয়িমের পাহাড়ী অঞ্চলে মীখার বাড়িতে গিয়ে রাত কাটাল।</div>
<div class="v" id="v3"><span class="vn">3</span> মীখার বাড়িতে সেই লেবীয় যুবকের কণ্ঠস্বর চিনতে পেরে তার কাছে গিয়ে আড়ালে জিজ্ঞাসা করল, কি ব্যাপার, তুমি এখানে? এখানে তোমার কি দরকার? এখানে তুমি কি করছ?</div>
<div class="v" id="v4"><span class="vn">4</span> মীখা তার জন্য যা কিছু করেছিল সে সব কথা তাদের বলে তারপর বলল, আমি তাঁর মাইনে করা পুরোহিত।</div>
<div class="v" id="v5"><span class="vn">5</span> তারা তখন তাকে বলল, দয়া করে তুমি ঈশ্বরের কাছে জেনে বল আমাদের যাত্রা শুভ হবে কি না।</div>
<div class="v" id="v6"><span class="vn">6</span> পুরোহিত তাদের বলল, তোমরা নিশ্চিন্তে এগিয়ে যাও, এ পরমেশ্বরেরই ইচ্ছা!</div>
<div class="v" id="v7"><span class="vn">7</span> তখন তারা পাঁচজনে রওনা হয়ে গেল। গিয়ে পৌঁছাল লায়িশে। তারা দেখল, সেখানকার অধিবাসীরা সীদোনীদের মতই নিরুদ্বেগ আরামে জীবনযাপন করছে। তারা সরল ও শান্তশিষ্ট। কারও সাথে তাদের ঝগড়া-বিবাদ নেই। কোন অভাব নেই তাদের। একদিকে সীদোনীদের কাছ থেকে অনেক দূরে রয়েছে তারা আবার অন্যদিকে অরামীদের সঙ্গেও তাদের কোন যোগাযোগ নেই।</div>
<div class="v" id="v8"><span class="vn">8</span> তখন ঐ পাঁচজন ইষ্টায়োল তাদের জ্ঞাতিবর্গের কাছে ফিরে এল। জ্ঞাতিরা তাদের কাছে সমস্ত খবরাখবর জানতে চাইল।</div>
<div class="v" id="v9"><span class="vn">9</span> তারা বলল, চল, আমরা গিয়ে ওদের আক্রমণ করি। আমরা দেখে এলাম, চমৎকার দেশ। আর দেরী নয়, চল এগিয়ে যাই। লায়িশ দখল করি।</div>
<div class="v" id="v10"><span class="vn">10</span> সে দেশে গেলে দেখবে একদল লোক নির্ভাবনায় সেখানে বাস করে, বিরাট বিস্তীর্ণ সেই দেশ। ঈশ্বর সেই দেশ তেমাদেরই দিয়েছেন। জগতের কোন কিছুরই অভাব নেই সেখানে।</div>
<div class="v" id="v11"><span class="vn">11</span> <span class="br-p"><br><br></span>তখন দান গোষ্ঠী ছশো লোক রণসজ্জায় সজ্জিত হয়ে সরা ও ইষ্টায়োল থেকে রওনা হল।</div>
<div class="v" id="v12"><span class="vn">12</span> তারা যিহূদীয়ায় কিরিয়াৎজিয়ারীমে গিয়ে ছাউনি ফেলল। এই কারণে ঐ স্থানটি আজও মাহানে-দান (দানের শিবির) নামে পরিচিত। এই জায়গাটি কিরিয়াৎ-জিয়ারীমের পশ্চিমে।</div>
<div class="v" id="v13"><span class="vn">13</span> সেখান থেকে তারা ইফ্রয়িমের পার্বত্য অঞ্চলে মীখার বাড়িতে গিয়ে উপস্থিত হল।</div>
<div class="v" id="v14"><span class="vn">14</span> তখন যে পাঁচজন লাক লায়িশে খোঁজখবর নিতে গিয়েছিল, তারা তাদের জ্ঞাতিবর্গের কাছে বলল, তোমরা কি জান যে এই বাড়িতে একটা এফোদ, কয়েকটি পারিবারিক বিগ্রহ এবং একটা খোদাই করা ও একটা ছাঁচে ঢালাই করা মূর্তি আছে? বল, কি করা যায়?</div>
<div class="v" id="v15"><span class="vn">15</span> তার তখন মীখার বাড়িতে সেই লেবীয় যুবকের ঘরে গিয়ে তার কুশল জিজ্ঞাসা করল।</div>
<div class="v" id="v16"><span class="vn">16</span> এদিকে রণসাজে সজ্জিত দান গোষ্ঠীর ছশো লোক বাড়ির দরজার কাছে দাঁড়িয়ে রইল।</div>
<div class="v" id="v17"><span class="vn">17</span> আর সেই পাঁচজন লোক আবার বাড়ির ভিতরে ঢুকে খোদাই করা মূর্তি, এফোদ, বিগ্রহগুলি ও ছাঁচে ঢালাই করা মূর্তিটি তুলে নিল। সেই পুরোহিত খন সশস্ত্র ছশো লোকের সঙ্গে বাড়ির দরজায় দাঁড়িয়েছিল।</div>
<div class="v" id="v18"><span class="vn">18</span> মীখার বাড়িতে ঢুকে তারা যখন সেই খোদাই করা মূর্তি, এফোদ, বিগ্রহগুলি ও ছাঁচে ঢালাই করা মূর্তিটি তুলে নিল তখন সেই পুরোহিত তাদের জিজ্ঞাসা করল, তোমরা এ সব কি করছ?</div>
<div class="v" id="v19"><span class="vn">19</span> তারা বলল, চুপ! কেন শব্দ না করে আমাদের সঙ্গে চল এবং আমাদের গুরু ও পুরোহিত হও। একটি মাত্র পরিবারের পুরোহিত হওয়ার চেয়ে ইসরায়েলীদের পুরো একটি গোষ্ঠীর পুরোহিত হওয়া কি তোমার পক্ষে ভাল নয়?</div>
<div class="v" id="v20"><span class="vn">20</span> এ কথায় পুরোহিত খুব খুশী হয়ে সেই এফোদ, মূর্তি ও বিগ্রহগুলি নিয়ে তাদের সঙ্গে চলল।</div>
<div class="v" id="v21"><span class="vn">21</span> <span class="br-p"><br><br></span>সেখান থেকে তারা আবার যাত্রা শুরু করল। শিশুসন্তান, পশুপাল ও লটবহর সামনে রেখে তারা এগোতে লাগল।</div>
<div class="v" id="v22"><span class="vn">22</span> মীখার বাড়ি থেকে তারা বেশ কিছু দূরে গেছে, এমন সময় মীখা তার প্রতিবেশীদের ডেকে জড়ো করে দান গোষ্ঠীর লোকদের পিছনে দৌড়াতে লাগল।</div>
<div class="v" id="v23"><span class="vn">23</span> তাদের নাগাল পেয়ে তারা হাঁকডাক শুরু করে দিল। দান গোষ্ঠীর লোকেরা তখন ফিরে দাঁড়িয়ে মীখাকে বলল, কি ব্যাপার? এত লোক নিয়ে আমাদের তেড়ে আসছ কেন?</div>
<div class="v" id="v24"><span class="vn">24</span> মীখা বলল, তোমরা আমাকে সর্বস্বান্ত করে আমার তৈরী দেবমূর্তিগুলি চুরি করে নিয়ে যাচ্ছ, এমনকি আমার পুরোহিতকেও নিয়ে পালিয়ে যাচ্ছ, আর কিনা জিজ্ঞাসা করছ, আমার কি হয়েছে?</div>
<div class="v" id="v25"><span class="vn">25</span> দান গোষ্ঠীর লোকেরা বলল, চুপ কর, বেশি চেঁচামেচি করো না, নইলে কে কোথায় গিয়ে তোমার উপর হামলা করবে আর তুমি সপরিবারে প্রাণ হারাবে।</div>
<div class="v" id="v26"><span class="vn">26</span> এই কথা বলে দান গোষ্ঠীর লোকেরা আবার চলতে শুরু করল। মীখা দেখল যে তাদের শক্তি তার চেয়ে অনেক বেশী তাই সে আর কিছু না বলে বাড়ি ফিরে গেল।</div>
<div class="v" id="v27"><span class="vn">27</span> <span class="br-p"><br><br></span>মীখার তৈরী মূর্তিগুলি ও তার পুরোহিতকে সঙ্গে নিয়ে দান গোষ্ঠীর লোকেরা গিয়ে লায়িশ আক্রমণ করল। সেখানকার শান্তিপ্রিয় মানুষগুলিকে বধ করল এবং নগরটি আগুনে পুড়িয়ে দিল।</div>
<div class="v" id="v28"><span class="vn">28</span> তাদের রক্ষা করার কেউ ছিল না, কারণ নগরটি ছিল সীদোন থেকে বহুদূরে, আর অন্য কারও সঙ্গে তাদের কোন যোগাযোগ ছিল না। বেথ-রাহোব-এর নিকটবর্তী উপত্যকায় এই নগরটি অবস্থিত ছিল। দান গোষ্ঠীর লোকেরা নগরটি পুনর্গঠন করে সেখানে বসতি স্থাপন করল।</div>
<div class="v" id="v29"><span class="vn">29</span> যাকোবের পুত্র দান, যিনি ছিলেন তাদের আদিপুরুষ তার নামেই তারা নগরটির নাম রাখল দান। আগে এই নগরটির নাম ছিল লায়িশ।</div>
<div class="v" id="v30"><span class="vn">30</span> <span class="br-p"><br><br></span>দান গোষ্ঠীর লোকেরা সেখানে সেই খোদাই করা মূর্তিটি প্রতিষ্ঠা করল। সেখানকার লোকেরা দেশ থেকে নির্বাসিত হওয়ার আগে পর্যন্ত মোশির পুত্র গের্শোমের বংশধর যোনাথন এবং তার সন্তানেরাই ছিল দান গোষ্ঠীর পুরোহিত।</div>
<div class="v" id="v31"><span class="vn">31</span> শীলোতে ঈশ্বরের মন্দির যতদিন ছিল ততদিন মীখার তৈরী ঐ খোদাই করা মূর্তিই ছিল তাদের ইষ্টদেবতা।</div>
</div>
<!-- PARSED ABOVE; EDITING MAY BREAK PARSER -->
</body></html>