<html><head>
<meta http-equiv="Content-Type" content="text/html;charset=utf-8" />
<title>Judg 20 &ndash; বিচারপতি ও জননায়কদের বিবরণ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 20);">
<div id="navbar"><a href="../index.html">পবিএ বাইবেল CL Bible</a> &ndash; <b>বিচারপতি ও জননায়কদের বিবরণ</b> &ndash; <a href="Judg_1.html">1</a> ... <a href="Judg_18.html">18</a> <a href="Judg_19.html">19</a> <b>20</b> <a href="Judg_21.html">21</a> </div><hr>
<h1>Judg 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরায়েলীদের যুদ্ধের প্রস্তুতি</h2><span class="vn">1</span> <span class="br-p"><br><br></span>উত্তরে দান থেকে দক্ষিণে বেরশেবা পর্যন্ত সমগ্র এলাকার এবং পূর্বে গিলিয়দ প্রদেশ থেকে ইসরায়েলী সমাজের সমস্ত লোক এই ডাকে সাড়া দিল। তারা একজোট হয়ে মিস্‌পাতে পরমেশ্বরের পীঠস্থানে উপস্থিত হল।</div>
<div class="v" id="v2"><span class="vn">2</span> ঈশ্বরের প্রজামণ্ডলীর সেই সমাবেশে ইসরায়েলীদের সমস্ত গোষ্ঠীর জননায়কেরা এবং চার লক্ষ পদাতিক সৈন্য উপস্থিত ছিল।</div>
<div class="v" id="v3"><span class="vn">3</span> বিন্যামীন গোষ্ঠীর লোকেরা শুনতে পেল যে ইসরায়েলের অন্যান্য সমস্ত গোষ্ঠীর লোকেরা মিস্‌পাতে এসে সমবেত হয়েছে। <span class="br-p"><br><br></span>ইসরায়েলীরা জানতে চাইল কিভাবে এমন গর্হিত কাণ্ড ঘটল।</div>
<div class="v" id="v4"><span class="vn">4</span> নিহত মেয়েটির স্বামী সেই লেবীয় তখন বলল, বিন্যামীন গোষ্ঠীর এলাকাভুক্ত গিবিয়াতে সেদিন আমি ও আমার উপপত্নী রাতে ছিলাম।</div>
<div class="v" id="v5"><span class="vn">5</span> গিবিয়ার কতকগুলি লোক আমাকে আক্রমণ করতে এসেছিল। তাই সেই রাতে যে বাড়িতে আমরা ছিলাম, সেই বাড়িটা ঘেরাও করেছিল। তারা চেয়েছিল আমাকে হত্যা করতে, কিন্তু তা না পেরে তারা আমার উপপত্নীকে ধর্ষণ করে মেরে ফেলেছে।</div>
<div class="v" id="v6"><span class="vn">6</span> আমি তাই আমার উপপত্নীর মৃতদেহ কেটে খণ্ড করে ইসরায়েলীদের অধিকারভুক্ত এলাকার সব অঞ্চলে পাঠিয়েছিলাম, কারণ ইসরায়েলী সমাজে বিন্যামীন গোষ্ঠীর লোকেরা অত্যন্ত গর্হিত আচরণ করেছে।</div>
<div class="v" id="v7"><span class="vn">7</span> তোমরা সকলেই ইসরায়েলী, তোমরাই বিচার-বিবেচনা করে স্থির কর যে, এ বিষয়ে কি করা উচিত!</div>
<div class="v" id="v8"><span class="vn">8</span> <span class="br-p"><br><br></span>ইসরায়েলীরা সকলেই তখন একবাক্যে বলল, গিবিয়া সম্পর্কে আমাদের সিদ্ধান্ত: আমরা কেউ তাঁবুতে বা বাড়িতে ফিরব না।</div>
<div class="v" id="v9"><span class="vn">9</span> পাশা চেলে আমরা কয়েকজন লোককে গিবিয়া আক্রমণের জন্য বেছে নেব।</div>
<div class="v" id="v10"><span class="vn">10</span> ইসরায়েলীদের এক দশমাংশ লোক সৈন্যবাহিনীর জন্য খাদ্য সরবরাহের কাজে নিযুক্ত থাকবে। আর বাকী লোক যাবে গিবিয়া আক্রমণ করে ইসরায়েলী সমাজে যে গর্হিত কাণ্ড ঘটেছে, তার সমুচিত শাস্তি দিতে।</div>
<div class="v" id="v11"><span class="vn">11</span> এইভাবে সমগ্র ইসরায়েলী সমাজ গিবিয়া আক্রমণ করার জন্য একজোট হল।</div>
<div class="v" id="v12"><span class="vn">12</span> <span class="br-p"><br><br></span>ইসরায়েলী গোষ্ঠীগুলি বিন্যামীন গোষ্ঠীর কলের কাছে লােক দিয়ে বলে পাঠাল, তোমাদের দেশে এসব কি চলছে?</div>
<div class="v" id="v13"><span class="vn">13</span> গিবিয়ার ঐ বদ্‌মাইসগুলােকে আমাদের হাতে তুলে দাও, আমরা তাদের মৃত্যুদণ্ড দিয়ে ইসরায়েলী সমাজ থেকে এই অনাচার উচ্ছেদ করব। কিন্তু বিন্যামীন গোষ্ঠীর লোকেরা তাদের স্বাজাতীয় ইসরায়েলীদের প্রস্তাবে সম্মত হল না।</div>
<div class="v" id="v14"><span class="vn">14</span> তারা ইসরায়েলী ভাইদের সঙ্গে যুদ্ধ করার জন্য বিভিন্ন নগর থেকে গিবিয়ায় এসে একত্র হল।</div>
<div class="v" id="v15"><span class="vn">15</span> সেদিন বিভিন্ন নগর থেকে বিন্যামীন গোষ্ঠীর ছাব্বিশ হাজার সশস্ত্র লোক এসে একত্র হল। এ ছাড়াও গিবিয়ার সাতশো বাছাই করা লোক তাদের সঙ্গে যোগ দিল। এরা সকলেই ছিল ন্যাটা। তারা প্রত্যেকে ফিঙ্গে দিয়ে পাথর ছুঁড়ে অব্যর্থভাবে লক্ষ্যভেদ করতে পারত, একচুলও এদিক ওদিক হত না।</div>
<div class="v" id="v17"><span class="vn">17</span> বিন্যামীন গোষ্ঠী বাদে ইসরায়েলীদের অন্যান্য গোষ্ঠীর সশস্ত্র লোকের সংখ্যা ছিল চার লক্ষ, তাদের প্রত্যেকেই ছিল যোদ্ধা।</div>
<div class="v" id="v18"><h2>বিন্যামীন গোষ্ঠীর সঙ্গে ইসরায়েলীদের যুদ্ধ</h2><span class="vn">18</span> <span class="br-p"><br><br></span>ইসরায়েলীরা বেথেলে ঈশ্বরের মন্দিরে গিয়ে তাঁর নির্দেশ জানতে চাইল, বিন্যামীন গোষ্ঠীর সঙ্গে যুদ্ধ করার জন্য আমাদের মধ্যে থেকে কারা আগে যাবে? পরমেশ্বর জানালেন, যিহুদা গোষ্ঠী আগে যাবে।</div>
<div class="v" id="v19"><span class="vn">19</span> ইসরায়েলীরা তখন ভোরে উঠে গিবিয়ার সামনে ছাউনি ফেলল।</div>
<div class="v" id="v20"><span class="vn">20</span> তারা নগরের সামনে সৈন্য সমাবেশ করে বিন্যামীন গোষ্ঠীর লোকদের আক্রমণ করল।</div>
<div class="v" id="v21"><span class="vn">21</span> বিন্যামীন গোষ্ঠীর লোকেরা নগর থেকে বেরিয়ে এসে পাল্টা আক্রমণ করল এবং সেদিন ইসরায়েলীদের বাইশ হাজার লোককে ধরাশায়ী করল।</div>
<div class="v" id="v22"><span class="vn">22</span> পরের দিন ইসরায়েলীরা আবার মন্দিরে গিয়ে সন্ধ্যা পর্যন্ত পরমেশ্বরের কাছে কান্নাকাটি করে তাঁর নির্দেশ জানতে চাইল, বলল, আমরা কি আবার আমাদের জ্ঞাতি বিন্যামীন গোষ্ঠীর লোকদের সঙ্গে যুদ্ধ করতে যাব। প্রভু নির্দেশ দিলেন: হাঁ, যাও। তখন ইসরায়েলী সৈন্যদল উৎসাহিত হয়ে আগের দিন যেখানে সৈন্য সমাবেশ করেছিল, সেখানেই আবার সৈন্য সমাবেশ করল।</div>
<div class="v" id="v24"><span class="vn">24</span> ইসরায়েলীরা দ্বিতীয় দিন বিন্যামীন গোষ্ঠীর লোকদের আক্রমণ করল।</div>
<div class="v" id="v25"><span class="vn">25</span> বিন্যামীন গোষ্ঠীর লোকেরাও গিবিয়া থেকে বেরিয়ে এসে পাল্টা আক্রমণ করল এবং সেদিনও ইসরায়েলীদের আঠেরো হাজার সশস্ত্র সৈনিককে সংহার করল।</div>
<div class="v" id="v26"><span class="vn">26</span> তখন ইসরায়েলীরা সকলে মিলে বেথেলে গেল এবং পরমেশ্বরের কাছে ধর্ণা দিয়ে কান্নাকাটি করল। সেদিন তারা সন্ধ্যা পর্যন্ত উপবাস করে পরমেশ্বরের উদ্দেশে হোম ও স্বস্ত্যয়নবলি উৎসর্গ করল।</div>
<div class="v" id="v27"><span class="vn">27</span> সেই সময়ে ঐশ্বরিক বিধানসহ চুক্তি সিন্দুকটি সেখানে ছইল। হারোণের পৌত্র, ইলিয়াসরের পুত্র পিনেহাস তখন ছিলেন মন্দিরের পুরোহিত।</div>
<div class="v" id="v28"><span class="vn">28</span> ইসরায়েলীরা আবার পরমেশ্বরের নির্দেশ জানতে চাইল, বলল, আমরা কি আমাদের জ্ঞাতি বিন্যামীন গোষ্ঠীর লোকদের সঙ্গে আবার যুদ্ধ করতে যাব, না বিরত থাকব? প্রভু বললেন, যাও, আগামী কাল তোমাদের হাতে আমি ওদের সমর্পণ করব।</div>
<div class="v" id="v29"><span class="vn">29</span> ইসরায়েলীরা তখন গিবিয়ার চারিদিকে গোপনে সৈন্যসমাবেশ করল।</div>
<div class="v" id="v30"><span class="vn">30</span> <span class="br-p"><br><br></span>তৃতীয় দিন ইসরায়েলীরা অন্যান্য বারের মত গিবিয়ার সামনে গিয়এ সৈন্যসমাবেশ করল এবং বিন্যামীন গোষ্ঠীর লোকদের আক্রমণ করল।</div>
<div class="v" id="v31"><span class="vn">31</span> বিন্যামীন গোষ্ঠীর লোকেরা তাদের পাল্টা আক্রমণ করতে বেরিয়ে এল। ইসরায়েলীরা তাদের প্রলুব্ধ করে নগর থেকে দূরে সরিয়ে আনল। অন্যন্য দিনের মত সেদিনও তারা ইসরায়েলীদের আক্রমণ করে অনেককে হতাহত করল। বেথলেহেম ও গিবিয়ায় যাওয়ার দুটি রাস্তায় এবং উন্মুক্ত প্রান্তরে তারা ত্রিশজন ইসরায়েলীকে বধ করল।</div>
<div class="v" id="v32"><span class="vn">32</span> তাই দেখে বিন্যামীন গোষ্ঠীর লোকেরা বলতে লাগল, ওরা আগের মতই আমাদের কাছে পরাজিত হচ্ছে। কিন্তু ইসরায়েলীরা তাদের নগর থেকে দূরে সরিয়ে রাজপথের দিকে নিয়ে আসার জন্য পালিয়ে যাওয়ার ভাণ করে</div>
<div class="v" id="v33"><span class="vn">33</span> জায়গা ছেড়ে পিছিয়ে বেলতামারে গিয়ে আবার সৈন্যসমাবেশ করল। গিবিয়ার চারিদিকে পাহাড়ী এলাকায় ইসরায়েলীদের বাছাই করা যে দশ হাজার সৈন্য লুকিয়ে বসেছিল, তারা বেরিয়ে এসে</div>
<div class="v" id="v34"><span class="vn">34</span> গিবিয়া আক্রমণ করল এবং সেখানে ঘোরতর যুদ্ধ হল। বিন্যামীন গোষ্ঠীর লোকেরা তখনও কিন্তু বুঝতে পারল না যে তাদের বিপর্যয় ঘনিয়ে এসেছে।</div>
<div class="v" id="v35"><span class="vn">35</span> প্রভু পরমেশ্বর সেদিন ইসরায়েলীদের হাতে বিন্যামীন গোষ্ঠীর পরাজয় ঘটালেন। ইসরায়েলীরা সেদিন বিন্যামীন গোষ্ঠীর পঁচিশ হাজার একশো লোককে সংহার করল। এরা সকলেই সশস্ত্র যোদ্ধা ছিল।</div>
<div class="v" id="v36"><span class="vn">36</span> বিন্যামীন গোষ্ঠীর লোকেরা দেখল তারা পরাজিত হয়েছে। <span class="br-p"><br><br></span>গিবিয়ার আশেপাশে যে সৈন্যদলকে লুকিয়ে রাখা হয়েছিল তাদের ভরসায় আক্রমণকারী দল প্রথম দিকে পিছু হটে গেল।</div>
<div class="v" id="v37"><h2>ইসরায়েলীদের রণকৌশল</h2><span class="vn">37</span> এই সুযোগে লুকিয়ে থাকা সৈন্যদল অতর্কিতে গিবিয়া আক্রমণ করে নগরের সকল অধিবাসীকে হত্যা করল।</div>
<div class="v" id="v38"><span class="vn">38</span> ইসরায়েলীদের এই দুই সেনাদলের মধ্যে এই সঙ্কেত স্থির করা ছিল যে নগর থেকে ধোঁয়া উঠতে দেখলেই</div>
<div class="v" id="v39"><span class="vn">39</span> ইসরায়েলীরা যুদ্ধে পিছিয়ে যেতে যেতে হঠাৎ ঘুরে দাঁড়িয়ে পাল্টা আক্রমণ শুরু করবে। ইতিমধ্যে বিন্যামীন গোষ্ঠীর লোকেরা তাদের জন ত্রিশেক লোককে হতাহত করে ভেবেছিল প্রথম দিনের মত এবারও তারা ইসরায়েলীদের পরাজিত করেছে।</div>
<div class="v" id="v40"><span class="vn">40</span> কিন্তু যখন নগর থেকে পুঞ্জীভূত ধোঁয়া উঠতে লাগল তখন তারা পিছন ফিরে দেখল সারা নগরটি আগুনে জ্বলছে।</div>
<div class="v" id="v41"><span class="vn">41</span> সেই সময়ে ইসরায়েলীরাও ঘুরে দাঁড়িয়ে পাল্টা আক্রমণ শুরু করল। বিপর্যয় ঘনিয়ে এসেছে দেখে বিন্যামীন গোষ্ঠীর লোকেরা হতবুদ্ধি হয়ে পড়ল।</div>
<div class="v" id="v42"><span class="vn">42</span> ইসরায়েলীদের নাগাল থেকে পালিয়ে খােলা মাঠের দিকে ছুটতে লাগল। কিন্তু সেখানেও তারা রেহাই পেল না। নগর থেকে বেরিয়ে আসা ও পিছু হটা ইসরায়েলী সৈন্যদলের মাঝে পড়ে তারা বিপর্যস্ত হল। ইসরায়েলী সৈন্যরা</div>
<div class="v" id="v43"><span class="vn">43</span> চারিদিক থেকে বিন্যামীন গোষ্ঠীর লোকদের ঘিরে হত্যা করতে করতে ক্রমাগত তাড়িয়ে নিয়ে যেতে লাগল এবং গিবিয়া পর্যন্ত তাড়িয়ে নিয়ে গিয়ে তাদের শেষ করে দিল।</div>
<div class="v" id="v44"><span class="vn">44</span> এর ফলে বিন্যামীন গোষ্ঠীর আঠেরো হাজার শ্রেষ্ঠ যোদ্ধার মৃত্যু হল।</div>
<div class="v" id="v45"><span class="vn">45</span> বাকী লোকেরা প্রান্তরের পথ ধরে রিম্মোন পাহাড়ের দিকে পালিয়ে যেতে লাগল। ইসরায়েলীরা পথে তাদের আক্রমণ করে আরও পাঁচ হাজার লোককে বধ করল। এর পরেও তারা তাদের পিছনে তাড়া করে গিদোম পর্যন্ত গেল এবং আরও দুহাজার লোককে বধ করল।</div>
<div class="v" id="v46"><span class="vn">46</span> <span class="br-p"><br><br></span>সেই দিন বিন্যামীন গোষ্ঠীর মোট পঁচিশ হাজার সশস্ত্র সৈন্য নিহত হল। তারা সকলেই ছিল বীর সৈনিক।</div>
<div class="v" id="v47"><span class="vn">47</span> <span class="br-p"><br><br></span>তাদের মধ্যে ছশো লোক কোনমতে প্রাণ বাঁচিয়ে মরু অঞ্চলের রিম্মোন পাহাড়ে গিয়ে আশ্রয় নিতে পেরেছিল। সেখানে তারা চার মাস থাকল।</div>
<div class="v" id="v48"><span class="vn">48</span> ইসরায়েলীরা তারপর ফিরে এসে বিন্যামীন গোষ্ঠীর অধিকারভুক্ত নগরগুলি আক্রমণ করে সেখানকার অধিবাসী ও পশুপাল নির্বিশেষে সকলকে হত্যা করল এবং নগরগুলি আগুনে পুড়িয়ে দিল।</div>
</div>
<!-- PARSED ABOVE; EDITING MAY BREAK PARSER -->
</body></html>