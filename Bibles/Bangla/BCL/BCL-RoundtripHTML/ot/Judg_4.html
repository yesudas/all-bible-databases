<html><head>
<meta http-equiv="Content-Type" content="text/html;charset=utf-8" />
<title>Judg 4 &ndash; বিচারপতি ও জননায়কদের বিবরণ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 4);">
<div id="navbar"><a href="../index.html">পবিএ বাইবেল CL Bible</a> &ndash; <b>বিচারপতি ও জননায়কদের বিবরণ</b> &ndash; <a href="Judg_1.html">1</a> <a href="Judg_2.html">2</a> <a href="Judg_3.html">3</a> <b>4</b> <a href="Judg_5.html">5</a> <a href="Judg_6.html">6</a> ... <a href="Judg_21.html">21</a> </div><hr>
<h1>Judg 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জননেত্রী দেবোরা</h2><span class="vn">1</span> <span class="br-p"><br><br></span>এহুদের মৃত্যুর পর ইসরায়েলীরা আবার পরমেশ্বরের ইচ্ছার বিরুদ্ধে কাজ করতে লাগল।</div>
<div class="v" id="v2"><span class="vn">2</span> তার ফলে তিনি তাদের কনানী নৃপতি যাবীনের হাতে তুলে দিলেন। যাবীনের রাজধানী ছিল হাৎ-সোরে। তাঁর সেনাপতি ছিলেন সিসেরা। তিনি বাস করতেন হারোশেৎ-হাগোয়িমে।</div>
<div class="v" id="v3"><span class="vn">3</span> তাঁর নশো লোহার রথ ছিল। তিনি ইসরায়েলীদের উপর কুড়ি বছর ধরে অমানুষিক নির্যাতন করে আসছিলেন। তাই ইসরায়েলীরা প্রভুর চরণে আর্ত আবেদন জানাল।</div>
<div class="v" id="v4"><span class="vn">4</span> <span class="br-p"><br><br></span>সেই সময়ে লাপ্পিদোতের স্ত্রী দেবোরা ইসরায়েলীদের বিচার-সালিশী করতেন। তিনি ছিলেন একজন মহিলা নবী।</div>
<div class="v" id="v5"><span class="vn">5</span> ইফ্রয়িমের পার্বত্য অঞ্চলে রামা ও বেথেলের মাঝামাঝি এক জায়গায় ‘দেবোরার খেজুর গাছের’ তলায় বসে তিনি বিচার-নিষ্পত্তি করতেন। ইসরায়েলীরা বিচার-সালিশীর জন্য সেখানে তাঁর কাছে যেত।</div>
<div class="v" id="v6"><span class="vn">6</span> <span class="br-p"><br><br></span>একদিন দেবোরা অবিনোয়ামের পুত্র বারাককে কেদেশ-নপ্তালি থেকে ডাকিয়ে এনে বললেন, প্রভু পরমেশ্বর ইসরায়েলীদের আজ্ঞা দিয়েছেনঃ নপ্তালি ও সবুলুন গোষ্ঠীর দশ হাজার লোককে সঙ্গে নিয়ে তাবোর পর্বতে যাও।</div>
<div class="v" id="v7"><span class="vn">7</span> সেখানে আমি কিশোন নদীর তীরে যাবীনের সেনাপতি সিসেরাকে রথ ও সৈন্যসামন্তসহ তোমার সামনে এগিয়ে দেব এবং তাকে তোমার হাতে সমর্পণ করব।</div>
<div class="v" id="v8"><span class="vn">8</span> বারাক দেবোরাকে বললেন, আপনি যদি আমার সঙ্গে যান তবেই আমি যাব। আপনি সঙ্গে না গেলে আমি যাব না।</div>
<div class="v" id="v9"><span class="vn">9</span> দেবোরা বললেন, আমি নিশ্চয়ই তোমার সঙ্গে যাব, তবে এই অভিযানে তোমার কোন সুখ্যাতি হবে না, কারণ প্রভু একজন নারীর হাতে সিসেরাকে সমর্পণ করবেন। দেবোরা তখন বারাকের সঙ্গে কেদেশ-এ চলে গেলেন।</div>
<div class="v" id="v10"><span class="vn">10</span> <span class="br-p"><br><br></span>বারাক নপ্তালী ও সবুলুন গোষ্ঠীর লোকজনকে ডেকে একত্র করলেন। তাদের মধ্যে দশ হাজার লোক তাঁর নেতৃত্বে অভিযান করল। দেবোরাও তাঁর সঙ্গে গেলেন।</div>
<div class="v" id="v11"><span class="vn">11</span> <span class="br-p"><br><br></span>ইতিমধ্যে কেনী জাতির হিবর নামে একজন সানন্নিমের ওক গাছের কাছে তাঁবু ফেলেছিলেন। ইনি কেনী জাতির অন্যান্য লোকদের কাছ থেকে বিচ্ছিন্ন হয়ে চলে এসেছিলেন। এই কেনী জাতি ছিল মোশির শ্বশুরকুলের লোক হোবাবের বংশধর।</div>
<div class="v" id="v12"><span class="vn">12</span> <span class="br-p"><br><br></span>সিসেরা সংবাদ পেলেন যে অবিনোয়ামের পুত্র বারাক তাবোর পর্বতে এসে পড়েছে।</div>
<div class="v" id="v13"><span class="vn">13</span> তিনি তখন হারোশেৎ-হাগোয়িম থেকে তাঁর নয়শো লোহার রথসহ সমস্ত সৈন্যসামন্তকে ও নিজের দলের লোকদের কীশোন নদীর তীরে একত্র করলেন।</div>
<div class="v" id="v14"><span class="vn">14</span> দেবোরা তখন বারাককে বললেন, এবার যাও, আক্রমণ কর। প্রভু আজই তোমার হাতে সিসেরাকে সমর্পণ করবেন। স্বয়ং প্রভু তোমর অগ্রণী হয়ে চলেছেন। তখন বারাক তাঁর দশ হাজার অনুগামীকে নিয়ে তাবোর পর্বত থেকে নেমে এসে তাদের আক্রমণ করলেন।</div>
<div class="v" id="v15"><span class="vn">15</span> বারাক সশস্ত্র আক্রমণে সিসেরাকে তার সমস্ত রথী ও সৈন্যবাহিনীসহ ছত্রভঙ্গ করে দিলেন। সিসেরা রথ ফেলে দৌড়ে পালালেন।</div>
<div class="v" id="v16"><span class="vn">16</span> বারাক তাঁর রথী ও সৈন্যবাহিনীর পিছনে হারোশেৎ-হাগোয়িম পর্যন্ত ধাওয়া করলেন। সিসেরার সমস্ত সৈন্য যুদ্ধে নিহত হল। একটি লোকও বাকী রইল না।</div>
<div class="v" id="v17"><span class="vn">17</span> <span class="br-p"><br><br></span>সিসেরা ছুটতে ছুটতে কেনীয় হেবরের স্ত্রী যায়েলের তাঁবুর কাছে গিয়ে হাজির হলেন। কারণ হাৎসোরের রাজা যাবীনের সঙ্গে কেনীয় হেবরের কুলের মৈত্রীসম্পর্ক ছিল।</div>
<div class="v" id="v18"><span class="vn">18</span> যায়েল তাঁবু থেকে বেরিয়ে এসে সিসেরার সঙ্গে দেখা করে বললেন, আসুন, আসুন, আমার এখানে আসুন, কোন ভয় নেই। সিসেরা তাঁর সঙ্গে তাঁবুর ভিতরে গেলেন এবং সেই মহিলা একটা কম্বল দিয়ে তাঁকে ঢেকে রাখলেন।</div>
<div class="v" id="v19"><span class="vn">19</span> সিসেরা তাঁকে বললেন, দয়া করে একটু জল দেবেন? আমার খুব পিপাসা পেয়েছে। যায়েল তখন চামড়ার মশক থেকে দুধ ঢেলে এনে তাঁকে খাওয়ালেন। তারপর আবার তাঁকে ঢেকে রাখলেন।</div>
<div class="v" id="v20"><span class="vn">20</span> সিসেরার তাঁকে বললেন, আপনি তাঁবুর দরজায় দাঁড়িয়ে থাকুন। কেউ যদি এসে জিজ্ঞাসা করে, ‘এখানে কেউ আছে কিনা?’— তাহলে বলবেন, ‘না, কেউ নেই’।</div>
<div class="v" id="v21"><span class="vn">21</span> <span class="br-p"><br><br></span>এদিকে যায়েল তাঁবুর একটা খোঁটা জোগাড় করলেন এবং একটা মুগুর হাতে নিয়ে নিঃশব্দে সিসেরা কাছে গেলেন। ক্লান্ত সিসেরা তখন গভীর ঘুমে আচ্ছন্ন। যায়েল খোঁটাটা সিসেরার রগে এমনভাবে মেরে দিলেন যে সেটা মাথা ভেদ করে মাটিতে পুঁতে গেল। সিসেরা মারা গেলেন।</div>
<div class="v" id="v22"><span class="vn">22</span> <span class="br-p"><br><br></span>সিসেরার পিছনে তাড়া করতে করতে বারাক যখন সেখানে এলেন, তখন যায়েল বেরিয়ে এসে তাঁর সঙ্গে দেখা করে বললেন, আসুন, আসুন, আপনি যার খোঁজ করছেন তার সন্ধান আমি দিচ্ছি। বারাক তাঁর সঙ্গে তাঁবুর ভিতরে গিয়ে দেখলেন সিসেরা মরে পড়ে আছেন। তাঁর রগে গোঁজ বেঁধা। এমনি করেই</div>
<div class="v" id="v23"><span class="vn">23</span> কনানী যাবীনকে ঈশ্বর সেদিন ইসরায়েলীদের হাতে পরাজিত করেন।</div>
<div class="v" id="v24"><span class="vn">24</span> <span class="br-p"><br><br></span>ইসরায়েলীরা দিন দিন পরাক্রান্ত হয়ে উঠতে লাগল এবং যাবীনকে ক্রমশঃ কোণঠাসা করে ফেলল এবং এইভাবে তাঁকে শেষ করে দিল।</div>
</div>
<!-- PARSED ABOVE; EDITING MAY BREAK PARSER -->
</body></html>