<html><head>
<meta http-equiv="Content-Type" content="text/html;charset=utf-8" />
<title>Judg 6 &ndash; বিচারপতি ও জননায়কদের বিবরণ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 6);">
<div id="navbar"><a href="../index.html">পবিএ বাইবেল CL Bible</a> &ndash; <b>বিচারপতি ও জননায়কদের বিবরণ</b> &ndash; <a href="Judg_1.html">1</a> ... <a href="Judg_4.html">4</a> <a href="Judg_5.html">5</a> <b>6</b> <a href="Judg_7.html">7</a> <a href="Judg_8.html">8</a> ... <a href="Judg_21.html">21</a> </div><hr>
<h1>Judg 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>গিদিয়োনের কাহিনী</h2><span class="vn">1</span> <span class="br-p"><br><br></span>ইসরায়েলীরা আবার পরমেশ্বরের অপ্রীতিকর কাজ করতে শুরু করল। তাই তিনি সাত বছর তাদের মিদিয়নের অধীন করে রাখলেন।</div>
<div class="v" id="v2"><span class="vn">2</span> মিদিয়নীরা ইসরায়েলীদের চেয়ে বেশি শক্তিশালী হওয়ায় ইসরায়েলীরা তাদের ভয়ে পাহাড়ের অন্যান্য গুহায় ও সুরক্ষিত স্থানে লুকিয়ে থাকত।</div>
<div class="v" id="v3"><span class="vn">3</span> ইসরায়েলীরা চাষবাস করলে মিদিয়নী, অমালেকী এবং পূর্বাঞ্চলের অন্যান্য জাতির লোকেরা এসে তাদের উপর নানারকম উৎপাত করত,</div>
<div class="v" id="v4"><span class="vn">4</span> তাদের দেশে এসে ছাউনি ফেলত এবং গাজার সীমান্ত পর্যন্ত এলাকার সমস্ত ফসল নষ্ট করে দিত। ইসরায়েলীদের প্রাণ ধারণের জন্য কোন খাদ্যদ্রব্য এমনকি গরু, ভেড়া কিম্বা গাধা কোন পশুই অবশিষ্ট রাখত না।</div>
<div class="v" id="v5"><span class="vn">5</span> ঝাঁকে ঝাঁকে পঙ্গপালের মত তারা নিজেদের তাঁবু ও পশুপাল নিয়ে আসত। কারণ তাদের সঙ্গে থাকত অসংখ্য লোকজন ও অগণিত উট। তারা ইসরায়েলীদের দেশের উৎপন্ন ফসল থেকে শুরু করে সবকিছু নির্মমভাবে শেষ করে দিত।</div>
<div class="v" id="v6"><span class="vn">6</span> মিদিয়নীদের এইরকম অত্যাচারের ফলে ইসরায়েলীদের অবস্থা শোচনীয় হয়ে উঠল। তখন তারা প্রভুর কাছে সাহায্যের জন্য কাতর মিনতি জানাল।</div>
<div class="v" id="v7"><span class="vn">7</span> মিদিয়নীদের অত্যাচারে নিপীড়িত ইসরায়েলীরা প্রভুর কাছে কাতর নিবেদন জানালে</div>
<div class="v" id="v8"><span class="vn">8</span> প্রভু তাদের কাছে একজন নবীকে পাঠিয়ে দিলেন। তিনি এসে তাদের বললেন, ইসরায়েলীদের আরাধ্য ঈশ্বর প্রভু এই কথা বলেছেনঃ আমি মিশর থেকে তোমাদের নিয়ে এসেছি, দাসত্বের বন্ধন থেকে তোমাদের মুক্ত করে এনেছি।</div>
<div class="v" id="v9"><span class="vn">9</span> মিশরীদের কবল থেকে এবং অন্যান্য যারা তোমাদের উপর অত্যাচার করত তাদের সকলের হাত থেকে তোমাদের উদ্ধার করেছি এবং তাদের বিতাড়িত করে তাদের দেশ তোমাদের দিয়েছি।</div>
<div class="v" id="v10"><span class="vn">10</span> আমি তোমাদের বলেছি, আমি প্রভু, তোমাদের ঈশ্বর। যাদের দেশে তোমরা বাস করছ, সেই ইমোরীদের দেবতাদের আরাধনা তোমরা করো না। কিন্তু তোমরা আমার কথা শোননি।</div>
<div class="v" id="v11"><span class="vn">11</span> <span class="br-p"><br><br></span>পরে একদিন প্রভুর দূত অবিয়েষারের বংশধর যোয়াশের এলাকা অফ্রার একটি ওক গাছের তলায় এসে বসলেন। যোয়াশের পুত্র গিদিয়োন তখন মিদিয়নীদের ভয়ে লুকিয়ে আঙুর মাড়াই করার কুণ্ডে গম মাড়াই করছিলেন যাতে কেউ তাঁকে দেখতে না পায়।</div>
<div class="v" id="v12"><span class="vn">12</span> প্রভুর দূত তাঁর কাছে আবির্ভূত হয়ে বললেন, হে সাহসী বীর, পরমেশ্বর তোমার সহায়।</div>
<div class="v" id="v13"><span class="vn">13</span> গিদিয়োন তাঁকে বললেন, মশাই, তিনিই যদি আমাদের সহায়, তাহলে আজ আমাদের এই দুর্দশা কেন? আমাদের পূর্বপুরুষেরা তাঁর যে সমস্ত অলৌকিক কীর্তিকলাপ আমাদের কাছে বর্ণনা করেছিলেন সে সব আজ কোথায়? তাঁরা বলতেন, পরমেশ্বরই মিশর থেকে আমাদের উদ্ধার করে এনেছেন। কিন্তু তিনি এখন আমাদের পরিত্যাগ করে মিদিয়নীদের হাতে তুলে দিয়েছেন।</div>
<div class="v" id="v14"><span class="vn">14</span> প্রভু তাঁকে আদেশ দিলেন, যাও, তোমার সমস্ত শক্তি দিয়ে মিদিয়নীদের কবল থেকে ইসরায়েলীদের উদ্ধার কর। আমি বলছি, যাও।</div>
<div class="v" id="v15"><span class="vn">15</span> গিদিয়োন তাঁকে বললেন, হে প্রভু, আপনিই বলুন, কি করে আমি ইসরায়েলীদের উদ্ধার করব? দেখুন, মনঃশি বংশে আমাদের গোষ্ঠী সবচেয়ে দুর্বল এবং আমাদের কুলে আমিই সবচেয়ে নগণ্য।</div>
<div class="v" id="v16"><span class="vn">16</span> তিনি তাঁকে অভয় দিয়ে বললেন, তুমি পারবে। আমি তো তোমার সঙ্গে আছি। একটি মাত্র লোককে যেভাবে অনায়াসে হারিয়ে দেওয়া যায়, সেইভাবে তুমি মিদিয়নীদের পরাস্ত করবে।</div>
<div class="v" id="v17"><span class="vn">17</span> গিদিয়োন তখন তাঁকে বললেন, আমি যদি সত্যিই আপনার কৃপালাভ করে থাকি তাহলে আপনিই যে আমার সঙ্গে কথা বলছেন, দয়া করে তার কোন প্রমাণ আমাকে দিন।</div>
<div class="v" id="v18"><span class="vn">18</span> আমি যতক্ষণ না আমার নৈবেদ্য এনে আপনার কাছে উৎসর্গ করি ততক্ষণ দয়া করে এখানে থেকে চলে যাবেন না। তিনি বললেন, তুমি ফিরে না আসা পর্যন্ত আমি এখানে আছি।</div>
<div class="v" id="v19"><span class="vn">19</span> গিদিয়োন তখন বাড়িতে গিয়ে একটা ছাগশিশু কেটে তার মাংস রান্না করলেন এবং এক এফা পরিমাণ<sup class="fnm"><a name="fnm1" href="#fn1">1</a></sup> ময়দার খামিরবিহীন রুটি তৈরি করলেন। তারপর একটা পাত্রে মাংস এবং আর একটা পাত্রে ঝোল নিয়ে সেই ওক গাছের তলায় তাঁর কাছে এলেন।</div>
<div class="v" id="v20"><span class="vn">20</span> ঈশ্বরের দূত তাঁকে বললেন, মাংস এবং খামিরবিহীন রুটি এই পাথরের উপরে রাখ আর তার উপরে ঝোল ঢেলে দাও। গিদিয়োন তা-ই করলেন।</div>
<div class="v" id="v21"><span class="vn">21</span> প্রভুর দূত তখন সেই মাংস ও রুটিতে তাঁর হাতের লাঠিটা ছোঁয়ালেন। সঙ্গে সঙ্গে সেই পাথরে আগুন জ্বলে উঠল এবং সেই মাংস ও রুটি গ্রাস করল আর প্রভুর দূত সেখান থেকে অদৃশ্য হয়ে গেলেন।</div>
<div class="v" id="v22"><span class="vn">22</span> গিদিয়োন বুঝলেন, ইনি সত্যিই প্রভুর দূত। আতঙ্কে বিহ্বল হয়ে তিনি বললেন, হে ভুবনেশ্বর! আমি মুখোমুখি তোমার দূতকে দেখলাম! হায়, হায়, আমার কী হবে!</div>
<div class="v" id="v23"><span class="vn">23</span> প্রভু তাঁকে অভয় দিয়ে বললেন, শান্ত হও। ভয় পেয়ো না, তুমি মরবে না।</div>
<div class="v" id="v24"><span class="vn">24</span> গিদিয়োন তখন প্রভুর উদ্দেশে সেখানে একটি বেদী নির্মাণ করলেন এবং তার নাম দিলেন ‘যিহোবা-শালোম’— (ঈশ্বর মঙ্গলময়)!! (অবিয়েষারের বংশধরদের এলাকা অফ্রায় সেই বেদীটি আজও আছে।)</div>
<div class="v" id="v25"><span class="vn">25</span> <span class="br-p"><br><br></span>সেই রাত্রেই ঈশ্বর গিদিয়োনকে বললেন, তুমি তোমার পিতার দুটি বৃষের মধ্যে সাত বছর বয়সের বৃষটি নাও এবং তোমার পিতার তৈরি বেলদেবের বেদীটা ভেঙ্গে ফেল আর তার পাশে যে আশেরা<sup class="fnm"><a name="fnm2" href="#fn2">2</a></sup> রয়েছে সেটা কেটে ফেল।</div>
<div class="v" id="v26"><span class="vn">26</span> তারপর এখানে এই দুর্গের চূড়ায় তোমার আরাধ্য ঈশ্বর প্রভু পরমেশ্বরের উদ্দেশে পাথর দিয়ে মজবুত একটি বেদী নির্মাণ কর। তারপর কেটে ফেলা আশেরার কাঠ দিয়ে হোমের আগুন জ্বেলে তাতে বৃষটি উৎসর্গ কর।</div>
<div class="v" id="v27"><span class="vn">27</span> গিদিয়োন তাঁর ভৃত্যদের মধ্য থেকে দশজনকে সঙ্গে নিয়ে ঈশ্বরের আদেশ অনুযায়ী সব কাজ করলেন। তিনি তাঁর পরিবারের লোকজন এবং নগরের অধিবাসীদের ভয়ে দিনে কাজ না করে রাত্রে করলেন।</div>
<div class="v" id="v28"><span class="vn">28</span> <span class="br-p"><br><br></span>পরের দিন ভোরে নগরর অধিবাসীরা দেখল, বেলদেবের বেদী ভাঙ্গা আর তার পাশের আশেরা কেটে ফেলা হয়েছে, আর একটি বদী তৈরী করে তার উপরে বৃষ উৎসর্গ করা হয়েছে।</div>
<div class="v" id="v29"><span class="vn">29</span> তারা তখন একে অপরকে জিজ্ঞাসা করতে লাগল, কে এই কাজ করেছে? খোঁজখবর করে তারা জানতে পারল যে একাজ যোয়াশের ছেলে গিদিয়োনের।</div>
<div class="v" id="v30"><span class="vn">30</span> নগরের অধিবাসীরা তখন যোয়াশকে বলল, তোমার ছেলেকে বার করে আন, তার মৃত্যুদণ্ড হবে কারণ সে বেলদেবের বেদী ভেঙ্গেছে এবং তার পাশের আশেরাও কেটে ফেলেছে।</div>
<div class="v" id="v31"><span class="vn">31</span> যোয়াশ তাদের বললেন, তোমরা কি বেলদেবের হয়ে ঝগড়া করতে এসেছ? বেলদেবের পক্ষে যে দাঁড়াবে কাল সকাল হওয়ার আগেই তাকে মেরে ফেলা হবে। বেলদেব যদি দেবতাই হন তবে তিনি নিজেই নিজেকে রক্ষা করবেন, কারণ তারই বদী ভাঙ্গা হয়েছে।</div>
<div class="v" id="v32"><span class="vn">32</span> যোয়াশ সেদিন গিদিয়োনের নাম দিলেন যিরুব্বেল (বেল বিবাদ করুন)। তিনি বললেন, এর সঙ্গেই বেলদেব ঝগড়া করুন কারণ এই তাঁর বেদী ভেঙ্গেছে।</div>
<div class="v" id="v33"><span class="vn">33</span> <span class="br-p"><br><br></span>সেই সময়ে মিদিয়নী, অমালেকী ও পূর্বাঞ্চলের জাতিগুলি একত্রে জর্ডন পার হয়ে যিষ্‌রিয়েল উপত্যকায় এসে ছাউনি ফেলল।</div>
<div class="v" id="v34"><span class="vn">34</span> তখন প্রভুর আত্মা গিদিয়োনের উপরে অধিষ্ঠিত হলেন এবং গিদিয়োন তুরী বাজিয়ে সঙ্কেত জানালেন। সঙ্কেত ধ্বনি শুনে অবিয়েষার গোষ্ঠীর লোকেরা তাঁর নেতৃত্বাধীনে সমবেত হল।</div>
<div class="v" id="v35"><span class="vn">35</span> তিনি মনঃশি গোষ্ঠীর এলাকার সর্বত্র লোক পাঠালেন। তারাও এসে তাঁর সঙ্গে যোগ দিল। এর পরে তিনি আশের, সবুলুন ও নপ্তালি গোষ্ঠীর কাছে দূত পাঠালেন, তারাও এসে তাঁর সঙ্গে যোগ দিল।</div>
<div class="v" id="v36"><span class="vn">36</span> <span class="br-p"><br><br></span>গিদিয়োন তখন ঈশ্বরের কাছে নিবেদন করলেন, আপনার প্রতিশ্রুতি অনুযায়ী সত্যিই যদি আপনি আমার দ্বারা ইসরায়েলীদের উদ্ধার করেন,</div>
<div class="v" id="v37"><span class="vn">37</span> তাহলে দেখুন, আমি খামারে এক জায়গায় ছাঁটাই করা মেষলোম রাখব, যদি সকালে উঠে দেখি যে কেবল সেই মেষলোমের উপরেই শিশির পড়েছে এবং অন্য জায়গা শুক্‌নো আছে, তাহলে আমি বুঝব যে আপনার প্রতিশ্রুতি অনুযায়ী আপনি আমার দ্বারাই ইসরায়েলীদের উদ্ধার করবেন।</div>
<div class="v" id="v38"><span class="vn">38</span> ঠিক সেই রকমই ঘটল। পরের দিন ভোরে উঠে গিদিয়োন সেই মেষলোম নিংড়ালেন। তাতে একবাটি জল হল।</div>
<div class="v" id="v39"><span class="vn">39</span> গিদিয়োন ঈশ্বরের কাছে আবার নিবেদন করলেন, আমার উপর ক্রুদ্ধ হবেন না, আপনার কাছে আমার আর একটি মিনতি আছে। এই মেষলোম দিয়ে আমার আর একবার পরীক্ষা করতে দিন। এবারে মেষলোম যেন শুক্‌নো থাকে, এবং জমির অন্যত্র যেন শিশির পড়ে।</div>
<div class="v" id="v40"><span class="vn">40</span> ঈশ্বর সেই রাত্রে তা-ই করলেন। মেষলোম শুক্‌নো রইল কিন্তু অন্যান্য সব জায়গায় শিশির পড়ল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> দশ কিলোগ্রাম</div>
<div class="fn"><sup class="fnt"><a name="fn2" href="#fnm2">2</a></sup> আশেরা একজন দেবীর নাম</div>
</div>
<!-- PARSED ABOVE; EDITING MAY BREAK PARSER -->
</body></html>