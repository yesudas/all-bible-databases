<html><head>
<meta http-equiv="Content-Type" content="text/html;charset=utf-8" />
<title>Judg 7 &ndash; বিচারপতি ও জননায়কদের বিবরণ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 7);">
<div id="navbar"><a href="../index.html">পবিএ বাইবেল CL Bible</a> &ndash; <b>বিচারপতি ও জননায়কদের বিবরণ</b> &ndash; <a href="Judg_1.html">1</a> ... <a href="Judg_5.html">5</a> <a href="Judg_6.html">6</a> <b>7</b> <a href="Judg_8.html">8</a> <a href="Judg_9.html">9</a> ... <a href="Judg_21.html">21</a> </div><hr>
<h1>Judg 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মিদিয়নীদের বিরুদ্ধে গিদিয়োনের জয়লাভ</h2><span class="vn">1</span> <span class="br-p"><br><br></span>একদিন যিরুব্বেল অর্থাৎ গিদিয়োন ও তাঁর দলের লোকেরা ভোরে উঠে হারোদ নামে একটি ঝর্ণার কাছে ছাউনি ফেললেন। উত্তর দিকে মোরি পর্বতের উপত্যকায় ছিল মিদিয়নীদের ছাউনি।</div>
<div class="v" id="v2"><span class="vn">2</span> পরমেশ্বর গিদিয়োনকে বললেন, তোমার দলে খুব বেশি লোক হয়ে গেছে। আমি এত লোকের হাতে মিদিয়নীদের সমর্পণ করব না, তাহলে ইসরায়েলীরা আমাকে উপেক্ষা করে গর্বিত হয়ে বলবে, আমরা নিজেদের বাহুবলে জয়লাভ করেছি।</div>
<div class="v" id="v3"><span class="vn">3</span> তুমি সকলের কাছে এই কথা ঘোষণা কর: কেউ যদি ভীত বা সন্ত্রস্ত হয়ে থাকে তবে সে গিলিয়দ পর্বত থেকে বাড়িতে ফিরে যাক। এই কথা শুনে জনতার মধ্য থেকে বাইশ হাজার লোক ফিরে গেল। দশ হাজার লোক থেকে গেল।<sup class="fnm"><a name="fnm1" href="#fn1">1</a></sup></div>
<div class="v" id="v4"><span class="vn">4</span> <span class="br-p"><br><br></span>পরমেশ্বর গিদিয়োনকে বললেন, এখনও অনেক লোক রয়েছে। তুমি এদের নিয়ে ঝর্ণার কাছে যাও। সেখানে আমি তোমার হয়ে তাদের যাচাই করব। যাদের আমি বাছাই করে দেব, শুধু তারাই তোমার সঙ্গে যাবে। অন্য কেউ যাবে না।</div>
<div class="v" id="v5"><span class="vn">5</span> গিদিয়োন তাঁর লোকজনকে ঝর্ণার কাছে নিয়ে গেলেন। তখন পরমেশ্বর তাঁকে বললেন, এদের মধ্যে যারা কুকুরের মত জিভ দিয়ে জল চেটে খাবে তাদের কাছ থেকে যারা হাঁটু পেতে নীচু হয়ে জল পান করবে তাদের আলাদা করে রাখ।</div>
<div class="v" id="v6"><span class="vn">6</span> অঞ্জলি ভরে জল নিয়ে যারা চেটে খেল তাদের সংখ্যা হল তিনশো। বাকী সমস্ত লোক হাঁটু পেতে নীচু হয়ে জল পান করল।</div>
<div class="v" id="v7"><span class="vn">7</span> পরমেশ্বর তখন গিদিয়োনকে বললেন, এই তিনশো লোক যারা জল চেটে খেয়েছে, এদের দ্বারাই আমি তোমাদের উদ্ধার করব এবং তোমাদের হাতে মিদিয়নীদের সমর্পণ করব। অন্য সমস্ত লোক যে যার বাড়িতে ফিরে যাক।</div>
<div class="v" id="v8"><span class="vn">8</span> গিদিয়োন তখন ঐ তিনশো জন ছাড়া ইসরায়েলীদের আর সবাইকে বাড়ি ফিরে যেতে বললেন। যারা বাড়ি ফিরে গেল তাদের কলসী<sup class="fnm"><a name="fnm2" href="#fn2">2</a></sup> আর তুরীগুলো এরা রেখে দিল। তারা যেখানে ছিল তার নীচের উপত্যকায় ছিল মিদিয়নীদের ছাউনি।</div>
<div class="v" id="v9"><span class="vn">9</span> <span class="br-p"><br><br></span>সেই রাত্রে পরমেশ্বর গিদিয়োনকে বললেন, ওঠ, নীচে নেমে গিয়ে শত্রু শিবির আক্রমণ কর, কারণ আমি ওদের তোমাদের হাতে সমর্পণ করেছি।</div>
<div class="v" id="v10"><span class="vn">10</span> যদি তুমি আক্রমণ করতে ভয় পাও তাহলে তোমার সহকারী ফুরাকে সঙ্গে নিয়ে আগে ওদের ছাউনির মধ্যে যাও,</div>
<div class="v" id="v11"><span class="vn">11</span> ওরা যে সব কথাবার্তা বলছে, শোন, তাহলে তোমার সাহস হবে — তখন তুমি ওদের ছাউনি আক্রমণ করতে পারবে। গিদিয়োন তখন তাঁর সহকারী ফুরাকে সঙ্গে নিয়ে ছাউনির সান্ত্রীদের ঘাঁটি পর্যন্ত এগিয়ে গেলেন।</div>
<div class="v" id="v12"><span class="vn">12</span> মিদিয়নী, অমালেকী এবং পূর্বাঞ্চলের অন্যান্য সমস্ত জাতির অসংখ্য লোক পঙ্গপালের মত উপত্যকাটি ছেয়ে ফেলেছিল। তাদের উটগুলিও ছিল সমুদ্রতীরের বালুরাশির মত অগণিত।</div>
<div class="v" id="v13"><span class="vn">13</span> <span class="br-p"><br><br></span>গিদিয়োন ছাউনির কাছে এসে শুনলেন, একটি লোক তার সঙ্গীকে তার স্বপ্নের কথা বলছে। সে বলল, দেখ, আমি স্বপ্নে দেখলাম একটা যবের রুটি মিদিয়নীদের ছাউনির মধ্য দিয়ে গড়িয়ে চলেছে। সেটা একটা তাঁবুর গায়ে গিয়ে ধাক্কা দিল আর তাঁবুটা উল্টে পড়ে গেল।</div>
<div class="v" id="v14"><span class="vn">14</span> এ কথা শুনে তার বন্ধু বলল, এ আর কিছু নয়, এ হচ্ছে ইসরায়েলী যোয়াশের ছেলে গিদিয়োনের তরবারি। ঈশ্বর মিদিয়নীদের সদলবলে তাঁর হাতে সমর্পণ করেছেন।</div>
<div class="v" id="v15"><span class="vn">15</span> গিদিয়োন ঐ স্বপ্নবৃত্তান্ত ও তার ব্যাখ্যা শুনে ঈশ্বরের উদ্দেশে প্রণিপাত করলেন। তারপর তিনি ইসরায়েলীদের ছাউনিতে ফিরে এসে বললেন, ওঠ, পরমেশ্বর মিদিয়নীদের ছাউনি তোমাদের হাতে সমর্পণ করেছেন।</div>
<div class="v" id="v16"><span class="vn">16</span> তিনি ঐ তিনশো লোককে তিনটি দলে ভাগ করলেন এবং প্রত্যেকের হাতে একটি করে তুরী, একটা শূন্য কলসী এবং কলসীর মধ্যে মশাল দিলেন।</div>
<div class="v" id="v17"><span class="vn">17</span> তিনি তাদের বললেন, তোমরা আমার দিকে নজর রাখবে, আমি যা করি, তোমরাও তা-ই করবে। ওদের ছাউনির কাছে গিয়ে আমি যা করব, তোমরাও তা-ই করবে।</div>
<div class="v" id="v18"><span class="vn">18</span> আমি ও আমার সঙ্গীরা যখন তুরী বাজাব তখন তোমরাও ছাউনির চারিদিক থেকে তুরী বাজাবে আর ধ্বনি দেবে, “জয় পরমেশ্বরের জয়, জয় গিদিয়োনের জয়”।</div>
<div class="v" id="v19"><span class="vn">19</span> <span class="br-p"><br><br></span>গিদিয়োন ও তাঁর একশো জন সঙ্গী মাঝ রাতে শিবিরের কাছে এসে পৌঁছালেন। তখন সবেমাত্র প্রহরী বদল হয়েছে। গিদিয়োন ও তাঁর সঙ্গীরা একসঙ্গে তুরী বাজালেন এবং হাতের কলসী ভেঙ্গে ফেললেন।</div>
<div class="v" id="v20"><span class="vn">20</span> তিনটি দলই একসঙ্গে তুরী বাজাল এবং কলসী ভেঙ্গে ফেলল। তারা বাঁ হাতে মশাল ও ডাল হাতে তুরী তুলে ধরে ধ্বনি দিতে লাগল, “পরমেশ্বরের পক্ষে অস্ত্র ধর, গিদিয়োনের পক্ষে অস্ত্র ধর।”</div>
<div class="v" id="v21"><span class="vn">21</span> শিবিরের চারিদিক ঘিরে তারা প্রত্যেকে যে যার জায়গায় দাঁড়িয়ে রইল। শিবিরের সমস্ত লোক চীৎকার করে ছুটে পালাতে লাগল।</div>
<div class="v" id="v22"><span class="vn">22</span> ইসরায়েলীদের তিনশো তুরী যখন একসাথে বেজে উঠল, তখন পরমেশ্বরের পরিচালনায় শিবিরের সমস্ত লোক নিজেদের মধ্যেই যুদ্ধ বাধিয়ে দিল এবং তাদের সেনাবাহিনী সরোরার দিকে বেথ-শিট্টায়, টাব্বাথের কাছাকাছি আবেল-মনোলার সীমান্তে পালিয়ে গেল।</div>
<div class="v" id="v23"><span class="vn">23</span> তখন নপ্তালি, আশের এবং সমগ্র মনঃশি গোষ্ঠীর লোকদের ডাকা হল। তারা একত্র হয়ে মিদিয়নীদের পিছনে তাড়া করে গেল।</div>
<div class="v" id="v24"><span class="vn">24</span> গিদিয়োন ইফ্রয়িমের পার্বত্য অঞ্চলের সর্বত্র দূত পাঠিয়ে আহ্বান জানালেন, তোমরা নেমে এসে মিদিয়নীদের আক্রমণ কর, ওদের হাত থেকে বেথ-বারা পর্যন্ত সমস্ত জলাভূমি ও জর্ডন নদী দখল করে নাও। তখন ইফ্রয়িম প্রদেশের সমস্ত লোককে ডেকে একত্র করা হল এবং তারা বেথ-বারা পর্যন্ত সমস্ত জলাভূমি ও জর্ডন নদী দখল করে নিল।</div>
<div class="v" id="v25"><span class="vn">25</span> তারা ওরেব ও সেব নামে দুইজন মিদিয়নী সামন্তকে বন্দী করে ওরেব পর্বতে ওরেবকে এবং সেবের দ্রাক্ষাকুণ্ডে সেবকে বধ করল এবং মিদিয়নীদের তাড়া করে গেল। ওরেব ও সেবের মুণ্ডু দুটি তারা জর্ডনের পূর্ব পারে গিদিয়োনের কাছে পাঠিয়ে দিল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:50 20:8'><!--endraw 1-->দ্বি.বি. 20:8<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> কলসী - খাবারের পাত্র</div>
</div>
<!-- PARSED ABOVE; EDITING MAY BREAK PARSER -->
</body></html>