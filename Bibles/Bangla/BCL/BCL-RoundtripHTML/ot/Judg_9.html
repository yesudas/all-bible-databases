<html><head>
<meta http-equiv="Content-Type" content="text/html;charset=utf-8" />
<title>Judg 9 &ndash; বিচারপতি ও জননায়কদের বিবরণ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 9);">
<div id="navbar"><a href="../index.html">পবিএ বাইবেল CL Bible</a> &ndash; <b>বিচারপতি ও জননায়কদের বিবরণ</b> &ndash; <a href="Judg_1.html">1</a> ... <a href="Judg_7.html">7</a> <a href="Judg_8.html">8</a> <b>9</b> <a href="Judg_10.html">10</a> <a href="Judg_11.html">11</a> ... <a href="Judg_21.html">21</a> </div><hr>
<h1>Judg 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অবিমেলেক</h2><span class="vn">1</span> <span class="br-p"><br><br></span>যিরুব্বালের পুত্র অবিমেলেক শেখেমে তার মামাদের কাছে গিয়ে তাদের এবং তাদের গোষ্ঠীর সকলকে বলল,</div>
<div class="v" id="v2"><span class="vn">2</span> শেখেমের সকলকে জিজ্ঞাসা কর যে তোমাদের পক্ষে কোনটা ভাল? তোমাদের উপরে যিরুব্বালের সত্তরজন পুত্রের কর্তৃত্ব ভাল, না একজনের কর্তৃত্ব ভাল? মনে রেখ, আমি তেমাদের একান্ত আপনজন।</div>
<div class="v" id="v3"><span class="vn">3</span> তার মায়ের জ্ঞাতিবর্গ তার হয়ে শেখেমের অধিবাসীদের কাছে এই সব কথা বলল। তার ফলে তারা অবিমেলেকের অনুগামী হওয়ার সঙ্কল্প গ্রহণ করল। তারা বলল, ইনি তো আমাদের আপনজন।</div>
<div class="v" id="v4"><span class="vn">4</span> তারা বেরিথ দেবের মন্দির থেকে সত্তরটি রূপোর বাট তাকে উপহার দিল। অবিমেলেক তা দিয়ে নিষ্কর্মা ও বেপরোয়া কিছু লোককে ভাড়া করল। এদের সঙ্গে নিয়ে</div>
<div class="v" id="v5"><span class="vn">5</span> অবিমেলেক অফ্রায় তার পৈতৃক বাড়িতে গেল এবং তার ভাইদের অর্থাৎ গিদিয়োনের সত্তরজন পুত্রকে একটি পাথরের উপরে হত্যা করল। কিন্তু গিদিয়োনের সর্বকনিষ্ঠ পুত্র যোথাম লুকিয়ে ছিল বলে কেবলমাত্র সে-ই রক্ষা পেল।</div>
<div class="v" id="v6"><span class="vn">6</span> তখন শেখেমের সমস্ত অধিবাসী এবং মিল্লো পরিবারের সকলে একত্র হয়ে শেখেমের শিলাস্তম্ভের কাছে ওক গাছের তলায় অবিমেলেককে রাজপদে বরণ করল।</div>
<div class="v" id="v7"><span class="vn">7</span> <span class="br-p"><br><br></span>যোথাম লোকের মুখে এই সংবাদ শুনে গেরিষীম পর্বতের চূড়ায় গিয়ে উঠল। সেখান থেকে চীৎকার করে লোকজনকে সম্বোধন করে বলল, ওহে শেখেমের অধিবাসীরা, তোমরা আমার কথা শোন, তাহলে ঈশ্বরও তোমাদের কথা শুনবেন।</div>
<div class="v" id="v8"><span class="vn">8</span> একদিন গাছেরা ঠিক করল যে তারা তাদের মধ্যে থেকে একজনকে রাজপদে অভিষিক্ত করবে। তারা তখন জলপাই গাছকে বলল, তুমি আমাদের রাজা হও।</div>
<div class="v" id="v9"><span class="vn">9</span> জলপাই গাছ তাদের বলল, দেবতা ও মানুষের সম্মানার্থে আমার যে তেল ব্যবহার করা হয় তা উৎপাদন করা ছেড়ে দিয়ে আমি কি বৃক্ষসমাজের উপর লাঠি ঘুরাতে যাব?</div>
<div class="v" id="v10"><span class="vn">10</span> গাছেরা তখন ডুমুর গাছকে বলল, এস, তুমি আমাদের রাজা হও।</div>
<div class="v" id="v11"><span class="vn">11</span> ডুমুর গাছ বলল, সে কি? আমি কেন এমন ভাল মিষ্টি ফল উৎপন্ন করা ছেড়ে দিয়ে গাছপালার উপর মাতব্বরি করতে যাব?</div>
<div class="v" id="v12"><span class="vn">12</span> এর পরে গাছেরা দ্রাক্ষালতাকে বলল, তাহলে তুমি এসে আমাদের উপর রাজত্ব কর।</div>
<div class="v" id="v13"><span class="vn">13</span> দ্রাক্ষালতা বলল, আমার যে ফলের রসে দেবতা ও মানুষের চিত্ত প্রফুল্ল হয় সেই ফল উৎপাদন করা ছেড়ে দিয়ে আমি কেন বৃক্ষসমাজের উপর কর্তৃত্ব করতে যাব?</div>
<div class="v" id="v14"><span class="vn">14</span> গাছেরা তখন সকলে মিলে কাঁটাঝোপকে বলল, এস, তুমি আমাদের রাজা হও।</div>
<div class="v" id="v15"><span class="vn">15</span> কাঁটাঝোপ গাছদের বলল, তোমরা যদি সত্যিই আমাকে রাজপদে অভিষিক্ত করতে চাও তাহলে সকলে এসে আমার ছত্রছায়ায় আশ্রয় নাও। নচেৎ এই কাঁটাঝোপ থেকে অগ্নিশিখা নির্গত হয়ে লেবাননের সীডার বৃক্ষরাজিকে গ্রাস করুক।</div>
<div class="v" id="v16"><span class="vn">16</span> <span class="br-p"><br><br></span>তোমরা কি অবিমেলেককে রাজপদে বরণ করে সঠিক এবং ন্যায়সঙ্গত কাজ করেছ? গিদিয়োন ও তাঁর পরিবারের প্রতি তোমরা কি বিশ্বস্ত আচরণ করেছ?</div>
<div class="v" id="v17"><span class="vn">17</span> আমার পিতা তোমাদের হয়ে যুদ্ধ করেছিলেন। নিজের প্রাণ বিপন্ন করে তিনি মিদিয়নীদের কবল থেকে তোমাদের উদ্ধার করেছিলেন। তাঁর এই কাজের যোগ্য প্রতিদান তোমরা কি দিয়েছ?</div>
<div class="v" id="v18"><span class="vn">18</span> তোমরা আজ আমার পিতৃকুলের বিরুদ্ধে দাঁড়িয়েছ, আমার পিতার সত্তরজন সন্তানকে তোমরা একই পাথরের উপরে হত্যা করেছ এবং তাঁর দাসীর পুত্র অবিমেলেক তোমাদের জ্ঞাতি বলে তারই হাতে তোমরা কর্তৃত্ব তুলে দিয়ে শেখেমের রাজা করেছ।</div>
<div class="v" id="v19"><span class="vn">19</span> তোমরা যদি মনে কর যে গিদিয়োন ও তাঁর পরিবারের প্রতি ন্যায়সঙ্গত ও বিশ্বস্ত আচরণ করেছ তাহলে অবিমেলেককে নিয়ে তোমরা সুখী হও এবং সেও তোমাদের নিয়ে খুশী হোক।</div>
<div class="v" id="v20"><span class="vn">20</span> কিন্তু তা যদি না হয়, তাহলে অবিমেলেক থেকে অগ্নিশিখা নির্গত হয়ে শেখেমের লোক ও মিল্লোর পরিজনদের গ্রাস করুক এবং শেখেমের লোক ও মিল্লোর পরিবারের মধ্যে থেকে অগ্নিশিখা নির্গত হয়ে অবিমেলেককে গ্রাস করুক।</div>
<div class="v" id="v21"><span class="vn">21</span> এই কথা বলে যোথাম তার ভাই অবিমেলেকের ভয়ে সেখান থেকে পালাল এবং বের-এ গিয়ে বাস করতে লাগল।</div>
<div class="v" id="v22"><span class="vn">22</span> <span class="br-p"><br><br></span>অবিমেলেক ইসরায়েলীদের উপর তিন বছর রাজত্ব করল।</div>
<div class="v" id="v23"><span class="vn">23</span> তারপর ঈশ্বর অবিমেলেক ও তার সমর্থক শেখেমের অধিবাসী যারা যিরুব্বালের সত্তরজন পুত্রকে নৃশংসভাবে হত্যা করেছিল, তাদের কৃতকর্মের প্রতিফল দেওয়ার জন্য অবিমেলেক ও শেখেমের অধিবাসীদের মধ্যে বিচ্ছেদ সৃষ্টি করলেন। ফলে শেখেমের লোকেরা অবিমেলেকের প্রতি বিশ্বাসঘাতকতা করল।</div>
<div class="v" id="v25"><span class="vn">25</span> লোকেরা অবিমেলেককে আক্রমণ করার জন্য পাহাড়ের চূড়ায় চূড়ায় গোপন ঘাঁটি বসিয়েছিল, কিন্তু তারা পথচারী সকলের উপরই হামলা করতে লাগল। সেই সংবাদ অবিমেলেকের কাছে পৌঁছাল।</div>
<div class="v" id="v26"><span class="vn">26</span> কিছুদিন পরে এবেদের পুত্র গায়াল তার জ্ঞাতিবর্গকে নিয়ে শেখেমে এল এবং শেখেমের লোকেরা তার আনুগত্য স্বীকার করল।</div>
<div class="v" id="v27"><span class="vn">27</span> তারা তাদের দ্রাক্ষাকুঞ্জে গিয়ে দ্রাক্ষা সংগ্রহ করে সুরা তৈরী করল এবং আনন্দ উৎসব করল। তারপর তারা তাদের ইষ্টদেবতার মন্দিরে গিয়ে ভোজন পান করে অবিমেলেককে শাপ-শাপান্ত করল।</div>
<div class="v" id="v28"><span class="vn">28</span> এবেদের পুত্র গায়াল বলল, অবিমেলেক কে? সে কি শেখেমের লোক যে আমরা তার কর্তৃত্ব মেনে নেব? অবিমেলেক কি গিদিয়োনের পুত্র নয়? সবুল কি তার সেনাপতি নয়? আমরা তার কর্তৃত্ব কেন মেনে নেব? তোমরা বরং শেখেমের কুলপতি হামোরের বংশের লোকদের অধীনতা স্বীকার কর।</div>
<div class="v" id="v29"><span class="vn">29</span> আমি যদি এদের নেতা হতাম তাহলে অবিমেলেককে দূর করে দিতাম। বলতাম, তোমরা দলবল নিয়ে বেরিয়ে এসে যুদ্ধ কর।</div>
<div class="v" id="v30"><span class="vn">30</span> এবেদের পুত্র গায়ালের এই সব কথা শুনে সেই নগরের প্রশাসক সবুল রাগে জ্বলে উঠল।</div>
<div class="v" id="v31"><span class="vn">31</span> সে আরুমাতে অবিমেলেকের কাছে লোক পাঠিয়ে সংবাদ দিল যে এবেদের পুত্র গায়াল তার লোকজন নিয়ে শেখেমে এসেছে এবং আপনি যাতে নগরে ঢুকতে না পারেন, তার ব্যবস্থা করছে।</div>
<div class="v" id="v32"><span class="vn">32</span> আপনি আপনার লোকজন নিয়ে রাতারাতি প্রান্তরে গিয়ে লুকিয়ে থাকুন।</div>
<div class="v" id="v33"><span class="vn">33</span> তারপর ভোরে সূর্য ওঠার সঙ্গে সঙ্গে নগর আক্রমণ করুন। আয়াল যখন তার দলবল নিয়ে আপনার বিরুদ্ধে যুদ্ধ করতে বেরিয়ে আসবে তখন যা ভাল বুঝবেন তা-ই করবেন।</div>
<div class="v" id="v34"><span class="vn">34</span> <span class="br-p"><br><br></span>অবিমেলেক তার অনুগামীরা চার দলে ভাগ হয়ে রাতের বেলায় শেখেমের আশেপাশে লুকিয়ে রইল।</div>
<div class="v" id="v35"><span class="vn">35</span> দলবল সহ গায়ালকে নগরের প্রবেশ পথে দাঁড়িয়ে থাকতে দেখে অবিমেলেক ও তার সঙ্গীরা গুপ্তস্থান থেকে বেরিয়ে এল।</div>
<div class="v" id="v36"><span class="vn">36</span> গায়াল তাদের দেখে সবুলকে বলল, ঐ দেখ! পাহাড়ের উপর থেকে একদল লোক নেমে আসছে। সবুল তাকে বলল, তুমি পাহাড়ের উপরে ছায়া দেখে মানুষ বলে মনে করছ।</div>
<div class="v" id="v37"><span class="vn">37</span> <span class="br-p"><br><br></span>গায়াল আবার বলল, না। না, ঐ যে পাহাড়ের উপর থেকে একদল লোক নেমে আসছে, ঐ দেখ, “গুণিনদের ওক” গাছের দিক থেকেও আর এক দল আসছে।</div>
<div class="v" id="v38"><span class="vn">38</span> <span class="br-p"><br><br></span>সবুল তখন তাকে বলল, যে মুখে বড়াই করে বলেছিলে, অবিমেলেক কে, যে আমরা তার গোলামী করব? তোমার সে মুখ এখন গেল কোথায়? যাদের তুমি তাচ্ছিল্য করেছিলে ওরা সেই লোক। এখন যাও, ওদের সঙ্গে লড়াই কর!</div>
<div class="v" id="v39"><span class="vn">39</span> গায়াল তখন শেখেমের লোকদের নিয়ে বেরিয়ে গিয়ে অবিমেলেককে আক্রমণ করল।</div>
<div class="v" id="v40"><span class="vn">40</span> কিন্তু অবিমেলেকের তাড়া খেয়ে সে পালিয়ে গেল। পালাবার সময় তার দলের বহুলোক আহত হল এবং নগরের প্রবেশ দ্বার পর্যন্ত সারা পথে পড়ে রইল।</div>
<div class="v" id="v41"><span class="vn">41</span> অবিমেলেক আরুমায় বসবাস করতে লাগল। সবুল, গায়াল ও তার সাঙ্গোপাঙ্গদের তাড়িয়ে দিল। শেখেমে তাদের আর কোন স্থান হল না।</div>
<div class="v" id="v42"><span class="vn">42</span> পরের দিন অবিমেলেক খবর পেল যে শেখেমের লোকেরা নগরের বাইরে প্রান্তরে জমা হবে।</div>
<div class="v" id="v43"><span class="vn">43</span> অবিমেলেক তখন তার অনুগামীদের তিন দলে ভাগ করে প্রান্তরে গিয়ে লুকিয়ে রইল ও তাদের অপেক্ষা করতে লাগল। তারপর নগরের লোকদের বেরিয়ে আসতে দেখে সে তাদের ওপর ঝাঁপিয়ে পড়ল এবং সঙ্গীদের নিয়ে ছুটল নগর-দ্বার দখল করতে।</div>
<div class="v" id="v44"><span class="vn">44</span> ওদিকে তার আর দুটি দল প্রান্তরে জমায়েত লোকদের আক্রমণ করে হত্যা করল।</div>
<div class="v" id="v45"><span class="vn">45</span> সারা দিন নগরের বিরুদ্ধে আক্রমণ চালিয়ে অবশেষে অবিমেলেক নগরটি দখল করল এবং সেখানকার সমস্ত লোককে হত্যা করল। তারপর নগরটি ধূলিসাৎ করে জায়গাটা লবণে ভরে দিল।</div>
<div class="v" id="v46"><span class="vn">46</span> <span class="br-p"><br><br></span>শেখেমের দুর্গবাসী লোকেরা এই সংবাদ শুনে বেরিথ দেবের মন্দিরের সুরক্ষিত স্থানে গিয়ে আশ্রয় নিল।</div>
<div class="v" id="v47"><span class="vn">47</span> শেখেমের দুর্গবাসী লোকদের ঐ মন্দিরে একত্র হবার সংবাদ পেয়ে</div>
<div class="v" id="v48"><span class="vn">48</span> অবিমেলেক সঙ্গীদের নিয়ে সল্‌মোন পাহাড়ে গিয়ে উঠল। সেখানে কুড়াল দিয়ে গাছের এক গোছা ডাল কেটে কাঁধে নিল এবং তার লোকজনকে বলল, আমি যা করলাম তোমরাও তাড়াতাড়ি তা-ই কর।</div>
<div class="v" id="v49"><span class="vn">49</span> তখন তার সঙ্গীরা প্রত্যেকে এক এক গোছা করে ডাল কেটে নিয়ে অবিমেলেকের পিছন পিছন চলল। মন্দিরের কাছে গিয়ে তারা সেই ডালগুলো সুরক্ষিত স্থানটির গায়ে জমা করে তাতে আগুন ধরিয়ে দিল। তার ফলে শেখেমের দুর্গবাসী সকলে প্রায় এক হাজার নরনারী পুড়ে মরল।</div>
<div class="v" id="v50"><span class="vn">50</span> <span class="br-p"><br><br></span>এর পর অবিমেলেক থেবেস অবরোধ করে দখল করে নিল।</div>
<div class="v" id="v51"><span class="vn">51</span> কিন্তু ঐ নগরের মধ্যে দুর্ভেদ্য এক দুর্গ ছিল। নগরের নেতৃবৃন্দ ও সমস্ত নরনারী পালিয়ে গিয়ে ঐ দুর্গে আশ্রয় নিল এবং দ্বার বন্ধ করে ছাদে গিয়ে উঠল।</div>
<div class="v" id="v52"><span class="vn">52</span> অবিমেলেক গিয়ে দুর্গ আক্রমণ করে দুর্গে আগুন লাগানোর জন্য দুর্গদ্বারে গেল।</div>
<div class="v" id="v53"><span class="vn">53</span> তখন একটি স্ত্রীলোক জাঁতার উপরের পাথরটা খুলে নিয়ে অবিমেলেকের মাথায় ছুঁড়ে মারল। তার মাথা ভেঙ্গে গেল।<sup class="fnm"><a name="fnm1" href="#fn1">1</a></sup></div>
<div class="v" id="v54"><span class="vn">54</span> অবিমেলেক তখন তাড়াতাড়ি তার অস্ত্রবাহকে ডেকে বলল, তোমার তরবারি বার করে আমাকে হত্যা কর, আমি চাই না যে লোকে বলুক, একটা স্ত্রীলোকের হাতে আমার মৃত্যু হয়েছে। তখন সে অবিমেলেকের বুকে তরবারি বসিয়ে দিল এবং তার মৃত্যু হল।</div>
<div class="v" id="v55"><span class="vn">55</span> অবিমেলেক নিহত হয়েছে দেখে ইসরায়েলীরা নিজেদের দেশে ফিরে গেল।</div>
<div class="v" id="v56"><span class="vn">56</span> অবিমেলেক তার সত্তর জন ভাইকে হত্যা করে তার পিতার বিরুদ্ধে যে অপরাধ করেছিল তার সমুচিত দণ্ড ঈশ্বর এইভাবে তাকে দিলেন।</div>
<div class="v" id="v57"><span class="vn">57</span> শেখেমের লোকদের দুষ্কর্মের প্রতিফলও তিনি তাদের দিলেন। গিদিয়োনের পুত্র যোথাম তাদের যে অভিশাপ দিয়েছিল তা ফলে গেল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:100 11:21'><!--endraw 1-->২ শমু 11:21<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>