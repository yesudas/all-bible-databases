<html><head>
<meta http-equiv="Content-Type" content="text/html;charset=utf-8" />
<title>Lam 1 &ndash; বিলাপ গীতি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lam', 1);">
<div id="navbar"><a href="../index.html">পবিএ বাইবেল CL Bible</a> &ndash; <b>বিলাপ গীতি</b> &ndash; <b>1</b> <a href="Lam_2.html">2</a> <a href="Lam_3.html">3</a> ... <a href="Lam_5.html">5</a> </div><hr>
<h1>Lam 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->বিলাপ গীতি একটি কাব্যগ্রন্থ, পাঁচটি কবিতার সঙ্কলন। খ্রীষ্টপূর্ব 586 অব্দে জেরুশালেম ধ্বংস হবার পর সেই প্রলয়-তাণ্ডব ও নির্বাসনের শোকগাথা রচিত হয়। বিস্ময়ের ব্যাপার এই যে, শোকগাথা হলেও এই গ্রন্থটির ছত্রে ছত্রে অন্তঃসলিলা ফল্গুধারার মত ঈশ্বরের প্রতি সুদৃঢ় বিশ্বাস ও একটি সম্ভাবনাময় ভবিষ্যতের আশার সুর শুনতে পাওয়া যায়। <!--raw 1 bo --><p/><!--endraw 1-->এই কবিতাগুলি ইহুদী জনগণ প্রতিবৎসর খ্রীষ্টপূর্ব 586 অব্দের সেই জাতীয় ধ্বংসলীলার স্মরণে শোক ও উপবাসের মাধ্যমে উপাসনায় ব্যবহার করত। <!--raw 1 bo --><p/><!--endraw 1--><!--raw 1 bo --><b><!--endraw 1-->বিষয় বস্তুর রূপরেখা<!--raw 1 bo --></b><!--endraw 1--> <!--raw 1 bo --><p/><!--endraw 1--> (1) জেরুশালেমের দুঃখভোগ পর্ব <!--raw 1 bo --><a href='B:310 1:1-22'><!--endraw 1-->1:1-22<!--raw 1 bo --></a><!--endraw 1--> <!--raw 1 bo --><br/><!--endraw 1--> (2) জেরুশালেমের দণ্ডভোগ পর্ব <!--raw 1 bo --><a href='B:310 2:1-22'><!--endraw 1-->2:1-22<!--raw 1 bo --></a><!--endraw 1--> <!--raw 1 bo --><br/><!--endraw 1--> (3) দণ্ডদান ও আশার সুর <!--raw 1 bo --><a href='B:310 3:1-66'><!--endraw 1-->3:1-66<!--raw 1 bo --></a><!--endraw 1--> <!--raw 1 bo --><br/><!--endraw 1--> (4) জেরুশালেমের ভগ্নদশা <!--raw 1 bo --><a href='B:310 4:1-22'><!--endraw 1-->4:1-22<!--raw 1 bo --></a><!--endraw 1--> <!--raw 1 bo --><br/><!--endraw 1--> (5) করুণা ভিক্ষা <!--raw 1 bo --><a href='B:310 5:1-22'><!--endraw 1-->5:1-22<!--raw 1 bo --></a><!--endraw 1-->
</div>
<div class="biblehtmlcontent verses" id="verses">
<div class="v" id="v1"><h2>জেরুশালেমের দুঃখভোগ পর্ব</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>একদা জনাকীর্ণ জেরুশালেমের জনপদ আজ পড়ে আছে জনহীন, <br><span class="br-ind"><br><span class="indent">&nbsp;</span></span>বিশ্ববন্দিতা নগরীর দশা আজ অনাথা বিধবার মত করুণ! <br><span class="br-ind"><br><span class="indent">&nbsp;</span></span>গৌরবের শিখরে রাণীর আসনে যে ছিল অধিষ্ঠিতা সে আজ অবহেলিতা দাসীর মত। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>সারারাত্রি সে অশ্রুবিসর্জন করে দু’গাল বেয়ে তার ঝরে পড়ে অশ্রুধারা, <br><span class="br-ind"><br><span class="indent">&nbsp;</span></span>একজনও বন্ধু আর অবশিষ্ট নেই যে দেবে তাকে সান্ত্বনা। <br><span class="br-ind"><br><span class="indent">&nbsp;</span></span>মিত্রগণ করেছে বিশ্বাসঘাতকতা, যিহুদীয়ায় এখন সকলেই তার বিপক্ষে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>নগরীর জনগণ নিরুপায় ক্রীতদাসের মত বিতাড়িত আপন গৃহ থেকে। <br><span class="br-ind"><br><span class="indent">&nbsp;</span></span>সুদূর নির্বাসনে বাস করতে বাধ্য হয়েছে তারা, <br><span class="br-ind"><br><span class="indent">&nbsp;</span></span>নিজেদের মাতৃভূমি থেকে বিচ্যুত, পরিবেষ্টিত শত্রুদ্বারা, পথ নেই পালাবার। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>পবিত্র উৎসবের দিনে কেউ আর আসে না সেখানে, <br><span class="br-ind"><br><span class="indent">&nbsp;</span></span>কুমারী কন্যাদের গানে মুখর হত যার আকাশ বাতাস, লাঞ্ছনার যন্ত্রণায় সে আজ স্তব্ধ নিথর। <br><span class="br-ind"><br><span class="indent">&nbsp;</span></span>শুধু শোনা যায় পুরোহিতকুলের করুণ আর্তনাদ, নগরদ্বার জনশূন্য, পরিত্যক্ত। সিয়োনের পথ আজ রিক্ত, বেদনায় আতুর। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>শত্রুরা হয়েছে জয়ী, তাদের ভাগ্যহত নগরী আজ শত্রুর পদানত। <br><span class="br-ind"><br><span class="indent">&nbsp;</span></span>জেরুশালেমকে প্রভু পরমেশ্বর দিয়েছেন তাদের অসংখ্য পাপের প্রতিফল, <br><span class="br-ind"><br><span class="indent">&nbsp;</span></span>সন্তান-সন্ততি তাদের শৃঙ্খলিত হয়ে সুদূরে হয়েছে নির্বাসিত। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>জেরুশালেমের সম্পদ গরিমা আজ লুপ্তপ্রায় অতীত মাত্র, <br><span class="br-ind"><br><span class="indent">&nbsp;</span></span>শিকারীর তাড়া খাওয়া হতবল হরিণের মত নেতা ও নায়কগণ ক্ষুধায় অবসন্ন. <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ভগ্নস্তূপে পরিণত আজ নির্জন জেরুশালেম সখেদে স্মরণ করে তার গৌরবময় অতীতের বৈভব। <br><span class="br-ind"><br><span class="indent">&nbsp;</span></span>যেদিন শত্রুর পদতলে সে হয়েছিল ধরাশায়ী, সাহায্য করেনি কেউ তাকে, <br><span class="br-ind"><br><span class="indent">&nbsp;</span></span>তার পতনে বিজয়ী বীরের দল ব্যঙ্গ উল্লাসে হয়েছিল মত্ত। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সম্ভ্রম তার অবলুন্ঠিত, বিবসনা সে আজ, সকলের ঘৃণার পাত্রী, <br><span class="br-ind"><br><span class="indent">&nbsp;</span></span>নিদারুণ লজ্জায় মুখ ঢেকে সারা হয় আতুর আর্তনাদে। <br><span class="br-ind"><br><span class="indent">&nbsp;</span></span>ভয়াবহ পাপে জেরুশালেম নিজেকে করেছে মলিন ও কলঙ্কিত। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>অশুচিতার ক্লেদাক্ত গ্লানি তাকে ঘিরে ধরেছিল, <br><span class="br-ind"><br><span class="indent">&nbsp;</span></span>তবু চেতনা হয়নি তার, এই শোচনীয় পরিণামে তাকে কে দেবে সান্ত্বনা? <br><span class="br-ind"><br><span class="indent">&nbsp;</span></span>শত্রুর জয়লাভে অভাগী জেরুশালেম কেঁদে কেঁদে জগদীশ্বরের করুণা করেছে ভিক্ষা। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>সমস্ত ধনদৌলত তার শত্রুদল করেছে হরণ, <br><span class="br-ind"><br><span class="indent">&nbsp;</span></span>বিদেশীদের জন্য পরমেশ্বরের নিষিদ্ধ স্থানে <br><span class="br-ind"><br><span class="indent">&nbsp;</span></span>দেখেছে সে তাদের পদার্পণ। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>নগরীর প্রজাগণ সামান্য খাদ্যের খোঁজে করেছে আর্তনাদ বাঁচার তাগিদে। <br><span class="br-ind"><br><span class="indent">&nbsp;</span></span>সম্পদের বিনিময়ে তারা করেছে খাদ্য সংগ্রহ। সকরুণ ক্রন্দনে নগরী বলে, <br><span class="br-ind"><br><span class="indent">&nbsp;</span></span>হে প্রভু পরমেশ্বর, দেখ আমায়, চেয়ে দেখ আমার দুদর্শা। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কেঁদে বলে পথিক জনেরে, দেখ চেয়ে আমার যাতনা, <br><span class="br-ind"><br><span class="indent">&nbsp;</span></span>কে আছে এমন দুঃখী আমার মত? <br><span class="br-ind"><br><span class="indent">&nbsp;</span></span>নিদারুণ রোষে আমার এ দশা করেছেন স্বয়ং প্রভু পরমেশ্বর! ঊর্ধ্বলোক থেকে <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>অগ্নিবর্ষণে তিনি দগ্ধ করেছেন আমার অস্থি মেদ-মজ্জা, <br><span class="br-ind"><br><span class="indent">&nbsp;</span></span>ফাঁদ পেতে আমায় করেছেন ধরাশায়ী, <br><span class="br-ind"><br><span class="indent">&nbsp;</span></span>তারপর নিরন্তর যাতনার মাঝে করেছেন পরিহার। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আমারই পাপরাশি দিয়ে রচিত জোয়ালে আমাকে বেঁধেছেন প্রভু পরমেশ্বর, <br><span class="br-ind"><br><span class="indent">&nbsp;</span></span>সেই গুরুভারে আমি আজ হীনবল। নিরুপায় অসহায় আমি, <br><span class="br-ind"><br><span class="indent">&nbsp;</span></span>আমাকে সঁপেছেন তিনি শত্রুর হাতে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>বিক্রমশালী যোদ্ধারা আমার জর্জরিত প্রভু পরমেশ্বরের চরম অবহেলায়, <br><span class="br-ind"><br><span class="indent">&nbsp;</span></span>তাঁর আদেশে শত্রুর বিরাট সৈন্যবাহিনী নগরীর তরুণদের করেছে বিপর্যস্ত, <br><span class="br-ind"><br><span class="indent">&nbsp;</span></span>দলিত দ্রাক্ষার মত পেষণ যন্ত্রে যিহুদীয়ার কুমারী কন্যাদের পিষ্ট করেছেন প্রভু। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তাই তো আমার দুচোখে নেমেছে অশ্রুধারা, <br><span class="br-ind"><br><span class="indent">&nbsp;</span></span>কেউ নেই আমায় সান্ত্বনা দেবার, কে জোগাবে সাহস আমায়? <br><span class="br-ind"><br><span class="indent">&nbsp;</span></span>শত্রুর হাতে ঘটেছে আমার পরাভব, হায়, আজ সন্তানেরা আমার নিঃস্ব। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সাহায্য চেয়ে হাত বাড়িয়েছি আমি, কিন্তু কে করবে করুণা আমায়? <br><span class="br-ind"><br><span class="indent">&nbsp;</span></span>প্রভু পরমেশ্বরের ইচ্ছাক্রমে চারদিক থেকে ঘিরেছে আমাকে শত্রুদল। <br><span class="br-ind"><br><span class="indent">&nbsp;</span></span>তাদের চোখে আমি অশুচি আর্বজনা মাত্র! <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>প্রভু পরমেশ্বর পরম ন্যায়বান, দোষ আমারই, আমিই অমান্য করেছি তাঁকে, করেছি অগ্রাহ্য। <br><span class="br-ind"><br><span class="indent">&nbsp;</span></span>যে যেখানে আছ, শোন আমার কথা, চেয়ে দেখ আমার দুঃখ-বেদনা, আমার কুমারী কন্যারা, <br><span class="br-ind"><br><span class="indent">&nbsp;</span></span>আমার যুবক সন্তানেরা বন্দী হয়ে আজ নির্বাসিত বহুদূরে। <span class="br-p"><br><br></span> <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমি ডাকলাম আমার মিত্রদের, <br><span class="br-ind"><br><span class="indent">&nbsp;</span></span>তাদের সাড়া পেলাম না, পেলাম না কোন সাহায্য, <br><span class="br-ind"><br><span class="indent">&nbsp;</span></span>প্রাণ ধারণের জন্য খাদ্যের সন্ধানে প্রাণ দিল কত পুরোহিত আর নেতৃবৃন্দ নগরীর পথে পথে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>দৃষ্টিপাত কর আমার প্রতি, হে প্রভু পরমেশ্বর, চেয়ে দেখ দুঃসহ বেদনা আমার, <br><span class="br-ind"><br><span class="indent">&nbsp;</span></span>দেহমনের সীমাহীন যন্ত্রণা! কারণ, আমি ছিলাম দুর্দান্ত এক বিদ্রোহিনী তোমার বিরুদ্ধাচারী বাইরে, <br><span class="br-ind"><br><span class="indent">&nbsp;</span></span>প্রকাশ্য পথে চলেছে নিষ্ঠুর হত্যালীলা, রুদ্ধদ্বার গৃহেও ফিরেছে মৃত্যুর ছায়া। <span class="br-p"><br><br></span> <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>হে প্রভু, শোন আমার আর্ত বিলাপ, কেউ নেই যে দিতে পারে আমায় সান্ত্বনা, শত্রুরা হাসছে আমার দুর্দশায়, <br><span class="br-ind"><br><span class="indent">&nbsp;</span></span>কারণ তারা জানে তুমিই এনেছ আমার এই ভাগ্যের বিপর্যয়। <br><span class="br-ind"><br><span class="indent">&nbsp;</span></span>প্রতিশ্রুতি পালন কর হে ঈশ্বর, আমারই মত আমার শত্রুরাও করুক চরম যন্ত্রণাভোগ। <span class="br-p"><br><br></span> <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>সকল দুষ্টতার জন্য তাদের কর অভিযুক্ত, সমুচিত দণ্ড দাও তাদের, যেমন তুমি দিয়েছিলে আমায় পাপের দণ্ড। <br><span class="br-ind"><br><span class="indent">&nbsp;</span></span>দুঃখের দহনে আমি করি আর্ত বিলাপ, হৃদয় আমার পীড়িত, অবসন্ন।<br></div>
</div>
<!-- PARSED ABOVE; EDITING MAY BREAK PARSER -->
</body></html>