<html><head>
<meta http-equiv="Content-Type" content="text/html;charset=utf-8" />
<title>Lam 5 &ndash; বিলাপ গীতি &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lam', 5);">
<div id="navbar"><a href="../index.html">পবিএ বাইবেল CL Bible</a> &ndash; <b>বিলাপ গীতি</b> &ndash; <a href="Lam_1.html">1</a> ... <a href="Lam_3.html">3</a> <a href="Lam_4.html">4</a> <b>5</b> </div><hr>
<h1>Lam 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>করুণা ভিক্ষা</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে প্রভু পরমেশ্বর, স্মরণ কর দুর্দশা আমাদের, <br><span class="br-ind"><br><span class="indent">&nbsp;</span></span>চেয়ে দেখ, আমাদের লাঞ্ছনা অপমান। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমাদের বিত্ত ও সম্পদ আজ বিদেশীদের করায়ত্ত, <br><span class="br-ind"><br><span class="indent">&nbsp;</span></span>আমাদের ঘর-বাড়ি আজ তাদের দখলে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>অনাথ পিতৃহীন হয়েছি আমরা, <br><span class="br-ind"><br><span class="indent">&nbsp;</span></span>মাতারা ভোগ করছে বিধবার মত যন্ত্রণা। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>অর্থমূল্যে কিনতে হয় এখন পানীয় জল, <br><span class="br-ind"><br><span class="indent">&nbsp;</span></span>কিনতে হয় জ্বালানী কাঠও। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>বলদের মত বোঝা বয়ে বয়ে ক্লান্ত আমরা, <br><span class="br-ind"><br><span class="indent">&nbsp;</span></span>তবু বিশ্রামের অবসর নেই ক্ষণেকের তরে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>গিয়েছি সুদূর মিশরে, গিয়েছি আসিরিয়ায় খাদ্যের সন্ধানে, <br><span class="br-ind"><br><span class="indent">&nbsp;</span></span>ফিরেছি ভিক্ষা চেয়ে বাঁচার তাগিদে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>পাপ করেছিলেম আমাদের পূর্বপুরুষেরা, আজ তাঁরা হয়েছেন গত। <br><span class="br-ind"><br><span class="indent">&nbsp;</span></span>তবু তাঁদের পাপের জন্য প্রায়শ্চিত্ত করছি আমরা। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>যারা আমাদের শাসনকর্তা, ক্রীতদাসেরও অধম তারা, <br><span class="br-ind"><br><span class="indent">&nbsp;</span></span>তাদের কবল থেকে বাঁচবে—এমন শক্তি কার? <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>গ্রামের পথে পথে আছে হত্যাকারীর দল, <br><span class="br-ind"><br><span class="indent">&nbsp;</span></span>মরণের ঝুঁকি নিয়ে আমাদের যেতে হয় খাদ্যের সন্ধানে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ক্ষুধার জ্বালায় অঙ্গ পুড়ে যায় জ্বর বিকারে, <br><span class="br-ind"><br><span class="indent">&nbsp;</span></span>দেহচর্ম ঝলসে ওঠে জ্বলন্ত চুল্লীর মত। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সিয়োনে আমাদের পত্নীরা হয়েছে ধর্ষিতা, <br><span class="br-ind"><br><span class="indent">&nbsp;</span></span>যিহুদীয়ার প্রতিটি গ্রামে কুমারী কন্যাদের বাধ্য করা হয়েছে দেহদানে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমাদের রাজপুরুষদের প্রাণ দিতে হয়েছে ফাঁসির কাঠে, <br><span class="br-ind"><br><span class="indent">&nbsp;</span></span>বৃদ্ধেরাও হয়েছে লাঞ্ছিত। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>যুবকেরা গোলামের মত বাধ্য হয়েছে যাঁতা ঘোরানোর কাজে, <br><span class="br-ind"><br><span class="indent">&nbsp;</span></span>সুকুমার বালকেরা ভারী কাঠের বোঝা বইতে বইতে নুয়ে পড়েছে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>নগরীর তোরণদ্বারে প্রবীণেরা বসে না আর, <br><span class="br-ind"><br><span class="indent">&nbsp;</span></span>শোনা যায় না আর তরুণ-তরুণীদের সঙ্গীতলহরী। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>জীবনের রঙ্গমঞ্চ থেকে সুখ নিয়েছে চিরবিদায়, <br><span class="br-ind"><br><span class="indent">&nbsp;</span></span>নৃত্য-গীতের স্থান দখল করেছে বিষাদ। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>যা ছিল আমাদের গর্বের ধন সবই আজ ধুলিতে লুটায়, <br><span class="br-ind"><br><span class="indent">&nbsp;</span></span>পাপের ফসল তুলেছি আমরা, দণ্ডিত হয়েছি অমোঘ দণ্ডে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>অন্তর আজ দুঃসহ তিক্ততায় গিয়েছে ভরে, <br><span class="br-ind"><br><span class="indent">&nbsp;</span></span>চোখের জলে দৃষ্টি হয়েছে ক্ষীণ। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সিয়োন পর্বত পড়ে আছে পরিত্যক্ত জনহীন! <br><span class="br-ind"><br><span class="indent">&nbsp;</span></span>সেই ভগ্নস্তূপে বন্য শৃগালের নিত্য বিচরণ। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>একমাত্র তুমিই হে প্রভু পরমেশ্বর, অনাদি অনন্তকালের রাজাধিরাজ, <br><span class="br-ind"><br><span class="indent">&nbsp;</span></span>যুগে যুগে কালে কালে তোমারই রাজত্ব। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>কেন আমাদের পরিত্যাগ করেছ তুমি? দীর্ঘদিন হয়ে গেল গত! <br><span class="br-ind"><br><span class="indent">&nbsp;</span></span>আর কি কখনও আসবে না স্মরণে আমাদের কথা? <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>ফিরিয়ে দাও হে প্রভু পরমেশ্বর আমাদের অতীত মহিমা <br><span class="br-ind"><br><span class="indent">&nbsp;</span></span>ফিরিয়ে নাও হে জগদীশ্বর আমাদের তোমার চরণে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>করেছ কি আমাদের প্রত্যাখ্যান চিরতরে? <br><span class="br-ind"><br><span class="indent">&nbsp;</span></span>নাই কি কোনও সীমা তোমার ক্রোধের।<br></div>
</div>
<!-- PARSED ABOVE; EDITING MAY BREAK PARSER -->
</body></html>