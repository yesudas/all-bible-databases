<html><head>
<meta http-equiv="Content-Type" content="text/html;charset=utf-8" />
<title>Lev 14 &ndash; লেবীয় পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 14);">
<div id="navbar"><a href="../index.html">পবিএ বাইবেল CL Bible</a> &ndash; <b>লেবীয় পুস্তক</b> &ndash; <a href="Lev_1.html">1</a> ... <a href="Lev_12.html">12</a> <a href="Lev_13.html">13</a> <b>14</b> <a href="Lev_15.html">15</a> <a href="Lev_16.html">16</a> ... <a href="Lev_27.html">27</a> </div><hr>
<h1>Lev 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>চর্মরোগ সংক্রান্ত শুচিকরণ বিধি</h2><span class="vn">1</span> <span class="br-p"><br><br></span>প্রভু পরমেশ্বর মোশিকে বললেন,</div>
<div class="v" id="v2"><span class="vn">2</span> চর্মরোগগ্রস্ত ব্যক্তির শুচিকরণ দিনের অনুষ্ঠান সম্পর্কে বিধি এই: রোগগ্রস্ত ব্যক্তিকে পুরোহিতের কাছে নিয়ে আসতে হবে।<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> পুরোহিত শিবির এলাকায় গিয়ে তাকে পরীক্ষা করবে। যদি তার ক্ষত আরোগ্য হয়ে থাকে,</div>
<div class="v" id="v4"><span class="vn">4</span> তাহলে পুরোহিত সেই ব্যক্তির শুদ্ধির জন্য দুটি জীবন্ত শুচি পাখি, এরস কাষ্ঠ, লাল সুতো এবং এসোব পল্লব সংগ্রহ করে আনার নির্দেশ দেবে।</div>
<div class="v" id="v5"><span class="vn">5</span> পুরোহিত স্রোতের জলের উপরে মাটির পাত্রের মধ্যে একটি পাখি হনন করার আদেশ দেবে।</div>
<div class="v" id="v6"><span class="vn">6</span> তারপর স্রোতের জলের উপরে যে পাখিটি হনন করা হয়েছে, পুরোহিত তারই রক্তে অন্য জীবিত পাখিটি, এরসকাষ্ঠ, লাল সুতো এবং এসোব পল্লব সিঞ্চিত করবে</div>
<div class="v" id="v7"><span class="vn">7</span> এবং রোগমুক্ত ব্যক্তির দেহে ঐ রক্ত সাতবার ছিটিয়ে দেবে, তারপর তাকে শুচি বলে ঘোষণা করবে। পরে সে জীবিত পাখিটিকে খোলা মাঠে ছেড়ে দেবে।</div>
<div class="v" id="v8"><span class="vn">8</span> শুচীকৃত ব্যক্তি তারপর তার কাপড়চোপড় ধুয়ে ফেলবে এবং চুল কামিয়ে ফেলে জলে স্নান করবে। তখন সে শুচি হবে এবং শিবির এলাকায় প্রবেশ করতে পারবে। কিন্তু সাতদিন তাকে নিজের তাঁবুর বাইরে থাকতে হবে।</div>
<div class="v" id="v9"><span class="vn">9</span> সপ্তম দিনে সে মাথার চুল, দাঁড়ি, ভ্রূ ও সর্বাঙ্গের লোম কামিয়ে ফেলবে এবং কাপড়চোপড় ধুয়ে স্নান করে শুচি হবে।</div>
<div class="v" id="v10"><span class="vn">10</span> <span class="br-p"><br><br></span>অষ্টম দিনে সে নিখুঁত দুটি মেষ শাবক, এক বছর বয়সের একটি মেষী এবং ভক্ষ্য নৈবেদ্য নিবেদনের জন্য তেলের ময়ান দেওয়া এক এফার দশভাগের তিনভাগ পরিমাণ ময়দা এবং এক লোগ<sup class="fnm"><a name="fnm2" href="#fn2">2</a></sup> পরিমাণ তেল নিয়ে যাবে।</div>
<div class="v" id="v11"><span class="vn">11</span> যে পুরোহিত তাকে শুচি করবে সে ঐ সব উপকরণসহ তাকে নিয়ে সম্মিলন শিবিরের দ্বারে প্রভু পরমেশ্বরের সাক্ষাতে উপস্থিত করবে।</div>
<div class="v" id="v12"><span class="vn">12</span> <span class="br-p"><br><br></span>তারপর পুরোহিত একটি মেষশাবক নিয়ে অপরাধ মোচনের বলিরূপে উৎসর্গ করবে এবং সেই বলি ও এক লোগ পরিমাণ তেল আরতি করে প্রভু পরমেশ্বরের উদ্দেশে নিবেদন করবে।</div>
<div class="v" id="v13"><span class="vn">13</span> যেখানে প্রায়শ্চিত্তের বলি ও হোমের বলির পশু হনন করা হয় সেই পবিত্রস্থানে পুরোহিত ঐ মেষশাবকটি হনন করবে, কেননা অপরাধ মোচনের ও প্রায়শ্চিত্ত বলির মতই তা পুরোহিতের প্রাপ্য। সেই বলি মহাপবিত্র।</div>
<div class="v" id="v14"><span class="vn">14</span> পুরোহিত ঐ অপরাধ মোচনের বলির রক্ত কিছুটা নিয়ে ঐ ব্যক্তির ডান কানের গোড়ায়, ডান হাতের ও ডান পায়ের বুড়ো আঙুলে লাগিয়ে দেবে।</div>
<div class="v" id="v15"><span class="vn">15</span> তারপর পুরোহিত সেই এক লোগ তেলের কিছুটা নিয়ে নিজের বাম হাতের তালুতে ঢালবে।</div>
<div class="v" id="v16"><span class="vn">16</span> তারপর সে তার বাম হাতে ধরা তেলে ডান হাতের আঙুল ডুবিয়ে সেই তেলের কিছু অংশ প্রভু পরমেশ্বরের উদ্দেশে সাতবার ছিটিয়ে দেবে।</div>
<div class="v" id="v17"><span class="vn">17</span> হাতের বাকী তেলের কিছু অংশ পুরোহিত ঐ ব্যক্তির ডান কানের গোড়ায় , ডান হাত ও ডান পায়ের বুড়ো আঙুলে অপরাধ মোচনের বলির রক্তের উপর লাগিয়ে দেবে।</div>
<div class="v" id="v18"><span class="vn">18</span> পরে পুরোহিত তার হাতের অবশিষ্ট তেল ঐ ব্যক্তির মাথায় ঢেলে দেবে এবং প্রভু পরমেশ্বরের সাক্ষাতে ঐ ব্যক্তির জন্য প্রায়শ্চিত্ত করবে।</div>
<div class="v" id="v19"><span class="vn">19</span> পরে পুরোহিত প্রায়শ্চিত্ত বলি উৎসর্গ করবে এবং সেই ব্যক্তির অশৌচের জন্য প্রায়শ্চিত্ত করবে। তারপর সে হোমের পশু হনন করবে।</div>
<div class="v" id="v20"><span class="vn">20</span> পরে পুরোহিত হোমবলি ও ভক্ষ্য নৈবেদ্য বেদীর উপরে উৎসর্গ করবে এবং সেই ব্যক্তির জন্য প্রায়শ্চিত্ত করবে। তাহলে সে শুচি হবে।</div>
<div class="v" id="v21"><span class="vn">21</span> <span class="br-p"><br><br></span>যদি সেই ব্যক্তি গরীব হয় এবং এত জিনিষ সংগ্রহ করার সামর্থ্য তার না থাকে তাহলে সে নিজের প্রায়শ্চিত্তের জন্য আরতিসহ অপরাধ মোচনের বলি উৎসর্গের উদ্দেশে একটি মেষশাবক এবং ভক্ষ্য নৈবেদ্য হিসাবে তেলের ময়ান দেওয়া এক এফার দশভাগের একভাগ পরিমাণ ময়দা এবং এক লোগ পরিমাণ তেল,</div>
<div class="v" id="v22"><span class="vn">22</span> এবং নিজের সামর্থ্য অনুযায়ী একজোড়া ঘুঘু কিম্বা পায়রা নিয়ে আসবে। তার একটি হবে প্রায়শ্চিত্ত বলি এবং অন্যটি হবে হোমবলি।</div>
<div class="v" id="v23"><span class="vn">23</span> অষ্টম দিনে সে নিজের শুদ্ধির জন্য সম্মিলন শিবিরের দ্বারে প্রভু পরমেশ্বরের সাক্ষাতে পুরোহিতের কাছে এগুলি উপস্থিত করবে।</div>
<div class="v" id="v24"><span class="vn">24</span> পুরোহিত অপরাধ মোচনের বলির মেষশাবকটি এবং উল্লিখিত এক লোগ পরিমাণ তেল নিয়ে আরতি করে প্রভু পরমেশ্বরের উদ্দেশে নিবেদন করবে।</div>
<div class="v" id="v25"><span class="vn">25</span> পরে সে অপরাধ মোচনের বলির মেষশাবকটি হনন করে সেই বলির রক্ত কিছুটা নিয়ে ঐ ব্যক্তির ডান কানের গোড়ায় ডান হাতের ও ডান পায়ের বুড়ো আঙুলে লাগিয়ে দেবে।</div>
<div class="v" id="v26"><span class="vn">26</span> তারপর পুরোহিত তেলের কিছুটা নিয়ে বাম হাতের তালুতে ঢেলে,</div>
<div class="v" id="v27"><span class="vn">27</span> ডান হাতের আঙুল দিয়ে সেই তেলের কিছুটা প্রভু পরমেশ্বরের সম্মুখে সাতবার ছিটিয়ে দেবে।</div>
<div class="v" id="v28"><span class="vn">28</span> পুরোহিত তার হাতের তেল থেকে কিছুটা নিয়ে ঐ ব্যক্তির ডান কানের গোড়ায়, ডান হাতের ও ডান পায়ের বুড়ো আঙুলে অপরাধ মোচনের বলির রক্তের উপর লাগিয়ে দেবে।</div>
<div class="v" id="v29"><span class="vn">29</span> তারপর পুরোহিত তার হাতের অবশিষ্ট তেল প্রভু পরমেশ্বরের সম্মুখে প্রায়শ্চিত্তের উদ্দেশে ঐব্যক্তির মাথায় ঢেলে দেবে।</div>
<div class="v" id="v30"><span class="vn">30</span> পরে তার সঙ্গতি অনুযায়ী দেওয়া দুটি ঘুঘু কিম্বা দুটি পায়রার একটি উৎসর্গ করবে।</div>
<div class="v" id="v31"><span class="vn">31</span> অর্থাৎ তার সঙ্গতি অনুযায়ী ভক্ষ্য নৈবেদ্যের সঙ্গে একটি প্রায়শ্চিত্ত বলিরূপে এবং অন্যটি হোম বলিরূপে এবং অন্যটি হোম বলিরূপে উৎসর্গ করবে এবং পুরোহিত তার জন্য প্রভু পরমেশ্বরের সম্মুখে প্রায়শ্চিত্ত করবে।</div>
<div class="v" id="v32"><span class="vn">32</span> রোগমুক্ত যে ব্যক্তি নিজের শুদ্ধির জন্য প্রয়োজনীয় উপচার সংগ্রহে অসমর্থ তার জন্য এই ব্যবস্থা।</div>
<div class="v" id="v33"><h2>বাড়ির দেওয়ালের ছত্রাক</h2><span class="vn">33</span> <span class="br-p"><br><br></span>মোশি ও হারোণকে প্রভু পরমেশ্বর বললেন,</div>
<div class="v" id="v34"><span class="vn">34</span> তোমাদের স্বত্বাধিকারের জন্য যে দেশ আমি দেব, সেই কনান দেশে প্রবেশ করার পর যদি তোমাদের অধিকৃত দেশের কোন গৃহ ছত্রাকে আক্রান্ত হয়,</div>
<div class="v" id="v35"><span class="vn">35</span> তাহলে সেই গৃহের মালিক এসে পুরোহিতকে বলবে, মনে হয় আমার বাড়ির দেওয়ালে ছত্রাক দেখা দিয়েছে।</div>
<div class="v" id="v36"><span class="vn">36</span> তার বাড়ির আসবাবপত্র যাতে অশুচি না হয় সেই জন্য ছত্রাকে আক্রান্ত জায়গাটি পরীক্ষা করে দেখার আগে পুরোহিত বাড়িটি খালি করার নির্দেশ দেবে। তারপর পুরোহিত সেই বাড়িতে ঢুকে পরীক্ষা করে দেখবে।</div>
<div class="v" id="v37"><span class="vn">37</span> যদি বাড়ীর দেওয়ালের ছত্রাকটি গভীর এবং ফিকে সবুজ বা লাল হয় এবং দেওয়ালের চেয়ে নীচু মনে হয়,</div>
<div class="v" id="v38"><span class="vn">38</span> তাহলে পুরোহিত বাড়ি থেকে বেরিয়ে আসবে এবং সাতদিন ঐ বাড়ীর দরজা বন্ধ করে রাখবে।</div>
<div class="v" id="v39"><span class="vn">39</span> সপ্তম দিনে পুরোহিত আবার এসে পরীক্ষা করবে, যদি বাড়ির দেওয়ালে সেই ছত্রাক বেড়ে যায়,</div>
<div class="v" id="v40"><span class="vn">40</span> তাহলে সে ঐ ছত্রাক বিশিষ্ট পাথরগুলি উপড়ে নগরের বাইরে অশুচি জায়গায় ফেলে দেওয়ার জন্য লোকদের নির্দেশ দেবে।</div>
<div class="v" id="v41"><span class="vn">41</span> তারপর পুরোহিত ঐ বাড়ির ভিতরের দেওয়ালের চারিদিক ঘষে পরিস্কার করাবে এবং ঘষে তুলে ফেলা পলেস্তারা নগরের বাইরে অশুচি জায়গায় ফেলবার ব্যবস্থা করবে। তারপর</div>
<div class="v" id="v42"><span class="vn">42</span> অন্য পাথর এনে ঐ পাথরগুলির জায়গায় বসাতে হবে এবং দেওয়ালের অন্য পলেস্তারা লাগাতে হবে।</div>
<div class="v" id="v43"><span class="vn">43</span> এইভাবে পাথর উঠিয়ে ফেলা, বাড়ি ঘষা-মাজা ও পলেস্তারা লাগানোর পরেও যদি সেই বাড়ির দেওয়ালে আবার ছত্রাক দেখা দেয় ও বাড়াতে থাকে তাহলে পুরোহিত এসে আবার পরীক্ষা করবে।</div>
<div class="v" id="v44"><span class="vn">44</span> যদি ঐ ছত্রাক বেড়ে গিয়ে থাকে তাহলে বুঝতে হবে সেই বাড়ি অশুচি।</div>
<div class="v" id="v45"><span class="vn">45</span> বাড়িটি ভেঙ্গে ফেলতে হবে এবং বাড়ির কাঠ, পাথর, পলেস্তারা ইত্যাদি সব কিছু নগরের বাইরে অশুচি জায়গায় ফেলে দিতে হবে।</div>
<div class="v" id="v46"><span class="vn">46</span> ঐ বাড়ি বন্ধ থাকার সময়ে যদি কেউ ঐ বাড়িতে প্রবেশ করে, তাহলে সে সন্ধ্যা পর্যন্ত অশুচি থাকবে।</div>
<div class="v" id="v47"><span class="vn">47</span> যে সেই বাড়িতে শোবে, তাকে কাপড়চোপড় ধুয়ে ফেলতে হবে। ঐ বাড়িতে যে খাওয়াদাওয়া করবে তাকেও কাপড়চোপড় ধুয়ে ফেলতে হবে।</div>
<div class="v" id="v48"><span class="vn">48</span> পুরোহিত যদি বাড়িতে ঢুকে দেখে পলেস্তারা লাগানোর পর সেই বাড়ির ছত্রাক আর বাড়েনি তাহলে পুরোহিত সেই বাড়িকে শুচি ঘোষণা করবে, কারণ তার ছত্রাক সেরে গিয়েছে।</div>
<div class="v" id="v49"><span class="vn">49</span> বাড়িটি শুদ্ধ করার জন্য পুরোহিত একজোড়া পাখি, এরস কাঠ, লাল সুতো এবং এসোব পল্লব নেবে।</div>
<div class="v" id="v50"><span class="vn">50</span> তারপর স্রোতের জলের উপরে একটি মাটির পাত্র রেখে তার মধ্যে সে একটি পাখি হনন করবে।</div>
<div class="v" id="v51"><span class="vn">51</span> পরে সে ঐ এরস কাঠ, এসোব পল্লব ও লাল সুতো এবং জীবিত পাখিটা নিয়ে নিহত পাখীর রক্তে ও স্রোতের জলে ডোবাবে এবং সেই জল সাতবার ঐ বাড়িতে ছিটিয়ে দেবে।</div>
<div class="v" id="v52"><span class="vn">52</span> এইভাবে পাখির রক্ত, স্রোতের জল, জীবিত পাখি, এরস কাঠ, এসোব পল্লব ও লাল সুতো দিয়ে সেই বাড়িটি শোধন করতে হবে।</div>
<div class="v" id="v53"><span class="vn">53</span> পরে পুরোহিত ঐ জীবিত পাখিটিকে নগরের বাইরে নিয়ে গিয়ে মাঠে ছেড়ে দেবে এবং বাড়ির প্রায়শ্চিত্ত করবে, তাহলে সেই বাড়ি শুচি হবে।</div>
<div class="v" id="v54"><span class="vn">54</span> <span class="br-p"><br><br></span>সর্বপ্রকার চর্মরোগ, ক্ষত,</div>
<div class="v" id="v55"><span class="vn">55</span> বস্ত্র ও গৃহের ছত্রাক,</div>
<div class="v" id="v56"><span class="vn">56</span> সর্বপ্রকার স্ফীতি, উদ্ভেদ ও দাগের জন্য এই ব্যবস্থা। চর্মরোগ সংক্রান্ত শৌচাশৌচ বিচারের জন্য এই বিধান।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:470 8:4'><!--endraw 1-->মথি 8:4<!--raw 1 bo --></a><!--endraw 1-->; <!--raw 1 bo --><a href='B:480 1:44'><!--endraw 1-->মার্ক 1:44<!--raw 1 bo --></a><!--endraw 1-->; <!--raw 1 bo --><a href='B:490 5:14'><!--endraw 1-->লুক 5:14<!--raw 1 bo --></a><!--endraw 1-->; <!--raw 1 bo --><a href='B:490 17:14'><!--endraw 1-->17:14<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> 1 লোগ = 0:3 লিটার অথবা 1/3 লিটার</div>
</div>
<!-- PARSED ABOVE; EDITING MAY BREAK PARSER -->
</body></html>