<html><head>
<meta http-equiv="Content-Type" content="text/html;charset=utf-8" />
<title>Lev 2 &ndash; লেবীয় পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 2);">
<div id="navbar"><a href="../index.html">পবিএ বাইবেল CL Bible</a> &ndash; <b>লেবীয় পুস্তক</b> &ndash; <a href="Lev_1.html">1</a> <b>2</b> <a href="Lev_3.html">3</a> <a href="Lev_4.html">4</a> ... <a href="Lev_27.html">27</a> </div><hr>
<h1>Lev 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ভক্ষ্য নৈবেদ্য নিবেদনের বিধি</h2><span class="vn">1</span> <span class="br-p"><br><br></span>যদি কোন ব্যক্তি প্রভু পরমেশ্বরের উদ্দেশে ভক্ষ্য নৈবেদ্য নিবেদন করতে চায়, তাহলে তাকে শস্য পেষাই করে মিহি ময়দা তৈরী করতে হবে। তার উপরে তেল ও সুগন্ধী দ্রব্য দিতে হবে।</div>
<div class="v" id="v2"><span class="vn">2</span> তারপর সে ঐ নৈবেদ্য হারোণ বংশীয় যাজকদের কাছে নিয়ে যাবে। তাদের একজন ঐ নৈবেদ্য থেকে এক মুঠো মিহি ময়দা, তেল এবং সবটুকু সুগন্ধিদ্রব্য নিয়ে নৈবেদ্যের স্মারকস্বরূপ বেদীর আগুনে আহুতি দেবে। এটি হবে প্রভু পরমেশ্বরের উদ্দেশে নিবেদিত সুরভিত ভক্ষ্য নৈবেদ্য।</div>
<div class="v" id="v3"><span class="vn">3</span> এই নৈবেদ্যের অবশিষ্টাংশ হারোণ ও তার সন্তানদের প্রাপ্য হবে। প্রভু পরমেশ্বরের উদ্দেশে আহুতি দেওয়া নৈবেদ্যের অংশ হিসাবে এই নৈবেদ্য মহাপবিত্র বলে গণ্য হবে।</div>
<div class="v" id="v4"><span class="vn">4</span> <span class="br-p"><br><br></span>আর তোমরা যদি উনুনে সেঁকা কোন ভক্ষ্য নৈবেদ্য নিবেদন করতে চাও, তাহলে তেলে ভেজানো খামিরবিহীন মিহি ময়দায় তৈরী পিঠে কিম্বা তেলের ময়ান দেওয়া খামিরবিহীন রুটি তৈরী করবে।</div>
<div class="v" id="v5"><span class="vn">5</span> <span class="br-p"><br><br></span>যদি তোমরা চাটুতে ভাজা কোন ভক্ষ্য নৈবেদ্য নিবেদন কর, তহলে খামিরবিহীন মিহি ময়দার সঙ্গে তেল মিশিয়ে সেই নৈবেদ্য তৈরী করবে।</div>
<div class="v" id="v6"><span class="vn">6</span> তারপর সেগুলি ভেঙ্গে টুকরো করে তার উপর তেল ঢেলে দেবে, তখন সেটি হবে ভক্ষ্য নৈবেদ্য।</div>
<div class="v" id="v7"><span class="vn">7</span> <span class="br-p"><br><br></span>তোমরা যদি কড়াইয়ে রান্না করা কোন ভক্ষ্য বস্তু নিবেদন কর, তাহলে মিহি ময়দার সঙ্গে তেল মিশিয়ে সেটি তৈরী করবে।</div>
<div class="v" id="v8"><span class="vn">8</span> এই সব দ্রব্যের সংমিশ্রণে যে নৈবেদ্য তোমরা প্রভু পরমেশ্বরের উদ্দশে প্রস্তুত করবে সেটি যাজককে দেবে। সে ঐ নৈবেদ্য বেদীর কাছে নিয়ে যাবে।</div>
<div class="v" id="v9"><span class="vn">9</span> যাজক সেই নৈবেদ্যের কিছু অংশ স্মারকস্বরূপ বেদীর আগুনে আহুতি দেবে, তখন সেটি হবে প্রভু পরমেশ্বরের উদ্দেশে নিবেদিত সুরভিত ভক্ষ্য নৈবেদ্য।</div>
<div class="v" id="v10"><span class="vn">10</span> নৈবেদ্যের অবশিষ্টাংশ হারোণ ও তার সন্তানদের প্রাপ্য হবে। প্রভু পরমেশ্বরের উদ্দেশে আহুতি দেওয়া নৈবেদ্যের অংশ হিসাবে এই নৈবেদ্য মহাপবিত্র বলে গণ্য হবে।</div>
<div class="v" id="v11"><span class="vn">11</span> <span class="br-p"><br><br></span>প্রভু পরমেশ্বরের উদ্দেশে তোমরা যে ভক্ষ্য নৈবেদ্য নিবেদন করবে, তা খামির দিয়ে তৈরী করবে না। প্রভু পরমেশ্বরের উদ্দেশে নৈবেদ্যরূপে খামির কিম্বা মধু কখনও আহুতি দেবে না।</div>
<div class="v" id="v12"><span class="vn">12</span> তোমাদের উৎপন্ন শাস্যের প্রথম ফসল অগ্রিমাংশরূপে তোমরা প্রভু পরমেশ্বরের উদ্দেশে নিবেদন করতে পার, কিন্তু সুরভিত ভক্ষ্য নৈবেদ্যরূপে কখনই বেদীর উপরে আহুতি দেওয়া চলবে না।</div>
<div class="v" id="v13"><span class="vn">13</span> <span class="br-p"><br><br></span>সর্বপ্রকার ভক্ষ্য নৈবেদ্যে তোমরা লবণ মেশাবে। তোমাদের আরাধ্য ঈশ্বরের সঙ্গে তোমাদের সন্ধি চুক্তির প্রতীক লবণ তোমরা ভক্ষ্য নৈবেদ্যের সঙ্গে মেশাতে কোন ত্রুটি করবে না, সমস্ত নৈবেদ্যের সঙ্গেই তোমরা লবণ মেশাবে।</div>
<div class="v" id="v14"><span class="vn">14</span> <span class="br-p"><br><br></span>প্রভু পরমেশ্বরের উদ্দেশে তোমরা যদি প্রথম ফসল নৈবেদ্যরূপে উৎসর্গ কর, তাহলে তোমরা পাকা ফসলের তাজা শীষ থেকে দানা মাড়াই করে ভেজে নেবে।</div>
<div class="v" id="v15"><span class="vn">15</span> তারপর তার উপরে তেল ঢেলে দেবে ও সুগন্ধিদ্রব্য রাখবে। তখন এটি হবে ভক্ষ্য নৈবেদ্য।</div>
<div class="v" id="v16"><span class="vn">16</span> যাজক সেই নৈবেদ্য থেকে কিছু মাড়াই করা শস্য, কিছুটা তেল এবং সবটুকু গন্ধদ্রব্য নিয়ে স্মারক হিসাবে আহুতি দেবে। এ হবে প্রভু পরমেশ্বরের উদ্দেশে নিবেদিত সুরভিত ভক্ষ্য নৈবেদ্য।</div>
</div>
<!-- PARSED ABOVE; EDITING MAY BREAK PARSER -->
</body></html>