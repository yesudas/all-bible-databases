<html><head>
<meta http-equiv="Content-Type" content="text/html;charset=utf-8" />
<title>Lev 21 &ndash; লেবীয় পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 21);">
<div id="navbar"><a href="../index.html">পবিএ বাইবেল CL Bible</a> &ndash; <b>লেবীয় পুস্তক</b> &ndash; <a href="Lev_1.html">1</a> ... <a href="Lev_19.html">19</a> <a href="Lev_20.html">20</a> <b>21</b> <a href="Lev_22.html">22</a> <a href="Lev_23.html">23</a> ... <a href="Lev_27.html">27</a> </div><hr>
<h1>Lev 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পুরোহিত সম্প্রদায়ের জন্য বিধিবিধান</h2><span class="vn">1</span> <span class="br-p"><br><br></span>প্রভু পরমেশ্বর মোশিকে বললেন, তুমি হারোণ বংশের পুরোহিতদের বল, তাদের জ্ঞাতিবর্গের কারও মৃত্যু হলে তাদের অশৌচ হবে না।</div>
<div class="v" id="v2"><span class="vn">2</span> কেবল রক্ত-সম্পর্কের নিকট আত্মীয়দের মধ্যে কেউ, অর্থাৎ নিজের মাতা, পিতা, কন্যা বা ভ্রাতা মারা গেলে তাদের অশৌচ হবে।</div>
<div class="v" id="v3"><span class="vn">3</span> নিজের অবিবাহিত ভগিনী মারা গেলেও তাদের অশৌচ হবে।</div>
<div class="v" id="v4"><span class="vn">4</span> নিজ গোষ্ঠীপতি হলেও তারা অশৌচ পালন করে নিজেদের অপবিত্র করবে না।</div>
<div class="v" id="v5"><span class="vn">5</span> তারা মাথা মুড়বে না বা দাড়ি কামাবে না এবং নিজেদের দেহে অস্ত্র দ্বারা কোন ক্ষত সৃষ্টি করবে না।<sup class="fnm"><a name="fnm1" href="#fn1">1</a></sup></div>
<div class="v" id="v6"><span class="vn">6</span> তারা তাদের ঈশ্বরের উদ্দেশে পবিত্র হবে এবং তাদের ঈশ্বরের নাম কঙ্কলিত করবে না। কারণ তারা প্রভু পরমেশ্বরের উদ্দেশে, তাদের আরাধ্য ঈশ্বরের উদ্দেশে হোমবলি ও ভক্ষ্য নৈবেদ্য নিবেদন করে, সেইজন্য তাদের পবিত্র হতে হবে।</div>
<div class="v" id="v7"><span class="vn">7</span> তারা কোন বারবণিতা বা ধর্ষিতা নারীকে বিবাহ করতে পারবে না। স্বামী পরিত্যক্তা নারীকেও তারা বিবাহ করবে না, কেননা পুরোহিত তার ঈশ্বরের উদ্দেশে পবিত্রীকৃত।</div>
<div class="v" id="v8"><span class="vn">8</span> তোমরা তাকে পবিত্র রাখবে, কেননা সে তোমাদের ঈশ্বরের উদ্দেশে ভক্ষ্য নৈবেদ্য নিবেদন করে। তোমরা তাকে পবিত্র বলে গণ্য করবে, কারণ আমি প্রভু পরমেশ্বর তোমাদের পবিত্র করি, আমি পবিত্র।</div>
<div class="v" id="v9"><span class="vn">9</span> <span class="br-p"><br><br></span>যদি কোন পুরোহিতের কন্যা বারবণিতার বৃত্তি গ্রহণ করে নিজেকে অশুচি করে তাহলে তার পিতাও অশুচি হবে। সেই কন্যাকে আগুনে পুড়িয়ে মারতে হবে।</div>
<div class="v" id="v10"><span class="vn">10</span> পুরোহিত সম্প্রদায়ের মধ্যে যে প্রধান, যার মস্তকে অভিষেকের তেল সিঞ্চন করা হয়েছে, যে পবিত্র বস্ত্রাদি পরিধান করার জন্য অভিষিক্ত হয়েছে, সে মাথার কেশ অবিন্যস্ত রাখবে না বা পরণের বসন ছিঁড়বে না। সে কোন মৃতদেহের সান্নিধ্যে যাবে না এবং নিজের পিতা বা মাতার জন্যও অশৌচ পালন করবে না।</div>
<div class="v" id="v11"><span class="vn">11</span> সে মন্দির ছেড়ে বাইরে যাবে না এবং আপন ঈশ্বরের মন্দির অপবিত্র করবে না। কারণ সে ঈশ্বরনির্দিষ্ট অভিষেক তৈল সিঞ্চনে পবিত্রীকৃত হয়েছে। আমি প্রভু পরমেশ্বর।</div>
<div class="v" id="v13"><span class="vn">13</span> সে কেবলমাত্র কুমারী কন্যার পাণিগ্রহণ করতে পারবে।</div>
<div class="v" id="v14"><span class="vn">14</span> বিধবা, স্বামী পরিত্যক্তা, ধর্ষিতা কিংবা বারবণিতাকে সে বিবাহ করতে পারবে না। সে স্বজাতীয়া কোন কুমারীকে পত্নীরূপে গ্রহণ করবে।</div>
<div class="v" id="v15"><span class="vn">15</span> স্বজাতীয়দের মধ্যে তার বংশধরদের হেয় করার মত কোন কাজ সে করবে না, কেননা আমি প্রভু পরমেশ্বর তাকে পবিত্র করেছি।</div>
<div class="v" id="v16"><span class="vn">16</span> <span class="br-p"><br><br></span>প্রভু পরমেশ্বর মোশিকে বললেন,</div>
<div class="v" id="v17"><span class="vn">17</span> তুমি হারোণকে বল, তার বংশধরদের মধ্যে যার শরীরে খুঁত থাকবে সে যেন কোন কালে ঈশ্বরের উদ্দেশে ভক্ষ্য নৈবেদ্য নিবেদন না করে।</div>
<div class="v" id="v18"><span class="vn">18</span> যে ব্যক্তির কোন খুঁত আছে সে বেদীর কাছে যাবে না। অন্ধ, খঞ্জ, বিকৃতবদন, বিকলাঙ্গ,</div>
<div class="v" id="v19"><span class="vn">19</span> যার হাত কি পা ভাঙ্গা,</div>
<div class="v" id="v20"><span class="vn">20</span> কুঁজো, বামন, চক্ষুরোগগ্রস্ত, খোসপাঁচড়া কি শ্বেতীরোগাক্রান্ত, নপুংসক,</div>
<div class="v" id="v21"><span class="vn">21</span> ইত্যাদি খুঁতবিশিষ্ট কোন পুরুষ পুরোহিত হারোণের বংশধরদের মধ্যে থাকলে, সে প্রভু পরমেশ্বরের উদ্দেশে নৈবেদ্য উৎসর্গ করতে বেদীর কাছে যাবে না। খুঁত থাকার জন্য সে ঈশ্বরের উদ্দেশে ভক্ষ্য নৈবেদ্য নিবেদন করতে পারবে না।</div>
<div class="v" id="v22"><span class="vn">22</span> কিন্তু সে তার ঈশ্বরের উদ্দেশে নিবেদিত ভোগ্য বস্তু, পবিত্র এবং মহাপবিত্র প্রসাদ ভক্ষণ করতে পারবে।</div>
<div class="v" id="v23"><span class="vn">23</span> কিন্তু সে পবিত্র স্থানের পর্দা বা বেদীর কাছে যেতে পারবে না, কেননা তার খুঁত আছে। সে আমার পবিত্র পীঠস্থান অপবিত্র করবে না, কারণ আমি প্রভু পরমেশ্বর সেই স্থান পবিত্র করেছি।</div>
<div class="v" id="v24"><span class="vn">24</span> হারোণকে ও তাঁর পুত্রদের এবং ইসরায়েলীদের সকলকে মোশি এই সব কথা জানালেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:30 19:27-28'><!--endraw 1-->লেবীয় 19:27-28<!--raw 1 bo --></a><!--endraw 1-->; <!--raw 1 bo --><a href='B:50 14:1'><!--endraw 1-->দ্বি.বি. 14:1<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>