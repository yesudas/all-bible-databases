<html><head>
<meta http-equiv="Content-Type" content="text/html;charset=utf-8" />
<title>Mal 2 &ndash; নবী মালাখির পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mal', 2);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী মালাখির পুস্তক</b> &ndash; <a href="Mal_1.html">1</a> <b>2</b> <a href="Mal_3.html">3</a> <a href="Mal_4.html">4</a> </div><hr>
<h1>Mal 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যাজককুলের প্রতি নির্দেশ</h2><span class="vn">1</span> <span class="br-p"><br><br></span>হে যাজককুল শোন, তোমাদের প্রতি প্রভু পরমেশ্বরের এই নির্দেশ:</div>
<div class="v" id="v2"><span class="vn">2</span> তোমরা যদি মনে প্রাণে আমার নামের মর্যাদা না দাও, আমার কথা না শোন তাহলে আমি তোমাদের উপর অভিশাপ বর্ষণ করব, তোমাদের ধন-জন, শ্রী-সম্পদ সব যাবে। বাস্তবিক, সে অভিশাপ এরই মধ্যে তোমাদের উপর ফলতে শুরু করেছে কারণ তোমরা আমার কথায় কান দাওনি।</div>
<div class="v" id="v3"><span class="vn">3</span> দেখ, আমি তোমাদের সন্তানদের শান্তি দেব এবং তোমাদেরই বলির পশুর বিষ্ঠাতুল্য করে আমার সামনে থেকে তোমাদের দূর করে দেব।</div>
<div class="v" id="v4"><span class="vn">4</span> তবেই বুঝবে, লেবির বংশের সঙ্গে স্থাপিত আমার সন্ধি বজায় রাখার উদ্দেশ্যই আমি তোমাদের কাছে এই নির্দেশ পাঠিয়েছিলাম।<sup class="fnm"><a name="fnm1" href="#fn1">1</a></sup></div>
<div class="v" id="v5"><span class="vn">5</span> <span class="br-p"><br><br></span>তাদের সঙ্গে আমার যে সন্ধি স্থাপিত হয়েছিল তার ফলে তারা পেয়েছিল সুখ-সমৃদ্ধি। আমিই তাদের সেইসব দিয়েছিলাম যেন তারা আমাকে ভয়ভক্তি করে, আর তারাও তাই করত। আমার প্রতি ছিল তাদের শ্রদ্ধা ও ভক্তি।<sup class="fnm"><a name="fnm2" href="#fn2">2</a></sup></div>
<div class="v" id="v6"><span class="vn">6</span> তাদের মুখে উচ্চারিত হতো সত্যের বিধান, তারা কোন ভ্রান্ত শিক্ষা দিত না। তারা ছিল ধর্মনিষ্ঠ। আমার সঙ্গে তাদের সুসম্পর্ক ছিল। তারা অধর্মের পথ থেকে ফিরিয়ে আনত অনেককে।</div>
<div class="v" id="v7"><span class="vn">7</span> প্রকৃতপক্ষে যাজকের ওষ্ঠাধরই প্রজ্ঞার আধার, লোকে তার মুখ থেকেই উপদেশ শোনে কারণ সে সর্বাধিপতি ঈশ্বরের বার্তাবহ।</div>
<div class="v" id="v8"><span class="vn">8</span> <span class="br-p"><br><br></span>কিন্তু এখন তোমরা সেই পথ ত্যাগ করেছ, তোমাদের উপদেশ অনেকের পদস্খলন ঘটিয়েছে। লেবির বংশের সঙ্গে স্থাপিত আমার সন্ধির শর্ত তোমরা ভেঙ্গেছ।</div>
<div class="v" id="v9"><span class="vn">9</span> সুতরাং তোমরা যেমন আমার পথ পরিহার করেছ এবং লোকের মুখ চেয়ে উপদেশ দিয়েছ তেমনি আমিও সর্বজাতির দৃষ্টিতে তোমাদের তুচ্ছ ও হেয় প্রতিপন্ন করেছি।</div>
<div class="v" id="v10"><h2>অনাচারের বিরুদ্ধে সতর্কবাণী।</h2><span class="vn">10</span> <span class="br-p"><br><br></span>আমাদের সকলের পিতা কি এক নন? এক ঈশ্বরই কি আমাদের সৃষ্টি করেননি? তাহলে কেন আমরা একে অপরকে ঠকাচ্ছি? কেন আমাদের পূর্বপুরুষের সঙ্গে স্থাপিত সন্ধির শর্ত ভঙ্গ করছি?</div>
<div class="v" id="v11"><span class="vn">11</span> ইহুদী জাতি বিশ্বাস ভঙ্গ করেছে, তারা ইসরায়েল দেশে ও জেরুশালেমে জঘন্য অনাচার করেছে। তারা পরমেশ্বরের প্রিয় পীঠস্থান অশুচি করেছে। তারা বিধর্মী<sup class="fnm"><a name="fnm3" href="#fn3">3</a></sup> কন্যাদের বিবাহ করেছে যারা অন্য দেবতার উপাসনা করে।</div>
<div class="v" id="v12"><span class="vn">12</span> যারা এইরকম আচরণ করে, পরমেশ্বর তাদের ইসরায়েল সমাজ থেকে উচ্ছিন্ন করুন, তারা গৃহস্থ বা যাযাবর যাই হোক না কেন। তারা যেন সর্বাধিপতি ঈশ্বরের উদ্দেশ্যে নৈবেদ্য উৎসর্গ করতে না পরে।</div>
<div class="v" id="v13"><span class="vn">13</span> <span class="br-p"><br><br></span>আর একটি কথা হচ্ছে এই যে, তোমরা কান্নাকাটি কর, বিলাপ কর, চোখের জলে পরমেশ্বরের বেদী ভিজিয়ে দাও কারণ তিনি আর তোমাদের নৈবেদ্যের প্রতি ভ্রূক্ষেপ করেন না কিম্বা তোমাদের দেওয়া উপহার প্রসন্ন চিত্তে গ্রহণ করেন না।</div>
<div class="v" id="v14"><span class="vn">14</span> তোমরা জানতে চাও, কেন তিনি গ্রাহ্য করেন না? কারণ যৌবনে যাকে তুমি বিবাহ করেছিলে সে তোমার সঙ্গিনী ও বিধান সম্মত পত্নী। প্রভু পরমেশ্বর তার সাক্ষী। তা সত্ত্বেও তোমরা বিবাহের সেই প্রতিশ্রুতি ভঙ্গ করেছ।</div>
<div class="v" id="v15"><span class="vn">15</span> সেই প্রভু পরমেশ্বরই কি তোমাদের একাঙ্গ ও একাত্ম করেননি? তাকেও কি নিজের আত্মার অংশ দেননি? এর কারণ কি? কারণ তিনি সুসন্তান চান। অতএব সাবধান! সেই স্ত্রীকে দেওয়া প্রতিশ্রুতি ভঙ্গ করো না।</div>
<div class="v" id="v16"><span class="vn">16</span> ইসরায়েলের আরাধ্য ঈশ্বর সর্বাধিপতি প্রভু বলেন, আমি বিবাহ-বিচ্ছেদ ঘৃণা করি এবং এই রকম নিষ্ঠুর আচরণ যার স্বভাব, তাকেও ঘৃণা করি। সুতরাং সাবধান, বিশ্বাসঘাতকতা করো না।</div>
<div class="v" id="v17"><h2>বিচারের দিন আসন্ন</h2><span class="vn">17</span> <span class="br-p"><br><br></span>তোমাদের কথায় প্রভু পরমেশ্বর বিরক্ত। তোমরা জিজ্ঞাসা করে থাক, কোন কথায় তিনি বিরক্ত? তোমাদের এই কথায়, ‘যারা দুষ্কর্ম করে, তারাই প্রভুর দৃষ্টিতে উত্তম, তিনি তাদের প্রতি প্রসন্ন।’ অথবা এই প্রশ্নে ‘ঈশ্বরের ন্যায়বিচার কোথায়?’</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:40 3:11-13'><!--endraw 1-->গণনা 3:11-13<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:40 25:12'><!--endraw 1-->গণনা 25:12<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> Gentiles–অইহুদী।</div>
</div>
<!-- PARSED ABOVE; EDITING MAY BREAK PARSER -->
</body></html>