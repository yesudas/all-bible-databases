<html><head>
<meta http-equiv="Content-Type" content="text/html;charset=utf-8" />
<title>Mic 3 &ndash; নবী মীখার পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mic', 3);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী মীখার পুস্তক</b> &ndash; <a href="Mic_1.html">1</a> <a href="Mic_2.html">2</a> <b>3</b> <a href="Mic_4.html">4</a> <a href="Mic_5.html">5</a> ... <a href="Mic_7.html">7</a> </div><hr>
<h1>Mic 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরায়েলের নেতৃবৃন্দের প্রতি ধিক্কার</h2><span class="vn">1</span> <span class="br-p"><br><br></span>শোন হে ইসরায়েল শাসকবৃন্দ, ন্যায়বিচার বলতে কি বোঝায় সে কথা তোমাদের জানা উচিত।</div>
<div class="v" id="v2"><span class="vn">2</span> কিন্তু, তা সত্ত্বেও তোমরা ভালকে ঘৃণা কর, আর মন্দের প্রতি তোমাদের আসক্তি। আমার প্রজাদের উপর তোমাদের শোষণ পীড়নের মাত্রা ছাড়িয়ে গেছে, তাদের অস্থি-মেদ-মজ্জা নিঃশেষে নিংড়ে শুষে নিচ্ছ তোমরা।</div>
<div class="v" id="v3"><span class="vn">3</span> তোমরা আমার প্রজাদের গ্রাস করছ, জীবন্ত অবস্থায় যেন তাদের চামড়া ছাড়িয়ে নিচ্ছ, হাত থেকে মাংস খুলে কুচি কুচি করছ তারপর হাড়গুলি টুকরো টুকরো করে গুঁড়িয়ে ফেলছ।</div>
<div class="v" id="v4"><span class="vn">4</span> সেই সময় আগতপ্রায় যখন তোমরা আর্তনাদ করবে প্রভু পরমেশ্বরের কাছে, কিন্তু তিনি সাড়া দেবেন না তোমাদের ডাকে। তোমাদের প্রার্থনায় তিনি কর্ণপাত করবেন না, কারণ তোমাদের কার্যকলাপ সকলই মন্দ।</div>
<div class="v" id="v5"><span class="vn">5</span> <span class="br-p"><br><br></span>যে নবীরা আমার জাতিকে বিপথে পরিচালিত করে, তাদের সম্পর্কে প্রভু পরমেশ্বর বলেন এই কথা: কিছু ভোজন দক্ষিণা পেলেই যারা সুখসমৃদ্ধি ও শান্তির আশ্বাস দেয়, কিন্তু দক্ষিণা পায় না যার কাছে তার বিরুদ্ধে তারা যুদ্ধ ঘোষণা করে।</div>
<div class="v" id="v6"><span class="vn">6</span> এই জন্যই হে নবীকুল, তোমাদের দিন বিগতপ্রায়, তোমাদের কাছে রাত্রি হবে দর্শনবিহীন, ব্যর্থ হবে অন্ধকারে তোমাদের দৈবানুসন্ধান। এই নবীদের জীবনে সূর্য হবে অস্তমিত, তাদের পক্ষে দিন হবে কালিমাময়।</div>
<div class="v" id="v7"><span class="vn">7</span> দিব্যদর্শীরা লজ্জায় হবে অধোমুখ, দৈবজ্ঞেরা হবে অপদস্থ। তারা লজ্জায় ঢেকে রাখবে তাদের মুখ, কিন্তু ঈশ্বর থাকবেন নিরুত্তর, কারণ এদের দেওয়া আশ্বাস ও প্রতিশ্রুতি তিনি পূর্ণ করবেন না।</div>
<div class="v" id="v8"><span class="vn">8</span> <span class="br-p"><br><br></span>ইসরায়েলকুলের কাছে তাদের পাপের কথা ঘোষণা করার জন্য আমি লাভ করেছি প্রভু পরমেশ্বরের আত্মার শক্তি, পেয়েছি ন্যায়-অন্যায় বোধ এবং সত্যপ্রকাশের নির্ভীকতা।</div>
<div class="v" id="v9"><span class="vn">9</span> হে ইসরায়েল শাসকবৃন্দ, শোন এ কথা, তোমরা ন্যায়বিচার বর্জন করেছ, ন্যায়কে করেছ বিকৃত,</div>
<div class="v" id="v10"><span class="vn">10</span> তোমরা ঈশ্বরের নগরী জেরুশালেমকে অন্যায় ও রক্তপাতের ভিত্তিভূমিতে গড়ে তুলেছ।</div>
<div class="v" id="v11"><span class="vn">11</span> সেখানকার নেতারা উৎকোচ নিয়ে বিচার করে, পুরোহিতেরা বিধান দেয় অর্থের বিনিময়ে, নবীরাও অর্থেরই বিনিময়ে দৈবানুসন্ধান করে, এমনকি তারা প্রভুর উপর ভরসা রেখে বলে, ‘প্রভু আছেন আমাদের মাঝে, কোনও অমঙ্গল হবে না আমাদের।’</div>
<div class="v" id="v12"><span class="vn">12</span> <span class="br-p"><br><br></span>সুতরাং তোমাদের জন্যই সিয়োনকে চষে ফেলা হবে ক্ষেতের মত, জেরুশালেম পরিণত হবে ধ্বংসস্তূপে,যে পর্বতে মন্দির রয়েছে, সেটি হবে অরণ্যের মাঝে একটি টিলার মত।<sup class="fnm"><a name="fnm1" href="#fn1">1</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:300 26:18'><!--endraw 1-->যির 26:18<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>