<html><head>
<meta http-equiv="Content-Type" content="text/html;charset=utf-8" />
<title>Mic 7 &ndash; নবী মীখার পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mic', 7);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী মীখার পুস্তক</b> &ndash; <a href="Mic_1.html">1</a> ... <a href="Mic_5.html">5</a> <a href="Mic_6.html">6</a> <b>7</b> </div><hr>
<h1>Mic 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরায়েলের নৈতিক অবক্ষয়</h2><span class="vn">1</span> <span class="br-p"><br><br></span>ধিক্‌ আমাকে! গ্রীষ্মের ফসল আহরণের শেষে, দ্রাক্ষাকুঞ্জের দ্রাক্ষাচয়নের পরক্ষেতের যে দশা হয়, আমারও হয়েছে সেই দশা! মুখে দেওয়ার মত একগুচ্ছ আঙ্গুরও নেই, প্রাণকে তৃপ্ত করার মত একটি পাকা ডুমুরও পড়ে নেই।</div>
<div class="v" id="v2"><span class="vn">2</span> সৎ ব্যক্তি লুপ্ত হয়েছে দেশ থেকে মানব সমাজে ন্যায়নিষ্ঠ কেউ নেই সকলেই ওৎ পেতে রয়েছে খুনোখুনির জন্য, পরস্পরকে ফাঁদে ফেলার চেষ্টা করছে প্রত্যেকেই।</div>
<div class="v" id="v3"><span class="vn">3</span> সুনিপুণভাবে দুষ্কর্ম করার জন্য তাদের হাত দুটি সর্বদাই অস্থির, প্রশাসক ও বিচারকেরা লালায়িত উৎকোচের জন্য, কর্তাব্যক্তিরা ব্যক্ত করছে স্বচ্ছন্দে, তাদের অন্তরের কু-অভিলাষ, সকলে মিলে এভাবেই জাল বুনে চলেছে।</div>
<div class="v" id="v4"><span class="vn">4</span> এদের মধ্যে যে ভাল, সে হচ্ছে কাঁটাগাছের মত, সবচেয়ে যে ন্যায়নিষ্ঠ সে যেন তুচ্ছ কাঁটার বেড়া। প্রহরীস্বরূপ প্রবক্তা নবীদের মাধ্যমে প্রভু পরমেশ্বর যেমন বলেছিলেন ইসরায়েলীদের, ঠিক সেই ভাবেই ঘনিয়ে এসেছে তাদের দণ্ডের দিন। তাদের মাঝে এখন দেখা দিয়েছে বিভ্রান্তি।</div>
<div class="v" id="v5"><span class="vn">5</span> তোমরা কারও উপর আস্থা রেখো না, ভরসা করো না, বন্ধুবান্ধবের উপর, তোমাদের প্রিয়তম পত্নীর কাছেও মুখ বন্ধ করে রেখো।</div>
<div class="v" id="v6"><span class="vn">6</span> কারণ পুত্র পিতাকে তুচ্ছজ্ঞান করে, কন্যা মাতার ও পুত্রবধূ শাশুড়ীর বিরুদ্ধাচরণ করে, মানুষের নিজের পরিবারই তার শত্রু হয়ে দাঁড়িয়েছে।<sup class="fnm"><a name="fnm1" href="#fn1">1</a></sup></div>
<div class="v" id="v7"><span class="vn">7</span> <span class="br-p"><br><br></span>কিন্তু আমি প্রভু পরমেশ্বরের দিকেই দৃষ্টি নিবদ্ধ রাখব, আমার পরিত্রাতা ঈশ্বরের অপেক্ষায় থাকব, আমার আরাধ্য ঈশ্বর শুনবেন আমার নিবেদন।</div>
<div class="v" id="v8"><h2>উদ্ধারের জন্য ঈশ্বরের উপর নির্ভরতা</h2><span class="vn">8</span> <span class="br-p"><br><br></span>হে আমার বৈরী, আমার বিপক্ষে করো না উল্লাস, আমার পতন হলেও আমি উঠে দাঁড়াব, অন্ধকারে বাস করলেও প্রভুই হবেন আমার আলোক।</div>
<div class="v" id="v9"><span class="vn">9</span> প্রভুর ক্রোধ আমি সহ্য করব, কেননা আমি পাপ করেছি তাঁর বিরুদ্ধে, পরিশেষে তিনিই আমার পক্ষ অবলম্বন করবেন, ন্যায়বিচার সম্পন্ন করবেন আমার পক্ষে। তিনিই আমাকে আলোকে উত্তীর্ণ করবেন, প্রত্যক্ষ করব আমি তাঁরই সাধিত পরিত্রাণ।</div>
<div class="v" id="v10"><span class="vn">10</span> আমার শত্রুগণ এ সবই দেখবে, যে আমাকে বলেছিল, ‘কোথায় তোমার ঈশ্বর প্রভু?’ সে তখন মুখ ঢাকবে গভীর লজ্জায়। আমি দুচক্ষে নিরীক্ষণ করব তার দুর্দশা, সে তখন পথের কাদার মত হবে পদদলিত।</div>
<div class="v" id="v11"><span class="vn">11</span> হে জেরুশালেম, সেদিন হবে তোমার প্রাচীর গেঁথে তোলার দিন, সেদিন বহুদূর পর্যন্ত বিস্তৃত হবে তোমার সীমান্ত।</div>
<div class="v" id="v12"><span class="vn">12</span> সেদিন পূর্বদিকে আসিরিয়া, দক্ষিণে মিশর, ইউফ্রেটিস নদীর অঞ্চল, সুদূর সমুদ্র এবং বহুদূরস্থিত পর্বতের মাঝে যে বিস্তৃত অঞ্চল, তার অধিবাসীরা ফিরে আসবে তোমাদের কাছে।</div>
<div class="v" id="v13"><span class="vn">13</span> কিন্তু তোমার অধিবাসীদের দোষে এবং তাদের কর্মফলে পৃথিবী হবে মরুভূমি সদৃশ।</div>
<div class="v" id="v14"><h2>ইসরায়েলের প্রতি ঈশ্বরের মমতা</h2><span class="vn">14</span> <span class="br-p"><br><br></span>হে প্রভু পরমেশ্বর, তোমার মনোনীত প্রজাবৃন্দকে মেষপালকের মত তোমার যষ্টির সাহায্যে চরাও, এরা অরণ্যের তৃণক্ষেত্রে একাকী বিচরণ করছে পূর্বের মতই তুমি এদের বাশান ও গিলিয়দের শ্যামল চারণভূমিতে চরাও।</div>
<div class="v" id="v15"><span class="vn">15</span> <span class="br-p"><br><br></span>মিশর থেকে যেদিন তোমরা বেরিয়ে এসেছিলে, সেদিনের মতই আমি তোমাদের দেখাব অলৌকিক কীর্তি।</div>
<div class="v" id="v16"><span class="vn">16</span> সর্বজাতি তা দেখে নিজেদের ক্ষমতা সম্পর্কে লজ্জা অনুভব করবে, তারা দুহাতে মুখ ঢেকে নীরবে থাকবে, তাদের কান হবে বধির।</div>
<div class="v" id="v17"><span class="vn">17</span> তারা সাপের মত ধূলি লেহন করবে, সরীসৃপের মত তারা কাঁপতে কাঁপতে বেরিয়ে আসবে নিজেদের আশ্রয় থেকে। তারা সন্ত্রস্ত হয়ে আমাদের ঈশ্বর প্রভুর কাছে আসবে এবং সম্ভ্রম জানাবে তাঁকে।</div>
<div class="v" id="v18"><h2>ঈশ্বরের স্তব</h2><span class="vn">18</span> <span class="br-p"><br><br></span>তোমার মত এমন ঈশ্বর আর কে আছে যিনি অপরাধ ক্ষমা করেন, যিনি উপেক্ষা করেন তাঁর প্রজাদের অবশিষ্টাংশের সকল অধর্ম, যিনি চিরকাল ক্রোধ পোষণ করেন না, বরং অবিচল প্রেমের প্রকাশেই তাঁর পরম আনন্দ?</div>
<div class="v" id="v19"><span class="vn">19</span> আরও একবার তুমি আমাদের প্রতিকরুণা প্রদর্শন করবে, আমাদের সমস্ত পাপের রাশিপদতলে দলিত করে নিক্ষেপ করবে অতল সাগরগর্ভে।</div>
<div class="v" id="v20"><span class="vn">20</span> অতীতে আমাদের পূর্বপুরুষ অব্রাহাম ও যাকোবের কাছে তুমি করেছিলে যে অঙ্গীকার, তারই অনুসরণে তুমি আমাদের প্রতি প্রদর্শন করবে তোমার অবিচল অনন্ত প্রেম ও তোমার বিশ্বস্ততা।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:470 10:35-36'><!--endraw 1-->মথি 10:35-36<!--raw 1 bo --></a><!--endraw 1-->; <!--raw 1 bo --><a href='B:490 12:53'><!--endraw 1-->লুক 12:53<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>