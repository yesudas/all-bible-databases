<html><head>
<meta http-equiv="Content-Type" content="text/html;charset=utf-8" />
<title>Neh 9 &ndash; নহিমিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Neh', 9);">
<div id="navbar"><a href="../index.html">পবিএ বাইবেল CL Bible</a> &ndash; <b>নহিমিয়ের পুস্তক</b> &ndash; <a href="Neh_1.html">1</a> ... <a href="Neh_7.html">7</a> <a href="Neh_8.html">8</a> <b>9</b> <a href="Neh_10.html">10</a> <a href="Neh_11.html">11</a> ... <a href="Neh_13.html">13</a> </div><hr>
<h1>Neh 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরায়েলীদের পাপ স্বীকার</h2><span class="vn">1</span> <span class="br-p"><br><br></span>সেই একই মাসের চব্বিশ তারিখে ইসরায়েলীরা তাদের পাপের জন্য তীব্র অনুশোচনায় উপবাস করে, চটের বস্ত্র পরিধান করে, মাথায় ধূলা মেখে একত্র সমবেত হল।</div>
<div class="v" id="v2"><span class="vn">2</span> ইসরায়েলকুলের যে সমস্ত লাক বিদেশীদের কাছ থেকে নিজেদের পৃথক করে রেখেছিল, তারা উঠে দাঁড়িয়ে নিজেদের এবং আপন পিতৃপুরুষের পাপ স্বীকার করল।</div>
<div class="v" id="v3"><span class="vn">3</span> তারা দিনে তিন ঘণ্টা ধরে তাদের প্রভু পরমেশ্বরের বিধানপুস্তক থেকে পাঠ করত, তারপরের তিন ঘণ্টা তারা পাপ স্বীকার ও তাদের প্রভু পরমেশ্বরের আরাধনায় কাটাত।</div>
<div class="v" id="v4"><span class="vn">4</span> <span class="br-p"><br><br></span>লেবীয়দের জন্য নির্দিষ্ট সোপানে দাঁড়িয়ে যেশূয়, বানি, কদমীয়েল শবনিয়, বুন্নি, শেরেবিয়, বানি ও কেনানি তাদের প্রভু পরমেশ্বরকে উচ্চকণ্ঠে আহ্বান করলেন।</div>
<div class="v" id="v5"><span class="vn">5</span> <span class="br-p"><br><br></span>যেশূয়, কদমীয়েল, বানি, হশব্‌নিয়, শেরেবিয়, হোদিয়, শবনিয় ও পথাহিয় নামে লেবীয়রা বললেন, <span class="br-p"><br><br></span><span class="br-ind"><br><span class="indent">&nbsp;</span></span>ওঠ, তোমাদের প্রভু পরমেশ্বরের স্তব কর, <br><span class="br-ind"><br><span class="indent">&nbsp;</span></span>অনন্তকাল তাঁর বন্দনা কর। <br></div>
<div class="v" id="v6"><h2>পাপ স্বীকারের প্রার্থনা</h2><span class="vn">6</span> <span class="br-p"><br><br></span>তখন সমবেত ইসরায়েলী জনতা এই প্রার্থনা নিবেদন করল:হে প্রভু পরমেশ্বর, <span class="br-p"><br><br></span><span class="br-ind"><br><span class="indent">&nbsp;</span></span>একমাত্র তুমিই আমাদের প্রভু, <br><span class="br-ind"><br><span class="indent">&nbsp;</span></span>তুমিই ঈশ্বর তুমিই সৃষ্টি করেছ গগণমণ্ডল, <br><span class="br-ind"><br><span class="indent">&nbsp;</span></span>সৃষ্টি করেছ নক্ষত্র নিচয় অনন্ত আকাশে, <br><span class="br-ind"><br><span class="indent">&nbsp;</span></span>সমুদ্র ও সমুদ্রগর্ভে যা কিছু আছে সকলই তোমার সৃষ্টি সবারই মাঝে সঞ্চার করেছ তুমিপ্রাণের স্পন্দন। <br><span class="br-ind"><br><span class="indent">&nbsp;</span></span>দিব্যলোক বাহিনী করে তোমারই আরাধনা। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তুমিই হে প্রভু পরমেশ্বর মনোনীত করেছিলে অব্রামকে, ব্যবিলনের<sup class="fnm"><a name="fnm1" href="#fn1">1</a></sup> ঊর দেশ থেকে এনেছিলে তাকে, রেখেছিলে তার নাম অব্রাহাম।<sup class="fnm"><a name="fnm2" href="#fn2">2</a></sup> <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তোমার প্রতি তাঁর অচলাভক্তি দেখে তুমি তার সঙ্গে করেছিলে এক সন্ধিচুক্তি। <br><span class="br-ind"><br><span class="indent">&nbsp;</span></span>কনানী, হিত্তীয় আর অমোরীদের দেশ, <br><span class="br-ind"><br><span class="indent">&nbsp;</span></span>পরিষী, যিবুষী আর গির্গাশীদের দেশ তাঁকে ও তাঁর বংশধরদের তুমি দেবে বলে করেছিলে অঙ্গীকার। <br><span class="br-ind"><br><span class="indent">&nbsp;</span></span>সেই চুক্তি তুমি করেছ রক্ষা, তুমি সত্যময়।<sup class="fnm"><a name="fnm3" href="#fn3">3</a></sup> <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>দেখেছিলে তুমি, আমাদের পূর্বপুরুষেরা মিশরে কি দুঃসহ যাতনা করেছিল ভোগ, <br><span class="br-ind"><br><span class="indent">&nbsp;</span></span>সূফ সাগরের তীরে তারা যে কেঁদেছিল তোমার কাছে সাহায্য চেয়ে, তাদের সে কান্নায় সাড়া দিয়েছিলে তুমি।<sup class="fnm"><a name="fnm4" href="#fn4">4</a></sup> <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>মিশররাজ, রাজপুরুষ আর সারা দেশের মানুষকে স্তম্ভিত করে, <br><span class="br-ind"><br><span class="indent">&nbsp;</span></span>তাদের বিরুদ্ধে ঘটিয়েছিলে অলৌকিক ঘটনা কারণ তুমি জানতে তোমার প্রজাদের উপরে তারা করেছে কি নিদারুণ শোষণ-পীড়ন। <br><span class="br-ind"><br><span class="indent">&nbsp;</span></span>সেই সময় থেকে তোমার সেই প্রতিষ্ঠিত গৌরব স্থায়ী হয়ে আছে আজও।<sup class="fnm"><a name="fnm5" href="#fn5">5</a></sup> <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তোমার প্রজাদের জন্য সাগর হল দ্বিধাবিভক্ত তোমারই আদেশে সাগরের মাঝে শুষ্ক পথ ধরে চলে গেল তারা অপর পারে। <br><span class="br-ind"><br><span class="indent">&nbsp;</span></span>তাদের পিছু ধাওয়া করে এসেছিল যারা, নিমজ্জিত হল তারা অতল সাগরে, উত্তাল সমুদ্রে প্রস্তরখণ্ডের মত।<sup class="fnm"><a name="fnm6" href="#fn6">6</a></sup> <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মেঘস্তম্ভ হয়ে দিবাকালে তুমি হয়েছ পথের দিশারী, রাত্রিকালে অগ্নিস্তম্ভ হয়ে তুমি হয়েছ তাদের পথের আলো।<sup class="fnm"><a name="fnm7" href="#fn7">7</a></sup> <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>স্বর্গলোক থেকে তুমি এসেছিলে নেমে সিনাই শৈলে, <br><span class="br-ind"><br><span class="indent">&nbsp;</span></span>বলেছিলে কথা তাদের সাথে, <br><span class="br-ind"><br><span class="indent">&nbsp;</span></span>দিয়েছিলে অনুশাসন আর ন্যায়ের বিধান। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>পালন করতে শিখিয়েছিলে সাব্বাথদিন শুচি শুদ্ধভাবে, <br><span class="br-ind"><br><span class="indent">&nbsp;</span></span>তোমার পরম ভক্ত মোশির হাত দিয়ে দিয়েছিলে তুমি তোমার বিধান।<sup class="fnm"><a name="fnm8" href="#fn8">8</a></sup> <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ক্ষুধায় যখন কাতর হয়েছিল তারা দিয়েছিলে তুমি খাদ্য তাদের স্বর্গলোক থেকে পাষাণের বুক চিরে দিয়েছিলে তুমি তৃষ্ণার জল। <br><span class="br-ind"><br><span class="indent">&nbsp;</span></span>যে দেশ তাদের দেবার জন্য করেছিলে অঙ্গীকার তুমি বলেছিলে তাদের, সেই দেশে যা, কর অধিকার।<sup class="fnm"><a name="fnm9" href="#fn9">9</a></sup> <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কিন্তু আমাদের পিতৃপুরুষ হয়ে উঠেছিল উদ্ধত অহঙ্কারে, <br><span class="br-ind"><br><span class="indent">&nbsp;</span></span>তোমার অনুশাসন করেছিল প্রত্যাখ্যান। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তোমার বাধ্য হতে চাইল না তারা, <br><span class="br-ind"><br><span class="indent">&nbsp;</span></span>ভুলে গেল তারা যা কিছু করেছিলে তুমি তাদের জন্য, <br><span class="br-ind"><br><span class="indent">&nbsp;</span></span>ভুলে গেল তোমার অলৌকিক আশ্চর্য যত কাজ। <br><span class="br-ind"><br><span class="indent">&nbsp;</span></span>অহঙ্কারে মত্ত হয়ে মনোনীত করল এক নেতা, <br><span class="br-ind"><br><span class="indent">&nbsp;</span></span>যে তাদের ফিরিয়ে নিয়ে যাবে মিশরে ক্রীতদাসের শৃঙ্খল পরাতে আবার। <br><span class="br-ind"><br><span class="indent">&nbsp;</span></span>কিন্তু তুমি সেই ক্ষমাবান ঈশ্বর, প্রেমময় তুমি, <br><span class="br-ind"><br><span class="indent">&nbsp;</span></span>ক্রোধে ধীরগতি দয়াতে মহান, তুমি তাদের করনি পরিত্যাগ<sup class="fnm"><a name="fnm10" href="#fn10">10</a></sup>।<sup class="fnm"><a name="fnm11" href="#fn11">11</a></sup> <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তারা গড়েছিল ধাতুময় এক গোবৎস প্রতিমা, <br><span class="br-ind"><br><span class="indent">&nbsp;</span></span>বলেছিল, এই দেবতাই তাদের মুক্ত করেছে মিশর থেকে! <br><span class="br-ind"><br><span class="indent">&nbsp;</span></span>কী দারুণ অপমান তারা করেছিল তোমায়, <br><span class="br-ind"><br><span class="indent">&nbsp;</span></span>হে প্রভু পরমেশ্বর! অনন্ত করুণাময় তুমি, দয়াময় ঈশ্বর!<sup class="fnm"><a name="fnm12" href="#fn12">12</a></sup> <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তবুও তুমি তাদের করনি পরিত্যাগ সেই মরুদেশে <br><span class="br-ind"><br><span class="indent">&nbsp;</span></span>তোমার করুণার নেই কোন শেষ। <br><span class="br-ind"><br><span class="indent">&nbsp;</span></span>নাওনি সরিয়ে তুমি মেঘস্তম্ভ অথবা স্তম্ভ অগ্নির যা তাদের দেখাত পথ দিবসে-নিশীথে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>সকল কর্তব্যের দিয়েছিলে নির্দেশ আপন মহত্ত্বে <br><span class="br-ind"><br><span class="indent">&nbsp;</span></span>পালন করেছ তাদের ক্ষুধায় মান্না আর তৃষ্ণায় জল দিয়ে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>চল্লিশটি বছর ধরে মরুপ্রান্তরে মিটিয়েছ তাদের সকল প্রয়োজন, <br><span class="br-ind"><br><span class="indent">&nbsp;</span></span>বস্ত্র তাদের হয়নি কখনও জীর্ণ, <br><span class="br-ind"><br><span class="indent">&nbsp;</span></span>পথশ্রমে পদযুগল হয়নি কখনও স্ফীত।<sup class="fnm"><a name="fnm13" href="#fn13">13</a></sup> <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তুমি জাতি ও রাজ্যসমূহের উপরে তাদের করেছ বিজয়ী <br><span class="br-ind"><br><span class="indent">&nbsp;</span></span>যারা নিজেদের রাজ্যসীমা সুদূরে করেছিল বিস্তার। <br><span class="br-ind"><br><span class="indent">&nbsp;</span></span>তারা জয় করেছিল হিষবোণের রাজা সিহোনের দেশ, <br><span class="br-ind"><br><span class="indent">&nbsp;</span></span>করেছিল জয় বাশানের রাজা ওগেরও দেশ।<sup class="fnm"><a name="fnm14" href="#fn14">14</a></sup> <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আকাশের তারকারাজির মত তুমি তাদের দিয়েছিলে অসংখ্য বংশধর।<sup class="fnm"><a name="fnm15" href="#fn15">15</a></sup> <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তারা জয় করেছিল কনানভূমি, কনানবাসীকে তুমি এনে দিয়েছিলে তাদের অধীনে। <br><span class="br-ind"><br><span class="indent">&nbsp;</span></span>ইসরায়েলীকে তুমি করেছিলে ক্ষমতাবান যেন তারা প্রভুত্ব করতে পারে কনানবাসী ও তাদের রাজাদের উপর।<sup class="fnm"><a name="fnm16" href="#fn16">16</a></sup> <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তোমার প্রজারা অধিকার করেছিল <br><span class="br-ind"><br><span class="indent">&nbsp;</span></span>তাদের সুরক্ষিত দুর্গ-নগরী, উর্বরা ভূমি, <br><span class="br-ind"><br><span class="indent">&nbsp;</span></span>অধিকার করেছিল ধনসম্পদে ভরা আবাসগুলি, <br><span class="br-ind"><br><span class="indent">&nbsp;</span></span>খনিত কূপ, জলপাই বন ও দ্রাক্ষাকুঞ্জ। <br><span class="br-ind"><br><span class="indent">&nbsp;</span></span>আহার করত তারা পরম তৃপ্তিভরে, <br><span class="br-ind"><br><span class="indent">&nbsp;</span></span>স্বাস্থ্যবানও তারা হয়েছিল, <br><span class="br-ind"><br><span class="indent">&nbsp;</span></span>তোমার দেওয়া উৎকৃষ্ট দ্রব্য <br><span class="br-ind"><br><span class="indent">&nbsp;</span></span>তারা করেছিল ভোগ।<sup class="fnm"><a name="fnm17" href="#fn17">17</a></sup> <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>কিন্তু তোমার প্রজারা বিদ্রোহ করল, অবাধ্য হল তোমার। <br><span class="br-ind"><br><span class="indent">&nbsp;</span></span>তোমার অনুশাসন পালনে করল অস্বীকার যারা তাদের সাবধানবাণী শুনিয়েছিল, <br><span class="br-ind"><br><span class="indent">&nbsp;</span></span>বলেছিল ফিরে আসতে তোমার কাছে, <br><span class="br-ind"><br><span class="indent">&nbsp;</span></span>সেই প্রবক্তা নবীদের তারা করেছিল বধ, <br><span class="br-ind"><br><span class="indent">&nbsp;</span></span>বার বার তারা তেমায় করেছিল অপমান। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তাই তুমি শত্রুদের বিজয়ী করলে তাদের উপর, হল তারা শত্রুর অধীন। <br><span class="br-ind"><br><span class="indent">&nbsp;</span></span>নিপীড়নের যন্ত্রণার মাঝে তারা সাহায্যের জন্য ডাকল তোমায়, <br><span class="br-ind"><br><span class="indent">&nbsp;</span></span>তুমি সাড়া দিলে স্বর্গলোক থেকে। অপার করুণায় তুমি তাদের জন্য পাঠিয়ে দিলে নেতৃবৃন্দ, <br><span class="br-ind"><br><span class="indent">&nbsp;</span></span>যারা এসে উদ্ধার করল তাদের শত্রুর কবল থেকে। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>শান্তি ফিরে এল। কিন্তু আবার পাপ করল তারা এবং আবার তুমি তাদের শত্রুকবলিত করলে। <br><span class="br-ind"><br><span class="indent">&nbsp;</span></span>তথাপি যখনই তারা অনুতপ্ত হয়েছে, বিনতি জানিয়েছে উদ্ধার লাভের জন্য, <br><span class="br-ind"><br><span class="indent">&nbsp;</span></span>স্বর্গলোক থেকে তুমি শুনেছ তাদের কান্না, মহাকরুণায় তুমি তাদের করেছ উদ্ধার বারংবার।<sup class="fnm"><a name="fnm18" href="#fn18">18</a></sup> <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তুমি তাদের বলেছ পালন করতে তোমার অনুশাসন, <br><span class="br-ind"><br><span class="indent">&nbsp;</span></span>কিন্তু মদগর্বে তারা তুচ্ছ করেছে তোমার বিধান। <br><span class="br-ind"><br><span class="indent">&nbsp;</span></span>যদিও বিধান পালনের পথই জীবনের পথ, তবুও চরম ঔদ্ধত্যে তারা করেনি পালন তোমার অনুশাসন।<sup class="fnm"><a name="fnm19" href="#fn19">19</a></sup> <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>বছরের পর বছর অসীম ধৈর্যে তুমি সতর্ক করেছ তাদের, <br><span class="br-ind"><br><span class="indent">&nbsp;</span></span>নবীদের দিয়েছ প্রেরণা সাবধান বাণী উচ্চারণে, <br><span class="br-ind"><br><span class="indent">&nbsp;</span></span>কিন্তু তোমার প্রজারা ছিল বধির, করেনি কর্ণপাত, <br><span class="br-ind"><br><span class="indent">&nbsp;</span></span>তাই তুমি অপর জাতির হাতে তাদের ঘটালে বিপর্যয়।<sup class="fnm"><a name="fnm20" href="#fn20">20</a></sup> <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তথাপি তোমার করুণা অপার তুমি তাদের করনি পরিত্যাগ, <br><span class="br-ind"><br><span class="indent">&nbsp;</span></span>ধ্বংস করনি তাদের। অনন্ত করুণাময় তুমি, দয়াময় ঈশ্বর। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>হে ঈশ্বর, আমাদের ঈশ্বর, কত সুমহান তুমি! <br><span class="br-ind"><br><span class="indent">&nbsp;</span></span>কী ভয়ঙ্কর, কী অসীম ক্ষমতা তোমার! <br><span class="br-ind"><br><span class="indent">&nbsp;</span></span>তুমি রক্ষা করে থাক তোমার চুক্তির শপথ পরম নিষ্ঠাভরে। <br><span class="br-ind"><br><span class="indent">&nbsp;</span></span>সে কোন সুদূর অতীতে যেদিন আসিরীয় রাজারা আমাদের উপর করত উৎপীড়ন, <br><span class="br-ind"><br><span class="indent">&nbsp;</span></span>সেইদিন থেকে আজও আমরা ভোগ করছি বিষম যন্ত্রণা! আমাদের রাজারা, আমাদের নেতৃবৃন্দ, <br><span class="br-ind"><br><span class="indent">&nbsp;</span></span>আমাদের পুরোহিত ও নবীরা আমাদের পূর্বপুরুষ এবং আমাদের জাতির সকলেই ভোগ করছি এই যন্ত্রণা, <br><span class="br-ind"><br><span class="indent">&nbsp;</span></span>ভেবে দেখ, হে পরমেশ্বর কি দুঃসহ যাতনা সহ্য করেছি আমরা!<sup class="fnm"><a name="fnm21" href="#fn21">21</a></sup> <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>আমাদের দণ্ড দিয়ে ন্যায্য কাজই করেছ <br><span class="br-ind"><br><span class="indent">&nbsp;</span></span>তুমি আমরা পাপ করলেও তুমি থেকেছ একনিষ্ট <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>আমাদের পূর্বপুরুষেরা, আমাদের রাজারা, <br><span class="br-ind"><br><span class="indent">&nbsp;</span></span>নেতৃবৃন্দ এবং পুরোহিতেরা করেনি পালন তোমার বিধান, <br><span class="br-ind"><br><span class="indent">&nbsp;</span></span>মানেনি তোমার আনুশাসন, শোনেনি সতর্কবাণী। <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>তোমারই আশিসে ধন্য হয়ে তোমার প্রজাদের উপর রাজত্ব করেছে তারা, <br><span class="br-ind"><br><span class="indent">&nbsp;</span></span>তারা বাস করেছে, তোমারই দেওয়া বিস্তৃত উর্বর ভূখণ্ডে কিন্তু পাপের পথ ছেড়ে ফিরে এসে তোমার সেবায় তারা হয়েছে বিমুখ। <br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>এই উর্বরা সুফলা ভূমি অন্ন জােগাত আমাদের; <br><span class="br-ind"><br><span class="indent">&nbsp;</span></span>এখন তোমারই দেওয়া এই দেশে আমরা হয়েছি ক্রীতদাস। <br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>পাপের দণ্ডস্বরূপ যাদের অধীন তুমি করেছ আমাদের, <br><span class="br-ind"><br><span class="indent">&nbsp;</span></span>এ ভূমির সমস্ত ফসল যায় তাদেরই অধিকারে। <br><span class="br-ind"><br><span class="indent">&nbsp;</span></span>যথেচ্ছ আচরণ তারা করে আমাদের সাথে, <br><span class="br-ind"><br><span class="indent">&nbsp;</span></span>আমাদের গবাদি পশুও পড়ে সেই তালিকায় আমরা জর্জরিত চরম দুর্দশায়। <br></div>
<div class="v" id="v38"><h2>প্রজাদের চুক্তিপত্রে স্বাক্ষর</h2><span class="vn">38</span> <span class="br-p"><br><br></span>এই সবের পরিপ্রেক্ষিতে আমরা লিখিতভাবে অবশ্য পালনীয় এক চুক্তি করেছি, আমাদের নেতৃবৃন্দ, লেবীয়েরা এবং আমাদের পুরোহিতেরা তাতে তাঁদের শীলমোহরের ছাপ দেবেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ব্যাবিলন = কলদীয়</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:10 11:31'><!--endraw 1-->আদি 11:31<!--raw 1 bo --></a><!--endraw 1-->; <!--raw 1 bo --><a href='B:10 12:1'><!--endraw 1-->12:1<!--raw 1 bo --></a><!--endraw 1-->; <!--raw 1 bo --><a href='B:10 17:5'><!--endraw 1-->17:5<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:10 15:18-21'><!--endraw 1-->আদি 15:18-21<!--raw 1 bo --></a><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><a href='B:20 3:7'><!--endraw 1-->যাত্রা 3:7<!--raw 1 bo --></a><!--endraw 1-->; <!--raw 1 bo --><a href='B:20 14:10-12'><!--endraw 1-->14:10-12<!--raw 1 bo --></a><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><a href='B:20 7:8-12:32'><!--endraw 1-->যাত্রা 7:8-12:32<!--raw 1 bo --></a><!--endraw 1--></div>
<div class="fn"><sup class="fnt"><a name="fn6" href="#fnm6">6</a></sup> <!--raw 1 bo --><a href='B:20 14:21-29'><!--endraw 1-->যাত্রা 14:21-29<!--raw 1 bo --></a><!--endraw 1-->; <!--raw 1 bo --><a href='B:20 15:4-5'><!--endraw 1-->15:4-5<!--raw 1 bo --></a><!--endraw 1--></div>
<div class="fn"><sup class="fnt"><a name="fn7" href="#fnm7">7</a></sup> <!--raw 1 bo --><a href='B:20 13:21-22'><!--endraw 1-->যাত্রা 13:21-22<!--raw 1 bo --></a><!--endraw 1--></div>
<div class="fn"><sup class="fnt"><a name="fn8" href="#fnm8">8</a></sup> <!--raw 1 bo --><a href='B:20 19:18-23:33'><!--endraw 1-->যাত্রা 19:18-23:33<!--raw 1 bo --></a><!--endraw 1--></div>
<div class="fn"><sup class="fnt"><a name="fn9" href="#fnm9">9</a></sup> <!--raw 1 bo --><a href='B:20 16:4-15'><!--endraw 1-->যাত্রা 16:4-15<!--raw 1 bo --></a><!--endraw 1-->; <!--raw 1 bo --><a href='B:20 17:1-7'><!--endraw 1-->17:1-7<!--raw 1 bo --></a><!--endraw 1-->; <!--raw 1 bo --><a href='B:50 1:21'><!--endraw 1-->দ্বি.বি. 1:21<!--raw 1 bo --></a><!--endraw 1--></div>
<div class="fn"><sup class="fnt"><a name="fn10" href="#fnm10">10</a></sup> <!--raw 1 bo --><a href='B:20 34:6'><!--endraw 1-->যাত্রা 34:6<!--raw 1 bo --></a><!--endraw 1-->; <!--raw 1 bo --><a href='B:40 14:18'><!--endraw 1-->গণনা 14:18<!--raw 1 bo --></a><!--endraw 1--></div>
<div class="fn"><sup class="fnt"><a name="fn11" href="#fnm11">11</a></sup> <!--raw 1 bo --><a href='B:40 14:1-4'><!--endraw 1-->গণনা 14:1-4<!--raw 1 bo --></a><!--endraw 1-->; <!--raw 1 bo --><a href='B:50 1:26-33'><!--endraw 1-->দ্বি.বি. 1:26-33<!--raw 1 bo --></a><!--endraw 1--></div>
<div class="fn"><sup class="fnt"><a name="fn12" href="#fnm12">12</a></sup> <!--raw 1 bo --><a href='B:20 32:1-4'><!--endraw 1-->যাত্রা 32:1-4<!--raw 1 bo --></a><!--endraw 1--></div>
<div class="fn"><sup class="fnt"><a name="fn13" href="#fnm13">13</a></sup> <!--raw 1 bo --><a href='B:50 8:2-4'><!--endraw 1-->দ্বি.বি. 8:2-4<!--raw 1 bo --></a><!--endraw 1--></div>
<div class="fn"><sup class="fnt"><a name="fn14" href="#fnm14">14</a></sup> <!--raw 1 bo --><a href='B:40 21:21-35'><!--endraw 1-->গণনা 21:21-35<!--raw 1 bo --></a><!--endraw 1--></div>
<div class="fn"><sup class="fnt"><a name="fn15" href="#fnm15">15</a></sup> <!--raw 1 bo --><a href='B:10 15:5'><!--endraw 1-->আদি 15:5<!--raw 1 bo --></a><!--endraw 1-->; <!--raw 1 bo --><a href='B:10 22:17'><!--endraw 1-->22:17<!--raw 1 bo --></a><!--endraw 1-->; <!--raw 1 bo --><a href='B:60 3:14-17'><!--endraw 1-->যিহো 3:14-17<!--raw 1 bo --></a><!--endraw 1--></div>
<div class="fn"><sup class="fnt"><a name="fn16" href="#fnm16">16</a></sup> <!--raw 1 bo --><a href='B:60 11:23'><!--endraw 1-->যিহো 11:23<!--raw 1 bo --></a><!--endraw 1--></div>
<div class="fn"><sup class="fnt"><a name="fn17" href="#fnm17">17</a></sup> <!--raw 1 bo --><a href='B:50 6:10-11'><!--endraw 1-->দ্বি.বি. 6:10-11<!--raw 1 bo --></a><!--endraw 1--></div>
<div class="fn"><sup class="fnt"><a name="fn18" href="#fnm18">18</a></sup> <!--raw 1 bo --><a href='B:70 2:11-16'><!--endraw 1-->বিচার 2:11-16<!--raw 1 bo --></a><!--endraw 1--></div>
<div class="fn"><sup class="fnt"><a name="fn19" href="#fnm19">19</a></sup> <!--raw 1 bo --><a href='B:30 18:5'><!--endraw 1-->লেবীয় 18:5<!--raw 1 bo --></a><!--endraw 1--></div>
<div class="fn"><sup class="fnt"><a name="fn20" href="#fnm20">20</a></sup> <!--raw 1 bo --><a href='B:120 17:13-18'><!--endraw 1-->২ রাজা 17:13-18<!--raw 1 bo --></a><!--endraw 1-->; <!--raw 1 bo --><a href='B:140 36:15-16'><!--endraw 1-->২ বংশা 36:15-16<!--raw 1 bo --></a><!--endraw 1--></div>
<div class="fn"><sup class="fnt"><a name="fn21" href="#fnm21">21</a></sup> <!--raw 1 bo --><a href='B:120 15:19'><!--endraw 1-->২ রাজা 15:19<!--raw 1 bo --></a><!--endraw 1-->,<!--raw 1 bo --><a href='B:120 15:29'><!--endraw 1-->29<!--raw 1 bo --></a><!--endraw 1-->; <!--raw 1 bo --><a href='B:120 17:3-6'><!--endraw 1-->17:3-6<!--raw 1 bo --></a><!--endraw 1-->; <!--raw 1 bo --><a href='B:150 4:2'><!--endraw 1-->ইষ্রা 4:2<!--raw 1 bo --></a><!--endraw 1-->,<!--raw 1 bo --><a href='B:150 4:10'><!--endraw 1-->10<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>