<html><head>
<meta http-equiv="Content-Type" content="text/html;charset=utf-8" />
<title>Prov 12 &ndash; হিতোপদেশ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 12);">
<div id="navbar"><a href="../index.html">পবিএ বাইবেল CL Bible</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_10.html">10</a> <a href="Prov_11.html">11</a> <b>12</b> <a href="Prov_13.html">13</a> <a href="Prov_14.html">14</a> ... <a href="Prov_31.html">31</a> </div><hr>
<h1>Prov 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>যে শাসন ভালবাসে সে জ্ঞানের অনুরাগী, কিন্তু যে অনুযোগ ঘৃণা করে সে মূর্খ।</div>
<div class="v" id="v2"><span class="vn">2</span> <span class="br-p"><br><br></span>সজ্জন ঈশ্বরের অনুগ্রহ লাভ করে কিন্তু কুচক্রীকে তিনি দোষী সাব্যস্ত করেন।</div>
<div class="v" id="v3"><span class="vn">3</span> <span class="br-p"><br><br></span>দুষ্কর্মের দ্বারা মানুষ প্রতিষ্ঠা পায় না, কিন্তু ধার্মিকের ভিত্তি অটল থাকে।</div>
<div class="v" id="v4"><span class="vn">4</span> <span class="br-p"><br><br></span>গুণবতী স্ত্রী তার স্বামীর গর্ব ও আনন্দ কিন্তু যে স্ত্রীর জন্য স্বামী লজ্জিত হয় সে তার দেহের পচল স্বরূপ।</div>
<div class="v" id="v5"><span class="vn">5</span> <span class="br-p"><br><br></span>ধার্মিকের পরিকল্পনা ন্যায় সঙ্গত, কিন্তু দুষ্টের মন্ত্রণার উদ্দেশ্য প্রতারণা।</div>
<div class="v" id="v6"><span class="vn">6</span> <span class="br-p"><br><br></span>কথার আড়ালে দুষ্টেরা হত্যার উদ্দেশ্য গোপন রাখে, কিন্তু ন্যায়নিষ্ঠদের কথায় লোকে উদ্ধার পয়।</div>
<div class="v" id="v7"><span class="vn">7</span> <span class="br-p"><br><br></span>দুষ্টদের পতন হয়,তাদের কোন চিহ্নই থাকে না, কিন্তু ধার্মিকের বংশ কখনও লোপ পায় না।</div>
<div class="v" id="v8"><span class="vn">8</span> <span class="br-p"><br><br></span>জ্ঞানবুদ্ধি অনুসারে মানুষ প্রশংসা লাভ করে, কিন্তু যদি মন কুটিল সে পায় অবজ্ঞা।</div>
<div class="v" id="v9"><span class="vn">9</span> <span class="br-p"><br><br></span>একজন সাধারণ অথচ স্বাবলম্বী লোক চালচুলোহীন চালবাজের চেয়ে ভাল।</div>
<div class="v" id="v10"><span class="vn">10</span> <span class="br-p"><br><br></span>ধার্মিক লোক তার পশুপালের তত্ত্বাবধানে যত্নবান, কিন্তু দুষ্টেরা তাদের পশুপালের প্রতি নির্দয়।</div>
<div class="v" id="v11"><span class="vn">11</span> <span class="br-p"><br><br></span>পরিশ্রমী চাষী খাদ্যের প্রাচুর্যে পরিতৃপ্ত হয়, কিন্তু অসার পরিকল্পনায় যে মেতে থাকে, সে নির্বোধ।</div>
<div class="v" id="v12"><span class="vn">12</span> <span class="br-p"><br><br></span> <sup class="fnm"><a name="fnm1" href="#fn1">1</a></sup>ধার্মিকদের ভিত্তি সর্বদা অটল থাকে, কিন্তু দুষ্টদের সুদৃঢ় দুর্গও ধ্বংস হয়।</div>
<div class="v" id="v13"><span class="vn">13</span> <span class="br-p"><br><br></span>দুর্জন অসংযত কথার ফাঁদে ধরা পড়ে কিন্তু ধার্মিক সঙ্কট থেকে নিস্তার পায়।</div>
<div class="v" id="v14"><span class="vn">14</span> <span class="br-p"><br><br></span>মানুষের মুখের কথাই তার মঙ্গল সাধন করে, নিজের কৃতকর্মের ফলই মানুষকে ভোগ করতে হয়।</div>
<div class="v" id="v15"><span class="vn">15</span> <span class="br-p"><br><br></span>মূর্খ নিজের পথকেই সঠিক বলে মনে করে, কিন্তু জ্ঞানবান পরামর্শ শোনে।</div>
<div class="v" id="v16"><span class="vn">16</span> <span class="br-p"><br><br></span>মূর্খ তার বিরক্তি তৎক্ষণাৎ প্রকাশ করে, কিন্তু বিচক্ষণ ব্যক্তি অপমান গ্রাহ্য করে না।</div>
<div class="v" id="v17"><span class="vn">17</span> <span class="br-p"><br><br></span>সত্যবাদীর সাক্ষ্যে ন্যায়বিচার সম্পন্ন হয়, কিন্তু মিথ্যা সাক্ষ্যে ন্যায় বিচার হয় ব্যাহত।</div>
<div class="v" id="v18"><span class="vn">18</span> <span class="br-p"><br><br></span>অসংযত কথা তরবারির মত বিদ্ধ করে কিন্তু জ্ঞানবানদের কথা ক্ষত নিরাময় করে।</div>
<div class="v" id="v19"><span class="vn">19</span> <span class="br-p"><br><br></span>সত্যবাদীর বাক্য চিরতরে প্রতিষ্ঠিত হয় কিন্তু মিথ্যাবাদীর কথা ক্ষণস্থায়ী।</div>
<div class="v" id="v20"><span class="vn">20</span> <span class="br-p"><br><br></span>কুচক্রীদের অন্তরে থাকে ছলনা, কিন্তু শান্তি স্থাপনে যারা রত তাদের চিত্ত হয় আনন্দিত।</div>
<div class="v" id="v21"><span class="vn">21</span> <span class="br-p"><br><br></span>কোন অমঙ্গল ধার্মিককে স্পর্শ করে না, কিন্তু দুষ্টদের জীবন সঙ্কটে পরিপূর্ণ।</div>
<div class="v" id="v22"><span class="vn">22</span> <span class="br-p"><br><br></span>মিথ্যাবাদী ওষ্ঠ প্রভু পরমেশ্বরের ঘৃণিত কিন্তু সত্যবাদী তাঁর প্রীতির পাত্র।</div>
<div class="v" id="v23"><span class="vn">23</span> <span class="br-p"><br><br></span>বিজ্ঞব্যক্তি তার জ্ঞানের কথা গোপন রাখে, কিন্তু মূর্খ তার অজ্ঞানতা জাহির করে।</div>
<div class="v" id="v24"><span class="vn">24</span> <span class="br-p"><br><br></span> <sup class="fnm"><a name="fnm2" href="#fn2">2</a></sup>নিরলস শ্রম ক্ষমতার অধিকারী করে, কিন্তু আলস্য দাসত্বের শৃঙ্খল পরায়।</div>
<div class="v" id="v25"><span class="vn">25</span> <span class="br-p"><br><br></span>উদ্বেগ মানুষের শান্তি হরণ করে, হৃদয়কে ভারাক্রান্ত করে, কিন্তু মমতা মাখান কথা তাকে দেয় আনন্দ।</div>
<div class="v" id="v26"><span class="vn">26</span> <span class="br-p"><br><br></span>ধার্মিক কুপথ পরিহার করে, কিন্তু দুষ্টেরা হয় বিপথগামী।</div>
<div class="v" id="v27"><span class="vn">27</span> <span class="br-p"><br><br></span>অলস কখনও তার কাম্য বস্তুর নাগাল পায় না, কিন্তু পরিশ্রমী অর্জন করে বহুমূল্য সম্পদ।</div>
<div class="v" id="v28"><span class="vn">28</span> <span class="br-p"><br><br></span> <sup class="fnm"><a name="fnm3" href="#fn3">3</a></sup>ধার্মিকতার পথ জীবনের পথ, কিন্তু দুষ্টতার পথ প্রসারিত মৃত্যুর দিকে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> 12 পদের হিব্রু অস্পষ্ট</div>
<div class="fn"><sup class="fnt"><a name="fn2" href="#fnm2">2</a></sup> হিব্র অস্পষ্ট</div>
<div class="fn"><sup class="fnt"><a name="fn3" href="#fnm3">3</a></sup> হিব্রু অস্পষ্ট</div>
</div>
<!-- PARSED ABOVE; EDITING MAY BREAK PARSER -->
</body></html>