<html><head>
<meta http-equiv="Content-Type" content="text/html;charset=utf-8" />
<title>Prov 14 &ndash; হিতোপদেশ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 14);">
<div id="navbar"><a href="../index.html">পবিএ বাইবেল CL Bible</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_12.html">12</a> <a href="Prov_13.html">13</a> <b>14</b> <a href="Prov_15.html">15</a> <a href="Prov_16.html">16</a> ... <a href="Prov_31.html">31</a> </div><hr>
<h1>Prov 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>নারীর প্রজ্ঞায় গড়ে ওঠে সুখের সংসার, কিন্তু তাদের মূর্খতায় ঘর ভেঙ্গে যায়।</div>
<div class="v" id="v2"><span class="vn">2</span> <span class="br-p"><br><br></span>সজ্জন ঈশ্বরকে সম্ভ্রম করে, কিন্তু দুর্জন তাঁকে অবজ্ঞা করে।</div>
<div class="v" id="v3"><span class="vn">3</span> <span class="br-p"><br><br></span>নিজের বাগাড়ম্বরে মূর্খ শাস্তি পায়, কিন্তু বুদ্ধিমানের কথা তাকে বিপদে পড়তে দেয় না।</div>
<div class="v" id="v4"><span class="vn">4</span> <span class="br-p"><br><br></span>বলদের অভাবে শূন্য থাকে গোলাঘর, বলদের বলই আনে ফসলের প্রাচুর্য।</div>
<div class="v" id="v5"><span class="vn">5</span> <span class="br-p"><br><br></span>বিশ্বস্ত সাক্ষী মিথ্যা কথা বলে না, কিন্তু অবিশ্বস্ত সাক্ষীর সব কথাই মিথ্যা।</div>
<div class="v" id="v6"><span class="vn">6</span> <span class="br-p"><br><br></span>দাম্ভিক বৃথাই প্রজ্ঞার অন্বেষণ করে, কিন্তু বুদ্ধিমানের পক্ষে জ্ঞান সহজলভ্য।</div>
<div class="v" id="v7"><span class="vn">7</span> <span class="br-p"><br><br></span>মূর্খের সঙ্গ ত্যাগ কর, তার কাছে শেখার কিছুই নেই।</div>
<div class="v" id="v8"><span class="vn">8</span> <span class="br-p"><br><br></span>বিজ্ঞজনকে প্রজ্ঞা পথ দেখায়, কিন্তু মূর্খকে প্রতারণা করে তার মূর্খতা।</div>
<div class="v" id="v9"><span class="vn">9</span> <span class="br-p"><br><br></span>মূর্খেরা তাদের ত্রুটিবিচ্যুতি সংশোধন করতে চায় না, কিন্তু জ্ঞানবান ত্রুটি স্বীকার করে আপোষ মীমাংসায় আগ্রহী<sup class="fnm"><a name="fnm1" href="#fn1">1</a></sup>।</div>
<div class="v" id="v10"><span class="vn">10</span> <span class="br-p"><br><br></span>তোমার হৃদয়ের বেদনা ও আনন্দ তোমার নিজেরই, অপর কেউ তার অংশীদার হতে পারে না।</div>
<div class="v" id="v11"><span class="vn">11</span> <span class="br-p"><br><br></span>দুর্জনের প্রাসাদ ভেঙ্গে পড়বে, কিন্তু সজ্জনের কুটির হবে সমৃদ্ধ।</div>
<div class="v" id="v12"><span class="vn">12</span> <span class="br-p"><br><br></span>মানুষের বিবেচনায় যে পথ সঠিক, পরিণামে সেই পথই হয়তো তাকে নিয়ে যাবে মৃত্যুর মুখে।<sup class="fnm"><a name="fnm2" href="#fn2">2</a></sup></div>
<div class="v" id="v13"><span class="vn">13</span> <span class="br-p"><br><br></span>হাস্যপরিহাসের মাঝেও হৃদয় থাকে বিষণ্ণ, আমোদ-প্রমোদের শেষে থাকে শুধু খেদ।</div>
<div class="v" id="v14"><span class="vn">14</span> <span class="br-p"><br><br></span>বিকৃতচিত্ত ব্যক্তি নিজ আচরণের ফল ভোগ করবে, সৎ ব্যক্তি লাভ করবে নিজ কর্মের পুরস্কার।</div>
<div class="v" id="v15"><span class="vn">15</span> <span class="br-p"><br><br></span>মূর্খ সহজেই সব কথা বিশ্বাস করে, কিন্তু বিচক্ষণ লোক বুদ্ধি বিবেচনা করে চলে।</div>
<div class="v" id="v16"><span class="vn">16</span> <span class="br-p"><br><br></span>বুদ্ধিমান বিপদ এড়িয়েচলে, কিন্তু নির্বোধ অসতর্ক ও বেপরোয়া।</div>
<div class="v" id="v17"><span class="vn">17</span> <span class="br-p"><br><br></span>বদমেজাজী লোক মূর্খের মত কাজ করে, কিন্তু বিচক্ষণ ব্যক্তি ধৈর্য ধারণ করে।</div>
<div class="v" id="v18"><span class="vn">18</span> <span class="br-p"><br><br></span>মূর্খের উত্তরাধিকার মূর্খতা কিন্তু বিজ্ঞেরা ভূষিত হয় জ্ঞানের কিরীটে।</div>
<div class="v" id="v19"><span class="vn">19</span> <span class="br-p"><br><br></span>দুর্জনেরা নতি স্বীকার করবে সজ্জনদের কাছে, ধার্মিকদের দ্বারে দুষ্টেরা করবে প্রণিপাত।</div>
<div class="v" id="v20"><span class="vn">20</span> <span class="br-p"><br><br></span>দরিদ্র আপনজনের কাছেও অবাঞ্ছিত, কিন্তু ধনীর বন্ধু অনেক।</div>
<div class="v" id="v21"><span class="vn">21</span> <span class="br-p"><br><br></span>প্রতিবেশীকে যে ঘৃণা করে সে পাপী, দীন-দুঃখীকে যে দয়া করে সে-ই ধন্য।</div>
<div class="v" id="v22"><span class="vn">22</span> <span class="br-p"><br><br></span>যারা কুচক্রান্ত করে তারা কি ভুল করে না? কিন্তু যাদের পরিকল্পনা শুভ তারা লাভ করে শ্রদ্ধাভক্তি।</div>
<div class="v" id="v23"><span class="vn">23</span> <span class="br-p"><br><br></span>সর্বপ্রকার শ্রমই লাভজনক, কিন্তু বাকসর্বস্বতা আনে শুধু অভাব।</div>
<div class="v" id="v24"><span class="vn">24</span> <span class="br-p"><br><br></span>সম্পদই জ্ঞানবানের মুকুট, মূর্খতাই মূর্খদের কন্ঠের মালা।</div>
<div class="v" id="v25"><span class="vn">25</span> <span class="br-p"><br><br></span>সত্যবাদী সাক্ষী লোকের প্রাণ রক্ষা করে, কিন্তু মিথ্যাবাদী লোকের সঙ্গে করে বিশ্বাসঘাতকতা।</div>
<div class="v" id="v26"><span class="vn">26</span> <span class="br-p"><br><br></span>ঈশ্বরের প্রতি সম্ভ্রমবোধ মানুষকে দেয় আস্থা ও নিরাপত্তা, তার সন্তানেরাও তারই মাঝে লাভ করে আশ্রয়।</div>
<div class="v" id="v27"><span class="vn">27</span> <span class="br-p"><br><br></span>ঈশ্বরের প্রতি সম্ভ্রমবোধই জীবনের উৎস, যা মানুষকে মৃত্যুর ফাঁদ থেকে রক্ষা করে।</div>
<div class="v" id="v28"><span class="vn">28</span> <span class="br-p"><br><br></span>প্রজা বাহুল্যেই রাজার গৌরব, প্রজাহীন রাজা আবাস্তব।</div>
<div class="v" id="v29"><span class="vn">29</span> <span class="br-p"><br><br></span>ক্রোধে ধৈর্য ধারণ করে সে অতি বিচক্ষণ, কিন্তু বদমেজাজী লোক প্রকাশ করে চূড়ান্ত মূর্খতা।</div>
<div class="v" id="v30"><span class="vn">30</span> <span class="br-p"><br><br></span>মনের শান্তি দেহের পক্ষে স্বাস্থ্যকর, কিন্তু ঈর্ষাপরায়ণতা দুষ্টক্ষতের মত।</div>
<div class="v" id="v31"><span class="vn">31</span> <span class="br-p"><br><br></span>দরিদ্রের উপর যে অত্যাচার করে, সে অবমাননা করে তার স্রষ্টাকে দরিদ্রকে যে দয়া করে সে ঈশ্বরকে জানায় শ্রদ্ধা ও সম্মান।</div>
<div class="v" id="v32"><span class="vn">32</span> <span class="br-p"><br><br></span>নিজের দুষ্কর্মের ফলেই দুষ্টের পতন হয়, কিন্তু ধার্মিক তার সততার জন্য রক্ষা পায়।</div>
<div class="v" id="v33"><span class="vn">33</span> <span class="br-p"><br><br></span>বিজ্ঞের হৃদয়ে প্রজ্ঞা স্থিতিলাভ করে, কিন্তু মূর্খের অন্তরে তার স্থান নেই।</div>
<div class="v" id="v34"><span class="vn">34</span> <span class="br-p"><br><br></span>ধার্মিকতা জাতিকে উন্নত করে, পাপাচরণ জাতিকে করে কলুষিত।</div>
<div class="v" id="v35"><span class="vn">35</span> <span class="br-p"><br><br></span>সুযোগ্য কর্মী রাজার অনুগ্রহ লাভ করে, কিন্তু যার জন্য তিনি লজ্জিত হন সে হয় তাঁর ক্রোধের পাত্র।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্র অস্পষ্ট</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:240 16:25'><!--endraw 1-->হিতো 16:25<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>