<html><head>
<meta http-equiv="Content-Type" content="text/html;charset=utf-8" />
<title>Prov 15 &ndash; হিতোপদেশ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 15);">
<div id="navbar"><a href="../index.html">পবিএ বাইবেল CL Bible</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_13.html">13</a> <a href="Prov_14.html">14</a> <b>15</b> <a href="Prov_16.html">16</a> <a href="Prov_17.html">17</a> ... <a href="Prov_31.html">31</a> </div><hr>
<h1>Prov 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>বিনম্র উত্তর ক্রোধ নিবারণ করে কিন্তু রূঢ় কথায় ক্রোধ প্রজ্বলিত হয়।</div>
<div class="v" id="v2"><span class="vn">2</span> <span class="br-p"><br><br></span>জ্ঞানবানেরা রসনা সুচারুরূপে ব্যক্ত করে জ্ঞান, কিন্তু নির্বোধের মুখ উদ্গার করে মূর্খতা।</div>
<div class="v" id="v3"><span class="vn">3</span> <span class="br-p"><br><br></span>পরমেশ্বরের দৃষ্টি সর্বত্র প্রসারিত, উত্তম ও অধম সকলেরই প্রতি রয়েছে, তাঁর দৃষ্টি।</div>
<div class="v" id="v4"><span class="vn">4</span> <span class="br-p"><br><br></span>মধুর কথা সঞ্জীবনী-স্বরূপ, কিন্তু কটূভাষণ ভেঙ্গে দেয় মানুষের মন।</div>
<div class="v" id="v5"><span class="vn">5</span> <span class="br-p"><br><br></span>নির্বোধ পিতার উপদেশ অগ্রাহ্য করে, কিন্তু বুদ্ধিমান গ্রহণ করে সেই উপদেশ।</div>
<div class="v" id="v6"><span class="vn">6</span> <span class="br-p"><br><br></span>সজ্জনের সম্পদ অটুট থাকে, কিন্তু দুষ্টের উপার্জন উদ্বেগ আনে।</div>
<div class="v" id="v7"><span class="vn">7</span> <span class="br-p"><br><br></span>জ্ঞানীর ওষ্ঠ জ্ঞানের প্রসার ঘটায়, কিন্তু নির্বোধ তার বিপরীত।</div>
<div class="v" id="v8"><span class="vn">8</span> <span class="br-p"><br><br></span>দুর্জনের হোমবলি প্রভু পরমেশ্বরের ঘৃণাস্পদ, কিন্তু সজ্জনের প্রার্থনা তাঁর প্রীতিজনক।</div>
<div class="v" id="v9"><span class="vn">9</span> <span class="br-p"><br><br></span>দুষ্টের আচরণ প্রভু ঘৃণা করেন, কিন্তু ন্যায়ের পথ সে অনুসরণ করে তাকে তিনি ভালবাসেন।</div>
<div class="v" id="v10"><span class="vn">10</span> <span class="br-p"><br><br></span>বিপথগামীর জন্যে রয়েছে কঠোর শাস্তি, অনুযোগ যে ঘৃণা করে তার মৃত্যু অবধারিত।</div>
<div class="v" id="v11"><span class="vn">11</span> <span class="br-p"><br><br></span>পাতাল এবং নরকও প্রভুর দৃষ্টি থেকে নিজেকে গোপন রাখতে পারে না, মানুষ কি করে পারবে ঈশ্বরের কাছ থেকে তার চিন্তাভাবনা লুকিয়ে রাখতে?</div>
<div class="v" id="v12"><span class="vn">12</span> <span class="br-p"><br><br></span>দাম্ভিক অনুযোগ পছন্দ করে না তাই সে জ্ঞানবানের কাছে যায় না।</div>
<div class="v" id="v13"><span class="vn">13</span> <span class="br-p"><br><br></span>মনে আনন্দে থাকলে মুখ প্রফুল্ল দেখায়, কিন্তু হৃদয়ের বেদনা মুখেই ফুটে ওঠে।</div>
<div class="v" id="v14"><span class="vn">14</span> <span class="br-p"><br><br></span>বুদ্ধিমানের মন জ্ঞানের অন্বেষণ করে কিন্তু নির্বোধ রোমন্থন করে মূর্খতা।</div>
<div class="v" id="v15"><span class="vn">15</span> <span class="br-p"><br><br></span>দুঃখীর জীবনের প্রতিটি দিনই বেদনাময়, কিন্তু সুখীজনের হৃদয় তৃপ্তির আনন্দে পরিপূর্ণ।</div>
<div class="v" id="v16"><span class="vn">16</span> <span class="br-p"><br><br></span>উৎকন্ঠা নিয়ে ধনের প্রাচুর্যের চেয়ে বরং পরমেশ্বরের প্রতি ভক্তি নিয়ে অল্পে তুষ্টিশ্রেয়।</div>
<div class="v" id="v17"><span class="vn">17</span> <span class="br-p"><br><br></span>অশান্তির পলান্নের চেয়ে শান্তির শাকান্ন ভাল।</div>
<div class="v" id="v18"><span class="vn">18</span> <span class="br-p"><br><br></span>বদমেজাজী লোক কলহ বাধায় কিন্তু ধৈর্য বিবাদ মিটায়।</div>
<div class="v" id="v19"><span class="vn">19</span> <span class="br-p"><br><br></span>অলসের পথ কন্টাককীর্ণ কিন্তু সজ্জনের পথ সরল ও অবাধ।</div>
<div class="v" id="v20"><span class="vn">20</span> <span class="br-p"><br><br></span>বুদ্ধিমান পুত্র পিতামাতাকে আনন্দিত করে, কিন্তু নির্বোধ অবজ্ঞা করে তাদের।</div>
<div class="v" id="v21"><span class="vn">21</span> <span class="br-p"><br><br></span>নির্বোধ অজ্ঞতায় আনন্দ অনুভব করে, কিন্তু বুদ্ধিমান সঠিক পথে চলে।</div>
<div class="v" id="v22"><span class="vn">22</span> <span class="br-p"><br><br></span>সুমন্ত্রণার অভাবে অনেক পরিকল্পনা ব্যর্থ হয়, উপযুক্ত মন্ত্রণায় সেগুলি হয় সার্থক।</div>
<div class="v" id="v23"><span class="vn">23</span> <span class="br-p"><br><br></span>ভাল কথা বলতে পারলে আনন্দ হয়, কিন্তু উপযুক্ত সময়ে সঠিক কথা বলতে পারলে আরও আনন্দ।</div>
<div class="v" id="v24"><span class="vn">24</span> <span class="br-p"><br><br></span>বিজ্ঞজন ঊর্ধ্বমুখী জীবনের পথে চলে, সে পরিহার করে নিম্নগামী পাতালের পথ।</div>
<div class="v" id="v25"><span class="vn">25</span> <span class="br-p"><br><br></span>পরমেশ্বর অহঙ্কারীদের বাস্তুহারা করেন, কিন্তু সুরক্ষা করেন বিধবার সম্পত্তি।</div>
<div class="v" id="v26"><span class="vn">26</span> <span class="br-p"><br><br></span>দুষ্টের সঙ্কল্প প্রভু ঘৃণা করেন, কিন্তু শুদ্ধচিত্তের পরিকল্পনা তাঁর প্রীতিজনক।</div>
<div class="v" id="v27"><span class="vn">27</span> <span class="br-p"><br><br></span>অসদুপায়ে উপার্জিত ধন পরিবারকে করে বিপন্ন, কিন্তু উৎকোচ গ্রহণে যার ঘৃণা সে পায় দীর্ঘ পরমায়ু।</div>
<div class="v" id="v28"><span class="vn">28</span> <span class="br-p"><br><br></span>সজ্জন বিবেচনাপূর্বক উত্তর দেয়, কিন্তু দুর্জনের মুখ কুকথায় তৎপর।</div>
<div class="v" id="v29"><span class="vn">29</span> <span class="br-p"><br><br></span>দুর্জনের প্রার্থনায় প্রভু কর্ণপাত করেন না, কিন্তু ধার্মিকের বিনতি তিনি গ্রাহ্য করেন।</div>
<div class="v" id="v30"><span class="vn">30</span> <span class="br-p"><br><br></span>প্রসন্ন দৃষ্টিতে মানুষের মন আনন্দিত হয়, শুভ সংবাদ মানুষকে উজ্জীবিত করে।</div>
<div class="v" id="v31"><span class="vn">31</span> <span class="br-p"><br><br></span>সংশোধনকারী উপদেশে যে কর্ণপাত করে জ্ঞানীসমাজে সে প্রতিষ্ঠিত হয়।</div>
<div class="v" id="v32"><span class="vn">32</span> <span class="br-p"><br><br></span>উপদেশ যে অগ্রাহ্য করে সে নিজেরই ক্ষতিসাধন করে, অনুযোগ যে গ্রহণ করে সে হয় আরও বিজ্ঞ।</div>
<div class="v" id="v33"><span class="vn">33</span> <span class="br-p"><br><br></span>প্রভুর প্রতি সম্ভ্রমবোধ প্রজ্ঞাদান করে, নম্র হয়েই শ্রদ্ধা অর্জন করতে হয়।</div>
</div>
<!-- PARSED ABOVE; EDITING MAY BREAK PARSER -->
</body></html>