<html><head>
<meta http-equiv="Content-Type" content="text/html;charset=utf-8" />
<title>Prov 16 &ndash; হিতোপদেশ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 16);">
<div id="navbar"><a href="../index.html">পবিএ বাইবেল CL Bible</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_14.html">14</a> <a href="Prov_15.html">15</a> <b>16</b> <a href="Prov_17.html">17</a> <a href="Prov_18.html">18</a> ... <a href="Prov_31.html">31</a> </div><hr>
<h1>Prov 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>মানুষ মনে মনে অনেক পরিকল্পনাই করতে পারে কিন্তু প্রভুই দেন তার মনে প্রকাশের ভাষা।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> <span class="br-p"><br><br></span>মানুষ নিজের সমস্ত আচরণই সঠিক মনে করে, কিন্তু পরমেশ্বর তার অভিপ্রায়ের যথাযথ বিচার করেন।</div>
<div class="v" id="v3"><span class="vn">3</span> <span class="br-p"><br><br></span>তোমার সর্বকর্ম পরমেশ্বরের উদ্দেশ্যে নিবেদন কর, তাহলে সার্থক হবে তোমার পরিকল্পনা।</div>
<div class="v" id="v4"><span class="vn">4</span> <span class="br-p"><br><br></span>পরমেশ্বরের সৃষ্ট সব কিছুরই রয়েছে নির্দিষ্ট পরিণতি, দুর্জনের জন্যও নির্দিষ্ট রয়েছে দুর্দিন।</div>
<div class="v" id="v5"><span class="vn">5</span> <span class="br-p"><br><br></span>দাম্ভিক মাত্রেই প্রভুর ঘৃণাস্পদ তাদের দণ্ড সুনিশ্চিত।</div>
<div class="v" id="v6"><span class="vn">6</span> <span class="br-p"><br><br></span>আনুগত্য ও বিশ্বস্ত আচরণে পাপমোচন হয়, আর ঈশ্বরভক্তি মানুষকে মন্দ থেকে দূরে রাখে।</div>
<div class="v" id="v7"><span class="vn">7</span> <span class="br-p"><br><br></span>মানুষ যদি তার আচরণে প্রভুকে প্রসন্ন করে, তাহলে তিনি তার শত্রুদেরও মিত্রে পরিণত করেন।</div>
<div class="v" id="v8"><span class="vn">8</span> <span class="br-p"><br><br></span>অন্যায় পথে লব্ধ বিপুল সম্পদের চেয়ে সদুপায়ে অর্জিত স্বল্প বিত্ত শ্রেয়।</div>
<div class="v" id="v9"><span class="vn">9</span> <span class="br-p"><br><br></span>মানুষ ভেবেচিন্তে পথ স্থির করতে পারে, কিন্তু তার পদক্ষেপ নির্দেশ করেন প্রভু পরমেশ্বর।</div>
<div class="v" id="v10"><span class="vn">10</span> <span class="br-p"><br><br></span>রাজা ঐশী শক্তির আবেশ কথা বলেন, নির্ভুল তাঁর বিচার।</div>
<div class="v" id="v11"><span class="vn">11</span> <span class="br-p"><br><br></span>সঠিক ওজনের বাটখারা ও দাঁড়ি পাল্লা প্রভুর কাম্য, বেচাকেনাতেও তিনি চান সততা।</div>
<div class="v" id="v12"><span class="vn">12</span> <span class="br-p"><br><br></span>নৃপতিরা অন্যায় সহ্য করেন না, কারণ ন্যায়বিচারই প্রশাসনের সুদৃঢ় ভিত্তি।</div>
<div class="v" id="v13"><span class="vn">13</span> <span class="br-p"><br><br></span>সত্যবাদী রাজার প্রীতির পাত্র, তিনি সত্যকেই মর্যাদা দেন।</div>
<div class="v" id="v14"><span class="vn">14</span> <span class="br-p"><br><br></span>রাজরোষ মৃত্যুদূতের মত, জ্ঞানী ব্যক্তিই তা প্রশমিত করতে পারে।</div>
<div class="v" id="v15"><span class="vn">15</span> <span class="br-p"><br><br></span>রাজার প্রসন্ন মুখ জীবনকে সঞ্জীবিত করে, তাঁর অনুগ্রহ বারিধারার মত জীবন সঞ্চার করে।</div>
<div class="v" id="v16"><span class="vn">16</span> <span class="br-p"><br><br></span>স্বর্ণপ্রপ্তির চেয়ে প্রজ্ঞালাভ শ্রেয়, রজত খণ্ডের চেয়ে উত্তম সুবিবেচনা।</div>
<div class="v" id="v17"><span class="vn">17</span> <span class="br-p"><br><br></span>সজ্জনের চলার পথ কুপথ নয়, যে নিজের পথ সম্পর্কে সতর্ক সে প্রাণে বাঁচে।</div>
<div class="v" id="v18"><span class="vn">18</span> <span class="br-p"><br><br></span>বিনাশের আগে আসে অহঙ্কার, পতনের আগে দেখা দেয় ঔদ্ধত্য।</div>
<div class="v" id="v19"><span class="vn">19</span> <span class="br-p"><br><br></span>দাম্ভিক দুরাচারীদের লুন্ঠিত ধনের অংশীদার হওয়ার চেয়ে বরং বঞ্চিতদের সঙ্গে নম্র হয়ে দারিদ্র্য বরণ করা ভাল।</div>
<div class="v" id="v20"><span class="vn">20</span> <span class="br-p"><br><br></span>বিষয়কর্মে বিচক্ষণ ব্যক্তি সমৃদ্ধি লাভ করবে, কিন্তু প্রভুর উপর যে নির্ভর করে সে-ই ধন্য।</div>
<div class="v" id="v21"><span class="vn">21</span> <span class="br-p"><br><br></span>প্রাজ্ঞ ব্যক্তি সর্বত্র সম্মান পায়, মিষ্টি কথায় সে জয় করে মানুষের মন।</div>
<div class="v" id="v22"><span class="vn">22</span> <span class="br-p"><br><br></span>জ্ঞানীর কাছে জ্ঞান জীবনের উৎস স্বরূপ, কিন্তু নির্বোধ নিজের মূর্খতার জন্য দণ্ডলাভ করে।</div>
<div class="v" id="v23"><span class="vn">23</span> <span class="br-p"><br><br></span>বিজ্ঞ ব্যক্তি বিবেচনাপূর্বক কথা বলে, তাদের কথায় গুরুত্ব থাকে।</div>
<div class="v" id="v24"><span class="vn">24</span> <span class="br-p"><br><br></span>মনোহর কথা মধুর মত, মনকে করে তৃপ্ত, দেহে আনে সজীবতা।</div>
<div class="v" id="v25"><span class="vn">25</span> <span class="br-p"><br><br></span>মানুষ যে পথ ন্যায্যা বলে মনে করে পরিণামে সেই পথই হয়তো তাকে নিয়ে যায় মরণের দিকে।<sup class="fnm"><a name="fnm2" href="#fn2">2</a></sup></div>
<div class="v" id="v26"><span class="vn">26</span> <span class="br-p"><br><br></span>ক্ষুধা শ্রমিকের জীবনকে পীড়ন করে, ক্ষুধা নিবারণের জন্যই সে পরিশ্রম করে।</div>
<div class="v" id="v27"><span class="vn">27</span> <span class="br-p"><br><br></span>নীচ ব্যক্তি অনিষ্ট করার চক্রান্ত করে, তার মুখের কথা জ্বলন্ত অঙ্গারের মত।</div>
<div class="v" id="v28"><span class="vn">28</span> <span class="br-p"><br><br></span>কুচক্রী লোক বিবাদ বাধায়, কুৎসা রটনাকারী ঘটায় বন্ধুবিচ্ছেদ।</div>
<div class="v" id="v29"><span class="vn">29</span> <span class="br-p"><br><br></span>জুলুমবাজ লোক তার বন্ধুদের প্রলুব্ধ করে, তাদের নিয়ে যায় অসৎ পথে।</div>
<div class="v" id="v30"><span class="vn">30</span> <span class="br-p"><br><br></span>চোখের ইসারায় যে কথা বলে তার মনে থাকে দুরভিসন্ধি, ঠোঁট চেপে রাখে যে সে দুষ্কর্ম করতে বদ্ধপরিকর।</div>
<div class="v" id="v31"><span class="vn">31</span> <span class="br-p"><br><br></span>শুভ্রকেশ সুশোভন মুকুটের মত, ধর্মপথে চললেই তা লাভ করা যায়।</div>
<div class="v" id="v32"><span class="vn">32</span> <span class="br-p"><br><br></span>ক্রোধে যে ধৈর্যধারণ করে সে বীরের চেয়েও মহান, আত্মসংযম করা নগর অধিকার করার চেয়ে উত্তম।</div>
<div class="v" id="v33"><span class="vn">33</span> <span class="br-p"><br><br></span>পাশার দান নিজের পক্ষে হয়তো ফেলা যায়, কিন্তু প্রভুই সব কিছুই চূড়ান্ত নিষ্পত্তি করেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> প্রভুর কথা শেষ কথা</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:240 14:12'><!--endraw 1-->হিতো 14:12<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>