<html><head>
<meta http-equiv="Content-Type" content="text/html;charset=utf-8" />
<title>Prov 17 &ndash; হিতোপদেশ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 17);">
<div id="navbar"><a href="../index.html">পবিএ বাইবেল CL Bible</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_15.html">15</a> <a href="Prov_16.html">16</a> <b>17</b> <a href="Prov_18.html">18</a> <a href="Prov_19.html">19</a> ... <a href="Prov_31.html">31</a> </div><hr>
<h1>Prov 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>কলহমুখর বাড়ির ভোজের চেয়ে শান্তিতে এক মুঠো শাকান্নও ভাল।</div>
<div class="v" id="v2"><span class="vn">2</span> <span class="br-p"><br><br></span>মনিবের অপদার্থ পুত্রের উপর কর্তৃত্ব লাভ করে বুদ্ধিমান দাস, সম্পত্তির অংশ সেও পায়।</div>
<div class="v" id="v3"><span class="vn">3</span> <span class="br-p"><br><br></span>সোনা ও রূপো আগুনে পুড়িয়ে যাচাই করা হয়, কিন্তু প্রভুই পরখ করেন মানুষের অন্তর।</div>
<div class="v" id="v4"><span class="vn">4</span> <span class="br-p"><br><br></span>দুষ্ট লোক মন্দ কথা শোনে, এবং মিথ্যাবাদী কুৎসা ও মিথ্যায় কান দেয়।</div>
<div class="v" id="v5"><span class="vn">5</span> <span class="br-p"><br><br></span>দীনহীনকে যে উপহাস করে, সে তার স্রষ্টাকেই ব্যঙ্গ করে। অন্যের বিপদে যে আনন্দিত হয় তার দণ্ড অনিবার্য।</div>
<div class="v" id="v6"><span class="vn">6</span> <span class="br-p"><br><br></span>নাতি নাতনীরা বৃদ্ধদের গর্বের বিষয় এবং পিতামাতারা সন্তানদের গৌরব।</div>
<div class="v" id="v7"><span class="vn">7</span> <span class="br-p"><br><br></span>সম্ভ্রান্ত লোকের মুখে যেমন মিথ্যা কথা শোভা পায় না, মূর্খদের মুখেও তেমনি সুললিত ভাষণ সাজে না।</div>
<div class="v" id="v8"><span class="vn">8</span> <span class="br-p"><br><br></span>যারা ঘুষ দেয় তারা মনে করে এর যাদুকরী শক্তি আছে, ঘুষ দিয়ে তারা যা খুশী তাই করতে পারে।</div>
<div class="v" id="v9"><span class="vn">9</span> <span class="br-p"><br><br></span>তুমি যদি মানুষের ভালবাসা চাও তাহলে তার দোষত্রুটি ক্ষমা কর, বার বার এসব উল্লেখ করলে বন্ধুত্ব ভেঙ্গে যায়।</div>
<div class="v" id="v10"><span class="vn">10</span> <span class="br-p"><br><br></span>বুদ্ধিমানকে অনুযোগ করলে সে যতটা বোঝে, শত প্রহারেও নির্বোধ ততটা বোঝে না।</div>
<div class="v" id="v11"><span class="vn">11</span> <span class="br-p"><br><br></span>দুষ্ট অযথা অশান্তি সৃষ্টি করে তার বিরুদ্ধে পাঠানো হবে নিষ্ঠুর দণ্ডদাতা।</div>
<div class="v" id="v12"><span class="vn">12</span> <span class="br-p"><br><br></span>নির্বোধের চক্রান্তের চেয়ে সন্তানহারা ভল্লুকীর মুখে পড়া বরং ভাল।</div>
<div class="v" id="v13"><span class="vn">13</span> <span class="br-p"><br><br></span>যে উপকারের প্রতিদানে অপকার করে তার ঘর থেকে অমঙ্গল কখনও দূর হয় না।</div>
<div class="v" id="v14"><span class="vn">14</span> <span class="br-p"><br><br></span>সামান্য বচসা বাঁধের ছোট ফাটলের মত, সূচনাতেই রোধ না করলে তুমুল কলহে পরিণত হবে, বাঁধভাঙ্গা জলের মত সব ভাসিয়ে নিয়ে যাবে।</div>
<div class="v" id="v15"><span class="vn">15</span> <span class="br-p"><br><br></span>দুষ্টকে অব্যাহতি দেওয়া এবং নির্দোষের দণ্ডবিধান করা, উভয়ই পরমেশ্বরের দৃষ্টিতে ঘৃণ্য।</div>
<div class="v" id="v16"><span class="vn">16</span> <span class="br-p"><br><br></span>জ্ঞানলাভের জন্য নির্বোধের অর্থব্যয় নিরর্থক, কারণ কোন বোধবুদ্ধি নেই তার।</div>
<div class="v" id="v17"><span class="vn">17</span> <span class="br-p"><br><br></span>বন্ধু নিয়তই তার ভালবাসার পরিচয় দেয়, বিপদের অংশীদার হওয়াই ভাইয়ের কর্তব্য।</div>
<div class="v" id="v18"><span class="vn">18</span> <span class="br-p"><br><br></span>বুদ্ধিহীন লোকই অন্যের দেনা শোধের প্রতিশ্রুতি দেয়, সকলের সামনে তার জামিন হয়।</div>
<div class="v" id="v19"><span class="vn">19</span> <span class="br-p"><br><br></span>যে বিরোধ ভালবাসে সে অধর্ম ভালবাসে, যে ধনসম্পদের বড়াই করে, সে নিজেরই ধ্বংস ডেকে আনে।</div>
<div class="v" id="v20"><span class="vn">20</span> <span class="br-p"><br><br></span>কুটিল ব্যক্তির কখনও মঙ্গল হয় না, কটূভাষী লোক বিপদে পড়ে।</div>
<div class="v" id="v21"><span class="vn">21</span> <span class="br-p"><br><br></span>মূর্খ সন্তান পিতামাতার দুঃখের কারণ, মূর্খ সন্তানের জন্য সদাই নিরানন্দ তাদের মন।</div>
<div class="v" id="v22"><span class="vn">22</span> <span class="br-p"><br><br></span>উৎফুল্ল হৃদয় স্বাস্থ্যকর ওষুধের মত, বিষণ্ণ চিত্ত শরীর ক্ষয়করে।</div>
<div class="v" id="v23"><span class="vn">23</span> <span class="br-p"><br><br></span>দুর্নীতিপরায়ণ বিচারক উৎকোচ নেয়, ফলে ন্যায় বিচার ব্যাহত হয়।</div>
<div class="v" id="v24"><span class="vn">24</span> <span class="br-p"><br><br></span>বুদ্ধিমান ব্যক্তি বিজ্ঞ আচরণের চেষ্টা করে, কিন্তু মূর্খ সব ব্যাপারেই মাথা ঘামায়।</div>
<div class="v" id="v25"><span class="vn">25</span> <span class="br-p"><br><br></span>মূর্খ সন্তান তার পিতাকে দেয় দুঃখ, তার জননীর জীবন করে তোলে তিক্ত।</div>
<div class="v" id="v26"><span class="vn">26</span> <span class="br-p"><br><br></span>নির্দোষ লোকের জরিমানা করা অন্যায়, সৎ লোকেরা দণ্ডিত হলে অবিচার করা হয়।</div>
<div class="v" id="v27"><span class="vn">27</span> <span class="br-p"><br><br></span>যে জ্ঞানী সে অল্প কথা বলে, বোধসম্পন্ন ব্যক্তির চিত্ত প্রশান্ত।</div>
<div class="v" id="v28"><span class="vn">28</span> <span class="br-p"><br><br></span>আবার মূর্খ যদি নীরব থাকে, সে বুদ্ধিমান বলে বিবেচিত হয়।</div>
</div>
<!-- PARSED ABOVE; EDITING MAY BREAK PARSER -->
</body></html>