<html><head>
<meta http-equiv="Content-Type" content="text/html;charset=utf-8" />
<title>Prov 2 &ndash; হিতোপদেশ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 2);">
<div id="navbar"><a href="../index.html">পবিএ বাইবেল CL Bible</a> &ndash; <b>হিতোপদেশ</b> &ndash; <a href="Prov_1.html">1</a> <b>2</b> <a href="Prov_3.html">3</a> <a href="Prov_4.html">4</a> ... <a href="Prov_31.html">31</a> </div><hr>
<h1>Prov 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>বৎস, তুমি যদি আমার কথা মান, যদি আমার সব নির্দেশ অন্তরে গেঁথে রাখ,</div>
<div class="v" id="v2"><span class="vn">2</span> যদি প্রজ্ঞার বাণী শোনার আগ্রহ তোমার থাকে, যদি সে বাণীর মর্ম বোঝার চেষ্টা কর,</div>
<div class="v" id="v3"><span class="vn">3</span> যদি সত্যই অর্ন্তদৃষ্টি লাভের জন্য আবেদন জানাও বোধ অর্জনের জন্য যদি আকুল হয়ে ওঠ,</div>
<div class="v" id="v4"><span class="vn">4</span> যদি রজতখণ্ডের মত তার খোঁজ কর, গুপ্তধনের মত কর তার সন্ধান,</div>
<div class="v" id="v5"><span class="vn">5</span> তাহলে পরম প্রভুর প্রতি জাগবে তোমার সম্ভ্রমবোধ, তুমি লাভ করবে ঈশ্বরজ্ঞান।</div>
<div class="v" id="v6"><span class="vn">6</span> পরম প্রভুই দান করেন প্রজ্ঞা তিনিই জ্ঞান ও বুদ্ধির উৎস।</div>
<div class="v" id="v7"><span class="vn">7</span> তাঁর ভাণ্ডারে ন্যায়বানদের জন্য রয়েছে শুভবুদ্ধি যারা সৎ পথে চলে তিনি তাদের ঢালস্বরূপ।</div>
<div class="v" id="v8"><span class="vn">8</span> তিনিই ন্যায়নীতির রক্ষক, ভক্তদের চলার পথ তাঁরই রক্ষণাধীন।</div>
<div class="v" id="v9"><span class="vn">9</span> <span class="br-p"><br><br></span>তাহলে তুমি ধার্মিকতা ও ন্যায়বিচারের স্বরূপ উপলব্ধি করবে চলতে পারবে ন্যায় ও সততার পথে।</div>
<div class="v" id="v10"><span class="vn">10</span> তোমার হৃদয়ে তখন সঞ্চারিত হবে প্রজ্ঞা, জ্ঞান তোমার প্রাণে এনে দেবে তৃপ্তি।</div>
<div class="v" id="v11"><span class="vn">11</span> বিচক্ষণতা হবে তোমার প্রহরী, বুদ্ধিমত্তা তোমাকে করবে রক্ষা,</div>
<div class="v" id="v12"><span class="vn">12</span> উদ্ধার করবে তোমায় কুপথ ওকুচক্রীদের কবল থেকে, যারা কুৎসা রটনা করে, গোলযোগের সৃষ্টি করে,</div>
<div class="v" id="v13"><span class="vn">13</span> যারা অন্ধকারের পথে চলার জন্য ন্যায়ের পথ পরিহার করে,</div>
<div class="v" id="v14"><span class="vn">14</span> দুষ্কর্মেই যাদের আনন্দ দুষ্টতা ও কুটিলতায় যাদের উল্লাস,</div>
<div class="v" id="v15"><span class="vn">15</span> যারা বাঁকা পথে চলে, আচরণ যাদের শঠতায় পূর্ণ।</div>
<div class="v" id="v16"><span class="vn">16</span> <span class="br-p"><br><br></span>এ জ্ঞান তোমাকে অসতী নারীর কবল থেকে, স্বৈরিণীর মিষ্ট কথার ফাঁদে থেকে রক্ষা করবে,</div>
<div class="v" id="v17"><span class="vn">17</span> যে তার স্বামীকে পরিত্যাগ করেছে, ভুলে গেছে ঈশ্বরের সামনে উচ্চারিত তার বিবাহের অঙ্কীকার।</div>
<div class="v" id="v18"><span class="vn">18</span> তার আবাস মৃত্যুর গহ্বর, সে পথে যারা যায়, প্রেতলোকই হয় তাদের ঠিকানা।</div>
<div class="v" id="v19"><span class="vn">19</span> তার কাছে যারা যায় তারা কেউ ফেরে না খুঁজে পায় না বাঁচার পথ।</div>
<div class="v" id="v20"><span class="vn">20</span> তাই বলি তুমি সজ্জনের পথে চল, অবলম্বন কর ধার্মিকের পথ।</div>
<div class="v" id="v21"><span class="vn">21</span> কেননা ন্যায়নিষ্ঠ ব্যক্তিরাই দেশে বাস করবে, অন্তর যাদের নির্মল তারাই স্থিতিলাভ করবে।</div>
<div class="v" id="v22"><span class="vn">22</span> দুর্জনেরা দেশ থেকে উচ্ছিন্ন হবে, অধর্মাচারীরা হবে সমূলে উৎপাটিত।</div>
</div>
<!-- PARSED ABOVE; EDITING MAY BREAK PARSER -->
</body></html>