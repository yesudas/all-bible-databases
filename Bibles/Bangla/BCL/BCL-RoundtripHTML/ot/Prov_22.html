<html><head>
<meta http-equiv="Content-Type" content="text/html;charset=utf-8" />
<title>Prov 22 &ndash; হিতোপদেশ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 22);">
<div id="navbar"><a href="../index.html">পবিএ বাইবেল CL Bible</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_20.html">20</a> <a href="Prov_21.html">21</a> <b>22</b> <a href="Prov_23.html">23</a> <a href="Prov_24.html">24</a> ... <a href="Prov_31.html">31</a> </div><hr>
<h1>Prov 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>বিপুল ধনদৌলত ও সুনামের মধ্যে সুনাম বেছে নেওয়াই ভাল, কারণ সোনারূপোর চেয়ে সুনাম আরও মূল্যবান।</div>
<div class="v" id="v2"><span class="vn">2</span> <span class="br-p"><br><br></span>ধনী ও দরিদ্রের মধ্যে মিল এখানেই যে পরমেশ্বর তাদের উভয়েরই স্রষ্টা।</div>
<div class="v" id="v3"><span class="vn">3</span> <span class="br-p"><br><br></span>বুদ্ধিমান ব্যক্তি বিপদের সম্ভাবনা দেখলে দূরে সরে যায়, কিন্তু নির্বোধ তার মধ্যে সোজা এগিয়ে যায় এবং দুর্ভোগে পড়ে।</div>
<div class="v" id="v4"><span class="vn">4</span> <span class="br-p"><br><br></span>প্রভু পরমেশ্বরের প্রতি সম্ভ্রমবোধ ও নম্রতার পুরস্কার- ধন, সম্মান ও দীর্ঘজীবন।</div>
<div class="v" id="v5"><span class="vn">5</span> <span class="br-p"><br><br></span>বিপথগামীদের পথে ছড়ানো রয়েছে কাঁটা, আছে গোপন ফাঁদ, যে নিজেকে বাঁচাতে চায় সে সেই পথ থেকে দূরে থাকবে।</div>
<div class="v" id="v6"><span class="vn">6</span> <span class="br-p"><br><br></span>শিশুকে সঠিক পথে চলতে শিখাও, বৃদ্ধ বয়সেও সে সেই পথ ছাড়বে না।</div>
<div class="v" id="v7"><span class="vn">7</span> <span class="br-p"><br><br></span>ধনীরা দরিদ্রের উপর কর্তৃত্ব করে, যে ঋণ নেয় তাকে মহাজনের দাস হতে হয়।</div>
<div class="v" id="v8"><span class="vn">8</span> <span class="br-p"><br><br></span>অন্যায়ের বীজ বপন করলে ধ্বংসের ফসলই তুলতে হবে, তার প্রতাপ হবে লুপ্ত।</div>
<div class="v" id="v9"><span class="vn">9</span> <span class="br-p"><br><br></span>উদার হৃদয় যার সে আশীর্বাদ লাভ করবে, কারণ দরিদ্রকে সে তার খাদ্যের ভাগ দেয়।</div>
<div class="v" id="v10"><span class="vn">10</span> <span class="br-p"><br><br></span>দাম্ভিক লোককে দূর কর তাহলে ঝগড়াঝাঁটি, তর্কবিতর্ক থেমে যাবে, বিবাদের অবসান হবে।</div>
<div class="v" id="v11"><span class="vn">11</span> <span class="br-p"><br><br></span>যে অন্তরের শুচিতা ভালবাসে, যার কথাবার্তা মধুর, রাজা হবেন তার বন্ধু।</div>
<div class="v" id="v12"><span class="vn">12</span> <span class="br-p"><br><br></span>সত্যের মর্যাদা রক্ষার দিকে পরমেশ্বর সতর্ক দৃষ্টি রাখেন মিথ্যাবাদীদের কথা তিনি নস্যাৎ করেন।</div>
<div class="v" id="v13"><span class="vn">13</span> <span class="br-p"><br><br></span>অলস অজুহাত দিয়ে বলে,'বাইরের সিংহ ওৎ পেতে রয়েছে, পথে বার হলেই আমি মারা পড়ব।’</div>
<div class="v" id="v14"><span class="vn">14</span> <span class="br-p"><br><br></span>ব্যভিচারিণী নারীর মুখ যেন গভীর খাদ, প্রভু যার প্রতি রুষ্ট সে সেই খাদে পড়বে।</div>
<div class="v" id="v15"><span class="vn">15</span> <span class="br-p"><br><br></span>শিশুরা স্বভাবতঃই নির্বুদ্ধিতার কাজ করে, উপযুক্ত শাসন তাকে সদাচরণ শিক্ষা দেয়।</div>
<div class="v" id="v16"><span class="vn">16</span> <span class="br-p"><br><br></span>ধনী হওয়ার জন্য গরীবদের উপর অত্যাচার করা কিম্বা ধনবানদের উপঢৌকন দেওয়া দুই-ই দারিদ্র্য ডেকে আনে।</div>
<div class="v" id="v17"><h2>ত্রিশটি প্রবাদ বচন</h2><span class="vn">17</span> <span class="br-p"><br><br></span>শোন, প্রাজ্ঞ ব্যক্তিরা যে সব কথা বলে গেছেন, আমি তা তোমাকে শেখাব। তাঁদের উপদেশ মনোযোগ দিয়ে শোন।</div>
<div class="v" id="v18"><span class="vn">18</span> তুমি যদি তা মনে রাখ এবং বলতে পার তাহলে আনন্দ পাবে।</div>
<div class="v" id="v19"><span class="vn">19</span> তুমি যাতে প্রভুর উপর নির্ভর করতে পার সেই জন্যই আমি এগুলি তোমাকে বলছি।</div>
<div class="v" id="v20"><span class="vn">20</span> আমি তোমার জন্য ত্রিশটি প্রবচন লিখে রেখেছি, এর মধ্যে রয়েছে জ্ঞান ও সদুপদেশ।</div>
<div class="v" id="v21"><span class="vn">21</span> এর মধ্যে দিয়েই তুমি জানতে পারবে প্রকৃত সত্য, যারা তোমার কাছে জানতে চাইবে তাদের দিতে পারবে সঠিক উত্তর।</div>
<div class="v" id="v22"><h2>(1)</h2><span class="vn">22</span> <span class="br-p"><br><br></span>দরিদ্রের অক্ষমতার সুযোগ নিয়ে তাকে শোষণ করো না। বিচারে নিঃসম্বল মানুষের অসহায়তার সুযোগ নিয়ে অবিচার করো না।</div>
<div class="v" id="v23"><span class="vn">23</span> কারণ প্রভু তাদের পক্ষ সমর্থন করবেন এবং যারা তাদের বঞ্চিত করবে তাদেরও বঞ্চিত করবেন তিনি।</div>
<div class="v" id="v24"><h2>(2)</h2><span class="vn">24</span> <span class="br-p"><br><br></span>বদরাগী লোকের সঙ্গে বন্ধুত্ব করো না, মেলামেশাও করো না তাদের সঙ্গে।</div>
<div class="v" id="v25"><span class="vn">25</span> পাছে তুমি তাদের অনুকরণ করে নিজেই বিপদে পড়।</div>
<div class="v" id="v26"><h2>(3)</h2><span class="vn">26</span> <span class="br-p"><br><br></span>অন্যের ঋণ শোধের প্রতিশ্রুতি দিও না,</div>
<div class="v" id="v27"><span class="vn">27</span> সেই ঋণ যদি তুমি শোধ করতে না পার তাহলে পাওনাদারেরা তোমার বিছানা শুদ্ধ কেড়ে নেবে।</div>
<div class="v" id="v28"><h2>(4)</h2><span class="vn">28</span> <span class="br-p"><br><br></span>তোমার পূর্বপুরুষেরা জমির যে সীমা চিহ্নিত করেছেন তা পরিবর্তন করো না।</div>
<div class="v" id="v29"><h2>(5)</h2><span class="vn">29</span> <span class="br-p"><br><br></span>কর্মদক্ষ কোন ব্যক্তিকে যদি দেখে থাক তাহলে জানবে যে রাজকার্যে নিযুক্ত হবে, সে অখ্যাত থাকবে না।</div>
</div>
<!-- PARSED ABOVE; EDITING MAY BREAK PARSER -->
</body></html>