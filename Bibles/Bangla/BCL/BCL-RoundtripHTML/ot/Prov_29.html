<html><head>
<meta http-equiv="Content-Type" content="text/html;charset=utf-8" />
<title>Prov 29 &ndash; হিতোপদেশ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 29);">
<div id="navbar"><a href="../index.html">পবিএ বাইবেল CL Bible</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_27.html">27</a> <a href="Prov_28.html">28</a> <b>29</b> <a href="Prov_30.html">30</a> <a href="Prov_31.html">31</a> </div><hr>
<h1>Prov 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>সংশোধনের জন্য তিরস্কার করলেও যে নিজের জিদ ছাড়ে না, অকস্মাৎ একদিন তার পতন হবে আর কখনও সে উঠবে না।</div>
<div class="v" id="v2"><span class="vn">2</span> <span class="br-p"><br><br></span>সৎ ব্যক্তিরা যখন শাসন ক্ষমতায় থাকে তখন জনসাধারণ আনন্দিত হয়, কিন্তু দুর্জনেরা যখন ক্ষমতা দখল করে জনসাধারণ তখন দুঃখে জর্জরিত হয়।</div>
<div class="v" id="v3"><span class="vn">3</span> <span class="br-p"><br><br></span>যে জ্ঞান লাভে আগ্রহী সে তার পিতাকে আনন্দিত করে, যে বারবণিতাদের সংসর্গ করে সে অপচয় করে তার ধনসম্পদ।</div>
<div class="v" id="v4"><span class="vn">4</span> <span class="br-p"><br><br></span>ন্যায়বিচারের দ্বারা রাজা জাতিকে সুপ্রতিষ্ঠিত করেন, কিন্তু রাজা প্রজাদের পীড়ন করে অর্থ আদায় করলে দেশ ধ্বংস হয়ে যায়।</div>
<div class="v" id="v5"><span class="vn">5</span> <span class="br-p"><br><br></span>যে ব্যক্তি তার প্রতিবেশীকে তোষামোদ করে সে তার জন্য ফাঁদ পাতে।</div>
<div class="v" id="v6"><span class="vn">6</span> <span class="br-p"><br><br></span>দুষ্ট নিজের দুষ্কর্মের ফাঁদে নিজেই পড়ে, কিন্তু সৎ লোকেরা সুখে শান্তিতে থাকে।</div>
<div class="v" id="v7"><span class="vn">7</span> <span class="br-p"><br><br></span>ন্যায়নিষ্ঠ ব্যক্তি দরিদ্রের অধিকার সম্পর্কে সচেতন, কিন্তু দুর্জনেরা এ বিষয়ে ভাবেই না।</div>
<div class="v" id="v8"><span class="vn">8</span> <span class="br-p"><br><br></span>অপরের প্রতি যাদের কোন শ্রদ্ধা নেই সেই সমাজবিরোধীরা নগরে দাঙ্গাহাঙ্গামা বাধায়, কিন্তু জ্ঞানবানেরা উত্তেজনা প্রশমনের চেষ্টা করে।</div>
<div class="v" id="v9"><span class="vn">9</span> <span class="br-p"><br><br></span>মূর্খের বিরুদ্ধে জ্ঞানবান যদি মামলা দায়ের করে, তাহলে মূর্খ তাকে ব্যঙ্গ বিদ্রূপ ও গালিগালাজ করে, সেখানে আর শান্তি থাকে না।</div>
<div class="v" id="v10"><span class="vn">10</span> <span class="br-p"><br><br></span>রক্তপিপাসু লোক সৎব্যক্তিকে ঘৃণা করে কিন্তু ন্যায়পরায়ণ লোক তাদের প্রাণ রক্ষা<sup class="fnm"><a name="fnm1" href="#fn1">1</a></sup> করে</div>
<div class="v" id="v11"><span class="vn">11</span> <span class="br-p"><br><br></span>নির্বোধেরা বিনা দ্বিধায় তাদের ক্রোধ প্রকাশ করে কিন্তু জ্ঞানবানেরা নীরবে ক্রোধ সংবরণ করে।</div>
<div class="v" id="v12"><span class="vn">12</span> <span class="br-p"><br><br></span>শাসনকর্তা যদি মিথ্যা কথায় কান দেয়, তাহলে তার অধস্তন কর্মচারীরা সকলেই মিথ্যাচারী হয়।</div>
<div class="v" id="v13"><span class="vn">13</span> <span class="br-p"><br><br></span>দীনহীন ও অত্যাচারীর মধ্যে এক বিষয়ে সাদৃশ্য আছে- পরমেশ্বর তাদের উভয়েরই স্রষ্টা।</div>
<div class="v" id="v14"><span class="vn">14</span> <span class="br-p"><br><br></span>যে রাজা দরিদ্রের প্রতি সুবিচার করেন তাঁর সিংহাসন দীর্ঘস্থায়ী হয়।</div>
<div class="v" id="v15"><span class="vn">15</span> <span class="br-p"><br><br></span>শাসন এবং সংশোধন সন্তানদের পক্ষে মঙ্গলজনক, যে সন্তানকে নিজের ইচ্ছামত চলতে দেওয়া হয় সে তার মাতার লজ্জার কারণ হয়।</div>
<div class="v" id="v16"><span class="vn">16</span> <span class="br-p"><br><br></span>দুষ্টেরা যখন কর্তৃত্ব করে তখন অপরাধের বাহুল্য ঘটে, কিন্তু ধার্মিকেরা তাদের পতন দেখবে।</div>
<div class="v" id="v17"><span class="vn">17</span> <span class="br-p"><br><br></span>পুত্রকে শাসন কর, সে তোমাকে স্বস্তি দেবে, তার জন্য তুমি গর্ব করতে পারবে।</div>
<div class="v" id="v18"><span class="vn">18</span> <span class="br-p"><br><br></span>ঈশ্বরের<sup class="fnm"><a name="fnm2" href="#fn2">2</a></sup> নির্দেশ ছাড়া যে জাতি পরিচালিত হয় সে জাতি হয় উচ্ছৃঙ্খল, ধন্য সেই ব্যক্তি যে ঈশ্বরের বিধান মেনে চলে।</div>
<div class="v" id="v19"><span class="vn">19</span> <span class="br-p"><br><br></span>কেবল মুখের কথায় ভৃত্যকে বশে রাখা যায় না, কারণ তোমার উপদেশ সে বুঝলেও তাতে কর্ণপাত করবে না।</div>
<div class="v" id="v20"><span class="vn">20</span> <span class="br-p"><br><br></span>কোন চিন্তাভাবনা না করে যে কথা বলে তার চেয়ে একজন নিরেট মূর্খ ঢের ভাল।</div>
<div class="v" id="v21"><span class="vn">21</span> <span class="br-p"><br><br></span>যে তার ভৃত্যকে শিশুকাল থেকেই যা চায় তা-ই দেয় সে দেখবে একদিন সেই ভৃত্যই তার সব কিছু আত্মসাৎ করে বসে আছে।<sup class="fnm"><a name="fnm3" href="#fn3">3</a></sup></div>
<div class="v" id="v22"><span class="vn">22</span> <span class="br-p"><br><br></span>বদমেজাজী লোক সর্বদা ঝগড়া ও গোলযোগ বাধায়।</div>
<div class="v" id="v23"><span class="vn">23</span> <span class="br-p"><br><br></span>দম্ভ মানুষের পতন ঘটায় কিন্তু বিনয়ী লোক সম্মানিত হয়।</div>
<div class="v" id="v24"><span class="vn">24</span> <span class="br-p"><br><br></span>চোরের সঙ্গী তার নিজের শত্রু সে যদি সত্য প্রকাশ করে তবে আদালতে তার দণ্ড হয়, আবার মিথ্যা বললে তার উপর নেমে আসে ঈশ্বরের অভিশাপ।</div>
<div class="v" id="v25"><span class="vn">25</span> <span class="br-p"><br><br></span>জনমতকে সমীহ করে চলা বিপজ্জনক, ঈশ্বরের উপর যে নির্ভর করে চলে সে নিরাপদ।</div>
<div class="v" id="v26"><span class="vn">26</span> <span class="br-p"><br><br></span>শাসনকর্তার অনুগ্রহ লাভের চেষ্টা সকলেই করে, কিন্তু পরমেশ্বরের কাছ থেকেই পাওয়া যায় ন্যায়বিচার।</div>
<div class="v" id="v27"><span class="vn">27</span> <span class="br-p"><br><br></span>ন্যায়নিষ্ঠেরা দুষ্টদের ঘৃণা করে, দুষ্টেরা ঘৃণা করে ন্যায়নিষ্ঠদের।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> পাঠান্তর: ন্যায়পরায়ণ ব্যক্তিকে হত্যা করতে চায়।</div>
<div class="fn"><sup class="fnt"><a name="fn2" href="#fnm2">2</a></sup> পাঠান্তর: নেতৃত্বের অভাব</div>
<div class="fn"><sup class="fnt"><a name="fn3" href="#fnm3">3</a></sup> পাঠান্তর: সে দেখতে-বসে আছেঃ তাকে সে বশে রাখতে পারবে না।</div>
</div>
<!-- PARSED ABOVE; EDITING MAY BREAK PARSER -->
</body></html>