<html><head>
<meta http-equiv="Content-Type" content="text/html;charset=utf-8" />
<title>Prov 5 &ndash; হিতোপদেশ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 5);">
<div id="navbar"><a href="../index.html">পবিএ বাইবেল CL Bible</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_3.html">3</a> <a href="Prov_4.html">4</a> <b>5</b> <a href="Prov_6.html">6</a> <a href="Prov_7.html">7</a> ... <a href="Prov_31.html">31</a> </div><hr>
<h1>Prov 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ব্যভিচার সম্বন্ধে সাবধান বাণী</h2><span class="vn">1</span> <span class="br-p"><br><br></span>বৎস,আমার প্রজ্ঞায় মনোযোগ দাও, আমার বুদ্ধিবিবেচনায় কর্ণপাত কর।</div>
<div class="v" id="v2"><span class="vn">2</span> তাহলে তুমি বিচক্ষণতা অর্জন করবে, তোমার ওষ্ঠাধরে সংরক্ষিত হবে জ্ঞান।</div>
<div class="v" id="v3"><span class="vn">3</span> অসতী নারীর মুখে মধু ঝরে, তার চুম্বন তেলের চেয়ে মসৃণ,</div>
<div class="v" id="v4"><span class="vn">4</span> কিন্তু পরিণামে সে দেয় জঘন্য তিক্ততা। আর হয়ে ওঠে দুইদিকে ধারালো তরবারির চেয়ে ক্ষুরধার।</div>
<div class="v" id="v5"><span class="vn">5</span> তার চরণ ধায় মৃত্যুর দিকে, রসাতল অভিমুখেই তার গতি।</div>
<div class="v" id="v6"><span class="vn">6</span> জীবনের পথে সে স্থির থাকতে পারে না, সে অস্থির হয়ে চারিদিকে ঘুরে বেড়ায়, কিছুই জানে না।</div>
<div class="v" id="v7"><span class="vn">7</span> <span class="br-p"><br><br></span>অতএব বৎসেরা, আমার কথা শোন, আমার মুখ নিঃসৃত প্রবচনগুলি অগ্রাহ্য করো না</div>
<div class="v" id="v8"><span class="vn">8</span> তুমি সেই নারীর কাছ থেকে দূরে থেক, তার বাড়ির দরজায় কখনও যেও না।</div>
<div class="v" id="v9"><span class="vn">9</span> অন্যথায় তুমি অন্যের কাছে সম্মান হারাবে নির্দয় লোকদের হাতে নিঃশেষ হবে তোমার আয়ু।</div>
<div class="v" id="v10"><span class="vn">10</span> তাহলে অপরিচিত লোকেরা ভোগ করবে তোমার ধনসম্পদ, বিজাতীয়দের ঘরে সঞ্চিত হবে তোমার শ্রমের ফসল।</div>
<div class="v" id="v11"><span class="vn">11</span> জীবনের শেষভাগে তুমি করবে অনুশোচনা, তোমার দেহ হবে ক্ষীণ,মাংস ক্ষয়প্রাপ্ত।</div>
<div class="v" id="v12"><span class="vn">12</span> তুমি তখন বলবে, “হায়! আমি উপদেশ তুচ্ছ করেছি, আমার হৃদয় অবহেলা করেছে তিরস্কার।</div>
<div class="v" id="v13"><span class="vn">13</span> আমার গুরুর কথা আমি শুনি নি, শিক্ষকদের কথায় দিই নি কান।</div>
<div class="v" id="v14"><span class="vn">14</span> তাই লোকসমাজে ও মণ্ডলীতে আমি হয়েছি চূড়ান্ত অপদস্থ।”</div>
<div class="v" id="v15"><span class="vn">15</span> <span class="br-p"><br><br></span>তুমি আপন কূপের জল পান কর, নিজ ঝর্ণার স্রোতে নিবারণ কর তৃষ্ণা।</div>
<div class="v" id="v16"><span class="vn">16</span> তোমার ফোয়ারার জল কি বাইরে ছড়িয়ে পড়বে? জলের স্রোত কি বয়ে রাস্তা ঘাটে?</div>
<div class="v" id="v17"><span class="vn">17</span> না, সে কেবল তোমারই থাক, অন্য কেউ হবে না তোমার শরিক।</div>
<div class="v" id="v18"><span class="vn">18</span> তোমার যুবতী স্ত্রী তোমার ঝর্ণা, ধন্য হোক সে, তারই মাঝে তুমি আনন্দলাভ কর।</div>
<div class="v" id="v19"><span class="vn">19</span> সে যে লাবণ্যময়ী প্রেম বিহ্বলা হরিণী, তার স্তনযুগলে তুমি তৃপ্ত থাক সর্বদা নিয়ত মগ্ন থাক তারই প্রেমে।</div>
<div class="v" id="v20"><span class="vn">20</span> বৎস, অসতী নারীর প্রতি তোমার কেন মোহ থাকবে? কেন আলিঙ্গন করবে স্বৈরিণীর বক্ষ?</div>
<div class="v" id="v21"><span class="vn">21</span> মানুষের আচরণ প্রভু পরমেশ্বরের দৃষ্টি গোচর তার সমস্ত কার্যকলাপ তিনি লক্ষ্য করেন।</div>
<div class="v" id="v22"><span class="vn">22</span> দুর্জন নিজের অধর্মের ফাঁদে ধরা পড়ে, আবদ্ধ হয় নিজের পাপকীর্তির কঠিন পাশে।</div>
<div class="v" id="v23"><span class="vn">23</span> আত্মসংযমের অভাবে তার মৃত্যু হবে, অজ্ঞতার বাহুল্যবশতঃই সে হবে অবলুপ্ত।</div>
</div>
<!-- PARSED ABOVE; EDITING MAY BREAK PARSER -->
</body></html>