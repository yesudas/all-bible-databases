<html><head>
<meta http-equiv="Content-Type" content="text/html;charset=utf-8" />
<title>Prov 6 &ndash; হিতোপদেশ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 6);">
<div id="navbar"><a href="../index.html">পবিএ বাইবেল CL Bible</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_4.html">4</a> <a href="Prov_5.html">5</a> <b>6</b> <a href="Prov_7.html">7</a> <a href="Prov_8.html">8</a> ... <a href="Prov_31.html">31</a> </div><hr>
<h1>Prov 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আরও সতর্কবাণী</h2><span class="vn">1</span> <span class="br-p"><br><br></span>বৎস,তুমি যদি তোমার বন্ধুর জামিন হয়ে থাক, কিম্বা অপরিচিত কোন ব্যক্তির জন্য দায়বদ্ধ হয়ে থাক,</div>
<div class="v" id="v2"><span class="vn">2</span> যদি নিজের কথার ফাঁদে ধরা পড়ে, যদি কোন প্রতিশ্রুতি দিয়ে বিপদে পড়</div>
<div class="v" id="v3"><span class="vn">3</span> তাহলে বৎস, এক কাজ কর, নিজেকে উদ্ধার করতে পারবে। শোন,তুমি তোমার বন্ধুর করায়ত্ত হয়ে পড়েছ, তাই দেরী না করে তার কাছে যাও তাকে সমানে অনুরোধ করতে থাক,</div>
<div class="v" id="v4"><span class="vn">4</span> এ সময় যেন তোমার চোখে ঘুম না থাকে। চোখের পাতায় যেন তন্দ্রা না নামে।</div>
<div class="v" id="v5"><span class="vn">5</span> ব্যাধের হাত থেকে হরিণের মত, শিকারীর ফাঁদ থেকে পাখির মত তার ফাঁদ থেকে নিজেকে উদ্ধার কর।</div>
<div class="v" id="v6"><span class="vn">6</span> <span class="br-p"><br><br></span>হে অলস, তুমি পিপীলিকাকে লক্ষ্য কর, তার কার্যকলাপ দেখে জ্ঞান অর্জন কর।</div>
<div class="v" id="v7"><span class="vn">7</span> তার কোন নেতা নেই কোন প্রশাসক বা কর্মকর্তাও নেই।</div>
<div class="v" id="v8"><span class="vn">8</span> তবু সে গ্রীষ্মকালে খাদ্য সঞ্চয় করে ফসলকাটার মরশুমে রসদ সংগ্রহ করে।</div>
<div class="v" id="v9"><span class="vn">9</span> হে অলস, আর কতকাল শুয়ে থাকবে? কখন তোমার ঘুম ভাঙ্গবে?</div>
<div class="v" id="v10"><span class="vn">10</span> আর একটুখানি ঘুম, আর একটু তন্দ্রা আরও কিছুক্ষণ শুয়ে থাকা</div>
<div class="v" id="v11"><span class="vn">11</span> তাই যদি কর তবে দারিদ্র্য দস্যুর মত তোমার উপর ঝাঁপিয়ে পড়বে, দুর্দশা ডাকাতের মত চড়াও হবে।<sup class="fnm"><a name="fnm1" href="#fn1">1</a></sup></div>
<div class="v" id="v12"><span class="vn">12</span> দুষ্ট ও অপদার্থ লোকের কথাবার্তা ও চালচলন কুটিল।</div>
<div class="v" id="v13"><span class="vn">13</span> সে চোখে ইসারা করে, পা দিয়ে ইঙ্গিত করে আর আঙ্গুল নেড়ে সঙ্কেত করে।</div>
<div class="v" id="v14"><span class="vn">14</span> তার কুটিল মন চক্রান্ত করে, সর্বদা ঝগড়া-বিবাদ বাধায়।</div>
<div class="v" id="v15"><span class="vn">15</span> এই জন্য অকস্মাৎ তার বিপদ ঘনাবে, হঠাৎ নেমে আসবে চরম আঘাত, সে আঘাত নিরাময় হবে না কখনও।</div>
<div class="v" id="v16"><span class="vn">16</span> <span class="br-p"><br><br></span>ছয়টি বিষয় প্রভু ঘৃণা করেন, সাতটি বস্তু প্রভু পরমেশ্বরের চরম ঘৃণাস্পদ এবং দুঃসহ।</div>
<div class="v" id="v17"><span class="vn">17</span> উদ্ধত দৃষ্টি, মিথ্যাবাদী রসনা, নির্দোষের রক্তপাত করেছে যে হস্ত,</div>
<div class="v" id="v18"><span class="vn">18</span> কুচক্রান্তকারী হৃদয়, দুষ্কর্মে তৎপর চরণ,</div>
<div class="v" id="v19"><span class="vn">19</span> মিথ্যাসাক্ষ্য দেয় যে সাক্ষী, ভাইয়ে ভাইয়ে বিবাদ বাধায় যে ব্যক্তি।</div>
<div class="v" id="v20"><h2>ব্যভিচার সম্বন্ধে সতর্কবাণী</h2><span class="vn">20</span> <span class="br-p"><br><br></span>বৎস, তুমি তোমার পিতার আদেশ পালন কর, মাতার শিক্ষা পরিত্যাগ করো না,</div>
<div class="v" id="v21"><span class="vn">21</span> সর্বদা গেঁথে রেখ তোমার অন্তরে, পরে থেক কন্ঠে তোমার।</div>
<div class="v" id="v22"><span class="vn">22</span> চলার পথে সেই প্রজ্ঞার বাণী দেখাবে তোমায় পথ, শয়নকালে পাহারা দেবে তোমায় জাগরণে আলাপ করবে তোমার সাথে।</div>
<div class="v" id="v23"><span class="vn">23</span> কারণ সেই আদেশ প্রদীপ ও সেই শিক্ষা আলোক স্বরূপ, শিক্ষামূলক অনুযোগ জীবনের পথ নির্দেশ করে।</div>
<div class="v" id="v24"><span class="vn">24</span> সেই শিক্ষা তোমাকে দুষ্টা রমণীর হাত থেকে, স্বৈরিণীর মিষ্ট কথার ফাঁদ থেকে রক্ষা করবে।</div>
<div class="v" id="v25"><span class="vn">25</span> তুমি মনে মনে তার রূপের লালসা করো না, তার কটাক্ষের ফাঁদে ধরা দিও না।</div>
<div class="v" id="v26"><span class="vn">26</span> কারণ একটি রুটির দামে গণিকার মন জয় করা যায়, কিন্তু পরস্ত্রী সঙ্গের মূল্যস্বরূপ দিতে হয় জীবন।</div>
<div class="v" id="v27"><span class="vn">27</span> <span class="br-p"><br><br></span>কেউ যদি বুকে আগুন জড়িয়ে ধরে তার জামা কি পুড়বে না?</div>
<div class="v" id="v28"><span class="vn">28</span> কেউ যদি জ্বলন্ত অঙ্গারের উপর দিয়ে হাঁটে, আর পাদুকাটি কি পুড়বে না?</div>
<div class="v" id="v29"><span class="vn">29</span> পরস্ত্রীর কাছে যে যায় তার অবস্থাও তেমনি, সেই নারীকে যে স্পর্শ করবে, দণ্ড থেকে সে রেহাই পাবে না।</div>
<div class="v" id="v30"><span class="vn">30</span> ক্ষুর্ধাত চোর যদি প্রাণের দায়ে চুরি করে তাহলেও লোকে ছেড়ে দেবে না,</div>
<div class="v" id="v31"><span class="vn">31</span> ধরা পড়লে তাকে সাতগুণ ক্ষতিপূরণ দিতে হবে, তার ঘরে যা আছে তাও তাকে দিতে হবে।</div>
<div class="v" id="v32"><span class="vn">32</span> পরদারগামী ব্যক্তি নির্বোধ, সে নিজেই নিজের জীবন ধ্বংস করে।</div>
<div class="v" id="v33"><span class="vn">33</span> প্রহার ও অপমানই হবে তার প্রাপ্য, তার কলঙ্ক কখনও ঘুচাবে না।</div>
<div class="v" id="v34"><span class="vn">34</span> কারণ ঈর্ষান্বিত স্বামীর ক্রোধ প্রচণ্ড, প্রতিশোধ গ্রহণের সময় সে তাকে ক্ষমা করবে না।</div>
<div class="v" id="v35"><span class="vn">35</span> ক্ষতিপূরণ সে তুষ্ট হবে না, প্রচুর উপহার দিয়েও তাকে শান্ত করা যাবে না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:240 24:33-34'><!--endraw 1-->হিতো 24:33-34<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>