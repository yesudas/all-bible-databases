<html><head>
<meta http-equiv="Content-Type" content="text/html;charset=utf-8" />
<title>Prov 7 &ndash; হিতোপদেশ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 7);">
<div id="navbar"><a href="../index.html">পবিএ বাইবেল CL Bible</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_5.html">5</a> <a href="Prov_6.html">6</a> <b>7</b> <a href="Prov_8.html">8</a> <a href="Prov_9.html">9</a> ... <a href="Prov_31.html">31</a> </div><hr>
<h1>Prov 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>বৎস, আমার নির্দেশ পালন কর, কখনও ভুলো না আমার উপদেশ।</div>
<div class="v" id="v2"><span class="vn">2</span> আমার নির্দেশ অনুযায়ী যদি চল তাহলে বাঁচবে, নয়নের মণির মত আমার উপদেশ সযত্নে রক্ষা কর,</div>
<div class="v" id="v3"><span class="vn">3</span> নিত্য ধারণ করে থেক অঙ্গে, লিখে রেখ হৃদয় ফলকে।</div>
<div class="v" id="v4"><span class="vn">4</span> প্রজ্ঞাকে ভগিনীর মত আপন করে নিও সুবিবেচনাকে করে নিও অন্তরঙ্গ বন্ধু।</div>
<div class="v" id="v5"><span class="vn">5</span> তাহলে তুমি পরস্ত্রীর প্রতি আসক্তি থেকে, অসতী নারীর চটুল কথার ফাঁদ থেকে রক্ষা পাবে।</div>
<div class="v" id="v6"><span class="vn">6</span> <span class="br-p"><br><br></span>বাইরে তাকিয়েছিলাম আমি আমার ঘরের জানালা দিয়ে।</div>
<div class="v" id="v7"><span class="vn">7</span> সরলমতি একদল তরুণ আমার দৃষ্টি আকর্ষণ করল, দেখলাম তাদের মধ্যে অর্বাচীন এক যুবক</div>
<div class="v" id="v8"><span class="vn">8</span> গলিপথ দিয়ে হাঁটছিল, গলির মোড়ে ছিল এক গণিকার গৃহ।</div>
<div class="v" id="v9"><span class="vn">9</span> তখন সন্ধ্যা ঘনিয়েছে, নেমে এসেছেরাতের অন্ধকার,</div>
<div class="v" id="v10"><span class="vn">10</span> দেখলাম, সেই রমণী তার সামনে এসে দাঁড়াল, পরণে তার বারবধূর বেশবাস, নিপুণা সে ছলাকলায়।</div>
<div class="v" id="v11"><span class="vn">11</span> প্রগলভা, চপলা সেই রমণী, ঘরে তার মন বসে না,</div>
<div class="v" id="v12"><span class="vn">12</span> রাস্তায়, হাটেবাজারে, পথের মোড়ে সে ওৎ পেতে থাকে।</div>
<div class="v" id="v13"><span class="vn">13</span> সে দুহাতে যুবকটির গলা জড়িয়ে ধরল, তাকে চুমো খেয়ে তার চোখে চোখ রেখে বলল:</div>
<div class="v" id="v14"><span class="vn">14</span> আমি আজ স্বস্ত্যয়ন বলি উৎসর্গ করেছি, পূর্ণ করেছি আমার মানত,</div>
<div class="v" id="v15"><span class="vn">15</span> তাই তোমার খোঁজে পথে বেরিয়েছি, অনেক খুঁজে পেলাম তোমার সন্ধান।</div>
<div class="v" id="v16"><span class="vn">16</span> মিশর থেকে আনা বিচিত্র রঙীন চাদর আমি পেয়েছি শয্যায়।</div>
<div class="v" id="v17"><span class="vn">17</span> সুবাসিত করেছি সে শয্যা আতর, অগুরু আর দারুচিনির মধুর সুবাসে।</div>
<div class="v" id="v18"><span class="vn">18</span> এস, আজ রাতে আমরা আনন্দ করি ভাসি প্রেমের সুখসাগরে।</div>
<div class="v" id="v19"><span class="vn">19</span> আমার স্বামী আজ ঘরে নেই গিয়েছেন দূর দেশে,</div>
<div class="v" id="v20"><span class="vn">20</span> সঙ্গে নিয়ে গেছেন প্রচুর অর্থ ফিরবেন তিনি পক্ষকাল পরে।</div>
<div class="v" id="v21"><span class="vn">21</span> এমনি করেই ছলনাভরা মধুর কথায় সে তার মন ভুলাল, চটুল কথার ফুলঝুরিতে বশ করল তাকে।</div>
<div class="v" id="v22"><span class="vn">22</span> বলদ যেমন কসাইখানার দিকে যায় হরিণ যেমন ফাঁদের দিকে ঝাঁপ দিয়ে পড়ে যেখানে ব্যাধের শর তার জন্য উদ্যত হয়ে আছে, সেও তেমনি সম্মোহিত হয়ে তার পিছনে যেতে লাগল,</div>
<div class="v" id="v23"><span class="vn">23</span> পাখির মত ফাঁদের দিকে এগিয়ে চলল, জানে না সে এ তার মরণফাঁদ।</div>
<div class="v" id="v24"><span class="vn">24</span> <span class="br-p"><br><br></span>বৎসেরা, আমার কথা শোন, আমার উপদেশে কান দাও।</div>
<div class="v" id="v25"><span class="vn">25</span> তোমার মন যেন ও পথে না যায়, ভুল করেও ঐ স্বৈরিণীর পথে তুমি যেও না।</div>
<div class="v" id="v26"><span class="vn">26</span> কেননা অনেকেই তার শিকার হয়েছে, বহুলোকের মরণ ঘটেছে তার হাতে।</div>
<div class="v" id="v27"><span class="vn">27</span> তার ঘরই হল পাতালপুরীর দ্বার, মৃত্যু সেখানে সুনিশ্চিত।</div>
</div>
<!-- PARSED ABOVE; EDITING MAY BREAK PARSER -->
</body></html>