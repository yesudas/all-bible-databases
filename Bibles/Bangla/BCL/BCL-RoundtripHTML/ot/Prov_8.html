<html><head>
<meta http-equiv="Content-Type" content="text/html;charset=utf-8" />
<title>Prov 8 &ndash; হিতোপদেশ &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 8);">
<div id="navbar"><a href="../index.html">পবিএ বাইবেল CL Bible</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_6.html">6</a> <a href="Prov_7.html">7</a> <b>8</b> <a href="Prov_9.html">9</a> <a href="Prov_10.html">10</a> ... <a href="Prov_31.html">31</a> </div><hr>
<h1>Prov 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রজ্ঞা ও নির্বুদ্ধিতা</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>শোন, প্রজ্ঞার আহ্বান, <br><span class="br-ind"><br><span class="indent">&nbsp;</span></span>শোন সুবুদ্ধির সোচ্চার ঘোষণা। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>পথের ধারে উঁচু টিলায়, <br><span class="br-ind"><br><span class="indent">&nbsp;</span></span>মোড়ের মাথায়, <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>নগর তোরণে দাঁড়িয়ে <br><span class="br-ind"><br><span class="indent">&nbsp;</span></span>সে চীৎকার করে সবাইকে ডাকে,<sup class="fnm"><a name="fnm1" href="#fn1">1</a></sup> <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>বলে: হে মানব, আমি তোমাদেরই ডাকছি, <br><span class="br-ind"><br><span class="indent">&nbsp;</span></span>তোমাদেরই উদ্দেশে আমার এই আবেদন। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে অবোধ, বিচক্ষণতা অর্জনকর, <br><span class="br-ind"><br><span class="indent">&nbsp;</span></span>বুদ্ধিহীন লাভ কর সুবুদ্ধি। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>শোন, আমি স্পষ্ট কথা বলছি, <br><span class="br-ind"><br><span class="indent">&nbsp;</span></span>আমার ওষ্ঠাধর ন্যায্যা কথা উচ্চারণ করবে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি সত্য কথাই বলি, <br><span class="br-ind"><br><span class="indent">&nbsp;</span></span>ঘৃণা করি কুকথা। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমি যা বলি সবই ন্যায়সঙ্গত, <br><span class="br-ind"><br><span class="indent">&nbsp;</span></span>এ তোমায় কুপথে নিয়ে যাবে না। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>এসব কথা বিচক্ষণের কাছে খুবই স্পষ্ট <br><span class="br-ind"><br><span class="indent">&nbsp;</span></span>জ্ঞানবানের কাছে সহজ সরল। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>রূপোর বদলে গ্রহণ কর আমার উপদেশ, <br><span class="br-ind"><br><span class="indent">&nbsp;</span></span>বিশুদ্ধ সোনা নয়, বেছে নাও জ্ঞান। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>জেন, মণিমুক্তার চেয়ে প্রজ্ঞা শ্রেয়, <br><span class="br-ind"><br><span class="indent">&nbsp;</span></span>কোন কাম্য বস্তুই তার তুল্য নয়। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>এই প্রজ্ঞা, বিচক্ষণতা আমারই দান, <br><span class="br-ind"><br><span class="indent">&nbsp;</span></span>আমি দেখাই জ্ঞান ও সুবিবেচনা। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ঈশ্বরভক্তির অর্থ মন্দকে ঘৃণা করা, <br><span class="br-ind"><br><span class="indent">&nbsp;</span></span>আমি ঘৃণা করি মিথ্যাচার আর কপটভাষণ। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সুমন্ত্রণা ও দক্ষতা আমারই, <br><span class="br-ind"><br><span class="indent">&nbsp;</span></span>সুবিবেচনা ও ক্ষমতা আমারই হাতে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমারই সাহয্যে রাজা রাজত্ব করে, <br><span class="br-ind"><br><span class="indent">&nbsp;</span></span>প্রশাসক প্রর্বতন করে ন্যায়ের বিধান। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমার সাহায্যেই শাসকেরা শাসন করে <br><span class="br-ind"><br><span class="indent">&nbsp;</span></span>ধরণীর বিচাকপতিরা করে বিচার। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমায় যারা ভালবাসে আমিও ভালবাসি তাদের <br><span class="br-ind"><br><span class="indent">&nbsp;</span></span>যারা একাগ্র নিষ্ঠায় আমার অন্বেষণ করে তারাই আমাকে পায়। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ধন ও সম্মান রয়েছে আমার হাতে <br><span class="br-ind"><br><span class="indent">&nbsp;</span></span>রয়েছে বিপুল শ্রী ও সম্পদ। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমার অবদান নিখাদ সোনার চেয়ে শুদ্ধ <br><span class="br-ind"><br><span class="indent">&nbsp;</span></span>খাঁটি রূপোর চেয়েও আমার উপহার শ্রেয়। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমি ধর্মপথে চলি, <br><span class="br-ind"><br><span class="indent">&nbsp;</span></span>ন্যায়ের পথই আমার পথ। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যারা আমাকে ভালবাসে তাদের আমি উপহার দিই ধনসম্পদ, <br><span class="br-ind"><br><span class="indent">&nbsp;</span></span>ঐশ্বর্যে ভরিয়ে তুলি তাদের ভাণ্ডার। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>ঈশ্বর তাঁর সৃষ্টির সূচনার বহুপূর্বে আমাকে লাভ<sup class="fnm"><a name="fnm2" href="#fn2">2</a></sup> করেছেন, <br><span class="br-ind"><br><span class="indent">&nbsp;</span></span>লাভ করেছেন তাঁর সকল কীর্তির আগে।<sup class="fnm"><a name="fnm3" href="#fn3">3</a></sup> <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আমি নিযুক্ত হয়েছি বহুযুগ আগে, <br><span class="br-ind"><br><span class="indent">&nbsp;</span></span>জগত পত্তনেরও আগে। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>যখন ছিল না জলধির অস্তিত্ব, <br><span class="br-ind"><br><span class="indent">&nbsp;</span></span>জলের উৎসসমূহের যখন হয়নি উৎপত্তি, তখনও ছিলাম আমি। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>পর্বতমালার ভিত্তি স্থাপনের আগে, <br><span class="br-ind"><br><span class="indent">&nbsp;</span></span>গিরিশ্রেণী প্রতিষ্ঠিত হওয়ার পূর্বেও আমি ছিলাম। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>ঈশ্বর তখনও পৃথিবীও প্রান্তর রচনা করেন নি, <br><span class="br-ind"><br><span class="indent">&nbsp;</span></span>সৃষ্টি করেন নি জগতের ধূলিরাশির প্রথম কণাটিও। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তিনি যখন নির্মাণ করলেন আকাশ, আমি ছিলাম সেখানে। <br><span class="br-ind"><br><span class="indent">&nbsp;</span></span>যখন জলধিবক্ষে তিনি স্থাপন করলেন, দিকচক্রবাল, <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>বিন্যস্ত করলেন ঊর্ধ্ব গগনে মেঘের চন্দ্রাতপ, <br><span class="br-ind"><br><span class="indent">&nbsp;</span></span>যখন উন্মুক্ত করলেন জলধিগর্ভের উৎসগুলি, <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>নির্ধারণ করলেন সমুদ্রের সীমা, <br><span class="br-ind"><br><span class="indent">&nbsp;</span></span>যেন তার জলরাশি অমান্য না করে তাঁর নির্দেশ, <br><span class="br-ind"><br><span class="indent">&nbsp;</span></span>যখন তিনি স্থাপন করলেন পৃথিবীর ভিত্তিমূল, <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>তখন আমি ছিলাম তাঁর সহকারী কারিগর, <br><span class="br-ind"><br><span class="indent">&nbsp;</span></span>আমিই ছিলাম তাঁর প্রতিদিনের আনন্দস্বরূপ <br><span class="br-ind"><br><span class="indent">&nbsp;</span></span>তাঁর সম্মুখে আমি সদাই ছিলাম উল্লসিত। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তাঁর সৃষ্ট ভুবনে আমি ছিলাম সদানন্দময়, <br><span class="br-ind"><br><span class="indent">&nbsp;</span></span>মানব সন্তানেরা ছিল আমার প্রীতিভাজন। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>সুতরাং বৎসগণ, আমার কথা শোন, <br><span class="br-ind"><br><span class="indent">&nbsp;</span></span>ধন্য তারা, যারা আমার নির্দেশিত পথে চলে। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>উপদেশ মেনে চল, <br><span class="br-ind"><br><span class="indent">&nbsp;</span></span>অগ্রাহ্য করো না, জ্ঞানবান হও। <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>ধন্য সেই জন, যে আমার কথা শুনে চলে, <br><span class="br-ind"><br><span class="indent">&nbsp;</span></span>যে আমার দুয়ারে জেগে থাকে, প্রতীক্ষা করে আমার দ্বারদেশে। <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>যে আমাকে পায় সে জীবন লাভ করে <br><span class="br-ind"><br><span class="indent">&nbsp;</span></span>পায় প্রভু পরমেশ্বরের অনুগ্রহ। <br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>যে আমার অন্বেষণ করে না, সে নিজেরই অনিষ্ট করে, <br><span class="br-ind"><br><span class="indent">&nbsp;</span></span>যারা আমাকে উপেক্ষা করে, মৃত্যুর সাথেই তাদের মিতালি।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:240 1:20-21'><!--endraw 1-->হিতো 1:20-21<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> লাভ (কেরী): সেপ্টুয়াজিন্টে সৃষ্ট</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:730 3:14'><!--endraw 1-->প্রকা 3:14<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>