<html><head>
<meta http-equiv="Content-Type" content="text/html;charset=utf-8" />
<title>Ps 102 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 102);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_100.html">100</a> <a href="Ps_101.html">101</a> <b>102</b> <a href="Ps_103.html">103</a> <a href="Ps_104.html">104</a> ... <a href="Ps_150.html">150</a> </div><hr>
<h1>Ps 102</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দুঃখীর প্রার্থনা।</h2><span class="vn">1</span> <span class="br-p"><br><br></span><b>শ্রান্ত, অবসন্ন ব্যক্তির প্রভুর কাছে উজাড় করে দেওয়া খেদোক্তি।</b> <span class="br-p"><br><br></span><span class="br-ind"><br><span class="indent">&nbsp;</span></span>হে প্রভু পরমেশ্বর আমার প্রার্থনা শোন, <br><span class="br-ind"><br><span class="indent">&nbsp;</span></span>আমার আবেদন উপনীত হোক তোমার কাছে <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>সঙ্কটে বিমুখ হয়ো না আমার প্রতি, <br><span class="br-ind"><br><span class="indent">&nbsp;</span></span>শোন আমার নিবেদন, <br><span class="br-ind"><br><span class="indent">&nbsp;</span></span>যখন আমি ডাকি তোমায় বিলম্ব করো না প্রভু, <br><span class="br-ind"><br><span class="indent">&nbsp;</span></span>তখনই দিও সাড়া। <span class="br-p"><br><br></span> <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমার জীবনের দিনগুলি যেন মিলিয়ে যায় ধোঁয়ার মত, <br><span class="br-ind"><br><span class="indent">&nbsp;</span></span>দগ্ধ হয় আমার এ দেহ যেন জ্বলন্ত চুল্লীতে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>হৃদয় আমার বিশীর্ণ যেন শুষ্ক তৃণ, <br><span class="br-ind"><br><span class="indent">&nbsp;</span></span>লোপ পেয়ে গেছে ক্ষুধা তৃষ্ণা আমার। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>দীর্ঘশ্বাস ও আর্তনাদে <br><span class="br-ind"><br><span class="indent">&nbsp;</span></span>অস্থিচর্মসার হয়েছে আমার দেহ। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি যেন আজ মরুপ্রান্তরের শকুনের মত, <br><span class="br-ind"><br><span class="indent">&nbsp;</span></span>পরিত্যক্ত নির্জন স্থানের পেচকের মত। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি যেন নিঃসঙ্গ একটি পাখি, গৃহচূড়ায় যে নিয়েছে আশ্রয়, <br><span class="br-ind"><br><span class="indent">&nbsp;</span></span>বিনিদ্র রজনী কাটে যার। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>শত্রুরা সারাদিন আমাকে বিদ্রূপ করে, <br><span class="br-ind"><br><span class="indent">&nbsp;</span></span>ক্রোধে উন্মত্ত হয়ে তারা করে চক্রান্ত আমার বিরুদ্ধে <span class="br-p"><br><br></span> <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>অন্নের বিকল্পে ভস্ম হয়েছে আমার আহার, <br><span class="br-ind"><br><span class="indent">&nbsp;</span></span>অশ্রু মিশেছে পানীয়ের সাথে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমার অসন্তোষ ও ক্রোধ আমার এ দুর্দশার কারণ, <br><span class="br-ind"><br><span class="indent">&nbsp;</span></span>তুমি ঊর্ধ্বে তুলে নিক্ষেপ করেছ আমায়। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>অপরাহ্নের ছায়ার মত বিলীয়মান আমার দিনগুলি, <br><span class="br-ind"><br><span class="indent">&nbsp;</span></span>তৃণের মতই আমি বিশুষ্কপ্রায়। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কিন্তু হে প্রভু পরমেশ্বর তুমি সিংহাসনে চিরতরে সমাসীন, <br><span class="br-ind"><br><span class="indent">&nbsp;</span></span>যুগে যুগে স্থায়ী তোমার গৌরব। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>নীরব থেক না প্রভু, করুণা কর সিয়োনের প্রতি, <br><span class="br-ind"><br><span class="indent">&nbsp;</span></span>তার প্রতি দয়া করার এ-ই তো সময়, এখনই যে তার একান্ত প্রয়োজন। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তোমার সেবকদের কাছে সিয়োনের পাথরগুলিও প্রিয়, <br><span class="br-ind"><br><span class="indent">&nbsp;</span></span>এর ধূলিকণার প্রতিও রয়েছে তাদের গভীর মমতা। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>হে প্রভু পরমেশ্বর, জাতিবৃন্দ তোমার নামে সম্ভ্রমে আনত হবে, <br><span class="br-ind"><br><span class="indent">&nbsp;</span></span>পৃথিবীর সমস্ত নৃপতি হবে ভীত তোমার প্রতাপে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>প্রভু পরমেশ্বর সিয়োনকে গড়ে তুলবেন আবার, <br><span class="br-ind"><br><span class="indent">&nbsp;</span></span>প্রকাশ করবেন তাঁর গৌরব ও পরাক্রম। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>নিঃস্ব বঞ্চিতের প্রার্থনা তিনি গ্রাহ্য করেন, <br><span class="br-ind"><br><span class="indent">&nbsp;</span></span>অবজ্ঞা করেন না তাদের মিনতি। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আগামী প্রজন্মের জন্য এ কথা লিপিবদ্ধ করা হবে, <br><span class="br-ind"><br><span class="indent">&nbsp;</span></span>যেন ভাবীকালের মানুষ গাইতে পারে প্রভুর প্রশস্তি। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ঊর্ধ্বলোকের পবিত্র আবাস থেকে তিনি অবলোকন করলেন, <br><span class="br-ind"><br><span class="indent">&nbsp;</span></span>স্বর্গ থেকে পৃথিবীর প্রতি দৃষ্টিপাত করলেন প্রভু পরমেশ্বর। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তিনি শুনলেন বন্দীদের হাহাকার, <br><span class="br-ind"><br><span class="indent">&nbsp;</span></span>মুক্তিদান করলেন মৃত্যুপথযাত্রীদের, <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যেন বিঘোষিত হয় সিয়োনে প্রভুর নাম, <br><span class="br-ind"><br><span class="indent">&nbsp;</span></span>ও জেরুশালেমে তাঁর প্রশস্তি। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তখন প্রভু পরমেশ্বরের আরাধনার জন্য হবে একত্র জাতিবৃন্দ, <br><span class="br-ind"><br><span class="indent">&nbsp;</span></span>রাষ্ট্রসমূহ হবে সম্মিলিত। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তিনি আমার যৌবনে চূর্ণ করেছেন আমার শক্তি, <br><span class="br-ind"><br><span class="indent">&nbsp;</span></span>হ্রাস করেছেন আমার পরমায়ু। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>আমি বলি, হে আমার ঈশ্বর, <br><span class="br-ind"><br><span class="indent">&nbsp;</span></span>আয়ুর মধ্যভাগে তুমি তুলে নিও না আমায়। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তোমার রাজত্ব যুগে যুগে স্থায়ী, <br><span class="br-ind"><br><span class="indent">&nbsp;</span></span>অতীতে তুমিই স্থাপন করেছ পৃথিবীর ভিত্তিমূল, <br><span class="br-ind"><br><span class="indent">&nbsp;</span></span>আকাশমণ্ডলও তোমারই হাতে গড়া। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>এ সকলই লুপ্ত হবে, কিন্তু তুমি নিত্যস্থায়ী, <br><span class="br-ind"><br><span class="indent">&nbsp;</span></span>পরিধেয় বসনের মত সেগুলি জীর্ণ হবে, <br><span class="br-ind"><br><span class="indent">&nbsp;</span></span>পোষাকের মত সেগুলি <br><span class="br-ind"><br><span class="indent">&nbsp;</span></span>তুমি পরিবর্তন করবে অবলুপ্ত হবে সেই জীর্ণ বসন। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>কিন্তু তুমি যে সে-ই চিরন্তন, <br><span class="br-ind"><br><span class="indent">&nbsp;</span></span>তোমার স্থিতি অন্তহীন।<sup class="fnm"><a name="fnm1" href="#fn1">1</a></sup> <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তোমার সেবকের সন্তানেরা নিরাপদে বাস করবে, <br><span class="br-ind"><br><span class="indent">&nbsp;</span></span>তাদের বংশধরেরা তোমার <br><span class="br-ind"><br><span class="indent">&nbsp;</span></span>পক্ষছায়ায় হবে প্রতিষ্ঠিত।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:650 1:10-12'><!--endraw 1-->হিব্রু 1:10-12<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>