<html><head>
<meta http-equiv="Content-Type" content="text/html;charset=utf-8" />
<title>Ps 144 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 144);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_142.html">142</a> <a href="Ps_143.html">143</a> <b>144</b> <a href="Ps_145.html">145</a> <a href="Ps_146.html">146</a> ... <a href="Ps_150.html">150</a> </div><hr>
<h1>Ps 144</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যুদ্ধজয়ের জন্য রাজার কৃতজ্ঞতা নিবেদন ও প্রজাদের সমৃদ্ধির জন্য প্রার্থনা</h2><h2>দাউদের ভজন</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>ধন্য প্রভু পরমেশ্বর আমার শৈল, আমার রক্ষক, <br><span class="br-ind"><br><span class="indent">&nbsp;</span></span>তিনিই আমার হস্তদ্বয়কে শিখিয়েছেন যুদ্ধের কৌশল, <br><span class="br-ind"><br><span class="indent">&nbsp;</span></span>প্রতিটি আঙ্গুলিতে দিয়েছেন রণনিপুণতা। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>অবিচল প্রেমের উৎস তিনি, তিনিই আমার দুর্গ, <br><span class="br-ind"><br><span class="indent">&nbsp;</span></span>আমার সুদৃঢ় আশ্রয় তিনি, আমার মুক্তিদাতা। <br><span class="br-ind"><br><span class="indent">&nbsp;</span></span>তিনিই আমার ঢাল, আমি তাঁরই শরণাগত, <br><span class="br-ind"><br><span class="indent">&nbsp;</span></span>জাতিসমূহকে তিনিই আনেন আমার অধীনে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে প্রভু পরমেশ্বর, নগণ্য মর্ত্যমানবের কি এমন যোগ্যতা যে তুমি তার সন্ধান কর? <br><span class="br-ind"><br><span class="indent">&nbsp;</span></span>নিতান্ত তুচ্ছ মানব সন্তানই বা কে যে তুমি তার তত্ত্বাবধান কর<sup class="fnm"><a name="fnm1" href="#fn1">1</a></sup>? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>মানুষ যেন ক্ষণিকের নিঃশ্বাস, <br><span class="br-ind"><br><span class="indent">&nbsp;</span></span>তার জীবনকাল বিলীয়মান ছায়ার মত। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে প্রভু পরমেশ্বর, আকাশমণ্ডল আনত করে নেমে এস তুমি, <br><span class="br-ind"><br><span class="indent">&nbsp;</span></span>স্পর্শ কর পর্বতশ্রেণীকে, তারা হবে ধূমায়মান। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বিদ্যুৎ হেনে তুমি কর তাদের ছত্রভঙ্গ, <br><span class="br-ind"><br><span class="indent">&nbsp;</span></span>বিধ্বস্ত কর শরাঘাতে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ঊর্ধ্বলোক থেকে প্রসারিত কর তোমার হস্ত, <br><span class="br-ind"><br><span class="indent">&nbsp;</span></span>উদ্ধার কর আমায় মহাপ্লাবন থেকে, <br><span class="br-ind"><br><span class="indent">&nbsp;</span></span>দুর্ধর্ষ শত্রুদের কবল থেকে আমায় রক্ষা কর, <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>যাদের মুখে মিথ্যা ভাষণ <br><span class="br-ind"><br><span class="indent">&nbsp;</span></span>ছলনায় ভরা শপথ যাদের। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে ঈশ্বর, তোমার উদ্দেশে আমি গাইব নূতন গান <br><span class="br-ind"><br><span class="indent">&nbsp;</span></span>দশতন্ত্রী বীণার ঝঙ্কারে আমি গাইব তোমার স্তুতি গান। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমিই নৃপতিদের ভূষিত কর বিজয়মাল্যে, <br><span class="br-ind"><br><span class="indent">&nbsp;</span></span>তীক্ষ্ণধার তরবারি থেকে উদ্ধার করেছ তোমার দাস দাউদকে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>রক্ষা কর আমায়, দুর্ধর্ষ শত্রুদের কবল থেকে, <br><span class="br-ind"><br><span class="indent">&nbsp;</span></span>যাদের মুখে মিথ্যাভাষণ ছলনায় ভরা শপথ যাদের। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমাদের পুত্রগণ যেন যৌবনে <br><span class="br-ind"><br><span class="indent">&nbsp;</span></span>বেড়ে ওঠে সতেজ তরুর মত, <br><span class="br-ind"><br><span class="indent">&nbsp;</span></span>আমাদের কন্যারা যেন হয় <br><span class="br-ind"><br><span class="indent">&nbsp;</span></span>প্রাসাদের কোণের কারুকার্যশোভিত স্তম্ভের মত। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমাদের ভাণ্ডার যেন পরিপূর্ণ থাকে নানাবিধ দ্রব্যসম্ভারে <br><span class="br-ind"><br><span class="indent">&nbsp;</span></span>আমাদের মেষপাল যেন চারণ ক্ষেত্রে সহস্র সহস্র শাবক প্রসব করে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আমাদের পশুপাল যেন উত্তরোত্তর বৃদ্ধি পায়, <br><span class="br-ind"><br><span class="indent">&nbsp;</span></span>না হয় যেন তার কোন ক্ষয়ক্ষতি, <br><span class="br-ind"><br><span class="indent">&nbsp;</span></span>আমাদের রাজপথগুলিতে যেন ধ্বনিত না হয় আর্তনাদ। <span class="br-p"><br><br></span> <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ধন্য সেই জাতি, এমনি আশীর্বাদে সমৃদ্ধ যাদের জীবন, <br><span class="br-ind"><br><span class="indent">&nbsp;</span></span>ধন্য সেই জাতি, প্রভু পরমেশ্বরই যাদের আরাধ্য ঈশ্বর।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:220 7:17-18'><!--endraw 1-->ইয়োব 7:17-18<!--raw 1 bo --></a><!--endraw 1-->; <!--raw 1 bo --><a href='B:230 8:4'><!--endraw 1-->গীত 8:4<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>