<html><head>
<meta http-equiv="Content-Type" content="text/html;charset=utf-8" />
<title>Ps 145 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 145);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_143.html">143</a> <a href="Ps_144.html">144</a> <b>145</b> <a href="Ps_146.html">146</a> <a href="Ps_147.html">147</a> ... <a href="Ps_150.html">150</a> </div><hr>
<h1>Ps 145</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মুক্তিদাতা ঈশ্বরের প্রশংসা গীতি</h2><h2>দাউদের প্রশংসা গীতি</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে আমার ঈশ্বর, হে রাজন! আমি উচ্ছ্বসিত প্রশংসা করব তোমার, <br><span class="br-ind"><br><span class="indent">&nbsp;</span></span>চিরকাল করব তোমার নামের গুণগান। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>প্রতিদিন গাইব আমি তোমার জয়গান, <br><span class="br-ind"><br><span class="indent">&nbsp;</span></span>নিত্য করব তোমার নামের প্রশংসা। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>প্রভু পরমেশ্বর মহান, সকল গৌরব ও মহিমা তাঁরই, <br><span class="br-ind"><br><span class="indent">&nbsp;</span></span>বোধের অতীত তাঁর মহত্ত্ব। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>বংশপরম্পরায় লোকে বর্ণনা করবে তোমার কীর্তিকলাপ, <br><span class="br-ind"><br><span class="indent">&nbsp;</span></span>তোমার পরাক্রমের কার্যাবলী করবে ঘোষণা। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমি ধ্যান করব তোমার গৌরব, প্রতাপ ও রাজকীয় মহিমার কথা, <br><span class="br-ind"><br><span class="indent">&nbsp;</span></span>ধ্যান করব তোমার পরমাশ্চর্য কীর্তিকলাপ। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>লোকে প্রচার করবে তোমার ভয়াবহ কার্যকলাপ ও পরাক্রমের কথা, <br><span class="br-ind"><br><span class="indent">&nbsp;</span></span>আর আমি তোমার অপার মহত্ত্বের কথা করব ঘোষণা। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তারা প্রচার করবে তোমার অশেষ দয়ার খ্যাতি, <br><span class="br-ind"><br><span class="indent">&nbsp;</span></span>গানে গানে বর্ণনা করবে তোমার ন্যায়নিষ্ঠার কথা। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>প্রভু পরমেশ্বর স্নেহশীল, পরম করুণাময় তিনি, <br><span class="br-ind"><br><span class="indent">&nbsp;</span></span>ধীর সঞ্চারী তাঁর ক্রোধ, দয়াতে তিনি মহান। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>প্রভু পরমেশ্বর মঙ্গলময়, <br><span class="br-ind"><br><span class="indent">&nbsp;</span></span>সমগ্র সৃষ্টির উপরে বিরাজিত তাঁর করুণা। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>হে প্রভু, তোমার সমগ্র সৃষ্টি প্রশংসা করে তোমার, <br><span class="br-ind"><br><span class="indent">&nbsp;</span></span>ভক্তবৃন্দ করে তোমার স্তব গান। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তারা বর্ণনা করে তোমার রাজ্যের গৌরব, <br><span class="br-ind"><br><span class="indent">&nbsp;</span></span>বলে তোমার পরাক্রমের কথা। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যেন মানব সন্তানেরা জানতে পারে তোমার পরাক্রমের কীর্তিকলাপ, <br><span class="br-ind"><br><span class="indent">&nbsp;</span></span>জানতে পারে তোমার রাজ্যের প্রতাপ ও মহিমা। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>যুগে যুগে ব্যাপ্ত তোমার রাজত্ব <br><span class="br-ind"><br><span class="indent">&nbsp;</span></span>পুরুষানুক্রমে প্রতিষ্ঠিত তোমার আধিপত্য। <br><span class="br-ind"><br><span class="indent">&nbsp;</span></span>প্রভু পরমেশ্বর সত্যনিষ্ঠ, <br><span class="br-ind"><br><span class="indent">&nbsp;</span></span>তিনি পূর্ণ করেন তাঁর সকল অঙ্গীকার, <br><span class="br-ind"><br><span class="indent">&nbsp;</span></span>তাঁর কর্মে প্রকাশিত হয় অপার করুণা। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যারা অধোগামী প্রভু তুলে ধরেন তাদের, <br><span class="br-ind"><br><span class="indent">&nbsp;</span></span>অবনত যারা দুঃখের ভারে তাদের তিনি করেন উন্নত। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তোমার দিকেই নিবদ্ধ সকলের দৃষ্টি <br><span class="br-ind"><br><span class="indent">&nbsp;</span></span>তুমিই যথাসময়ে তাদের আহার যোগাও। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তোমার উদার হস্তের দানে <br><span class="br-ind"><br><span class="indent">&nbsp;</span></span>তৃপ্ত হয় সকল প্রাণীর বাসনা। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>প্রভু পরমেশ্বর সকল কর্মে দয়াবান, <br><span class="br-ind"><br><span class="indent">&nbsp;</span></span>ন্যায়পরায়ণ সর্বক্ষেত্রে। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>যারা তাঁকে স্মরণ করে, ডাকেন পরম নিষ্ঠাভরে <br><span class="br-ind"><br><span class="indent">&nbsp;</span></span>প্রভু থাকে তাদের পাশে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>যারা তাঁকে সম্ভ্রম করে তিনি পূর্ণ করেন তাদের মনোবাসনা <br><span class="br-ind"><br><span class="indent">&nbsp;</span></span>কর্ণপাত করেন তাদের আর্তরবে সত্ত্বর উদ্ধার করেন তাদের। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>যারা তাঁকে ভালবাসে তাদের রক্ষা করেন তিনি <br><span class="br-ind"><br><span class="indent">&nbsp;</span></span>দুষ্টদের করেন সমূলে বিনাশ। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>প্রভু পরমেশ্বরের প্রশংসায় আমি হব মুখর <br><span class="br-ind"><br><span class="indent">&nbsp;</span></span>সকল প্রাণী তাঁর পবিত্র নামের করুক গুণগান যুগে যুগে চিরকাল।<br></div>
</div>
<!-- PARSED ABOVE; EDITING MAY BREAK PARSER -->
</body></html>