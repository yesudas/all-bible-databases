<html><head>
<meta http-equiv="Content-Type" content="text/html;charset=utf-8" />
<title>Ps 147 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 147);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_145.html">145</a> <a href="Ps_146.html">146</a> <b>147</b> <a href="Ps_148.html">148</a> <a href="Ps_149.html">149</a> <a href="Ps_150.html">150</a> </div><hr>
<h1>Ps 147</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সর্বশক্তিমান ঈশ্বরের প্রশংসা</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>প্রভু পরমেশ্বরের প্রশংসা কর তোমরা! <br><span class="br-ind"><br><span class="indent">&nbsp;</span></span>আমাদের আরাধ্য ঈশ্বরের স্তুতিগান করা কত উত্তম, <br><span class="br-ind"><br><span class="indent">&nbsp;</span></span>তাঁর প্রশস্তি করা কতই না মনোহর। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>প্রভু পরমেশ্বরই জেরুশালেমকে স্থাপন করেছেন, <br><span class="br-ind"><br><span class="indent">&nbsp;</span></span>নানা স্থানে ছড়িয়ে থাকা ইসরায়েলীদের একত্র করেন তিনি। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ভগ্নহৃদয় তিনি করেন নিরাময় <br><span class="br-ind"><br><span class="indent">&nbsp;</span></span>বন্ধন করেন তাদের ক্ষতসমূহ। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তিনি তারকারাজির সংখ্যা নির্ধারণ করেন, <br><span class="br-ind"><br><span class="indent">&nbsp;</span></span>নাম ধরে ডাকেন তাদের। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>মহান আমাদের প্রভু পরমেশ্বর মহা শক্তিমান তিনি <br><span class="br-ind"><br><span class="indent">&nbsp;</span></span>অসীম, অপরিমেয় তাঁর প্রজ্ঞা। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তিনি দীনহীনকে করেন উন্নত <br><span class="br-ind"><br><span class="indent">&nbsp;</span></span>করেন ভূপাতিত দুর্জনকে <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমরা গানে গানে প্রভুর চরণে কর কৃতজ্ঞতা নিবেদন, <br><span class="br-ind"><br><span class="indent">&nbsp;</span></span>কর স্তব আমাদের আরাধ্য ঈশ্বরের বীণার ঝঙ্কারে <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তিনিই মেঘপুঞ্জে আচ্ছন্ন করেন আকাশমণ্ডল <br><span class="br-ind"><br><span class="indent">&nbsp;</span></span>ধরিত্রীর জন্য করেন বর্ষার আয়োজন <br><span class="br-ind"><br><span class="indent">&nbsp;</span></span>পর্বতগাত্রকে ভূষিত করেন তৃণের আবরণে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তিনিই আহার জোগান পশুদের মুখে ক্রন্দনরত বায়সশাবকের মুখে <br><span class="br-ind"><br><span class="indent">&nbsp;</span></span>তিনিই খাদ্য তুলে দেন। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>অশ্বের অমিত শক্তিতে তাঁর প্রীতি নেই, <br><span class="br-ind"><br><span class="indent">&nbsp;</span></span>সৈনিকের বীরত্বে নেই তাঁর সন্তোষ। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কিন্তু প্রভুকে যারা সম্ভ্রম করে, <br><span class="br-ind"><br><span class="indent">&nbsp;</span></span>তাঁর অবিচল প্রেমেই যাদের প্রত্যাশা তারাই তাঁর প্রীতিভাজন। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>হে জেরুশালেম, প্রভু পরমেশ্বরের গুণকীর্তন কর, <br><span class="br-ind"><br><span class="indent">&nbsp;</span></span>ওগো সিয়োন, প্রশস্তি কর তোমার আরাধ্য ঈশ্বরের। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তিনি সুদৃঢ় করেছেন তোমার তোরণসমূহের অর্গল, <br><span class="br-ind"><br><span class="indent">&nbsp;</span></span>তোমার মাঝে যাদের বাস তিনি তাদের করেছেন আশীর্বাদ। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তিনি প্রতিষ্ঠা করেছেন শান্তি তোমার সীমান্ত ঘিরে, <br><span class="br-ind"><br><span class="indent">&nbsp;</span></span>সর্বোৎকৃষ্ট শস্যের সম্ভারে তোমায় করেন সমৃদ্ধ। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তিনি প্রেরণ করেন তাঁর নির্দেশ এই পৃথিবীতে, <br><span class="br-ind"><br><span class="indent">&nbsp;</span></span>দ্রুত সঞ্চারী তাঁর সেই নির্দেশ। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তিনি ধরণীর বুকে বিছিয়ে দেন তুলার মত তুষারের আবরণ <br><span class="br-ind"><br><span class="indent">&nbsp;</span></span>ভস্মের মত ছড়িয়ে দেন নীহারকণা। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তিনি নিক্ষেপ করেন অজস্র বরফখণ্ড, <br><span class="br-ind"><br><span class="indent">&nbsp;</span></span>কে সহ্য করতে পারে তাঁর হিমশীতলতা? <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তাঁর কথাতেই আবার সেই তুষার হয় বিগলিত, <br><span class="br-ind"><br><span class="indent">&nbsp;</span></span>তাঁর বায়ু সঞ্চারে প্রবাহিত হয় জলস্রোত। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তিনি যাকোবের কাছে প্রেরণ করেছেন তাঁর বাণী, <br><span class="br-ind"><br><span class="indent">&nbsp;</span></span>ইসরায়েলের কাছে ব্যক্ত করেছেন তাঁর বিধি ও অনুশাসন <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>অপর কোন জাতির জন্য এমন মহৎ কাজ তিনি করেননি কখনও, <br><span class="br-ind"><br><span class="indent">&nbsp;</span></span>তাদের কাছে ব্যক্ত করেননি তাঁর অনুশাসন। <span class="br-p"><br><br></span>প্রভু পরমেশ্বরের প্রশংসা কর তোমরা!<br></div>
</div>
<!-- PARSED ABOVE; EDITING MAY BREAK PARSER -->
</body></html>