<html><head>
<meta http-equiv="Content-Type" content="text/html;charset=utf-8" />
<title>Ps 30 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 30);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_28.html">28</a> <a href="Ps_29.html">29</a> <b>30</b> <a href="Ps_31.html">31</a> <a href="Ps_32.html">32</a> ... <a href="Ps_150.html">150</a> </div><hr>
<h1>Ps 30</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>কৃতজ্ঞতা নিবেদন</h2><h2>দাউদের ভজন</h2><span class="vn">1</span> <span class="br-p"><br><br></span><b>(মন্দির প্রতিষ্ঠার উপলক্ষে গীত)</b> <span class="br-p"><br><br></span><span class="br-ind"><br><span class="indent">&nbsp;</span></span>হে প্রভু পরমেশ্বর, আমি গাইব তোমার প্রশংসা গান, কারণ তুমিই আমাকে করেছ উদ্ধার, রেখেছ শীর্ষে, <br><span class="br-ind"><br><span class="indent">&nbsp;</span></span>দাওনি আমার শত্রুদের উল্লাসের সুযোগ। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>হে প্রভু পরমেশ্বর, আমার আরাধ্য ঈশ্বর, <br><span class="br-ind"><br><span class="indent">&nbsp;</span></span>আমি আর্তস্বরে ডেকেছি তোমায়, <br><span class="br-ind"><br><span class="indent">&nbsp;</span></span>তুমি আমায় করেছ নিরাময়। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে প্রভু, পাতাল থেকে তুমি ফিরিয়ে এনেছ আমার প্রাণ, <br><span class="br-ind"><br><span class="indent">&nbsp;</span></span>অধোলোক থেকে করেছ উদ্ধার জীবন আমার। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>এস হে ভক্তবৃন্দ, <br><span class="br-ind"><br><span class="indent">&nbsp;</span></span>কর স্তুতিগান প্রভুর উদ্দেশে, <br><span class="br-ind"><br><span class="indent">&nbsp;</span></span>তাঁর পুণ্য নামের কর গুণগান। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তাঁর ক্রোধ ক্ষণস্থায়ী <br><span class="br-ind"><br><span class="indent">&nbsp;</span></span>কিন্তু অনুগ্রহ তাঁর জীবনব্যাপী। <br><span class="br-ind"><br><span class="indent">&nbsp;</span></span>নিশীথের অশ্রুধারা থাকে ক্ষণকাল <br><span class="br-ind"><br><span class="indent">&nbsp;</span></span>মুছে যায় প্রভাতের আনন্দ সঙ্গীতে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সুখের দিনে আমি বলেছিলাম: <br><span class="br-ind"><br><span class="indent">&nbsp;</span></span>আমি কখনও হব না বিচলিত। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>হে প্রভু পরমেশ্বর, তুমি আপন অনুগ্রহে <br><span class="br-ind"><br><span class="indent">&nbsp;</span></span>সুদৃঢ়ভাবে আমাকে করেছিলে সংস্থাপন, <br><span class="br-ind"><br><span class="indent">&nbsp;</span></span>কিন্তু তুমি যখন আড়াল করলে <br><span class="br-ind"><br><span class="indent">&nbsp;</span></span>শ্রীমুখ তোমার <br><span class="br-ind"><br><span class="indent">&nbsp;</span></span>তখনই আমি হলাম আতঙ্কে বিহ্বল। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে প্রভু পরমেশ্বর, তোমাকেই আমি ডাকলাম, <br><span class="br-ind"><br><span class="indent">&nbsp;</span></span>তোমারই কাছে জানালাম আমার বিনতি: <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমার মরণে কিম্বা পাতালগমনে তোমার কি লাভ? <br><span class="br-ind"><br><span class="indent">&nbsp;</span></span>মৃতেরা কি তোমার স্তব করতে পারে? <br><span class="br-ind"><br><span class="indent">&nbsp;</span></span>বলতে পারে কি, <br><span class="br-ind"><br><span class="indent">&nbsp;</span></span>তুমি নির্ভরযোগ্য, পরম বিশ্বস্ত? <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>হে প্রভু পরমেশ্বর, দয়া কর আমায় শোন আমার কথা! <br><span class="br-ind"><br><span class="indent">&nbsp;</span></span>তুমি হও আমার পরম সহায়। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তুমিই হরণ করেছ আমার শোকতাপ, দুঃখের বদলে দিয়েছ আমায় নৃত্যের ছন্দ, <br><span class="br-ind"><br><span class="indent">&nbsp;</span></span>বিষাদের বসন খুলে সাজিয়েছ আনন্দের সাজে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যেন মৌন না থাকে আমার হৃদয় সদা যেন করে তোমার গৌরব গান, <br><span class="br-ind"><br><span class="indent">&nbsp;</span></span>ওগো প্রভু, আমার আরাধ্য ঈশ্বর, <br><span class="br-ind"><br><span class="indent">&nbsp;</span></span>চিরকাল আমি গাইব তোমার স্তবগান।<br></div>
</div>
<!-- PARSED ABOVE; EDITING MAY BREAK PARSER -->
</body></html>