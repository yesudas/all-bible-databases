<html><head>
<meta http-equiv="Content-Type" content="text/html;charset=utf-8" />
<title>Ps 37 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 37);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_35.html">35</a> <a href="Ps_36.html">36</a> <b>37</b> <a href="Ps_38.html">38</a> <a href="Ps_39.html">39</a> ... <a href="Ps_150.html">150</a> </div><hr>
<h1>Ps 37</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ধর্মনিষ্ঠ ও দুষ্টের শেষ পরিণাম</h2><h2>দাউদের ভজন</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>দুর্জনের সাফল্যে বিচলিত হয়ো না, <br><span class="br-ind"><br><span class="indent">&nbsp;</span></span>ঈর্ষা করো না অধর্মাচারীদের <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কারণ তৃণের মত শীঘ্রই তারা শুকিয়ে যায়, <br><span class="br-ind"><br><span class="indent">&nbsp;</span></span>সবুজ লতাগুল্মের মত অচিরে বিনষ্ট হয় তারা। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>প্রভুর উপর আস্থা রাখ, সদাচরণ কর, <br><span class="br-ind"><br><span class="indent">&nbsp;</span></span>তাহলে বাস করতে পারবে আপন দেশে নিরাপদে সেখানে করবে বিচরণ। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>প্রভুর সান্নিধ্যে আনন্দ কর, <br><span class="br-ind"><br><span class="indent">&nbsp;</span></span>তিনিই পূর্ণ করবেন তোমার মনোবাসনা। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>প্রভুর চরণে সমর্পণ কর তোমার জীবনের গতি, <br><span class="br-ind"><br><span class="indent">&nbsp;</span></span>নির্ভর কর তাঁর উপর, তিনিই করবেন কার্যসাধন। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তিনিই প্রকাশ করবেন তোমার সততা আলোকের মত, <br><span class="br-ind"><br><span class="indent">&nbsp;</span></span>মধ্যদিনের দীপ্তির মত প্রকাশিত হবে তোমায় ন্যায়পরতা। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>প্রভুর সম্মুখে নীরব হও, তাঁর প্রতীক্ষায় থাক নিয়ত। <br><span class="br-ind"><br><span class="indent">&nbsp;</span></span>ছলনার পথে যারা হয়েছে সমৃদ্ধ, কুচক্রান্ত যাদেরহয়েছে সফল, <br><span class="br-ind"><br><span class="indent">&nbsp;</span></span>রুষ্ট হয়ো না তাদের প্রতি, নিবৃত্ত কর তোমার ক্রোধ। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ক্রোধ থেকে নিবৃত্ত হও, রোষ কর পরিহার, হয়ো না বিচলিত, অন্যথায়, <br><span class="br-ind"><br><span class="indent">&nbsp;</span></span>পরিণামে শুধু ঘটবে বিপর্যয়। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>দুষ্টেরা উচ্ছিন্ন হবে কিন্তু যারা প্রভুর প্রতীক্ষা করে <br><span class="br-ind"><br><span class="indent">&nbsp;</span></span>তারাই হবে দেশের অধিকারী। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আর কিছুকাল, তারপরেই লুপ্ত হবে দুষ্টজনের অস্তিত্ব <br><span class="br-ind"><br><span class="indent">&nbsp;</span></span>বহু অনুসন্ধানেও তুমি উদ্দেশ পাবে না তাদের। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কিন্তু বিনম্র যারা, তারাই হবে দেশের অধিকারী <br><span class="br-ind"><br><span class="indent">&nbsp;</span></span>সৌভাগ্যের প্রাচুর্যে তারা হবে আনন্দিত।<sup class="fnm"><a name="fnm1" href="#fn1">1</a></sup> <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>ধার্মিকের বিরুদ্ধে চক্রান্ত করে দুর্জন, <br><span class="br-ind"><br><span class="indent">&nbsp;</span></span>তাকে দেখে জর্জরিত হয় সে দুর্বার ক্রোধ ও চরম ঘৃণায়। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কিন্তু প্রভু পরমেশ্বর দুর্জনকে দেখে অলক্ষ্যে হাসেন, <br><span class="br-ind"><br><span class="indent">&nbsp;</span></span>তিনি জানেন আসন্ন তার শেষের দিন। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>দুষ্টেরা নিষ্কাশিত করে তাদের তরবারি, <br><span class="br-ind"><br><span class="indent">&nbsp;</span></span>ধনুকে পরায় গুণ দীন দরিদ্রদের নিপাত করার জন্য, <br><span class="br-ind"><br><span class="indent">&nbsp;</span></span>বিনাশ করতে তাদের যারা চলে ন্যায়ের পথে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>কিন্তু নিজেদের অস্ত্রে তারা নিজেরাই হবে বিদ্ধ, <br><span class="br-ind"><br><span class="indent">&nbsp;</span></span>ভগ্ন হবে তাদের ধনু। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>দুর্জনের অগাধ সম্পদের চেয়ে <br><span class="br-ind"><br><span class="indent">&nbsp;</span></span>ধার্মিকের সামান্য বিত্ত শ্রেয়। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>প্রভু পরমেশ্বর দুর্জনের শক্তি করেন চূর্ণ, <br><span class="br-ind"><br><span class="indent">&nbsp;</span></span>কিন্তু ধার্মিককে করেন সুরক্ষা। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>প্রভু জানেন ন্যায়নিষ্ঠের জীবনের ধারা, <br><span class="br-ind"><br><span class="indent">&nbsp;</span></span>করেন তাদের প্রতিপালন, চিরস্থায়ী করেন তাদের উত্তরাধিকার। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>দুর্দিনে তারা হবে না বিব্রত, <br><span class="br-ind"><br><span class="indent">&nbsp;</span></span>দুর্ভিক্ষের কালেও পরিতৃপ্ত হবে তারা। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>কিন্তু দুর্জনেরা হবে বিনষ্ট, প্রভুর বিরোধী যারা তাদের গৌরব ক্ষণস্থায়ী, <br><span class="br-ind"><br><span class="indent">&nbsp;</span></span>যেন প্রান্তরের তৃণদলের শোভা, যা অচিরে লুপ্ত হয়, <br><span class="br-ind"><br><span class="indent">&nbsp;</span></span>মিলিয়ে যায় ধোঁয়ার মত। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>দুর্জন ঋণ নেয় কিন্তু করে না পরিশোধ, <br><span class="br-ind"><br><span class="indent">&nbsp;</span></span>ধার্মিক দানশীল, দয়াবান। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>প্রভুর আশিস্‌ধন্য যারা, তারাই হবে দেশের অধিকারী <br><span class="br-ind"><br><span class="indent">&nbsp;</span></span>কিন্তু তাঁর অভিশাপের পাত্রেরা হবে উচ্ছিন্ন। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>প্রভু পরমেশ্বর সজ্জনকে সঠিক পথে পরিচালনা করেন, প্রতিষ্ঠিত করেন তাকে সৎপথে, <br><span class="br-ind"><br><span class="indent">&nbsp;</span></span>তিনি প্রীতি লাভ করেন তার আচরণে। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>স্খলিত হলেও সে হবে না ভূপাতিত, <br><span class="br-ind"><br><span class="indent">&nbsp;</span></span>কেননা প্রভু আপন হাতে তাকে করেন ধারণ। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আমি তরুণ ছিলাম, এখন হয়েছি প্রবীণ, <br><span class="br-ind"><br><span class="indent">&nbsp;</span></span>কিন্তু ঈশ্বর পরিত্যাগ করেছেন তাঁর ভক্তকে এমন কখনও দেখিনি, <br><span class="br-ind"><br><span class="indent">&nbsp;</span></span>তার বংশধরদের দেখিনি কোনদিন অন্নভিক্ষা করতে। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>সারা জীবন সে দান করে, ঋণ দেয় অকাতরে, <br><span class="br-ind"><br><span class="indent">&nbsp;</span></span>তার সন্তানেরা হয় আশিস্‌স্বরূপ। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>মন্দতা পরিহার কর, সদাচরণ কর <br><span class="br-ind"><br><span class="indent">&nbsp;</span></span>তাহলে তোমার স্থিতি হবে চিরায়ত। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>প্রভু পরমেশ্বর ন্যায়বিচারে সুপ্রসন্ন, <br><span class="br-ind"><br><span class="indent">&nbsp;</span></span>তিনি পরিত্যাগ করেন না তাঁর ভক্তদের, <br><span class="br-ind"><br><span class="indent">&nbsp;</span></span>চিরকাল তাদের করেন রক্ষা, <br><span class="br-ind"><br><span class="indent">&nbsp;</span></span>কিন্তু দুষ্টদের বংশ হবে নির্মূল। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>ধার্মিকেরা হবে দেশের অধিকারী, <br><span class="br-ind"><br><span class="indent">&nbsp;</span></span>চিরকাল তারা সেখানে করবে বসবাস। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>ধার্মিক জ্ঞানের কথা বলে <br><span class="br-ind"><br><span class="indent">&nbsp;</span></span>তার ওষ্ঠাধর উচ্চারণ করে ন্যায়ের বাণী। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>ঈশ্বরের বিধান রয়েছে তার অন্তরে, <br><span class="br-ind"><br><span class="indent">&nbsp;</span></span>তার হবে না পদস্খলন। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>দুষ্টলোক ধার্মিকের প্রতি লক্ষ্য রাখে <br><span class="br-ind"><br><span class="indent">&nbsp;</span></span>তাকে বধ করার চেষ্টা করে সে। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>কিন্তু প্রভু ধার্মিককে তার হাতে করবেন না সমর্পণ, <br><span class="br-ind"><br><span class="indent">&nbsp;</span></span>বিচারে তাকে দোষী সাব্যস্ত হতে দেবেন না। <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>প্রভু পরমেশ্বরের প্রতীক্ষায় থাক, তাঁরই পথে চল, <br><span class="br-ind"><br><span class="indent">&nbsp;</span></span>তাহলে তিনি তোমাকে করবেন উন্নত দেশে প্রতিষ্ঠা করবেন তোমার অধিকার, <br><span class="br-ind"><br><span class="indent">&nbsp;</span></span>প্রত্যক্ষ করবে তুমি দুর্জনের বিনাশ। <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>আমি দেখেছি দুষ্টকে মহাপ্রতাপশালী হতে দেখেছি <br><span class="br-ind"><br><span class="indent">&nbsp;</span></span>তাকে লেবাননের বনস্পতির মতই সুউচ্চ, সতেজ। <br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>পরে আবার সেই পথে যখন গেছি আমি, দেখেছি, সেখানে সে আর নেই, <br><span class="br-ind"><br><span class="indent">&nbsp;</span></span>আমি খুঁজেছি তাকে কিন্তু পাইনি তার কোন সন্ধান। <br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>সৎ ব্যক্তির দিকে দৃষ্টিপাত কর, দেখ ন্যায়পরায়ণকে, <br><span class="br-ind"><br><span class="indent">&nbsp;</span></span>শান্তিকামী মানুষের বংশধারা থাকবে অব্যাহত। <br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>কিন্তু অধর্মাচারীরা ধ্বংস হবে সদলবলে, <br><span class="br-ind"><br><span class="indent">&nbsp;</span></span>উচ্ছিন্ন হবে দুর্জনের বংশ। <br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>ধার্মিকদের উদ্ধার করেন প্রভু, <br><span class="br-ind"><br><span class="indent">&nbsp;</span></span>সঙ্কটকালে তিনিই তাদের আশ্রয়। <br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>প্রভু পরমেশ্বরই তাদের রক্ষক ও সহায় দুষ্টদের কবল থেকে তিনিই <br><span class="br-ind"><br><span class="indent">&nbsp;</span></span>তাদের করেন রক্ষা ও উদ্ধার, <br><span class="br-ind"><br><span class="indent">&nbsp;</span></span>কারণ তারা তাঁরই শরণাগত।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:470 5:5'><!--endraw 1-->মথি 5:5<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>