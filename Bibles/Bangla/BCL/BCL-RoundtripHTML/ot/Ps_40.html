<html><head>
<meta http-equiv="Content-Type" content="text/html;charset=utf-8" />
<title>Ps 40 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 40);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_38.html">38</a> <a href="Ps_39.html">39</a> <b>40</b> <a href="Ps_41.html">41</a> <a href="Ps_42.html">42</a> ... <a href="Ps_150.html">150</a> </div><hr>
<h1>Ps 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রভু পরমেশ্বরের স্তবগান ও সাহায্য প্রার্থনা</h2><h2>দাউদের ভজন</h2><span class="vn">1</span> <span class="br-p"><br><br></span><b>সঙ্গীত পরিচালকের জন্য।</b> <span class="br-p"><br><br></span><span class="br-ind"><br><span class="indent">&nbsp;</span></span>আমি ধৈর্য সহকারে ছিলাম প্রভুর সাহায্যের প্রতীক্ষায়, <br><span class="br-ind"><br><span class="indent">&nbsp;</span></span>তিনি অনুকূল হলেন, শুনলেন আমার ক্রন্দন। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমাকে টেনে তুললেন তিনি ধ্বংসের গহ্বন থেকে, <br><span class="br-ind"><br><span class="indent">&nbsp;</span></span>পঙ্কিল জলাভূমি থেকে শৈলের উপর স্থাপন করলেন আমার চরণ, <br><span class="br-ind"><br><span class="indent">&nbsp;</span></span>দৃঢ় হল আমার পদক্ষেপ। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তিনি আমার মুখে দিলেন নূতন সঙ্গীত, <br><span class="br-ind"><br><span class="indent">&nbsp;</span></span>আমাদের আরাধ্য ঈশ্বরের স্তুতিগান। <br><span class="br-ind"><br><span class="indent">&nbsp;</span></span>এ ঘটনা অনেকের মনে জাগাবে সম্ভ্রম, <br><span class="br-ind"><br><span class="indent">&nbsp;</span></span>নির্ভর করতে শিখবে তারা প্রভুর উপর। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ধন্য সেই জন, যে প্রভুর উপর আস্থা স্থাপন করে, <br><span class="br-ind"><br><span class="indent">&nbsp;</span></span>যে দাম্ভিকের মুখাপেক্ষা করে না, <br><span class="br-ind"><br><span class="indent">&nbsp;</span></span>অসত্যের পূজা করে না। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে প্রভু পরমেশ্বর, ঈশ্বর আমার, <br><span class="br-ind"><br><span class="indent">&nbsp;</span></span>তুমি আমাদের জন্য করেছ অনেক মহৎ কাজ, <br><span class="br-ind"><br><span class="indent">&nbsp;</span></span>আমাদের মঙ্গলের জন্য বহুবিধ তোমার পরিকল্পনা, <br><span class="br-ind"><br><span class="indent">&nbsp;</span></span>কেউ নেই সমকক্ষ তোমার। অজস্র তোমার সেই কল্যাণের কথা, <br><span class="br-ind"><br><span class="indent">&nbsp;</span></span>শত বর্ণনায়ও তার নেই কোন শেষ। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বলিদান ও নৈবেদ্যে তুমি প্রীত নও, <br><span class="br-ind"><br><span class="indent">&nbsp;</span></span>চাও না তুমি হোম আর প্রায়শ্চিত্ত বলি, <br><span class="br-ind"><br><span class="indent">&nbsp;</span></span>কিন্তু তুমি উৎসুক করেছ আমায় তোমার বাক্য শ্রবণে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তখন বলেছি আমি: দেখ, এইতো আমি তোমার সম্মুখে, <br><span class="br-ind"><br><span class="indent">&nbsp;</span></span>আমার সম্বন্ধে তোমার নির্দেশ হয়েছে লিখিত বিধানশাস্ত্রে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে আমার আরাধ্য ঈশ্বর, তোমার ইচ্ছানুযায়ী চলতে আমি ভালবাসি, <br><span class="br-ind"><br><span class="indent">&nbsp;</span></span>তোমার বিধান প্রতিষ্ঠিত আমার অন্তরে।<sup class="fnm"><a name="fnm1" href="#fn1">1</a></sup> <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তোমার সাধিত পরিত্রাণের শুভসংবাদ <br><span class="br-ind"><br><span class="indent">&nbsp;</span></span>আমি করেছি প্রচার ভক্ত সমাবেশে। <br><span class="br-ind"><br><span class="indent">&nbsp;</span></span>হে প্রভু আমার, তুমি জান, আমি নীরব থাকিনি। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমার পরিত্রাণের কথা <br><span class="br-ind"><br><span class="indent">&nbsp;</span></span>অন্তরের অন্তঃস্থলে আমি গোপন করে রাখিনি, <br><span class="br-ind"><br><span class="indent">&nbsp;</span></span>গোপন করিনি আমি তোমার অবিচল প্রেম ও বিশ্বস্ততার কথা ভক্ত সমাবেশে। <br><span class="br-ind"><br><span class="indent">&nbsp;</span></span>প্রচার করেছি মুক্ত কণ্ঠে তোমার সাধিত পরিত্রাণ ও ধর্মশীলতার কথা। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে প্রভু পরমেশ্বর, তোমার কৃপা থেকে আমায় করো না বঞ্চিত। <br><span class="br-ind"><br><span class="indent">&nbsp;</span></span>তোমার অবিচল প্রেম ও ধর্মশীলতা, সতত রক্ষা করুক আমায়। <br></div>
<div class="v" id="v12"><h2>সাহায্যের জন্য আবেদন</h2><h2>(<b>230 70</b>)</h2><span class="vn">12</span> <span class="br-ind"><br><span class="indent">&nbsp;</span></span>সীমাহীন বিপদজালে আমি বেষ্টিত, <br><span class="br-ind"><br><span class="indent">&nbsp;</span></span>আমার পাপরাশি আমায় করেছে নিমজ্জিত, <br><span class="br-ind"><br><span class="indent">&nbsp;</span></span>আমার দৃষ্টি করেছে আচ্ছন্ন। <br><span class="br-ind"><br><span class="indent">&nbsp;</span></span>আমার মস্তকের কেশরাশির চেয়েও <br><span class="br-ind"><br><span class="indent">&nbsp;</span></span>সেগুলি সংখ্যায় অধিক, <br><span class="br-ind"><br><span class="indent">&nbsp;</span></span>বিভ্রান্ত আজ আমার চিত্ত। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>হে প্রভু পরমেশ্বর, কৃপা কর, <br><span class="br-ind"><br><span class="indent">&nbsp;</span></span>উদ্ধার কর আমায়, সত্ত্বর সাহায্য কর। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যারা আমার জীবননাশের চেষ্টা করে, <br><span class="br-ind"><br><span class="indent">&nbsp;</span></span>লজ্জিত হোক, বিভ্রান্ত হোক তারা। <br><span class="br-ind"><br><span class="indent">&nbsp;</span></span>যারা আমার অনিষ্ট কামনা করে, <br><span class="br-ind"><br><span class="indent">&nbsp;</span></span>ব্যর্থ হোক তাদের পরিকল্পনা অপদস্থ হোক তারা। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>যারা আমাকে বিদ্রূপ করে <br><span class="br-ind"><br><span class="indent">&nbsp;</span></span>আচ্ছন্ন হোক তারা পরাজয়ের গ্লানিতে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কিন্তু যারা তোমার অন্বেষণে রত <br><span class="br-ind"><br><span class="indent">&nbsp;</span></span>তোমারই নামে তারা করুক আনন্দ উল্লাস, <br><span class="br-ind"><br><span class="indent">&nbsp;</span></span>তোমার পরিত্রাণেই যাদের গভীর অনুরাগ। <br><span class="br-ind"><br><span class="indent">&nbsp;</span></span>সতত বলুক তারা: ধন্য আমাদের মহান প্রভু পরমেশ্বর। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>দীন ও দুঃখী আমি, তবু ধন্য আমি তোমার কৃপায়। <br><span class="br-ind"><br><span class="indent">&nbsp;</span></span>হে আমার আরাধ্য ঈশ্বর, তুমি অগতির গতি, <br><span class="br-ind"><br><span class="indent">&nbsp;</span></span>তুমিই আমার পরিত্রাতা, করি নিবেদন, সত্ত্বর হও আমায় সাহায্য দানে।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:650 10:5-7'><!--endraw 1-->হিব্রু 10:5-7<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>