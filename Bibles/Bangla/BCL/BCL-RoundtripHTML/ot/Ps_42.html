<html><head>
<meta http-equiv="Content-Type" content="text/html;charset=utf-8" />
<title>Ps 42 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 42);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_40.html">40</a> <a href="Ps_41.html">41</a> <b>42</b> <a href="Ps_43.html">43</a> <a href="Ps_44.html">44</a> ... <a href="Ps_150.html">150</a> </div><hr>
<h1>Ps 42</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দ্বিতীয় খণ্ড</h2><h2>(<b>230 42-72</b>)</h2><h2>ঈশ্বরের জন্য নির্বাসিত ভক্তের আকুলতা</h2><h2>গীতি কবিতা। কোরহ বংশের সঙ্কলন।</h2><span class="vn">1</span> <span class="br-p"><br><br></span><b>সঙ্গীত পরিচালকের জন্য।</b> <span class="br-p"><br><br></span><span class="br-ind"><br><span class="indent">&nbsp;</span></span>হরিণী যেমন স্রোতস্বিনীর আকাঙ্ক্ষায় আকুল হে প্রভু পরমেশ্বর, <br><span class="br-ind"><br><span class="indent">&nbsp;</span></span>আমার প্রাণও তেমনি ব্যাকুল তোমারই প্রতীক্ষায়। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ঈশ্বরের জন্য, জাগ্রত ঈশ্বরেরই জন্য তৃষাতুর আমার প্রাণ। <br><span class="br-ind"><br><span class="indent">&nbsp;</span></span>কবে আমি ঈশ্বরের সম্মুখে গিয়ে করব তাঁর শ্রীমুখ দর্শন? <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>চোখের জলে আমার দিন কাটে, সারাদিন লোকে আমায় প্রশ্ন করে, <br><span class="br-ind"><br><span class="indent">&nbsp;</span></span>কোথায় তোমার ঈশ্বর? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যখন স্মরণে জাগে অতীতের কথা, <br><span class="br-ind"><br><span class="indent">&nbsp;</span></span>অন্তর উজাড় করে দিই আমি, ভাবি: একদিন এই জনতার মাঝেই, <br><span class="br-ind"><br><span class="indent">&nbsp;</span></span>ছিল আমার আসা যাওয়া শোভাযাত্রা করে আমি তাদের <br><span class="br-ind"><br><span class="indent">&nbsp;</span></span>নিয়ে যেতাম ঈশ্বরের মন্দিরে। জয়ধ্বনি ও স্তবগানে মুখর ভক্তবৃন্দ পালন করত তোমার উৎসব। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে আমার প্রাণ, কেন অবসন্ন হও? হে আমার অন্তর, কেন হও চঞ্চল? <br><span class="br-ind"><br><span class="indent">&nbsp;</span></span>ঈশ্বরে প্রত্যাশা রাখ, আমি আবার গাইব তাঁর স্তব গান, <br><span class="br-ind"><br><span class="indent">&nbsp;</span></span>কারণ তিনিই আমার পরিত্রাণ, <br><span class="br-ind"><br><span class="indent">&nbsp;</span></span>আমার আরাধ্য ঈশ্বর। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>অন্তরের অন্তঃস্থলে অবসন্ন প্রাণ আমার, এই নির্বাসনে আমি স্মরণ করছি তোমায়, <br><span class="br-ind"><br><span class="indent">&nbsp;</span></span>তুমি যে আছ তোমার আপন দেশে। <br><span class="br-ind"><br><span class="indent">&nbsp;</span></span>হার্মোন গিরিশ্রেণী ও মিৎসার পর্বত থেকে উৎসারিত নির্ঝরের উদ্দাম তরঙ্গরাজি যেমন ভেঙ্গে পড়ে, <br><span class="br-ind"><br><span class="indent">&nbsp;</span></span>বয়ে যায় জর্ডনের বুকে প্রচণ্ড তাণ্ডবে, <br><span class="br-ind"><br><span class="indent">&nbsp;</span></span>তেমনি তুমি পাঠিয়েছ আমার জীবনে নিদারুণ দুঃখের অকরুণ তরঙ্গ তাণ্ডব। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>দিবসে প্রভু দান করুন তাঁর করুণা, রাত্রে তাঁর স্তোত্র হোক আমার সাথী, <br><span class="br-ind"><br><span class="indent">&nbsp;</span></span>আমার জীবনেশ্বরের কাছে এই বিনতি আমার। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমার রক্ষাকারী শৈলস্বরূপ ঈশ্বরকে আমি বলি: <br><span class="br-ind"><br><span class="indent">&nbsp;</span></span>কেন তুমি ভুলে গেছ আমায়? <br><span class="br-ind"><br><span class="indent">&nbsp;</span></span>শত্রুদের অত্যাচারে কেন আমি আজ চূর্ণবিচূর্ণ? <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তীক্ষ্ণ বাক্যবাণে আমার বিপক্ষেরা জর্জরিত করে আমায়, <br><span class="br-ind"><br><span class="indent">&nbsp;</span></span>চূর্ণ করে আমার অস্থি। নিশিদিন তারা বিদ্রূপ করে, বলে: <br><span class="br-ind"><br><span class="indent">&nbsp;</span></span>কোথায় তোমার ঈশ্বর? <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে আমার প্রাণ কেন অবসন্ন হও? <br><span class="br-ind"><br><span class="indent">&nbsp;</span></span>হে আমার অন্তর কেন হও চঞ্চল? <br><span class="br-ind"><br><span class="indent">&nbsp;</span></span>ঈশ্বরে প্রত্যাশা রাখ, আমি আবার গাইব তাঁর স্তব গান <br><span class="br-ind"><br><span class="indent">&nbsp;</span></span>কারণ তিনিই আমার পরিত্রাণ, আমার আরাধ্য ঈশ্বর।<br></div>
</div>
<!-- PARSED ABOVE; EDITING MAY BREAK PARSER -->
</body></html>