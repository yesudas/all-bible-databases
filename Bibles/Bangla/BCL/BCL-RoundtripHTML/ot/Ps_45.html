<html><head>
<meta http-equiv="Content-Type" content="text/html;charset=utf-8" />
<title>Ps 45 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 45);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_43.html">43</a> <a href="Ps_44.html">44</a> <b>45</b> <a href="Ps_46.html">46</a> <a href="Ps_47.html">47</a> ... <a href="Ps_150.html">150</a> </div><hr>
<h1>Ps 45</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রাজার পরিণয় উপলক্ষে রচিত সঙ্গীত</h2><h2>কোরহ বংশের সঙ্কলন।</h2><span class="vn">1</span> <span class="br-p"><br><br></span><b>সঙ্গীত পরিচালকের প্রতি নির্দেশ: সুর–‘‘কুসুমকলির গান’’ গীতিকবিতা। প্রণয় গীতি।</b> <span class="br-p"><br><br></span><span class="br-ind"><br><span class="indent">&nbsp;</span></span>রাজার উদ্দেশে এ গাথা নিবেদন করতে গিয়ে <br><span class="br-ind"><br><span class="indent">&nbsp;</span></span>সুমধুর কল্পনার ভাবাবেশে উচ্ছ্বসিত হৃদয় আমার, <br><span class="br-ind"><br><span class="indent">&nbsp;</span></span>সুলেখকের লেখনীর মত। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>(হে রাজন,) সুন্দরতম তুমি মানবকুলে, <br><span class="br-ind"><br><span class="indent">&nbsp;</span></span>মধুর তোমার মুখের বাণী <br><span class="br-ind"><br><span class="indent">&nbsp;</span></span>তাই তুমি চিরধন্য বিধাতার আশীর্বাদে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে বীরশ্রেষ্ঠ, কটিদেশে বন্ধন কর তোমার তরবারি, <br><span class="br-ind"><br><span class="indent">&nbsp;</span></span>প্রতাপ ও মহিমায় হয়ে ওঠ ভাস্বর। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ন্যায় ও সত্য প্রতিষ্ঠার সুদৃঢ় <br><span class="br-ind"><br><span class="indent">&nbsp;</span></span>সঙ্কল্পে স্বপ্রতাপে এগিয়ে যাও জয়যাত্রায়, <br><span class="br-ind"><br><span class="indent">&nbsp;</span></span>বিজয়লাভ করবে তুমি আপন পরাক্রমে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমার তীক্ষ্ণ শরজালে বিদ্ধ হয় রাজদ্রোহীদের বক্ষ, <br><span class="br-ind"><br><span class="indent">&nbsp;</span></span>জাতিবৃন্দ হয় তোমার অধীন। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>চিরস্থায়ী তোমার মহান সিংহাসন, <br><span class="br-ind"><br><span class="indent">&nbsp;</span></span>তোমার রাজদণ্ড নিরপেক্ষ ন্যায়ের দণ্ড। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তুমি ন্যায় ভালবাস, ঘৃণা কর অন্যায়কে, <br><span class="br-ind"><br><span class="indent">&nbsp;</span></span>তাই ঈশ্বর–তোমার আরাধ্য ঈশ্বর তোমাকে করেছেন অভিষিক্ত। <br><span class="br-ind"><br><span class="indent">&nbsp;</span></span>তোমার সমকক্ষদের তুলনায় <br><span class="br-ind"><br><span class="indent">&nbsp;</span></span>তোমাকে তিনি করেছেন অধিকতর সুখী।<sup class="fnm"><a name="fnm1" href="#fn1">1</a></sup> <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>পুষ্পসার, অগুরু ও দারুচিনির সৌরভে সুবাসিত হয় তোমার বসন। <br><span class="br-ind"><br><span class="indent">&nbsp;</span></span>গজদন্তের কারুকার্য শোভিত প্রাসাদে বীণার ঝঙ্কারে বিনোদিত হয়চিত্ত তোমার। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তোমার রাজসভা অলঙ্কৃত করেছেন <br><span class="br-ind"><br><span class="indent">&nbsp;</span></span>যে সমাদৃত মহিলাবৃন্দ তাঁদের মাঝে আছেন বহু রাজনন্দিনী, <br><span class="br-ind"><br><span class="indent">&nbsp;</span></span>ওফির দেশের স্বর্ণাভরণে সুশোভিতা রাজমহিষী দাঁড়িয়ে আছেন তোমার দক্ষিণে। <span class="br-p"><br><br></span> <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>শোন হে কন্যা, আমার কথা শোন, <br><span class="br-ind"><br><span class="indent">&nbsp;</span></span>ভুলে যাও তোমার স্বজাতি ও পিতৃকুলের কথা। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তোমার রূপলাবণ্যে মুগ্ধ হবেন রাজা, <br><span class="br-ind"><br><span class="indent">&nbsp;</span></span>তিনিই তোমার স্বামী, অনুগত হও তাঁর। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সোর নগরের অধিবাসীরা তোমার কাছে আনবে উপহার, <br><span class="br-ind"><br><span class="indent">&nbsp;</span></span>বিবিধ রত্নসম্ভারে বিত্তবানেরা করবে তোমার মনোরঞ্জন। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সর্ব আভরণে সুসজ্জিতা রাজকন্যা রয়েছেন অন্তঃপুরে, <br><span class="br-ind"><br><span class="indent">&nbsp;</span></span>স্বর্ণখচিত তাঁর অঙ্গের বসন। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>মহার্ঘ বসনে বিভূষিতা, <br><span class="br-ind"><br><span class="indent">&nbsp;</span></span>সখীকুল পরিবৃতা রাজকুমারীকে <br><span class="br-ind"><br><span class="indent">&nbsp;</span></span>আনা হবে রাজসন্নিধানে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আনন্দ ও উল্লাসধ্বনি সহকারে <br><span class="br-ind"><br><span class="indent">&nbsp;</span></span>তাঁদের নিয়ে যাওয়া হবে রাজভবনে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>(হে রাজন) <br><span class="br-ind"><br><span class="indent">&nbsp;</span></span>তোমার পিতৃপুরুষদের স্থান অধিকার করবে তোমার সন্তান সন্ততিরা, <br><span class="br-ind"><br><span class="indent">&nbsp;</span></span>পৃথিবীর সর্বত্র তুমি তাদের নিয়োগ করবে শাসনকর্তারূপে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমার এ গৌরব গাথায় পুরুষানুক্রমে ঘোষিত হবে তোমারই সুখ্যাতি, <br><span class="br-ind"><br><span class="indent">&nbsp;</span></span>চিরকাল লোকে করবে তোমার জয়গান।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:650 1:8-9'><!--endraw 1-->হিব্রু 1:8-9<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>