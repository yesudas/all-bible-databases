<html><head>
<meta http-equiv="Content-Type" content="text/html;charset=utf-8" />
<title>Ps 55 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 55);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_53.html">53</a> <a href="Ps_54.html">54</a> <b>55</b> <a href="Ps_56.html">56</a> <a href="Ps_57.html">57</a> ... <a href="Ps_150.html">150</a> </div><hr>
<h1>Ps 55</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বন্ধুর বিশ্বাসঘাতকতায় ব্যথিত ভক্তের প্রার্থনা</h2><h2>গীতি কবিতা। দাউদের ভজন</h2><span class="vn">1</span> <span class="br-p"><br><br></span><b>সঙ্গীত পরিচালকের প্রতি নির্দেশ: তারযন্ত্র সহযোগে</b> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বর, আমার নিবেদনে কর্ণপাত কর, <br><span class="br-ind"><br><span class="indent">&nbsp;</span></span>প্রত্যাখ্যান করো না আমার নিবেদন। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>মনোযোগ দাও আমার কথায়, উত্তর দাও আমাকে, <br><span class="br-ind"><br><span class="indent">&nbsp;</span></span>দুর্ভাবনায় আমি অস্থির, বিক্ষিপ্ত আমার মন <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>শত্রুদের কোলাহলে, দুর্জনের অত্যাচারে। <br><span class="br-ind"><br><span class="indent">&nbsp;</span></span>তারা সৃষ্টি করে মহাসঙ্কট আমার পথে, শত্রুতা করে দারুণ আক্রোশে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>নিদারুণ মর্ম বেদনায় জর্জরিত চিত্ত আমার <br><span class="br-ind"><br><span class="indent">&nbsp;</span></span>আতঙ্কিত মৃত্যুর বিভীষিকায়। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমি ভয়ে বিপর্যস্ত, কম্পিত কলেবর, <br><span class="br-ind"><br><span class="indent">&nbsp;</span></span>মহাত্রাসে আচ্ছন্ন। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আহা, কপোতের মত যদি থাকত আমার দুখানি ডানা, <br><span class="br-ind"><br><span class="indent">&nbsp;</span></span>তাহলে উড়ে গিয়ে আমি স্বস্তি পেতাম। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>হ্যাঁ, আমি চলে যেতাম অনেক দূরে। <br><span class="br-ind"><br><span class="indent">&nbsp;</span></span>তেপান্তরের মাঠে গিয়ে ঘর বাঁধতাম। সেলা <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>এই প্রবল ঝঞ্ঝার কবল থেকে প্রাণ বাঁচাতে <br><span class="br-ind"><br><span class="indent">&nbsp;</span></span>সত্বর পালিয়ে যেতাম নিরাপদ আশ্রয়ে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে প্রভু পরমেশ্বর, ব্যর্থ করে দাও ওদের সব পরিকল্পনা, বিভ্রান্তি আন ওদের চিন্তাধারায়, <br><span class="br-ind"><br><span class="indent">&nbsp;</span></span>আমি দেখেছি ওদের নগরে জনপদে শোষণ-পীড়ন আর হিংসার হানাহানি। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>দৌরাত্ম্য ও দুর্নীতি রাত্রিদিন ঘিরে রেখেছে নগরগকে, <br><span class="br-ind"><br><span class="indent">&nbsp;</span></span>পূর্ণ হয়েছে নগর অধর্ম ও অনাচারে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সর্বত্র আজ উপদ্রব ও অবক্ষয়, ব্যবসা-বাণিজ্যে, <br><span class="br-ind"><br><span class="indent">&nbsp;</span></span>বিচার সভায় কোথাও সাধুতা নেই, আছে শুধু প্রতারণা আর অবিচার। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কোন শত্রু যদি উপহাস করত আমায়, আমি সইতে পারতাম, <br><span class="br-ind"><br><span class="indent">&nbsp;</span></span>কোন বিদ্বেষী যদি বিদ্রূপ বাণে জর্জরিত করত আমায় তাহলে আত্মরক্ষা করতে পারতাম আমি। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কিন্তু আমার পরম বন্ধু যে তুমি, আমার সাথী, <br><span class="br-ind"><br><span class="indent">&nbsp;</span></span>আমার একান্ত আপন, সেই তুমিই করছ এ কাজ। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>একদিন কত না মধুর আলাপ করেছি আমরা দুজনে, <br><span class="br-ind"><br><span class="indent">&nbsp;</span></span>একসাথে গিয়েছি প্রভুর মন্দিরে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>অকালে ওদের মরণ ঘনিয়ে আসুক, <br><span class="br-ind"><br><span class="indent">&nbsp;</span></span>জীবন্ত সমাধি হোক ওদের, মন্দতায় ভরা ওদের অন্তর ও বাহির। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমি আহ্বান জানাব ঈশ্বরকে সাহায্যের জন্য, প্রভু পরমেশ্বরই আমাকে করবেন উদ্ধার। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সন্ধ্যা, সকাল ও মধ্যাহ্নে <br><span class="br-ind"><br><span class="indent">&nbsp;</span></span>আমি জানাব আমার আর্ত নিবেদন, <br><span class="br-ind"><br><span class="indent">&nbsp;</span></span>তিনি শুনবেন আমার রব। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>অসংখ্য শত্রুর সাথে যে সংগ্রামে লিপ্ত আমি, <br><span class="br-ind"><br><span class="indent">&nbsp;</span></span>সেই সংগ্রাম থেকে তিনি আমায় করবেন উদ্ধার, <br><span class="br-ind"><br><span class="indent">&nbsp;</span></span>ফিরিয়ে আনবেন নিরাপদে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ঈশ্বর, যিনি অনাদিকাল থেকে শাসন ক্ষমতায় সমাসীন, <br><span class="br-ind"><br><span class="indent">&nbsp;</span></span>তিনি শুনবেন আমার নিবেদন, <br><span class="br-ind"><br><span class="indent">&nbsp;</span></span>ওদের দমন করবেন তিনি। <br><span class="br-ind"><br><span class="indent">&nbsp;</span></span>কারণ ওদের কোন পরিবর্তন নেই ঈশ্বরকে সম্ভ্রম করে না ওরা। সেলা <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমার বন্ধু আপন মিত্রদের বিরুদ্ধাচরণ করছে, <br><span class="br-ind"><br><span class="indent">&nbsp;</span></span>মৈত্রী শপথ ভঙ্গ করেছে সে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>মুখে তার মধুর ভাষণ কিন্তু অন্তরে বৈরীভাব, <br><span class="br-ind"><br><span class="indent">&nbsp;</span></span>স্নেহসিক্ত তার আলাপন অন্তরালে তার শাণিত কৃপাণ। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তুমি প্রভু পরমেশ্বরের উপর অর্পণ কর তোমার সকল ভার, <br><span class="br-ind"><br><span class="indent">&nbsp;</span></span>তিনিই ধারণ করবেন তোমায়, <br><span class="br-ind"><br><span class="indent">&nbsp;</span></span>ধার্মিককে কখনও বিচলিত হতে দেন না তিনি। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>হে ঈশ্বর, তুমি ওদের নিক্ষেপ করবে <br><span class="br-ind"><br><span class="indent">&nbsp;</span></span>বিনাশের গভীরতম গহ্বরে, রক্তলোলুপ ও প্রতারকেরা <br><span class="br-ind"><br><span class="indent">&nbsp;</span></span>জীবনের মাঝপথেই হারাবে তাদের আয়ু <br><span class="br-ind"><br><span class="indent">&nbsp;</span></span>কিন্তু তোমারই উপর থাকবে আমার অনন্ত আস্থা।<br></div>
</div>
<!-- PARSED ABOVE; EDITING MAY BREAK PARSER -->
</body></html>