<html><head>
<meta http-equiv="Content-Type" content="text/html;charset=utf-8" />
<title>Ps 73 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 73);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_71.html">71</a> <a href="Ps_72.html">72</a> <b>73</b> <a href="Ps_74.html">74</a> <a href="Ps_75.html">75</a> ... <a href="Ps_150.html">150</a> </div><hr>
<h1>Ps 73</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>তৃতীয় খণ্ড</h2><h2>(<b>230 73-89</b>)</h2><h2>ঈশ্বরের ন্যায় বিচার</h2><h2>আসফের ভজন</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>অন্তর যাদের নির্মল, ন্যায়নিষ্ঠ যারা, <br><span class="br-ind"><br><span class="indent">&nbsp;</span></span>তাদের প্রতি ঈশ্বর কত মঙ্গলময়। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কিন্তু আমি —আমার চরণ প্রায় স্খলিত হয়েছিল, <br><span class="br-ind"><br><span class="indent">&nbsp;</span></span>হারিয়ে গিয়েছিল আমার বিশ্বাস, <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কারণ দুষ্টলোকের সমৃদ্ধি দেখে <br><span class="br-ind"><br><span class="indent">&nbsp;</span></span>ঐ দাম্ভিকদের আমি ঈর্ষা করেছিলাম। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ওদের কোন দুঃখকষ্ট নেই, <br><span class="br-ind"><br><span class="indent">&nbsp;</span></span>কলেবর বেশ হৃষ্টপুষ্ট, <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>অন্যান্য লোক যেমন সঙ্কটে পড়ে ওরা তেমন পড়ে না, <br><span class="br-ind"><br><span class="indent">&nbsp;</span></span>ওরা আঘাত পায় না অপর লোকদের মত। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তাই অহঙ্কার ওদের কণ্ঠহার <br><span class="br-ind"><br><span class="indent">&nbsp;</span></span>দৌরাত্ম্য অঙ্গের আবরণ। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>মেদবাহুল্যে ওদের চোখ ফুলে উঠছে, <br><span class="br-ind"><br><span class="indent">&nbsp;</span></span>অলীক কল্পনায় হৃদয় ওদের উদ্বেল। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ওরা ব্যঙ্গ করে, ঈর্ষভরে কথা কয়, <br><span class="br-ind"><br><span class="indent">&nbsp;</span></span>উদ্ধত স্পর্ধায় উৎপীড়নের ভয় দেখায়। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>ওদের কুৎসা গগন স্পর্শ করেছে, <br><span class="br-ind"><br><span class="indent">&nbsp;</span></span>জিহ্বা ওদের নিন্দা রটনা করে পৃথিবী জুড়ে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাই মানুষ ওদেরই করে অনুসকরণ, <br><span class="br-ind"><br><span class="indent">&nbsp;</span></span>অন্ধভাবে বিশ্বাস করে ওদেরই কথা। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ওরা বলে, ঈশ্বর জানবেন কি করে? <br><span class="br-ind"><br><span class="indent">&nbsp;</span></span>এসব দিকে পরাৎপরের কি দৃষ্টি আছে? <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>দেখ, এরাই হচ্ছে দুর্জন, <br><span class="br-ind"><br><span class="indent">&nbsp;</span></span>চিরকাল আরামে বিলাসে থেকে বৃদ্ধি করে ধনদৌলত। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>বৃথাই কি আমি চিত্ত শুদ্ধ করেছি হে ঈশ্বর, <br><span class="br-ind"><br><span class="indent">&nbsp;</span></span>নিষ্কলঙ্ক রেখেছি আমার হাত? <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কারণ সারাদিনই আমি আঘাত পেয়েছি, <br><span class="br-ind"><br><span class="indent">&nbsp;</span></span>প্রতি প্রভাতেই হয়েছি দণ্ডিত। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>যদি আমি ওদেরই সুরে কথা বলতাম, <br><span class="br-ind"><br><span class="indent">&nbsp;</span></span>তাহলে তোমার প্রিয়জনদের কাছে আমি হতাম অবিশ্বস্ত। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তাই সমস্যাটি বুঝবার জন্য আমি অনেক চিন্তা করেছি, <br><span class="br-ind"><br><span class="indent">&nbsp;</span></span>কিন্তু দেখলাম, বিষয়টি বোধের অগম্য। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তারপর যখন আমি তোমার পবিত্র মন্দিরে প্রবেশ করলাম, <br><span class="br-ind"><br><span class="indent">&nbsp;</span></span>উপলব্ধি করলাম দুষ্টের চরম পরিণতি। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তুমি বাস্তবিকই রেখেছ ওদের <br><span class="br-ind"><br><span class="indent">&nbsp;</span></span>সর্বনাশের পিছল পথে নিক্ষেপ করেছ ওদের ধ্বংসের গহ্বরে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>পলকে ওদের হয় পদস্খলন, ওরা নিঃশেষ হয়ে যায় মহাত্রাসে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>ওরা স্বপ্নের মতই অলীক, <br><span class="br-ind"><br><span class="indent">&nbsp;</span></span>জেগে ওঠার পর লোকে ওদের অপচ্ছায়ার মতই তুচ্ছ করে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আমার হৃদয় ভরে গিয়েছিল তিক্ততায়, <br><span class="br-ind"><br><span class="indent">&nbsp;</span></span>মর্মে মর্মে আহত হয়েছিলাম আমি। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>অজ্ঞ ও মূর্খ আমি <br><span class="br-ind"><br><span class="indent">&nbsp;</span></span>তোমার দৃষ্টিতে ছিলাম নির্বোধ পশুর সমান। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তবুও আমি নিরন্তর তোমারই সঙ্গে আছি, <br><span class="br-ind"><br><span class="indent">&nbsp;</span></span>তুমিই ধরে আছ আমার হাত। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তোমার সুমন্ত্রণা আমাকে চালনা করবে, <br><span class="br-ind"><br><span class="indent">&nbsp;</span></span>শেষে সগৌরবে আমায় তুমি করবে গ্রহণ। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তুমি ছাড়া স্বর্গে আর কে আছে আমার? <br><span class="br-ind"><br><span class="indent">&nbsp;</span></span>তোমায় পেয়ে এ বিশ্বসংসারে আর কিছুতেই বাসনা নেই আমার। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>দুর্বল হয়ে পড়েছে আমার দেহমন, <br><span class="br-ind"><br><span class="indent">&nbsp;</span></span>তবু ঈশ্বরই আমার শক্তির আধার, <br><span class="br-ind"><br><span class="indent">&nbsp;</span></span>সর্বস্ব আমার, চিরদিন! চিরকাল! <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তোমার সান্নিধ্য থেকে যারা দূরে সরে গেছে, বিনষ্ট হবে তারা, <br><span class="br-ind"><br><span class="indent">&nbsp;</span></span>অবিশ্বস্ত যারা তোমার প্রতি, তুমি করবে তাদের সমূলে বিনাশ। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>ঈশ্বরের সান্নিধ্যে থাকাই আমার পক্ষে মঙ্গলজনক, <br><span class="br-ind"><br><span class="indent">&nbsp;</span></span>তাই সর্বাধিপতি প্রভু পরমেশ্বরের শরণ নিয়েছি আমি, <br><span class="br-ind"><br><span class="indent">&nbsp;</span></span>যেন গাইতে পারি তাঁরই কীর্তিগাথা।<br></div>
</div>
<!-- PARSED ABOVE; EDITING MAY BREAK PARSER -->
</body></html>