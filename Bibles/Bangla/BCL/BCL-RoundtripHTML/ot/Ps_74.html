<html><head>
<meta http-equiv="Content-Type" content="text/html;charset=utf-8" />
<title>Ps 74 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 74);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_72.html">72</a> <a href="Ps_73.html">73</a> <b>74</b> <a href="Ps_75.html">75</a> <a href="Ps_76.html">76</a> ... <a href="Ps_150.html">150</a> </div><hr>
<h1>Ps 74</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ভক্তের অনুযোগ</h2><h2>আসফের গীত</h2><span class="vn">1</span> <span class="br-p"><br><br></span><b>গীতি কবিতা</b> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বর, কেন তুমি আমাদের চিরতরে করেছ পরিত্যাগ? <br><span class="br-ind"><br><span class="indent">&nbsp;</span></span>আপন চারণের মেষপালের বিরুদ্ধে কেন ধূমায়মান তোমার কোপানল? <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>স্মরণ কর তোমার প্রজাবৃন্দের কথা অতীতে যাদের তুমি এনেছিলে নিজ অধিকারে, <br><span class="br-ind"><br><span class="indent">&nbsp;</span></span>আপন উত্তরাধিকারী গোষ্ঠীরূপে যাদের তুমি করেছিলে মুক্তদাসত্বের শৃঙ্খল থেকে, <br><span class="br-ind"><br><span class="indent">&nbsp;</span></span>স্মরণ কর সেই সিয়োন-গিরিকে, যা ছিল তোমার পীঠস্থান। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>দাঁড়াও তুমি এসে এই ভয়াবহ ধ্বংসস্তূপে, <br><span class="br-ind"><br><span class="indent">&nbsp;</span></span>দেখ, মন্দিরের সবকিছুই শত্রুরা নিঃশেষে করেছ ছারখার। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমার মন্দিরে শত্রুরা তোমার তুলেছে সদম্ভ হুঙ্কার, <br><span class="br-ind"><br><span class="indent">&nbsp;</span></span>সেখানে স্থাপন করেছে তারা তাদের বিজয় পতাকা। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কাঠুরিয়া যেমন ধ্বংস করে শ্যামল বনানী নির্মম কুঠারাঘাতে, <br><span class="br-ind"><br><span class="indent">&nbsp;</span></span>তেমনি নির্দয় আঘাতে ওরা করেছে ধ্বংস <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কারুকার্য শোভিত মন্দিরের সকল শিল্পরাজি। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ধূলায় লুটিয়ে দিয়েছে ওরা তোমার মন্দির, <br><span class="br-ind"><br><span class="indent">&nbsp;</span></span>করেছে অশুচি, করেছে অগ্নিসংযোগ সেই বিধ্বস্ত মন্দিরে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ওরা চেয়েছে আমাদের সমূলে বিনাশ করতে, <br><span class="br-ind"><br><span class="indent">&nbsp;</span></span>ভস্ম করেছে এদেশের বুকে তোমার সকল পীঠস্থান। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমরা আর দেখি না কোন পবিত্র নিদর্শন, <br><span class="br-ind"><br><span class="indent">&nbsp;</span></span>নেই আর কোন প্রবক্তা নবী আমাদের মাঝে, <br><span class="br-ind"><br><span class="indent">&nbsp;</span></span>এই দুরবস্থা চলবে আর কতকাল? <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আর কতদিন, হে ঈশ্বর, তোমার শত্রুরা করবে বিদ্রূপ? <br><span class="br-ind"><br><span class="indent">&nbsp;</span></span>তবে কি চিরকাল শত্রুরা কলঙ্কিত করবে তোমার নাম? <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কেন তুমি সঙ্কুচিত করেছ তোমার দক্ষিণ হস্ত? <br><span class="br-ind"><br><span class="indent">&nbsp;</span></span>থেক না নিষ্ক্রিয়, দেখাও তোমার পরাক্রম। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আদি থেকে হে ঈশ্বর তুমিই আমার রাজা, <br><span class="br-ind"><br><span class="indent">&nbsp;</span></span>তোমারই কৃপায় এ বিশ্বজগৎ মহাসঙ্কটে পায় উদ্ধার। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আপন পরাক্রমে তুমিই সাগরকে করেছিলে বিভক্ত, <br><span class="br-ind"><br><span class="indent">&nbsp;</span></span>সমুদ্রবক্ষে দানবদের মস্তক তুমিই করেছিলে চূর্ণ।<sup class="fnm"><a name="fnm1" href="#fn1">1</a></sup> <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>লিভিয়াথানের<sup class="fnm"><a name="fnm2" href="#fn2">2</a></sup> মস্তকরাজি চূর্ণ করে <br><span class="br-ind"><br><span class="indent">&nbsp;</span></span>তুমিই তার দেহ দিয়েছিলে তুলে খাদ্যরূপে প্রাণীকুলের মাঝে।<sup class="fnm"><a name="fnm3" href="#fn3">3</a></sup> <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>নির্ঝরিণী ও স্রোতস্বিনীর পথ তুমিই করেছ মুক্ত, <br><span class="br-ind"><br><span class="indent">&nbsp;</span></span>চিরপ্রবাহিনী তটিনীকে তুমিই করেছ বিশুদ্ধ। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>দিনমান তোমার, রাত্রিও তোমার, <br><span class="br-ind"><br><span class="indent">&nbsp;</span></span>তুমিই চন্দ্র ও সূর্যকে করেছ স্থাপন। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>পৃথিবীর সীমানা তুমিই করেছ নির্ধারণ, <br><span class="br-ind"><br><span class="indent">&nbsp;</span></span>তুমিই করেছ প্রবর্তন গ্রীষ্ম ও শীতঋতু। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>হে প্রভু পরমেশ্বর স্মরণ কর, শত্রুরা বিদ্রূপ করেছে তোমাকে, <br><span class="br-ind"><br><span class="indent">&nbsp;</span></span>বর্বরের দল কলঙ্ক লেপন করেছে তোমার নামে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তোমার শরণাগতদের সমর্পণ করো না বন্যপশুদের <br><span class="br-ind"><br><span class="indent">&nbsp;</span></span>হাতে তোমার অনুগত এই দীন দুঃখীদের চিরকাল ভুলে থেক না। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>স্মরণ কর একবার তোমার সন্ধিচুক্তির কথা, <br><span class="br-ind"><br><span class="indent">&nbsp;</span></span>দেখ, প্রচণ্ড হিংস্রতা বেঁধেছে বাসা পৃথিবীর অন্ধকার কোণে কোণে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>নিপীড়িতের প্রার্থনা যেন না হয় উপেক্ষিত, <br><span class="br-ind"><br><span class="indent">&nbsp;</span></span>উৎপীড়িত যেন না হয় প্রত্যাখ্যাত, লজ্জিত। <br><span class="br-ind"><br><span class="indent">&nbsp;</span></span>দীনহীন ও নির্যাতিত মানুষ যেন গাইতে পারে তোমার মহিমাগান। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>জাগ্রত হও, হে ঈশ্বর, আত্মপক্ষ সমর্থন কর, <br><span class="br-ind"><br><span class="indent">&nbsp;</span></span>দেখ, বর্বরের দল সারাক্ষণ কিভাবে তোমাকে বিদ্রূপ করছে। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>বিস্মৃত হয়ো না তোমার শত্রুদের সমস্ত গর্জন, <br><span class="br-ind"><br><span class="indent">&nbsp;</span></span>সতত সমুত্থিত হচ্ছে তোমার বিরোধীদের উদ্ধত কোলাহল।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:20 14:21'><!--endraw 1-->যাত্রা 14:21<!--raw 1 bo --></a><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> গ্রীক ও সিরিয়াক থেকে অনুদিত। হিব্রু: অস্পষ্ট।</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><a href='B:220 41:1'><!--endraw 1-->ইয়োব 41:1<!--raw 1 bo --></a><!--endraw 1-->; <!--raw 1 bo --><a href='B:230 104:26'><!--endraw 1-->গীত 104:26<!--raw 1 bo --></a><!--endraw 1-->; <!--raw 1 bo --><a href='B:290 27:1'><!--endraw 1-->যিশা 27:1<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>