<html><head>
<meta http-equiv="Content-Type" content="text/html;charset=utf-8" />
<title>Ps 77 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 77);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_75.html">75</a> <a href="Ps_76.html">76</a> <b>77</b> <a href="Ps_78.html">78</a> <a href="Ps_79.html">79</a> ... <a href="Ps_150.html">150</a> </div><hr>
<h1>Ps 77</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দুঃসময়ে ঈশ্বরের সান্ত্বনা</h2><h2>আসফের গীত</h2><span class="vn">1</span> <span class="br-p"><br><br></span><b>সঙ্গীত পরিচালকের প্রতি: যেদুথুন ঘরানা অনুসরণে।</b> <span class="br-p"><br><br></span><span class="br-ind"><br><span class="indent">&nbsp;</span></span>আমি সরবে ক্রন্দন করি ঈশ্বরের কাছে, তাঁরই কাছে জানাই আকুতি, <br><span class="br-ind"><br><span class="indent">&nbsp;</span></span>তিনি কর্ণপাত করেন আমার আবেদনে। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>সঙ্কটের দিনে আমি প্রভু পরমেশ্বরের অন্বেষণ করি, <br><span class="br-ind"><br><span class="indent">&nbsp;</span></span>সারাটি রাত হস্ত প্রসারিত করে আমি অবিরত নিবিষ্ট থাকি প্রার্থনায়, <br><span class="br-ind"><br><span class="indent">&nbsp;</span></span>কোন সান্ত্বনা মানে না আমার মন। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যখন ঈশ্বরের কথা আমি ভাবি তখন জর্জরিত হই দীর্ঘশ্বাসে, <br><span class="br-ind"><br><span class="indent">&nbsp;</span></span>যখন স্মরণে জাগে তাঁর কথা গভীর বিষাদে পূর্ণ হয় আমার হৃদয়। সেলা <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তুমি হরণ করেছ আমার নিদ্রা, <br><span class="br-ind"><br><span class="indent">&nbsp;</span></span>উদ্বেগে রুদ্ধ হয়েছে কণ্ঠ আমার। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যখন ভাবি সুদূর অতীতের দিনগুলির কথা, <br><span class="br-ind"><br><span class="indent">&nbsp;</span></span>মনে পড়ে যখন বিগতকালের স্মৃতি, <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>নিশীথে যখন মগ্ন হই ধ্যানে, <br><span class="br-ind"><br><span class="indent">&nbsp;</span></span>প্রশ্ন জাগে অন্তরে আমার: <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>প্রভু কি চিরতরে করবেন পরিত্যাগ? <br><span class="br-ind"><br><span class="indent">&nbsp;</span></span>আর কি কখনও হবেন না প্রসন্ন? <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তাঁর অবিচল প্রেম কি চিরতরে নিঃশেষিত? <br><span class="br-ind"><br><span class="indent">&nbsp;</span></span>পুরুষানুক্রমে কি নিষ্ফল হবে তাঁর প্রতিশ্রুতি? <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>ঈশ্বর কি বিরত হয়েছেন দয়া প্রদর্শনে? <br><span class="br-ind"><br><span class="indent">&nbsp;</span></span>ক্রোধবশতঃ তিনি কি রুদ্ধ করেছেন তাঁর করুণার ধারা? সেলা <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমি বলি: বড় দুঃখ আমার <br><span class="br-ind"><br><span class="indent">&nbsp;</span></span>পরাৎপরের বাহুবল কি খর্ব হয়েছে আজ? <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে প্রভু পরমেশ্বর, আমি স্মরণে রাখব তোমার মহান কীর্তিরাজি বিস্মৃত হব না তোমার পরমাশ্চর্য কর্মের কথা, <br><span class="br-ind"><br><span class="indent">&nbsp;</span></span>অতীতে যা তুমি করেছিলে সম্পাদন। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>স্মরণ করব তোমার সকল কীর্তির কথা, <br><span class="br-ind"><br><span class="indent">&nbsp;</span></span>ধ্যান করব তোমার পরাক্রমের কার্যকলাপ। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>হে ঈশ্বর, পবিত্র তোমার পথ, <br><span class="br-ind"><br><span class="indent">&nbsp;</span></span>ঈশ্বরের তুল্য মহান আর কোন দেবতা? <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তুমিই অলৌকিক কার্যসাধক ঈশ্বর <br><span class="br-ind"><br><span class="indent">&nbsp;</span></span>জাতিবৃন্দের কাছে তুমি ব্যক্ত করেছ তোমার পরাক্রম। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>নিজ বাহুবলে তুমি আপন প্রজাদের, <br><span class="br-ind"><br><span class="indent">&nbsp;</span></span>যাকোব ও যোষেফের সন্তানদের করেছ উদ্ধার। সেলা <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>হে ঈশ্বর, জলরাশি দেখল তোমায়, মহা আতঙ্কে হল আলোড়িত, <br><span class="br-ind"><br><span class="indent">&nbsp;</span></span>তোমার দর্শনে গবীর জলধি হল কম্পমান। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>মেঘপু্ঞ্জ বর্ষণ করল বারিধারা, আকাশ হল বজ্রনাদে মুখর, <br><span class="br-ind"><br><span class="indent">&nbsp;</span></span>ঝলসে উঠল তোমার অগ্নিবাণ চতুর্দিকে। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ঘূর্ণিবায়ুতে নিনাদিত হল তোমারবজ্রের ধ্বনি, <br><span class="br-ind"><br><span class="indent">&nbsp;</span></span>বিদ্যুৎ ঝলকে ভুবন হল আলোকিত টলমল হল পৃথিবী মহাপ্রকম্পনে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>সমুদ্র তোমায় করে দিয়েছিল পথ, <br><span class="br-ind"><br><span class="indent">&nbsp;</span></span>তুমি যাত্রা করেছিলে বিপুল জলরাশি ভেদ করে, <br><span class="br-ind"><br><span class="indent">&nbsp;</span></span>কিন্তু তোমার পদচিহ্ন ছিল অদৃশ্য। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মোশি ও হারোণের নেতৃত্বে মেষপালের মত পরিচালনা করেছিলে <br><span class="br-ind"><br><span class="indent">&nbsp;</span></span>তুমি তোমার প্রজাদের।<br></div>
</div>
<!-- PARSED ABOVE; EDITING MAY BREAK PARSER -->
</body></html>