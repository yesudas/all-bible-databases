<html><head>
<meta http-equiv="Content-Type" content="text/html;charset=utf-8" />
<title>Ps 94 &ndash; গীতসংহিতা &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 94);">
<div id="navbar"><a href="../index.html">পবিএ বাইবেল CL Bible</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_92.html">92</a> <a href="Ps_93.html">93</a> <b>94</b> <a href="Ps_95.html">95</a> <a href="Ps_96.html">96</a> ... <a href="Ps_150.html">150</a> </div><hr>
<h1>Ps 94</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ন্যায় বিচারক ঈশ্বর</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে প্রভু, ঈশ্বর তুমি, <br><span class="br-ind"><br><span class="indent">&nbsp;</span></span>প্রকাশ কর তোমার রোষ। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>সমুত্থিত হও, হে পৃথিবীর বিচারপতি, <br><span class="br-ind"><br><span class="indent">&nbsp;</span></span>অহঙ্কারীদের অপকর্মের সমুচিত দণ্ড দাও। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>দুষ্টেরা আর কতকাল উল্লাস করবে? <br><span class="br-ind"><br><span class="indent">&nbsp;</span></span>আর কতকাল হে প্রভু পরমেশ্বর? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>দুরাচারীরা আর কতকাল দম্ভ করবে? <br><span class="br-ind"><br><span class="indent">&nbsp;</span></span>আর কতকাল তাদের মুখ থেকে নির্গত হবে উদ্ধত বাক্যরাশি? <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে প্রভু পরমেশ্বর, তোমার প্রজাদের চূর্ণ করছে তারা, <br><span class="br-ind"><br><span class="indent">&nbsp;</span></span>তোমার আপনজনদের করছে দমন পীড়ন। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বিধবা ও প্রবাসীদের বধ করছে তারা, <br><span class="br-ind"><br><span class="indent">&nbsp;</span></span>অনাথ শিশুদের করছে হত্যা। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তারা বলছে, প্রভু পরমেশ্বর আমাদের দিকে দৃষ্টি দেন না, <br><span class="br-ind"><br><span class="indent">&nbsp;</span></span>বিবেচনা করেন না আমাদের কথা। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>বোঝবার চেষ্টা কর হে মূর্খের দল, <br><span class="br-ind"><br><span class="indent">&nbsp;</span></span>কবে তোমাদের বোধোদয় হবে? <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যিনি কর্ণ সৃষ্টি করেছেন, তিনি কি পান না শুনতে? <br><span class="br-ind"><br><span class="indent">&nbsp;</span></span>যিনি গঠন করেছেন চক্ষু, দেখতে কি পান না তিনি? <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যিনি জাতিসমূহের শাসনকর্তা তিনি কি দণ্ড দেন না? <br><span class="br-ind"><br><span class="indent">&nbsp;</span></span>তিনি মানুষকে করেন জ্ঞান দান, তিনি কি হতে পারেন জ্ঞানহীন? <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>প্রভু মানুষের ভাবনা চিন্তা সবই জানেন, <br><span class="br-ind"><br><span class="indent">&nbsp;</span></span>তিনি জানেন এ সবই ক্ষণস্থায়ী।<sup class="fnm"><a name="fnm1" href="#fn1">1</a></sup> <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>হে প্রভু পরমেশ্বর, ধন্য সেই ব্যক্তি যাকে তুমি শাসন কর, <br><span class="br-ind"><br><span class="indent">&nbsp;</span></span>যাকে শিখাও তোমার বিধান। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>যতদিন না খনন করা হয় গহ্বর দুর্জনদের জন্য <br><span class="br-ind"><br><span class="indent">&nbsp;</span></span>ততদিন তুমি তাকে রক্ষা করে থাক সকল সঙ্কট থেকে <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>প্রভু পরমেশ্বর বর্জন করবেন না তাঁর প্রজাবৃন্দকে। <br><span class="br-ind"><br><span class="indent">&nbsp;</span></span>তাদের করবেন না পরিত্যাগ যাদের উপর তাঁর একান্ত অধিকার। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ধর্মের পক্ষে পুনঃপ্রতিষ্ঠিত হবে ন্যায়বিচার, <br><span class="br-ind"><br><span class="indent">&nbsp;</span></span>চিত্ত যাদের ন্যায়নিষ্ঠ, তারা সকলেই হবে ধর্মের অনুগামী। <span class="br-p"><br><br></span> <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>দুর্জনদের বিরুদ্ধে কে আমার পক্ষ অবলম্বন করে? <br><span class="br-ind"><br><span class="indent">&nbsp;</span></span>কে-ই বা আমার পক্ষ হয়ে অধর্মাচারীদের বিরুদ্ধে দাঁড়ায়? <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যদি প্রভু পরমেশ্বর আমার সহায় না হতেন <br><span class="br-ind"><br><span class="indent">&nbsp;</span></span>তাহলে অচিরেই স্তব্ধতার দেশে হত আমার বসতি। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>যখন আমার মনে হয়, এই বুঝি পদস্খলন হল, <br><span class="br-ind"><br><span class="indent">&nbsp;</span></span>তখন দেখি হে প্রভু পরমেশ্বর তোমার অবিচল প্রেম আমায় ধারণ করে আছে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>দুর্ভাবনা যখন আমায় ব্যাকুল করে, <br><span class="br-ind"><br><span class="indent">&nbsp;</span></span>তখন তোমারই সান্ত্বনায় আমি উৎফুল্ল হয়ে উঠি। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>দুর্জন শাসকেরা, যারা উৎপীড়নের জন্য বিধান রচনা করে, তারা কি হতে পারে মিত্র তোমার? <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>ওরা ধার্মিকের জীবন নাশের জন্য দলবদ্ধ হয়, <br><span class="br-ind"><br><span class="indent">&nbsp;</span></span>নির্দোষকে দেয় মৃত্যুদণ্ড। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কিন্তু প্রভু পরমেশ্বর আমার দুর্গস্বরূপ, <br><span class="br-ind"><br><span class="indent">&nbsp;</span></span>আমার আরাধ্য ঈশ্বর আমার আশ্রয়গিরি। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তিনি ওদের অধর্মের প্রতিফল দেবেন, <br><span class="br-ind"><br><span class="indent">&nbsp;</span></span>উচ্ছিন্ন করবেন ওদের দুষ্টতার জন্য, <br><span class="br-ind"><br><span class="indent">&nbsp;</span></span>প্রভু পরমেশ্বর আমাদের আরাধ্য ঈশ্বর, সমূলে ধ্বংস করবেন ওদের।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><a href='B:530 3:20'><!--endraw 1-->১ করি 3:20<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>