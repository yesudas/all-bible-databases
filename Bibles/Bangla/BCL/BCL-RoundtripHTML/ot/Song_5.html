<html><head>
<meta http-equiv="Content-Type" content="text/html;charset=utf-8" />
<title>Song 5 &ndash; পরমগীত &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Song', 5);">
<div id="navbar"><a href="../index.html">পবিএ বাইবেল CL Bible</a> &ndash; <b>পরমগীত</b> &ndash; <a href="Song_1.html">1</a> ... <a href="Song_3.html">3</a> <a href="Song_4.html">4</a> <b>5</b> <a href="Song_6.html">6</a> <a href="Song_7.html">7</a> <a href="Song_8.html">8</a> </div><hr>
<h1>Song 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রেমিক:</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>পরাণ বঁধু মোর প্রেয়সী পিয়া, <br><span class="br-ind"><br><span class="indent">&nbsp;</span></span>দেখ চেয়ে, আমি এসেছি আমার উপবনে, <br><span class="br-ind"><br><span class="indent">&nbsp;</span></span>করেছি চয়ন সুরভি নির্যাস আর সুগন্ধি সম্ভার মৌচাক নিঙড়ানো মধু করেছি পান, <br><span class="br-ind"><br><span class="indent">&nbsp;</span></span>করেছি পান আমি দুগ্ধের সাথে দ্রাক্ষামদিরা। <br><span class="br-ind"><br><span class="indent">&nbsp;</span></span>সখীবৃন্দ (স্বগত): পান কর হে প্রেমিক যুগল <br><span class="br-ind"><br><span class="indent">&nbsp;</span></span>আকন্ঠ কর পান প্রেমের মদিরা, তৃপ্ত কর তৃষিত হৃদয়। <br></div>
<div class="v" id="v2"><h2>চতুর্থ গীত</h2><h2>প্রেমিকা:</h2><span class="vn">2</span> <span class="br-ind"><br><span class="indent">&nbsp;</span></span>দুনয়নে মোর নেমেছিল ঘুমঘোর তবু হৃদয় জেগেছিল, <br><span class="br-ind"><br><span class="indent">&nbsp;</span></span>আমি স্বপনের মাঝে দেখি যে প্রিয় আমার আঘাত করিছে দ্বারে। <br><span class="br-ind"><br><span class="indent">&nbsp;</span></span>ওগো প্রিয়া মোর কপোতী আমার অপাপবিদ্ধা বালা, দুয়ারখানি খোল। <br><span class="br-ind"><br><span class="indent">&nbsp;</span></span>শিশিরে সিক্ত হল মস্তক আমার কেশদাম হতে শিশির ঝরে। <br></div>
<div class="v" id="v3"><h2>প্রেমিক:</h2><h2>প্রেমিকা:</h2><span class="vn">3</span> <span class="br-ind"><br><span class="indent">&nbsp;</span></span>আমি খুলেছি আমার আবরণখানি কি করে আবার পরি, <br><span class="br-ind"><br><span class="indent">&nbsp;</span></span>ধুয়েছি আমার চরণযুগল কি করে মলিন করি? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>প্রিয়তম যবে অনুরাগভরে হাতখানি রাখে দ্বারে, <br><span class="br-ind"><br><span class="indent">&nbsp;</span></span>উঠল যে নেচে পরাণ আমার আবেগে আকুল হিল্লোলে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>চকিত চমকে ছুটে যাই আমি দুয়ারখানি খোলার তরে। <br><span class="br-ind"><br><span class="indent">&nbsp;</span></span>মোর দুটি করে অগুরু মাখানো, <br><span class="br-ind"><br><span class="indent">&nbsp;</span></span>সুরভি আতরে আঙুল ভেজানো, <br><span class="br-ind"><br><span class="indent">&nbsp;</span></span>আমি হাতখানি রাখি দ্বারে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আকুল আবেগে খুলিনু দুয়ার, <br><span class="br-ind"><br><span class="indent">&nbsp;</span></span>নাই, নাই সেথা নাই প্রিয় মোর হায়, হায় তিনি গেছেন ফিরে! <br><span class="br-ind"><br><span class="indent">&nbsp;</span></span>আবাহন তাঁর করেছিল মোরে বিভোর বিবশ। <br><span class="br-ind"><br><span class="indent">&nbsp;</span></span>খুঁজে ফিরি তাঁকে দুয়ারে দুয়ারে, নাই, <br><span class="br-ind"><br><span class="indent">&nbsp;</span></span>নাই তিনি কোথাও যে নাই, <br><span class="br-ind"><br><span class="indent">&nbsp;</span></span>ডেকে ডেকে আমি হয়েছি কাতর পাই না যে সাড়া তাঁর। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>প্রহরায় রত প্রহরীরা মোরে করে বিক্ষত দারুণ প্রহারে, <br><span class="br-ind"><br><span class="indent">&nbsp;</span></span>কেড়ে নিল মোর আবরণখানি প্রাচীর রক্ষী যত! <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ওগো, তোমরা দেখা যদি পাও মোর দয়িতের বলো তারে, <br><span class="br-ind"><br><span class="indent">&nbsp;</span></span>আমি তার বিরহে ব্যাকুল বিধুর। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>ওগো অনন্যা রূপসী কন্যা, প্রিয়তম তব কিসে অনন্য <br><span class="br-ind"><br><span class="indent">&nbsp;</span></span>কিবা রূপ তার কিবা গুণ, বলো কিবা তার মহিমা? <br></div>
<div class="v" id="v10"><h2>প্রেমিকা:</h2><span class="vn">10</span> <span class="br-ind"><br><span class="indent">&nbsp;</span></span>দয়িত আমার সুদেহী সুদর্শন <br><span class="br-ind"><br><span class="indent">&nbsp;</span></span>লাখে না মিলয়ে এক। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কষিত কাঞ্চন<sup class="fnm"><a name="fnm1" href="#fn1">1</a></sup> বিভা শ্রীমুখে যে তাঁর <br><span class="br-ind"><br><span class="indent">&nbsp;</span></span>ভ্রমরকৃষ্ণ কুঞ্চিত কেশদাম। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>শুদ্ধসত্ত্ব আয়তলোচন যেন দুগ্ধ শুভ্র কপোত মিথুন, <br><span class="br-ind"><br><span class="indent">&nbsp;</span></span>রয়েছে দাঁড়ায়ে তটিনীতীরে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কপোলের শ্মশ্রুজাল সুবাসিত সুরভি আতরে <br><span class="br-ind"><br><span class="indent">&nbsp;</span></span>যেন সুগন্ধি মশলার বন সুরভি বিতরে। <br><span class="br-ind"><br><span class="indent">&nbsp;</span></span>তাঁর অধর যেন কুমুদ কুসুম <br><span class="br-ind"><br><span class="indent">&nbsp;</span></span>নিঃশ্বাসে তাঁর অগুরু সুবাস। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সুগঠিত বাহুদ্বয়, <br><span class="br-ind"><br><span class="indent">&nbsp;</span></span>রত্নখচিত অঙ্গুরীয় অঙ্গুলিতে শোভা পায়। <br><span class="br-ind"><br><span class="indent">&nbsp;</span></span>সুঠাম সুন্দর নন্দন তনু তাঁর <br><span class="br-ind"><br><span class="indent">&nbsp;</span></span>যেন সুচিক্কণ গজদম্ভে সুন্দর কারুকার্য নীলকান্ত মণির। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সুদৃঢ় বলিষ্ঠ পদদ্বয় যেন দুটি মর্মরস্তম্ভ, <br><span class="br-ind"><br><span class="indent">&nbsp;</span></span>দুটি চরণের সুবর্ণ আধারে অপরূপ শোভাময়। <br><span class="br-ind"><br><span class="indent">&nbsp;</span></span>সে যেন রাজকীয় মহিমায় সমুন্নত লেবানন গিরিবর <br><span class="br-ind"><br><span class="indent">&nbsp;</span></span>শালতরু যেন তরুমাঝে তরুরাজ। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>মুধমাখা বাণী তাঁর অমৃতের নির্ঝর! <br><span class="br-ind"><br><span class="indent">&nbsp;</span></span>নয়নমোহন তিনি সর্বাঙ্গসুন্দর! <br><span class="br-ind"><br><span class="indent">&nbsp;</span></span>ওগো জেরুশালেমের কামিনীফুল, <br><span class="br-ind"><br><span class="indent">&nbsp;</span></span>মোর প্রিয়তম অপরূপ রূপময়, এই তাঁর পরিচয়<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> কষিত কাঞ্চনঃ কষ্টি পাথরে পরীক্ষিত সোনা।</div>
</div>
<!-- PARSED ABOVE; EDITING MAY BREAK PARSER -->
</body></html>