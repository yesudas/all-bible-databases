<html><head>
<meta http-equiv="Content-Type" content="text/html;charset=utf-8" />
<title>Song 7 &ndash; পরমগীত &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Song', 7);">
<div id="navbar"><a href="../index.html">পবিএ বাইবেল CL Bible</a> &ndash; <b>পরমগীত</b> &ndash; <a href="Song_1.html">1</a> ... <a href="Song_5.html">5</a> <a href="Song_6.html">6</a> <b>7</b> <a href="Song_8.html">8</a> </div><hr>
<h1>Song 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পুরুষ:</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>কী অপরূপা রূপকন্যা তুমি! <br><span class="br-ind"><br><span class="indent">&nbsp;</span></span>পাদুকাশোভিত পদপল্লব তব অপরূপ রূপময়। <br><span class="br-ind"><br><span class="indent">&nbsp;</span></span>সুঠাম জঘন য়েন শিল্পীর কারুকার্য, <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তোমার নাভিকুণ্ড যেন সুরায় উচ্ছল এক সুগোল পানপাত্র, <br><span class="br-ind"><br><span class="indent">&nbsp;</span></span>কটিদেশ যেন কুমুদ কমলে ঘেরা গোধূমের স্তূপ। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কুচযুগ যেন যুগল মৃগ, <br><span class="br-ind"><br><span class="indent">&nbsp;</span></span>যমজ হরিণসম। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তব মরাল গ্রীবা যেন গজদম্ভের শুভ্র মিনার, <br><span class="br-ind"><br><span class="indent">&nbsp;</span></span>নয়নদুটি যেন বাথ-রাব্বিমে প্রবেশ পথের পাশে হেশবোনের<sup class="fnm"><a name="fnm1" href="#fn1">1</a></sup> সেই সরোবর। <br><span class="br-ind"><br><span class="indent">&nbsp;</span></span>দামাসকাসের প্রহরায় দণ্ডায়মান লেবাননের মিনারের মত সুন্দর নাসিকা তোমার <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সমুন্নত মস্তক তোমার যেন উচ্চশীর্ষ কার্মেল পর্বত, <br><span class="br-ind"><br><span class="indent">&nbsp;</span></span>সুচিক্কণ কেশরাশি গুচ্ছ গুচ্ছ রেশম সম্ভার! <br><span class="br-ind"><br><span class="indent">&nbsp;</span></span>রাজাও বাঁধা পড়ে ঐ রূপের মাধুরীতে।<sup class="fnm"><a name="fnm2" href="#fn2">2</a></sup> <span class="br-p"><br><br></span> <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ওগো প্রিয়া মোর, কত মনোলোভা তুমি, তুমি কত সুন্দর। <br><span class="br-ind"><br><span class="indent">&nbsp;</span></span>তোমার প্রেমের অসীম আনন্দে হৃদয় ভরে যায় কানায় কানায়। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>খেজুর গাছের মত শোভাময়ী তুমি <br><span class="br-ind"><br><span class="indent">&nbsp;</span></span>তব কুচযুগ যেন খেজুরের গুচ্ছ। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সেই গাছ থেকে আমি পেড়ে আনব তার ফলসম্ভার। <br><span class="br-ind"><br><span class="indent">&nbsp;</span></span>আমার নয়নে তোমার স্তনযুগল যেন গুচ্ছ গুচ্ছ রসাল দ্রাক্ষাফল, <br><span class="br-ind"><br><span class="indent">&nbsp;</span></span>আপেলের মধুর সুগন্ধ আসে তোমার নিঃশ্বাসে, <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সুমধুর সুরা যেন মুখচন্দ্রিমা তব। <br><span class="br-ind"><br><span class="indent">&nbsp;</span></span>সেই সুরা তবে হোক প্রবাহিত <br><span class="br-ind"><br><span class="indent">&nbsp;</span></span>মোর প্রিয়ের অধরে অবাধে অঝোরে <br><span class="br-ind"><br><span class="indent">&nbsp;</span></span>হোক প্রবাহিত তব দন্তরুচি কৌমুদী ঘিরে।<sup class="fnm"><a name="fnm3" href="#fn3">3</a></sup> <br></div>
<div class="v" id="v10"><h2>নারীর উক্তি:</h2><span class="vn">10</span> <span class="br-ind"><br><span class="indent">&nbsp;</span></span>আমি যে আমার প্রিয়তমের, <br><span class="br-ind"><br><span class="indent">&nbsp;</span></span>আমি তাঁর কামনার ধন। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>এস প্রিয়তম, চল মোরা যাই নগরের সীমানা ছাড়িয়ে, <br><span class="br-ind"><br><span class="indent">&nbsp;</span></span>কাটাই রজনী কোন এক গাঁয়ের<sup class="fnm"><a name="fnm4" href="#fn4">4</a></sup> মাঝে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>জাগরিত হব পোহালে রজনী যাব আমাদের দ্রাক্ষাকুঞ্জবনে, <br><span class="br-ind"><br><span class="indent">&nbsp;</span></span>দেখব সেথায় দ্রাক্ষালতাগুলি মঞ্জরীত হয়েছে কি না, <br><span class="br-ind"><br><span class="indent">&nbsp;</span></span>পাপড়ি মেলেছে কি না কুসুমকলি, কুসুমিত হয়েছে কি না ডালিম শাখা! <br><span class="br-ind"><br><span class="indent">&nbsp;</span></span>সেথায় আমি তোমায় উজাড় করে দেব প্রেম আমার। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সুগন্ধি ফুলের মধুর সুবাসে, <br><span class="br-ind"><br><span class="indent">&nbsp;</span></span>আর রসাল ফলের সুরভিতে সুরভিত হবে তুমি আমার দেহলিতে। <br><span class="br-ind"><br><span class="indent">&nbsp;</span></span>প্রিয়তম, আমি সাজিয়ে রেখেছি ডালা তোমারই তরে, <br><span class="br-ind"><br><span class="indent">&nbsp;</span></span>পুরাতন রূপে রসে, নবতর সম্ভারে।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বাথরাব্বিমে...হেশবোনের-হিব্রু অস্পষ্ট</div>
<div class="fn"><sup class="fnt"><a name="fn2" href="#fnm2">2</a></sup> হিব্রু অস্পষ্ট কিছু প্রাচীন অনুবাদ: অধর এবং দন্ত। হিব্রু: নিদ্রামগ্ন যারা তাদের অধরে।</div>
<div class="fn"><sup class="fnt"><a name="fn3" href="#fnm3">3</a></sup> হিব্রু অস্পষ্ট কিছু প্রাচীন অনুবাদ: অধর এবং দন্ত। হিব্রু: নিদ্রামগ্ন যারা তাদের অধরে।</div>
<div class="fn"><sup class="fnt"><a name="fn4" href="#fnm4">4</a></sup> গ্রামে অথবা মাঠে।</div>
</div>
<!-- PARSED ABOVE; EDITING MAY BREAK PARSER -->
</body></html>