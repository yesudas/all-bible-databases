<html><head>
<meta http-equiv="Content-Type" content="text/html;charset=utf-8" />
<title>Zech 10 &ndash; নবী সখরিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 10);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী সখরিয়ের পুস্তক</b> &ndash; <a href="Zech_1.html">1</a> ... <a href="Zech_8.html">8</a> <a href="Zech_9.html">9</a> <b>10</b> <a href="Zech_11.html">11</a> <a href="Zech_12.html">12</a> ... <a href="Zech_14.html">14</a> </div><hr>
<h1>Zech 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তোমরা সর্বাধিপতি প্রভু পরমেশ্বরের কাছেই বসন্তকালে পর্যাপ্ত বর্ষণ চেয়ে নাও। কারণ তিনিই পাঠান বর্ষার মেঘ, তিনিই দেন বৃষ্টির জল, ভূমি করেন শস্যশ্যামলা। এ বিষয়ে লোকে গৃহদেবতা, দৈবজ্ঞ ও স্বপ্নদর্শকদেরই শরণাপন্ন হয়, কিন্তু তাদের কথা অসার অলীক, বৃথা তাদের আশ্বাসবাণী।</div>
<div class="v" id="v2"><span class="vn">2</span> এই জন্যই লোকে পালকহীন মেষপালের মত, পথ হারিয়ে দুরবস্থায় পড়ে।</div>
<div class="v" id="v3"><span class="vn">3</span> <span class="br-p"><br><br></span>পালকদের উপরে আমার প্রচণ্ড ক্রোধ, নেতাদের আমি দণ্ড দেব। যিহুদাকূল আমার! আমি স্বয়ং তাদের তদারক করব, গড়ে তুলব যুদ্ধের তেজী ঘোড়া করে।</div>
<div class="v" id="v4"><span class="vn">4</span> আমার প্রজাদের শাসন করার জন্য তাদের মধ্য থেকেই উৎপন্ন হবে সৈন্যাধ্যক্ষ<sup class="fnm"><a name="fnm1" href="#fn1">1</a></sup> নেতা<sup class="fnm"><a name="fnm2" href="#fn2">2</a></sup>, ও শাসক<sup class="fnm"><a name="fnm3" href="#fn3">3</a></sup></div>
<div class="v" id="v5"><span class="vn">5</span> তারা বিজয়ী সেনার মত পথের কাদায় শত্রুদের পদদলিত করবে। দুর্ধর্ষ অশ্বারোহী সেনানীকে করবে বিপর্যস্ত, কারণ আমি তাদের সহায়।</div>
<div class="v" id="v6"><h2>যিহুদা ও ইসরায়েলকুল</h2><span class="vn">6</span> <span class="br-p"><br><br></span><span class="br-ind"><br><span class="indent">&nbsp;</span></span>যিহুদা গোষ্ঠীকে আমি শক্তিশালী করব, যোষেফের বংশধরদের করব উদ্ধার। <br><span class="br-ind"><br><span class="indent">&nbsp;</span></span>আমি তাদের ফিরিয়ে আনব, কারণ তাদের প্রতি রয়েছে আমার মমতা। <br><span class="br-ind"><br><span class="indent">&nbsp;</span></span>তারা হবে এমন, যেন কোনদিন আমি তাদের পরিত্যাগ করিনি। <br><span class="br-ind"><br><span class="indent">&nbsp;</span></span>আমি প্রভু পরমেশ্বর তাদের আরাধ্য ঈশ্বর, <br><span class="br-ind"><br><span class="indent">&nbsp;</span></span>আমি তাদের প্রার্থনার উত্তর দেব। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ইফ্রয়িম তখন হবে পরাক্রান্ত যোদ্ধার মত <br><span class="br-ind"><br><span class="indent">&nbsp;</span></span>দ্রাক্ষারসে মত্ত লোকদের মতই উৎফুল্ল হবে তাদের হৃদয়। <br><span class="br-ind"><br><span class="indent">&nbsp;</span></span>তাদের বংশধরেরা সে কথা স্মরণে গর্ববোধ করবে, <br><span class="br-ind"><br><span class="indent">&nbsp;</span></span>প্রভু পরমেশ্বরের এই অপার করুণায় তারা হবে উল্লসিত। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমি তাদের সঙ্কেত দিয়ে ডেকে আনব, <br><span class="br-ind"><br><span class="indent">&nbsp;</span></span>একত্র করব তাদের, কারণ আমি তাদের করব স্বাধীন জাতি, <br><span class="br-ind"><br><span class="indent">&nbsp;</span></span>আগের মতই তাদের সংখ্যাবৃদ্ধি হবে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>নানা জাতির মাঝে তাদের আমি ছড়িয়ে দিলেও, <br><span class="br-ind"><br><span class="indent">&nbsp;</span></span>সেই দূর প্রবাসেও তারা আমায় স্মরণ করবে। <br><span class="br-ind"><br><span class="indent">&nbsp;</span></span>তারা বেঁচে থাকবে, ফিরে আসবে সন্তানসন্ততিসহ। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>মিশর ও আসিরিয়া থেকে আমি তাদের স্বদেশে ফিরিয়ে আনব, <br><span class="br-ind"><br><span class="indent">&nbsp;</span></span>আমি তাদের গিলিয়দ ও লেবাননে পুনর্বাসিত করব, <br><span class="br-ind"><br><span class="indent">&nbsp;</span></span>সারা দেশ তারা পূর্ণ করবে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তারা দুঃখসাগর পার হয়ে যাবে সাগর তরঙ্গকে করবে প্রতিহত, <br><span class="br-ind"><br><span class="indent">&nbsp;</span></span>শুকিয়ে যাবে নীলনদের বুক আসিরিয়ার দর্প হবে চূর্ণ, <br><span class="br-ind"><br><span class="indent">&nbsp;</span></span>মিশরের রাজদণ্ড হবে অপসারিত। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমার শক্তিতে আমি তাদের করব শক্তিমান, <br><span class="br-ind"><br><span class="indent">&nbsp;</span></span>আমার নামেই তারা করবে অভিযান— <br><span class="br-ind"><br><span class="indent">&nbsp;</span></span>এ কথা বলেছেন প্রভু পরমেশ্বর।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু: ধনুক।</div>
<div class="fn"><sup class="fnt"><a name="fn2" href="#fnm2">2</a></sup> হিব্রু: তাঁবুর খোঁটা।</div>
<div class="fn"><sup class="fnt"><a name="fn3" href="#fnm3">3</a></sup> হিব্রু: কোণের প্রস্তর।</div>
</div>
<!-- PARSED ABOVE; EDITING MAY BREAK PARSER -->
</body></html>