<html><head>
<meta http-equiv="Content-Type" content="text/html;charset=utf-8" />
<title>Zech 2 &ndash; নবী সখরিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 2);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী সখরিয়ের পুস্তক</b> &ndash; <a href="Zech_1.html">1</a> <b>2</b> <a href="Zech_3.html">3</a> <a href="Zech_4.html">4</a> ... <a href="Zech_14.html">14</a> </div><hr>
<h1>Zech 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>তৃতীয় দর্শনঃ জেরুশালেম জরীপ</h2><span class="vn">1</span> <span class="br-p"><br><br></span>আমি আরও দেখলাম, জরীপের দড়ি হাতে এক ব্যক্তি।</div>
<div class="v" id="v2"><span class="vn">2</span> আমি তাঁকে জিজ্ঞাসা করলাম, আপনি কোথায় চলেছেন? তিনি বললেন, জেরুশালেম জরীপ করতে, এর দৈর্ঘ্য ও প্রস্থ কত তা-ই দেখতে চলেছি।</div>
<div class="v" id="v3"><span class="vn">3</span> <span class="br-p"><br><br></span>যে স্বর্গদূত আমার সঙ্গে কথা বলছিলেন তিনিও এগিয়ে গেলেন, তখন আর একজন স্বর্গদূত তাঁর সঙ্গে সাক্ষাৎ করতে এলেন এবং তাঁকে বললেন,</div>
<div class="v" id="v4"><span class="vn">4</span> তুমি দৌড়ে গিয়ে ঐ আমীন যুবককে বল, জেরুশালেমের মানুষ ও পশুপালের সংখ্যাধিক্যের জন্য এটি একটি প্রাচীরবিহীন উন্মুক্ত নগর হবে।</div>
<div class="v" id="v5"><span class="vn">5</span> প্রভু পরমেশ্বর বলছেন, এর চারিদিকে আমিই হব অগ্নিপ্রাচীর, আমিই হব এর গৌরব।</div>
<div class="v" id="v6"><span class="vn">6</span> <span class="br-p"><br><br></span>পরমেশ্বর বলছেন, পালাও, পালাও! উত্তরাঞ্চলের দেশ থেকে পালিয়ে যাও। কারণ আমি তোমাদের চতুর্দিকে ছড়িয়ে দিয়েছি।</div>
<div class="v" id="v7"><span class="vn">7</span> পালাও, তোমরা, যারা ব্যাবিলনে বাস করছ, সিয়োনে পালিয়ে যাও।</div>
<div class="v" id="v8"><span class="vn">8</span> যারা তোমাদের নির্যাতন করেছে তাদের বিরুদ্ধে সর্বধিপতি প্রভু পরমেশ্বর আমাকে পাঠিয়েছেন সপ্রতাপে, <span class="br-p"><br><br></span>কারণ যারা তোমাদের আঘাত করে তারা তাঁর নয়নের মণিতেই আঘাত হানে। তিনিই বলছেন,</div>
<div class="v" id="v9"><span class="vn">9</span> দেখ, আমি স্বয়ং তাদের আঘাত করব, তার ফলে যারা তাদের অধীন ছিল তাদের দ্বারাই তারা সমূলে উৎপাটিত হবে, <span class="br-p"><br><br></span>এর দ্বারাই তোমরা জানবে যে সর্বাধিপতি প্রভুই আমাকে পাঠিয়েছেন।</div>
<div class="v" id="v10"><span class="vn">10</span> <span class="br-p"><br><br></span>প্রভু পরমেশ্বর বলছেন, হে জেরুশালেমবাসী! আন্দগান কর, উল্লাস কর। আমি আসছি, তোমাদের সঙ্গেই আমি বাস করব।</div>
<div class="v" id="v11"><span class="vn">11</span> <span class="br-p"><br><br></span>সেদিন অনেক জাতি পরমেশ্বরের প্রতি আসক্ত হবে, তারা হবে তাঁর প্রজা, আর তিনি তোমাদের সাথে বাস করবেন। তখন তোমরা জানবে যে তিনিই তোমাদের কাছে আমাকে পাঠিয়েছেন।</div>
<div class="v" id="v12"><span class="vn">12</span> এই পুণ্যভূমিতে যিহুদীয়া প্রদেশকেই পরমেশ্বর নিজস্ব অংশরূপে অধিকার করবেন এবং জেরুশালেমই হবে তাঁর প্রিয় নগরী।</div>
<div class="v" id="v13"><span class="vn">13</span> <span class="br-p"><br><br></span>প্রভু পরমেশ্বর আপন পবিত্র আবাস থেকে আসছেন। তোমরা সকলে শান্ত হও। পরমেশ্বর আপন পবিত্র পীঠে জাগ্রত। তিনি আসছেন। তোমরা সকলে নীরব হও।</div>
</div>
<!-- PARSED ABOVE; EDITING MAY BREAK PARSER -->
</body></html>