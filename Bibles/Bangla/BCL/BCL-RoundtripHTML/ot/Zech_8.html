<html><head>
<meta http-equiv="Content-Type" content="text/html;charset=utf-8" />
<title>Zech 8 &ndash; নবী সখরিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 8);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী সখরিয়ের পুস্তক</b> &ndash; <a href="Zech_1.html">1</a> ... <a href="Zech_6.html">6</a> <a href="Zech_7.html">7</a> <b>8</b> <a href="Zech_9.html">9</a> <a href="Zech_10.html">10</a> ... <a href="Zech_14.html">14</a> </div><hr>
<h1>Zech 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিশ্বস্ত নগর ঈশ্বরের প্রতিশ্রুতি: জেরুশালেম পুনরুদ্ধার</h2><span class="vn">1</span> <span class="br-p"><br><br></span>তারপর সর্বাধিপতি প্রভু পরমেশ্বর সখরিয়কে এই বাণী দিলেনঃ</div>
<div class="v" id="v2"><span class="vn">2</span> ইসরায়েল জাতিকে সাহায্য করার আমার একান্ত বাসনা। আমি তাদের গভীরভাবে ভালবাসি। তাই তাদের শত্রুদের উপর আমি ক্রুদ্ধ হয়েছি।</div>
<div class="v" id="v3"><span class="vn">3</span> আমি আমার নগরী জেরুশালেমে ফিরে আসব। সেখানে জেরুশালেম অভিহিত হবে ‘বিশ্বস্ত নগরী’ নামে। সর্বাধিপতি প্রভুর পর্বতকে বলা হবে ‘পবিত্র গিরি'।</div>
<div class="v" id="v4"><span class="vn">4</span> অতিবৃদ্ধ প্রবীণ ও প্রবীণারা লাঠি হাতে আবার জেরুশালেমের চকে এসে বসবে।</div>
<div class="v" id="v5"><span class="vn">5</span> নগরের পথগুলিতে ছোট ছেলেমেয়েরা খেলাধূলা করবে।</div>
<div class="v" id="v6"><span class="vn">6</span> <span class="br-p"><br><br></span>ইসরায়েলীদের কাছে আজ এই ব্যাপার অসম্ভব মনে হলেও আমার কাছে অসম্ভব নয়।</div>
<div class="v" id="v7"><span class="vn">7</span> সর্বাধিপতি বলেছেন, দেখ, আমি আমার প্রজাদের পূর্ব<sup class="fnm"><a name="fnm1" href="#fn1">1</a></sup> ও পশ্চিমের<sup class="fnm"><a name="fnm2" href="#fn2">2</a></sup> দেশগুলি থেকে উদ্ধার করে জেরুশালেমে ফিরিয়ে আনব। ন্যায়নিষ্ঠা ও বিশ্বস্ততায় তারা আমার প্রজা হবে আর আমি হব তাদের ঈশ্বর।</div>
<div class="v" id="v9"><h2>মন্দির পুনর্নির্মাণ</h2><span class="vn">9</span> <span class="br-p"><br><br></span>সাহস কর। আমার মন্দির পুনর্নির্মাণের জন্য ভিত্তি স্থাপনের সময় সেই নবীরা যে কথা বলেছিলেন সেই একই কথা তোমরা এখন শুনছ।</div>
<div class="v" id="v10"><span class="vn">10</span> সেকালে মানুষের মজুরী কিম্বা পশুর ভাড়াও ছিল না। শত্রুদের উপদ্রবে কেউ তখন নিরাপদে যাতায়াত করতে পারত না এবং আমি প্রত্যেককে প্রতিবেশীর বিরুদ্ধে প্ররোচিত করতাম।</div>
<div class="v" id="v11"><span class="vn">11</span> কিন্তু এখনও যারা বেঁচে আছে আমি তাদের সঙ্গে আর আগের মত ব্যবহার করব না।</div>
<div class="v" id="v12"><span class="vn">12</span> এখন থেকে তারা শান্তিতে বীজ বপন করবে। দ্রাক্ষালতা ফলবতী হবে, দেশ হবে সুজলা সুফলা, শস্যশ্যামলা। আমি তাদের এ সবই ভোগ করতে দেব।</div>
<div class="v" id="v13"><h2>ইহুদী জাতির পুনরুদ্ধার</h2><span class="vn">13</span> <span class="br-p"><br><br></span>যিহুদীয়া ও ইসরায়েলের লোকেরা শোন! অন্য জাতির লোকেরা তোমাদের উদাহরণ দিয়ে পরস্পরকে অভিশাপ দিত, এখন আর তা হবে না। আমি তোমাদের মর্যাদায় প্রতিষ্ঠা করব, তারা সেই তোমাদেরই উদাহরণ দিয়ে একে অন্যকে আশীর্বাদ করবে। কাজেই সাহস কর। ভয় নেই।</div>
<div class="v" id="v14"><span class="vn">14</span> <span class="br-p"><br><br></span>সর্বাধিপতি প্রভু পরমেশ্বর বলেন, তোমাদের পিতৃপুরুষদের ব্যবহারে ক্রুদ্ধ হয়ে আমি যেমন তোমাদের অনিষ্ট করার সঙ্কল্প করেছিলাম, এবং অনিষ্ট করেওছিলাম,</div>
<div class="v" id="v15"><span class="vn">15</span> তেমনি আজ আবার আমি জেরুশালেম ও যিহুদাকুলের হিতসাধনের সঙ্কল্প করেছি, সুতরাং তোমরা ভয় করো না।</div>
<div class="v" id="v16"><span class="vn">16</span> এখন তোমাদের কর্তব্য: তোমরা সত্যকথা বলবে। বিচার<sup class="fnm"><a name="fnm3" href="#fn3">3</a></sup> সভায় তোমরা ন্যায়সঙ্গত বিচার করবে যেন শান্তি স্থাপিত হয়।<sup class="fnm"><a name="fnm4" href="#fn4">4</a></sup></div>
<div class="v" id="v17"><span class="vn">17</span> প্রতিবেশীর অনিষ্ট কামনা করবে না, মিথ্যা সাক্ষ্য দেবে না, কারণ এগুলি আমি ঘৃণা করি।</div>
<div class="v" id="v18"><h2>বিশ্বজনীন স্বীকৃতি</h2><span class="vn">18</span> <span class="br-p"><br><br></span>সর্বাধিপতি প্রভু পরমেশ্বরের এই বাণী আমার কাছে এল।:</div>
<div class="v" id="v19"><span class="vn">19</span> চতুর্থ, পঞ্চম, সপ্তম ও দশম মাসের উপবাসের নির্দিষ্ট দিনগুলি যিহুদাকুলের পক্ষে মঙ্গল ও আনন্দ উৎসব দিনে পরিণত হবে। অতএব তোমরা সত্য ও শান্তির অনুরাগী হও।</div>
<div class="v" id="v20"><span class="vn">20</span> <span class="br-p"><br><br></span>সর্বাধিপতি প্রভু পরমেশ্বর বলেন, নানা জাতি ও বহু দেশের নাগরিকেরা এখানে আসবে।</div>
<div class="v" id="v21"><span class="vn">21</span> এক নগরের অধিবাসী অন্য নগরে গিয়ে বলবে, ‘চল, আমরা সর্বাধিপতি প্রভু পরমেশ্বরের আরাধনা ও তাঁর অনুগ্রহ ভিক্ষা করতে এখনই যাই।’</div>
<div class="v" id="v22"><span class="vn">22</span> বহু দেশের লোক ও শক্তিশালী জাতিসমূহ তাঁর আরাধনা ও অনুগ্রহ ভিক্ষা করতে জেরুশালেমে আসবে।</div>
<div class="v" id="v23"><span class="vn">23</span> সর্বাধিপতি প্রভু পরমেশ্বর বলেন, সে দিন বিভিন্ন ভাষাভাষী সর্বজাতির লোকেরা<sup class="fnm"><a name="fnm5" href="#fn5">5</a></sup> ইহুদীদের<sup class="fnm"><a name="fnm6" href="#fn6">6</a></sup> কাছে এসে হাত ধরে বলবে, আমরা তোমাদের ঐতিহ্যের অংশীদার হতে চাই, কারণ আমরা জানি যে ঈশ্বর তোমাদের সঙ্গে আছেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ব্যাবিলন।</div>
<div class="fn"><sup class="fnt"><a name="fn2" href="#fnm2">2</a></sup> মিশর: <!--raw 1 bo --><a href='B:300 43:1-7'><!--endraw 1-->যির 43:1-7<!--raw 1 bo --></a><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> মূল: নগর দ্বারে।</div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><a href='B:560 4:25'><!--endraw 1-->ইফি 4:25<!--raw 1 bo --></a><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> মূল: দশজন।</div>
<div class="fn"><sup class="fnt"><a name="fn6" href="#fnm6">6</a></sup> মূল: একজন।</div>
</div>
<!-- PARSED ABOVE; EDITING MAY BREAK PARSER -->
</body></html>