<html><head>
<meta http-equiv="Content-Type" content="text/html;charset=utf-8" />
<title>Zeph 3 &ndash; নবী সফনিয়ের পুস্তক &ndash; পবিএ বাইবেল CL Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zeph', 3);">
<div id="navbar"><a href="../index.html">পবিএ বাইবেল CL Bible</a> &ndash; <b>নবী সফনিয়ের পুস্তক</b> &ndash; <a href="Zeph_1.html">1</a> <a href="Zeph_2.html">2</a> <b>3</b> </div><hr>
<h1>Zeph 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমের সঙ্কট ও উদ্ধার</h2><span class="vn">1</span> <span class="br-p"><br><br></span>ধিক্‌ সেই বিদ্রোহিনী, ভ্রষ্টা ও দৌরাত্ম্যময়ী নগরীকে!</div>
<div class="v" id="v2"><span class="vn">2</span> সে কারও কথা শোনে না,কারও শাসন মানে না, পরমেশ্বরের উপর সে কখনও নির্ভর করেনি, তাঁর শরণও নেয়নি কখনও।</div>
<div class="v" id="v3"><span class="vn">3</span> তার আমলারা যেন বাঘের মত, তাদের কাছে ঘেঁষা যায় না। তার বিচারকেরা যেন ক্ষুধার্ত নেকড়ে সকাল পর্যন্ত তারা শিকারের কিছু বাকী রাখে না।</div>
<div class="v" id="v4"><span class="vn">4</span> তার নারীরা উচ্ছৃঙ্খল, অবিশ্বস্ত, অসতী। তার পুরোহিতেরা নিজেদের ধর্মকর্মের শুদ্ধতা বজায় রাখে না, নিজেদের স্বার্থে বিধানকে যথেচ্ছভাবে ব্যবহার করে।</div>
<div class="v" id="v5"><span class="vn">5</span> কিন্তু জেরুশালেমে অধিষ্ঠিত পরমেশ্বর ধর্মময়, ন্যায়বান। নিত্য প্রভাতে সূর্যোদয়ের যেমন ব্যতিক্রম নেই, তেমনি ব্যতিক্রম নেই তাঁরও ন্যায়বিচারে। কিন্তু তা সত্ত্বেও অসৎ নির্লজ্জদের চেতনা হয় না।</div>
<div class="v" id="v6"><span class="vn">6</span> <span class="br-p"><br><br></span>পরমেশ্বর বলেনঃ আমি বিভিন্ন জাতিকে উচ্ছেদ করেছি, তাদের দুর্গ সমূহ হয়েছে বিধ্বস্ত। আমি তাদের পথগুলিকে করেছি জনহীন, সে পথে কেউ আর চলে না। তাদের নগরগুলি সব ধ্বংস হয়েছে,সেখানে কোন মানুষ নেই, সেখানে কেউ আর বাস করে না।</div>
<div class="v" id="v7"><span class="vn">7</span> আমি ভেবেছিলাম, আমার প্রজারা নিশ্চয়ই আমাকে সম্ভ্রম করবে, আমার শাসন নত মস্তকে মেনে নেবে, যে শাস্তি তাদের দিয়েছি সে কথা কখনও ভুলবে না। কিন্তু না! বরং তারা আরও বেশী করে দুষ্কর্মে প্রবৃত্ত হল।</div>
<div class="v" id="v8"><span class="vn">8</span> <span class="br-p"><br><br></span>দেখ, সেইদিন আসছে যে দিন আমি সর্বজাতিকে আমার সামনে উপস্থিত করব, তাদের বিরুদ্ধে উচ্চারিত হবে আমার অভিযোগ। তাদের উপরে বর্ষিত হবে আমার রোষানল, আমার কোপের আগুনে দগ্ধ হবে সমস্ত পৃথিবী–এই সিদ্ধান্তে আমি অটল।</div>
<div class="v" id="v9"><h2>নতুন দিনের প্রতিশ্রুতি</h2><span class="vn">9</span> <span class="br-p"><br><br></span>তারপর আমি সর্বজাতির চিত্তশুদ্ধি ঘটাব, যেন একচিত্তে তারা আমার নাম গান করে, যেন শুধু আমারই সেবা করে।</div>
<div class="v" id="v10"><span class="vn">10</span> নীল নদীর ওপারে, দূর-দূরান্ত থেকে আমার প্রবাসী ভক্তেরা ও তাদের কন্যারা আমার কাছে আনবে নৈবেদ্য।</div>
<div class="v" id="v11"><span class="vn">11</span> অতীতে তুমি আমার বিরুদ্ধে যা কিছু অপরাধ করেছ, তার জন্য সেদিন তোমায় আমি আর লজ্জা দেব না, তোমাদের মধ্যে যারা উদ্ধত ও অহঙ্কারী তাদের দূর করে দেব। আমার পবিত্র শৈলে<sup class="fnm"><a name="fnm1" href="#fn1">1</a></sup> তোমরা আর ঔদ্ধত্য প্রকাশ করবে না, তোমরা হবে নত-নম্র।</div>
<div class="v" id="v12"><span class="vn">12</span> সেখানে অবশিষ্ট থাকবে বঞ্চিত হতভাগ্য একদল মানুষ, যারা হবে শুধু আমরাই শরণাগত।</div>
<div class="v" id="v13"><span class="vn">13</span> ইসরায়েলকুলের এই অবশিষ্ট লোকেরা আর অন্যায় করবে না, মিথ্যাকথা বলবে না, তাদের মুখে থাকবে না কোন ছলনা। তাদের জীবন হবে নিশ্চিন্ত ও নিরাপদ, ভয় কাকে বলে তারা জানবে না।<sup class="fnm"><a name="fnm2" href="#fn2">2</a></sup></div>
<div class="v" id="v14"><h2>আনন্দ সঙ্গীত</h2><span class="vn">14</span> <span class="br-p"><br><br></span><span class="br-ind"><br><span class="indent">&nbsp;</span></span>ওগো সিয়োন কন্যা, আনন্দ কর, জয়ধ্বনি কর হে ইসরায়েল, <br><span class="br-ind"><br><span class="indent">&nbsp;</span></span>হে জেরুশালেমনিবাসী উল্লসিত হও, আনন্দ কর প্রাণ খুলে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>প্রভু তোমার দণ্ড মকুব করেছেন! <br><span class="br-ind"><br><span class="indent">&nbsp;</span></span>তোমার শত্রুদের করেছেন বিতাড়িত। <br><span class="br-ind"><br><span class="indent">&nbsp;</span></span>ইসরায়েলের অধিপতি প্রভু তোমার সাথে আছেন, <br><span class="br-ind"><br><span class="indent">&nbsp;</span></span>তোমার আর অমঙ্গলের ভয় নেই। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সেইদিন জেরুশালেমকে বলা হবে, <br><span class="br-ind"><br><span class="indent">&nbsp;</span></span>হে সিয়োন, ভয় করো না, হতাশ হয়ো না তুমি, <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তোমার ঈশ্বর প্রভু তোমার সহায়, <br><span class="br-ind"><br><span class="indent">&nbsp;</span></span>পরাক্রমী উদ্ধারকর্তা তিনি, তুমি হবে তাঁর আদরের ধন। <br><span class="br-ind"><br><span class="indent">&nbsp;</span></span>সুগভীর ভালবাসায় তিনি তোমাকে নতুন করে গড়ে তুলবেন। <br><span class="br-ind"><br><span class="indent">&nbsp;</span></span>উৎসবের আনন্দে মানুষ যেমন বিভোর হয় <br><span class="br-ind"><br><span class="indent">&nbsp;</span></span>তোমায় নিয়ে তাঁরও হবে তেমনি আনন্দ। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>পরমেশ্বর বলেছেন, আর ভয় নেই, <br> <span class="br-p"><br><br></span>আমি ঘুচিয়ে দেব তোমার দুঃখ-দুর্দশা, <span class="br-p"><br><br></span><span class="br-ind"><br><span class="indent">&nbsp;</span></span>মুছে দেব তোমার লজ্জা। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>দেখ, যারা তোমাকে নিপীড়ন করে, <br><span class="br-ind"><br><span class="indent">&nbsp;</span></span>সেইদিন আমি তাদের সমুচিত দণ্ড বিধান করব। <br><span class="br-ind"><br><span class="indent">&nbsp;</span></span>আমি অসহায় মানুষকে উদ্ধার করব, <br><span class="br-ind"><br><span class="indent">&nbsp;</span></span>ফিরিয়ে আনব নির্বাসিতদের। <br><span class="br-ind"><br><span class="indent">&nbsp;</span></span>অপবাদের বদলে তাদের দেব সুখ্যাতি সারা পৃথিবী <br><span class="br-ind"><br><span class="indent">&nbsp;</span></span>সেদিন মুখর হবে তাদের প্রশংসায়। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>কাল সমাগত! তোমরা যারা ছড়িয়ে আছ প্রবাসে, <br><span class="br-ind"><br><span class="indent">&nbsp;</span></span>সবাইকে আমি দেশে ফিরিয়ে আনব, <br><span class="br-ind"><br><span class="indent">&nbsp;</span></span>বিখ্যাত করব তোমাদের সারা পৃথিবীতে। <br><span class="br-ind"><br><span class="indent">&nbsp;</span></span>আবার আমি তোমাদের ভরিয়ে তুলব সুখ-সমৃদ্ধিতে। <br> <span class="br-p"><br><br></span>এ সবই ঘটবে তোমাদের চোখের সামনে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> সিয়োন পর্বত</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><a href='B:730 14:5'><!--endraw 1-->প্রকা 14:5<!--raw 1 bo --></a><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>