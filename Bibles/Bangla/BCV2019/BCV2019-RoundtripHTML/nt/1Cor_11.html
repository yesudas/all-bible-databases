<html><head>
<meta http-equiv="Content-Type" content="text/html;charset=utf-8" />
<title>1Cor 11 &ndash; 1 করিন্থীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 11);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 করিন্থীয়</b> &ndash; <a href="1Cor_1.html">1</a> ... <a href="1Cor_9.html">9</a> <a href="1Cor_10.html">10</a> <b>11</b> <a href="1Cor_12.html">12</a> <a href="1Cor_13.html">13</a> ... <a href="1Cor_16.html">16</a> </div><hr>
<h1>1Cor 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তোমরা আমার আদর্শ অনুকরণ করো, যেমন আমি খ্রীষ্টের আদর্শ অনুকরণ করি।</div>
<div class="v" id="v2"><h2>উপযুক্ত ঈশ্বরের উপাসনা</h2><span class="vn">2</span> <span class="br-p"><br><br></span>আমি তোমাদের প্রশংসা করি, কারণ তোমরা সব বিষয়ে আমাকে স্মরণ করে থাকো ও তোমাদের যে শিক্ষামালা আমি দিই, তা হুবহু তোমরা মেনে চলো।</div>
<div class="v" id="v3"><span class="vn">3</span> এখন আমি চাই, তোমরা যেন উপলব্ধি করো যে, প্রত্যেক পুরুষের মস্তকস্বরূপ<sup class="fnm"><a name="fnm1" href="#fn1">1</a></sup> হলেন খ্রীষ্ট এবং নারীর মস্তকস্বরূপ হল পুরুষ, আবার খ্রীষ্টের মস্তকস্বরূপ হলেন ঈশ্বর।</div>
<div class="v" id="v4"><span class="vn">4</span> যে পুরুষ তার মস্তক আবৃত রেখে প্রার্থনা করে বা ভাববাণী বলে, সে তার মস্তকের অবমাননা করে।</div>
<div class="v" id="v5"><span class="vn">5</span> আবার, কোনো নারী যখন মস্তক অনাবৃত রেখে প্রার্থনা করে বা ভাববাণী বলে, সে তার মস্তকের অবমাননা করে—এটি যেন তার মস্তক মুণ্ডন করা হয়েছে, সেইরকম।</div>
<div class="v" id="v6"><span class="vn">6</span> কোনো নারী যদি তার মস্তক আবৃত না করে, তাহলে তার চুল কেটে ফেলাই উচিত; কিন্তু চুল কেটে ফেলা বা মুণ্ডন করা যদি নারীর কাছে অবমাননাকর বলে মনে হয়, সে তার মস্তকে আবরণ দিক।</div>
<div class="v" id="v7"><span class="vn">7</span> <span class="br-p"><br><br></span>কোনো পুরুষ অবশ্যই তার মস্তক আবৃত করবে না, যেহেতু সে ঈশ্বরের প্রতিমূর্তি ও গৌরব; কিন্তু নারী পুরুষের গৌরব।</div>
<div class="v" id="v8"><span class="vn">8</span> কারণ পুরুষের উদ্ভব নারী থেকে নয়, কিন্তু নারীর পুরুষ থেকে।</div>
<div class="v" id="v9"><span class="vn">9</span> আবার, পুরুষের সৃষ্টি নারীর জন্য হয়নি, কিন্তু নারীর সৃষ্টি হয়েছে পুরুষের জন্য।</div>
<div class="v" id="v10"><span class="vn">10</span> এই কারণে ও স্বর্গদূতদের জন্য, নারী তার মস্তকে কর্তৃত্বের চিহ্ন রাখবে।</div>
<div class="v" id="v11"><span class="vn">11</span> অবশ্য, প্রভুতে নারী পুরুষ থেকে স্বতন্ত্র নয়, আবার পুরুষও নারী থেকে স্বতন্ত্র নয়।</div>
<div class="v" id="v12"><span class="vn">12</span> কারণ যেমন নারী এসেছে পুরুষ থেকে, তেমনই পুরুষেরও জন্ম হয়েছে নারী থেকে। কিন্তু ঈশ্বর থেকে সকলই উদ্ভূত হয়।</div>
<div class="v" id="v13"><span class="vn">13</span> <span class="br-p"><br><br></span>তোমরা নিজেরাই বিচার করো: মস্তক অনাবৃত রেখে কোনো নারীর ঈশ্বরের কাছে প্রার্থনা করা কি যথাযথ?</div>
<div class="v" id="v14"><span class="vn">14</span> স্বয়ং প্রকৃতিও কি এই বিষয়ের শিক্ষা দেয় না যে, যদি কোনও পুরুষ লম্বা চুল রাখে, তাহলে তা তার পক্ষে অসম্মানজনক বিষয়,</div>
<div class="v" id="v15"><span class="vn">15</span> কিন্তু কোনো নারীর যদি লম্বা চুল থাকে, তাহলে, তা তার গৌরবের বিষয়, কারণ লম্বা চুল তাকে আবরণস্বরূপ দেওয়া হয়েছে।</div>
<div class="v" id="v16"><span class="vn">16</span> কেউ যদি এ বিষয়ে বিবাদ করতে চায়, তাহলে আমাদের অন্য কোনও আচরণ-বিধি নেই, কিংবা ঈশ্বরের মণ্ডলীসমূহেরও নেই।</div>
<div class="v" id="v17"><h2>প্রভুর ভোজ</h2><span class="vn">17</span> <span class="br-p"><br><br></span>পরবর্তী নির্দেশগুলি দেওয়ার সময়, আমি তোমাদের প্রশংসা করি না, কারণ তোমাদের সমাবেশগুলি ভালোর চেয়ে ক্ষতিই বেশি করে।</div>
<div class="v" id="v18"><span class="vn">18</span> প্রথমত, আমি শুনতে পাচ্ছি, তোমরা যখন মণ্ডলীরূপে সমবেত হও, তোমাদের মধ্যে দলাদলি হয়ে থাকে এবং এর কিছুটা আমি বিশ্বাসও করি।</div>
<div class="v" id="v19"><span class="vn">19</span> কোনো সন্দেহ নেই, তোমাদের মধ্যে মতবিরোধ হতেই হবে, যেন তোমাদের মধ্যে যারা ঈশ্বরের অনুমোদন লাভ করেছে, তাদের বুঝতে পারা যায়।</div>
<div class="v" id="v20"><span class="vn">20</span> তোমরা যখন একত্র সমবেত হও, তোমরা যে প্রভুর ভোজ গ্রহণ করো, তা নয়,</div>
<div class="v" id="v21"><span class="vn">21</span> কারণ যখন তোমরা ভোজন করো, তখন তোমাদের প্রত্যেকে অন্য কারও জন্য অপেক্ষা না করে, নিজেরাই প্রথমে ভোজন করে থাকো। একজন থাকে ক্ষুধার্ত, অপর একজন মত্ত হয়।</div>
<div class="v" id="v22"><span class="vn">22</span> ভোজনপান করার জন্য কি তোমাদের ঘরবাড়ি নেই? না-কি, তোমরা ঈশ্বরের মণ্ডলীকে অবজ্ঞা করছ ও যাদের কিছু নেই, তাদের লজ্জা দিচ্ছ? তোমাদের আমি কী বলব? এর জন্য আমি কি তোমাদের প্রশংসা করব? কোনোমতেই নয়!</div>
<div class="v" id="v23"><span class="vn">23</span> <span class="br-p"><br><br></span>কারণ প্রভু থেকে আমি যে শিক্ষা লাভ করেছি, তোমাদের কাছে আমি তাই সমর্পণ করছি। যে রাত্রিতে প্রভু যীশুর প্রতি বিশ্বাসঘাতকতা করা হয়, তিনি রুটি নিলেন</div>
<div class="v" id="v24"><span class="vn">24</span> এবং ধন্যবাদ দিয়ে তা ভাঙ্গলেন ও বললেন, “এ আমার শরীর, এ তোমাদেরই জন্য; তোমরা আমার স্মরণার্থে এরকম কোরো।”</div>
<div class="v" id="v25"><span class="vn">25</span> একইভাবে, ভোজনের পর তিনি পানপাত্র নিয়ে বললেন, “এই পানপাত্র আমার রক্তে নতুন নিয়ম, তোমরা যখনই এটি পান করবে, আমার স্মরণার্থেই তা করবে।”</div>
<div class="v" id="v26"><span class="vn">26</span> কারণ যখনই তোমরা এই রুটি ভোজন করো ও এই পানপাত্র থেকে পান করো, তোমরা প্রভুর মৃত্যু ঘোষণা করে থাকো, যে পর্যন্ত তিনি না-আসেন।</div>
<div class="v" id="v27"><span class="vn">27</span> <span class="br-p"><br><br></span>অতএব, যে কেউ হোক না কেন, যদি অযোগ্যরূপে এই রুটি ভোজন করে, বা প্রভুর পানপাত্র থেকে পান করে, সে প্রভুর শরীর ও প্রভুর রক্তের বিরুদ্ধে পাপ করার জন্য দোষী বিবেচিত হবে।</div>
<div class="v" id="v28"><span class="vn">28</span> সেই রুটি ভোজন ও পানপাত্র থেকে পান করার পূর্বে কোনো মানুষের অবশ্যই নিজেকে পরীক্ষা করে দেখা উচিত,</div>
<div class="v" id="v29"><span class="vn">29</span> কারণ কেউ যদি প্রভুর শরীর উপলব্ধি না করে ভোজন ও পান করে, সে নিজেরই উপরে বিচারের দণ্ড ভোজন ও পান করে।</div>
<div class="v" id="v30"><span class="vn">30</span> এই কারণেই তোমাদের মধ্যে বহু মানুষ দুর্বল ও পীড়িত আছে এবং বেশ কয়েকজন নিদ্রাগত হয়েছে।</div>
<div class="v" id="v31"><span class="vn">31</span> কিন্তু যদি আমরা নিজেদের বিচার করতাম, তাহলে বিচারের দায়ে পড়তাম না।</div>
<div class="v" id="v32"><span class="vn">32</span> যখন আমরা প্রভুর দ্বারা বিচারিত হই, আমরা শাসিত হই, যেন আমরা জগতের সঙ্গে দণ্ডাদেশ প্রাপ্ত না হই।</div>
<div class="v" id="v33"><span class="vn">33</span> <span class="br-p"><br><br></span>তাই, আমার ভাইবোনেরা, তোমরা যখন প্রভুর ভোজের জন্য সমবেত হও, পরস্পরের জন্য অপেক্ষা কোরো। কেউ ক্ষুধিত থাকলে সে তার নিজের গৃহেই আহার করুক,</div>
<div class="v" id="v34"><span class="vn">34</span> যেন তোমাদের সমবেত হওয়া বিচারের কারণ হয়ে না দাঁড়ায়। <span class="br-p"><br><br></span>এরপর আমি উপস্থিত হলে তোমাদের আরও সব নির্দেশ দেব।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ, প্রধান বা নেতৃত্বদানকারী।</div>
</div>
<!-- PARSED ABOVE; EDITING MAY BREAK PARSER -->
</body></html>