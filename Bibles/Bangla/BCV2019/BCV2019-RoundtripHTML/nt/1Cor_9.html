<html><head>
<meta http-equiv="Content-Type" content="text/html;charset=utf-8" />
<title>1Cor 9 &ndash; 1 করিন্থীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 9);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 করিন্থীয়</b> &ndash; <a href="1Cor_1.html">1</a> ... <a href="1Cor_7.html">7</a> <a href="1Cor_8.html">8</a> <b>9</b> <a href="1Cor_10.html">10</a> <a href="1Cor_11.html">11</a> ... <a href="1Cor_16.html">16</a> </div><hr>
<h1>1Cor 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রেরিতশিষ্যের অধিকার</h2><span class="vn">1</span> <span class="br-p"><br><br></span>আমি কি স্বাধীন নই? আমি কি প্রেরিতশিষ্য নই? আমি কি আমাদের প্রভু, যীশুকে দেখিনি? তোমরা কি প্রভুতে আমার কর্মের ফলস্বরূপ নও?</div>
<div class="v" id="v2"><span class="vn">2</span> আমি যদিও অন্যদের কাছে প্রেরিতশিষ্যরূপে গণ্য না হই, তোমাদের কাছে নিশ্চিতরূপে আমি তো তাই! কারণ প্রভুতে তোমরাই আমার প্রেরিতশিষ্যপদের সিলমোহরস্বরূপ।</div>
<div class="v" id="v3"><span class="vn">3</span> <span class="br-p"><br><br></span>যারা আমার বিচার করে, তাদের কাছে এই হল আমার আত্মপক্ষ সমর্থন।</div>
<div class="v" id="v4"><span class="vn">4</span> ভোজনপান করার অধিকার কি আমাদের নেই?</div>
<div class="v" id="v5"><span class="vn">5</span> অন্য সব প্রেরিতশিষ্য, প্রভুর ভাইয়েরা ও কৈফার<sup class="fnm"><a name="fnm1" href="#fn1">1</a></sup> মতো কোনো বিশ্বাসী স্ত্রী সঙ্গে নিয়ে বিভিন্ন স্থানে যাওয়ার অধিকার কি আমাদের নেই?</div>
<div class="v" id="v6"><span class="vn">6</span> অথবা, কেবলমাত্র বার্ণবা ও আমিই কি জীবনধারণের জন্য পরিশ্রম না করার অধিকার বঞ্চিত?</div>
<div class="v" id="v7"><span class="vn">7</span> <span class="br-p"><br><br></span>কে নিজের খরচে সৈনিকের কাজ করে? কে দ্রাক্ষাক্ষেত প্রস্তুত করে ও নিজে তার ফল না খায়? কে পশুপাল চরায় ও তার দুধ পান করে না?</div>
<div class="v" id="v8"><span class="vn">8</span> আমি কি কেবলমাত্র মানবিক দৃষ্টিভঙ্গি থেকে একথা বলছি? বিধানও কি এই একই কথা বলে না?</div>
<div class="v" id="v9"><span class="vn">9</span> কারণ মোশির বিধান একথা লিখিত আছে, “বলদ যখন শস্যমর্দন করে, তার মুখে জালতি বেঁধো না।”<sup class="fnm"><a name="fnm2" href="#fn2">2</a></sup> ঈশ্বর কি কেবলমাত্র বলদদেরই বিষয়ে চিন্তা করেন?</div>
<div class="v" id="v10"><span class="vn">10</span> নিশ্চিতরূপে, তিনি আমাদেরও বিষয়ে একথা বলেন, তাই নয় কি? হ্যাঁ, একথা আমাদের জন্য লিখিত হয়েছে, কারণ কৃষক যখন হলকর্ষণ করে ও মাড়াইকারী যখন শস্য মাড়াই করে, ফসলের অংশ লাভের প্রত্যাশাতেই তারা তা করে।</div>
<div class="v" id="v11"><span class="vn">11</span> আমরা যদি তোমাদের মধ্যে আত্মিক বীজবপন করে থাকি, তাহলে তোমাদের মধ্য থেকে যদি পার্থিব ফসলের প্রত্যাশা করি, তাহলে কি খুব বেশি চাওয়া হবে?</div>
<div class="v" id="v12"><span class="vn">12</span> অন্যদের যদি তোমাদের কাছ থেকে সাহায্য লাভের অধিকার থাকে, তাহলে আমাদের এই প্রাপ্য কি আরও বেশি হওয়া উচিত নয়? <span class="br-p"><br><br></span>কিন্তু আমরা এই অধিকার প্রয়োগ করিনি। পক্ষান্তরে, আমরা সবকিছু সহ্য করেছি, যেন খ্রীষ্টের সুসমাচারের কোনো বাধা সৃষ্টি না করি।</div>
<div class="v" id="v13"><span class="vn">13</span> <span class="br-p"><br><br></span>তোমরা কি জানো না যে, যারা মন্দিরের কাজ করে, তারা তাদের খাবার মন্দির থেকেই পায় এবং যারা যজ্ঞবেদিতে সেবাকর্ম করে, যজ্ঞবেদিতে উত্সর্গীকৃত নৈবেদ্যের অংশ তারা পায়?</div>
<div class="v" id="v14"><span class="vn">14</span> একইভাবে, প্রভু এরকম আদেশ দিয়েছেন যে, যারা সুসমাচার প্রচার করে, তাদের জীবিকা সুসমাচার থেকেই হবে।</div>
<div class="v" id="v15"><span class="vn">15</span> <span class="br-p"><br><br></span>কিন্তু আমি এ সমস্ত কোনো অধিকারই প্রয়োগ করিনি। আর আমি এসব এজন্য লিখছি না যে, তোমরা আমার জন্য এসব কিছু করবে। আমার এই গর্ব থেকে কেউ আমাকে বঞ্চিত করুক, তার থেকে বরং মৃত্যুবরণই আমি শ্রেয় মনে করব।</div>
<div class="v" id="v16"><span class="vn">16</span> তবুও, আমি যখন সুসমাচার প্রচার করি, আমি গর্ব করতে পারি না, কারণ তা প্রচার করতে আমি বাধ্য। ধিক্ আমাকে, যদি আমি সুসমাচার প্রচার না করি!</div>
<div class="v" id="v17"><span class="vn">17</span> আমি যদি স্বেচ্ছায় প্রচার করি, আমি একটি পুরস্কার পাব। যদি স্বেচ্ছায় না করি, তাহলে আমার উপর অর্পিত দায়িত্ব আমি শুধু পালন করে চলেছি মাত্র।</div>
<div class="v" id="v18"><span class="vn">18</span> তাহলে আমার পুরস্কার কী? শুধু এই যে, আমি যেন বিনা পারিশ্রমিকে সুসমাচার প্রচার করি, এভাবে তা প্রচার করার জন্য আমার অধিকারসমূহ যেন প্রয়োগ করতে না হয়।</div>
<div class="v" id="v19"><span class="vn">19</span> <span class="br-p"><br><br></span>যদিও আমি মুক্ত ও কারও অধীন নই, আমি নিজেকে সকলের ক্রীতদাস করে তুলেছি, যেন যত মানুষকে সম্ভব, জয় করতে পারি।</div>
<div class="v" id="v20"><span class="vn">20</span> ইহুদিদের কাছে আমি ইহুদির মতো হয়েছি, যেন ইহুদিদের জয় করতে পারি। যারা বিধানের অধীন, তাদের কাছে আমি বিধানের অধীন একজনের মতো হয়েছি (যদিও আমি স্বয়ং বিধানের অধীন নই), যেন বিধানের অধীন মানুষদের আমি জয় করতে পারি।</div>
<div class="v" id="v21"><span class="vn">21</span> যারা বিধানের অধীন নয়, তাদের জন্য আমি বিধানবিহীন মানুষের মতো হয়েছি (যদিও আমি ঈশ্বরের বিধান থেকে মুক্ত নই, কিন্তু খ্রীষ্টের বিধানের অধীন), যেন যারা বিধানের অধীন নয়, তাদের জয় করতে পারি।</div>
<div class="v" id="v22"><span class="vn">22</span> দুবর্লদের জন্য আমি দুর্বল হলাম, যেন দুর্বলদের জয় করতে পারি। সব মানুষের কাছে আমি সবকিছু হয়েছি, যেন সম্ভাব্য সমস্ত উপায়ে, আমি কিছু মানুষের পরিত্রাণ সাধন করতে পারি।</div>
<div class="v" id="v23"><span class="vn">23</span> আমি সুসমাচারের কারণে এ সমস্ত করি, যেন আমি এর সমস্ত আশীর্বাদের অংশীদার হতে পারি।</div>
<div class="v" id="v24"><span class="vn">24</span> <span class="br-p"><br><br></span>তোমরা কি জানো না যে, দৌড়ের প্রতিযোগিতায় সব দৌড়বাজ-ই দৌড়ায়, কিন্তু কেবলমাত্র একজনই পুরস্কার পায়। তোমরা এমনভাবে দৌড়াও, যেন পুরস্কার পেতে পারো।</div>
<div class="v" id="v25"><span class="vn">25</span> যারা ক্রীড়া প্রতিযোগী, তারা সকলেই প্রশিক্ষণের মধ্য দিয়ে যায়। তারা এক অস্থায়ী মুকুট পাওয়ার প্রত্যাশায় তা করে, কিন্তু আমরা তা করি এক অক্ষয় মুকুট লাভের প্রত্যাশায়।</div>
<div class="v" id="v26"><span class="vn">26</span> সেই কারণে, আমি কোনো লক্ষ্যহীন মানুষের মতো ছুটে চলি না; যে শূন্যে মুষ্ট্যাঘাত করে, আমি তার মতো লড়াই করি না।</div>
<div class="v" id="v27"><span class="vn">27</span> না, আমি আমার শরীরকে প্রহার করে আমার দাসত্বে রাখি, যেন অপর মানুষদের কাছে সুসমাচার প্রচার করার পর, আমি স্বয়ং যেন পুরস্কার লাভের অযোগ্য হয়ে না পড়ি।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> পিতরের।</div>
<div class="fn"><sup class="fnt"><a name="fn2" href="#fnm2">2</a></sup> দ্বিতীয় বিবরণ ২৫:৪</div>
</div>
<!-- PARSED ABOVE; EDITING MAY BREAK PARSER -->
</body></html>