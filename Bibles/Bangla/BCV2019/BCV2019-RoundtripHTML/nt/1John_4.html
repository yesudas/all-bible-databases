<html><head>
<meta http-equiv="Content-Type" content="text/html;charset=utf-8" />
<title>1John 4 &ndash; 1 যোহন &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1John', 4);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 যোহন</b> &ndash; <a href="1John_1.html">1</a> <a href="1John_2.html">2</a> <a href="1John_3.html">3</a> <b>4</b> <a href="1John_5.html">5</a> </div><hr>
<h1>1John 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সহভাগিতার সাবধানতা</h2><span class="vn">1</span> <span class="br-p"><br><br></span>প্রিয় বন্ধুরা, সব আত্মাকে বিশ্বাস কোরো না, বরং তারা ঈশ্বর থেকে আগত কি না, জানার জন্য তাদের পরীক্ষা কোরো, কারণ বহু ভণ্ড ভাববাদী পৃথিবীতে ছড়িয়ে পড়েছে।</div>
<div class="v" id="v2"><span class="vn">2</span> তোমরা এভাবেই ঈশ্বরের আত্মাকে চিনতে পারো: যে আত্মা স্বীকার করে যে, যীশু খ্রীষ্ট মানবদেহে আগমন করেছেন, সে ঈশ্বর থেকে,</div>
<div class="v" id="v3"><span class="vn">3</span> কিন্তু যে আত্মা যীশু খ্রীষ্টকে শরীরে আগত বলে স্বীকার করে না, সে ঈশ্বর থেকে নয়। এ হল সেই খ্রীষ্টারির আত্মা, যার আগমন সম্পর্কে তোমরা শুনেছ, এমনকি, ইতিমধ্যেই সে জগতে উপস্থিত হয়েছে।</div>
<div class="v" id="v4"><span class="vn">4</span> <span class="br-p"><br><br></span>প্রিয় সন্তানেরা, তোমরা ঈশ্বর থেকে এবং তোমরা খ্রীষ্ট বিরোধীদের পরাস্ত করেছ, কারণ তোমাদের অন্তরের মধ্যে যিনি আছেন, তিনি জগতে যারা বিচরণ করছে, তাদের চেয়ে মহান।</div>
<div class="v" id="v5"><span class="vn">5</span> তারা জগৎ থেকে, তাই জাগতিক দৃষ্টিভঙ্গিতেই তারা কথা বলে এবং জগৎ তাদের কথা শোনে।</div>
<div class="v" id="v6"><span class="vn">6</span> কিন্তু আমরা ঈশ্বর থেকে এবং ঈশ্বরকে যে জানে, সে আমাদের কথা শোনে; কিন্তু যে ঈশ্বর থেকে নয়, সে আমাদের কথায় কর্ণপাত করে না। এভাবেই আমরা সত্যের আত্মা ও বিভ্রান্তির আত্মাকে চিনতে পারি।</div>
<div class="v" id="v7"><h2>ভ্রাতৃপ্রেমের ভিত্তি</h2><span class="vn">7</span> <span class="br-p"><br><br></span>প্রিয় বন্ধুরা, এসো আমরা পরস্পরকে ভালোবাসি, কারণ ভালোবাসা ঈশ্বর থেকে আসে। যে ভালোবাসে, সে ঈশ্বর থেকে জাত এবং ঈশ্বরকে সে জানে।</div>
<div class="v" id="v8"><span class="vn">8</span> যে ভালোবাসে না, সে ঈশ্বরকে জানে না, কারণ ঈশ্বরই ভালোবাসা।</div>
<div class="v" id="v9"><span class="vn">9</span> এভাবেই ঈশ্বর আমাদের মধ্যে তাঁর ভালোবাসা প্রদর্শন করেছেন: তাঁর এক ও অদ্বিতীয় পুত্রকে<sup class="fnm"><a name="fnm1" href="#fn1">1</a></sup> তিনি জগতে প্রেরণ করেছেন, যেন আমরা তাঁর মাধ্যমে জীবিত থাকি।</div>
<div class="v" id="v10"><span class="vn">10</span> এই হল ভালোবাসা যে, আমরা ঈশ্বরকে ভালোবেসেছি এমন নয়, বরং তিনি আমাদের ভালোবেসেছেন এবং আমাদের পাপের প্রায়শ্চিত্তমূলক বলিরূপে<sup class="fnm"><a name="fnm2" href="#fn2">2</a></sup> তাঁর পুত্রকে পাঠিয়েছেন।</div>
<div class="v" id="v11"><h2>প্রেমের মহিমা</h2><span class="vn">11</span> <span class="br-p"><br><br></span>প্রিয় বন্ধুরা, ঈশ্বর যখন আমাদের এত ভালোবেসেছেন, আমাদেরও উচিত পরস্পরকে ভালোবাসা।</div>
<div class="v" id="v12"><span class="vn">12</span> কেউ কখনও ঈশ্বরকে দর্শন করেনি। কিন্তু আমরা যদি পরস্পরকে ভালোবাসি, ঈশ্বর আমাদের মধ্যে বাস করেন এবং আমাদের মধ্যে তাঁর ভালোবাসা পূর্ণতা লাভ করে।</div>
<div class="v" id="v13"><span class="vn">13</span> <span class="br-p"><br><br></span>এতেই আমরা জানি যে, আমরা তাঁর মধ্যে বাস করি এবং তিনি বাস করেন আমাদের মধ্যে, কারণ তিনি তাঁর আত্মাকে আমাদের দিয়েছেন।</div>
<div class="v" id="v14"><span class="vn">14</span> আমরা দেখেছি ও সাক্ষ্য দিচ্ছি যে, পিতা তাঁর পুত্রকে জগতের উদ্ধারকর্তা হওয়ার জন্য প্রেরণ করেছেন।</div>
<div class="v" id="v15"><span class="vn">15</span> কেউ যদি যীশুকে ঈশ্বরের পুত্ররূপে স্বীকার করে, তাহলে ঈশ্বর তার মধ্যে থাকেন এবং সে-ও ঈশ্বরের মধ্যে থাকে।</div>
<div class="v" id="v16"><span class="vn">16</span> আর তাই, আমাদের জন্য ঈশ্বরের যে ভালোবাসা, আমরা তা জানি এবং তার উপর নির্ভর করি। <span class="br-p"><br><br></span>ঈশ্বরই ভালোবাসা। যে ভালোবাসায় অবস্থান করে, সে ঈশ্বরে থাকে এবং ঈশ্বর তার মধ্যে থাকেন।</div>
<div class="v" id="v17"><span class="vn">17</span> এভাবে, আমাদের মধ্যে ভালোবাসা পূর্ণতা লাভ করে, যেন বিচারের দিনে আমরা নির্ভয়ে থাকতে পারি, কারণ এই জগতে আমরা তাঁরই মতো হয়ে আছি।</div>
<div class="v" id="v18"><span class="vn">18</span> ভালোবাসায় কোনো ভয় নেই। কিন্তু নিখাদ ভালোবাসা ভয় দূর করে, কারণ ভয়ের সঙ্গে জড়িত থাকে শাস্তি। যে ভয় করে, তার ভালোবাসা পূর্ণতা লাভ করেনি।</div>
<div class="v" id="v19"><span class="vn">19</span> <span class="br-p"><br><br></span>আমরা ভালোবাসি, কারণ তিনিই প্রথমে আমাদের ভালোবেসেছেন।</div>
<div class="v" id="v20"><span class="vn">20</span> কেউ যদি বলে, “আমি ঈশ্বরকে ভালোবাসি,” অথচ তার ভাইবোনকে ঘৃণা করে, সে মিথ্যাবাদী। যে ভাই বা বোনকে সে দেখতে পায়, তাকে যদি সে ভালো না-বাসে, তাহলে যে ঈশ্বরকে সে দেখেনি, তাঁকে সে ভালোবাসতে পারে না।</div>
<div class="v" id="v21"><span class="vn">21</span> তিনি আমাদের এই আদেশ দান করেছেন: ঈশ্বরকে যে ভালোবাসে, সে তার ভাইবোন কেও নিশ্চয় ভালোবাসবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অন্য সংস্করণে: তাঁর একমাত্র জাত পুত্রকে।</div>
<div class="fn"><sup class="fnt"><a name="fn2" href="#fnm2">2</a></sup> বা তাঁকে, যিনি ঈশ্বরের ক্রোধ অপসারণ করে, তা দূরে সরিয়ে দেন।</div>
</div>
<!-- PARSED ABOVE; EDITING MAY BREAK PARSER -->
</body></html>