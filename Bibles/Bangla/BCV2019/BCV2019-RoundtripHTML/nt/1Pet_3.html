<html><head>
<meta http-equiv="Content-Type" content="text/html;charset=utf-8" />
<title>1Pet 3 &ndash; 1 পিতর &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Pet', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 পিতর</b> &ndash; <a href="1Pet_1.html">1</a> <a href="1Pet_2.html">2</a> <b>3</b> <a href="1Pet_4.html">4</a> <a href="1Pet_5.html">5</a> </div><hr>
<h1>1Pet 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>স্ত্রীয়েরা ও স্বামীরা</h2><span class="vn">1</span> <span class="br-p"><br><br></span>সেভাবে স্ত্রীরা, তোমরা তোমাদের নিজ নিজ স্বামীর বশ্যতাধীন হও। তারা কেউ কেউ যদি বাক্যের অবাধ্য হয়, তবুও কোনো বাক্য ছাড়াই তাদের স্ত্রীদের আচার-আচরণের দ্বারা তাদের জয় করা যাবে,</div>
<div class="v" id="v2"><span class="vn">2</span> যখন তারা তোমাদের জীবনের শুদ্ধতা ও সম্ভ্রমপূর্ণ মনোভাব লক্ষ্য করবে।</div>
<div class="v" id="v3"><span class="vn">3</span> তোমাদের সৌন্দর্য যেন বাহ্যিক সাজ-সজ্জা, যেমন কেশবিন্যাস, সোনার অলংকার বা সূক্ষ্ম পোশাক-পরিচ্ছদ নির্ভর না হয়।</div>
<div class="v" id="v4"><span class="vn">4</span> বরং সেই সৌন্দর্য হবে তোমাদের আন্তরিক সত্তার, শান্ত ও কোমল আত্মার অম্লান শোভায় ভূষিত, যা ঈশ্বরের দৃষ্টিতে মহামূল্যবান।</div>
<div class="v" id="v5"><span class="vn">5</span> কারণ প্রাচীনকালের পবিত্র নারীরা, যাঁরা ঈশ্বরের উপরে প্রত্যাশা রাখতেন, এভাবেই নিজেদের সৌন্দর্যময়ী করতেন। তাঁরা নিজের নিজের স্বামীর বশ্যতাধীন থাকতেন,</div>
<div class="v" id="v6"><span class="vn">6</span> যেমন সারা, তিনি অব্রাহামের বাধ্য ছিলেন এবং তাঁকে “প্রভু” বলে সম্বোধন করতেন। যদি তোমরা ন্যায়সঙ্গত কাজ করো ও ভয়-ভীত না হও, তাহলে তোমরা তাঁরই কন্যা হয়েছ।</div>
<div class="v" id="v7"><span class="vn">7</span> <span class="br-p"><br><br></span>একইভাবে স্বামীরা, স্ত্রীদের সঙ্গে বসবাস করার সময় তোমরা সুবিবেচক হও, দুর্বলতর সঙ্গী ও জীবনের অনুগ্রহ-রূপ বরদানের সহ-উত্তরাধিকারী জেনে, তোমরা শ্রদ্ধাপূর্বক তাদের সঙ্গে আচরণ কোরো, যেন কোনো কিছুই তোমাদের প্রার্থনায় বাধা সৃষ্টি করতে না পারে।</div>
<div class="v" id="v8"><h2>সৎকর্মের জন্য কষ্টভোগ</h2><span class="vn">8</span> <span class="br-p"><br><br></span>পরিশেষে বলি, তোমরা সবাই পরস্পরের সঙ্গে মিল রেখে বসবাস করো; তোমরা সহানুভূতিশীল, ভ্রাতৃসম প্রেমকারী, দরদি ও নতনম্র হও।</div>
<div class="v" id="v9"><span class="vn">9</span> মন্দের পরিশোধে মন্দ বা অপমানের পরিশোধে অপমান কোরো না, বরং আশীর্বাদ কোরো; কারণ এর জন্যই তোমরা আহূত হয়েছ, যেন তোমরা আশীর্বাদের অধিকারী হতে পারো।</div>
<div class="v" id="v10"><span class="vn">10</span> কারণ <i>শাস্ত্র বলে</i>, <span class="br-p"><br><br></span><span class="br-ind"><br><span class="indent">&nbsp;</span></span>“কেউ যদি জীবন ভালোবাসতে চায়,<br> <span class="br-ind"><br><span class="indent">&nbsp;</span></span>মঙ্গলের দিন দেখতে চায়,<br> <span class="br-ind"><br><span class="indent">&nbsp;</span></span>সে অবশ্য মন্দ থেকে তার জিহ্বাকে<br> <span class="br-ind"><br><span class="indent">&nbsp;</span></span>ও ছলনাপূর্ণ বাক্য থেকে তার ওষ্ঠাধরকে রক্ষা করবে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তারা মন্দ থেকে মন ফেরাবে আর সৎকর্ম করবে<br> <span class="br-ind"><br><span class="indent">&nbsp;</span></span>তারা অবশ্যই শান্তির সন্ধান করবে ও তা অনুসরণ করবে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কারণ প্রভুর দৃষ্টি ধার্মিকদের প্রতি রয়েছে,<br> <span class="br-ind"><br><span class="indent">&nbsp;</span></span>আর তাদের প্রার্থনায় তিনি কর্ণপাত করেন,<br> <span class="br-ind"><br><span class="indent">&nbsp;</span></span>কিন্তু প্রভুর মুখ তাদের বিরুদ্ধে যারা দুষ্কর্ম করে।”<sup class="fnm"><a name="fnm1" href="#fn1">1</a></sup><br></div>
<div class="v" id="v13"><span class="vn">13</span> <span class="br-p"><br><br></span>তোমরা যদি সৎকর্ম করতে আগ্রহী হও, কে তোমাদের ক্ষতিসাধন করবে?</div>
<div class="v" id="v14"><span class="vn">14</span> কিন্তু ন্যায়সঙ্গত কর্মের জন্য যদি তোমরা কষ্টও ভোগ করো, তাহলে তোমরা ধন্য। “তাদের ভীতি প্রদর্শনে তোমরা ভয় পেয়ো না, তোমরা বিচলিত হয়ো না।”<sup class="fnm"><a name="fnm2" href="#fn2">2</a></sup></div>
<div class="v" id="v15"><span class="vn">15</span> কিন্তু তোমাদের হৃদয়মধ্যে খ্রীষ্টকেই প্রভু বলে পবিত্র করে মানো। তোমাদের অন্তরের প্রত্যাশার কারণ সম্পর্কে কেউ জানতে চাইলে, তাকে উত্তর দেওয়ার জন্য সবসময় প্রস্তুত থেকো। কিন্তু তা কোমলতা ও শ্রদ্ধার সঙ্গে কোরো,</div>
<div class="v" id="v16"><span class="vn">16</span> বিবেককে স্বচ্ছ রেখো, যেন তোমাদের খ্রীষ্টিয় সদাচরণ দেখে যারা বিদ্বেষপূর্ণভাবে তোমাদের বিরুদ্ধে কথা বলে, তারা তাদের কটূক্তির জন্য লজ্জিত হয়।</div>
<div class="v" id="v17"><span class="vn">17</span> যদি ঈশ্বরের ইচ্ছা হয়, দুষ্কর্ম করে দুঃখকষ্ট ভোগ করার চেয়ে বরং সৎকর্ম করে কষ্টভোগ করা শ্রেয়।</div>
<div class="v" id="v18"><span class="vn">18</span> কারণ খ্রীষ্টও সর্বসময়ের জন্য একবার পাপসমূহের জন্য মৃত্যুবরণ করেছেন, সেই ধার্মিক ব্যক্তি অধার্মিকদের জন্য করেছেন, যেন তোমাদের ঈশ্বরের কাছে আনয়ন করেন। তাঁকে শরীরে হত্যা করা হলেও আত্মায় পুনর্জীবিত করা হয়েছে,</div>
<div class="v" id="v19"><span class="vn">19</span> যাঁর মাধ্যমে কারারুদ্ধ আত্মাদের কাছে গিয়ে তিনি প্রচার করেছিলেন।</div>
<div class="v" id="v20"><span class="vn">20</span> এই আত্মারা বহুপূর্বে অবাধ্য হয়েছিল, যখন ঈশ্বর নোহের সময়ে সহিষ্ণুতার সঙ্গে অপেক্ষা করেছিলেন এবং জাহাজ নির্মিত হচ্ছিল। এর মধ্যে মাত্র কয়েকজন, সর্বসমেত আটজন জলের মধ্য থেকে উদ্ধারলাভ করেছিলেন।</div>
<div class="v" id="v21"><span class="vn">21</span> এই জলই হল বাপ্তিষ্মের প্রতীক, যা এখন তোমাদেরও রক্ষা করে—শরীর থেকে ময়লা অপসারণ করার জন্য নয়, কিন্তু ঈশ্বরের কাছে এক সৎ বিবেক নিবেদন করার জন্য। এ যীশু খ্রীষ্টের পুনরুত্থান দ্বারা তোমাদের পরিত্রাণ সাধন করে।</div>
<div class="v" id="v22"><span class="vn">22</span> তিনি স্বর্গে গিয়েছেন ও ঈশ্বরের ডানদিকে আছেন—সব স্বর্গদূত, কর্তৃত্বসমূহ ও পরাক্রমগুলি তাঁরই বশ্যতাধীন রয়েছে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> গীত ৩৪:১২-১৬</div>
<div class="fn"><sup class="fnt"><a name="fn2" href="#fnm2">2</a></sup> যিশাইয় ৮:১২</div>
</div>
<!-- PARSED ABOVE; EDITING MAY BREAK PARSER -->
</body></html>