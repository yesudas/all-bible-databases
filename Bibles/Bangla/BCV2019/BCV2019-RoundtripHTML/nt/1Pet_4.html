<html><head>
<meta http-equiv="Content-Type" content="text/html;charset=utf-8" />
<title>1Pet 4 &ndash; 1 পিতর &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Pet', 4);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 পিতর</b> &ndash; <a href="1Pet_1.html">1</a> <a href="1Pet_2.html">2</a> <a href="1Pet_3.html">3</a> <b>4</b> <a href="1Pet_5.html">5</a> </div><hr>
<h1>1Pet 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈশ্বরের উদ্দেশে জীবনধারণ</h2><span class="vn">1</span> <span class="br-p"><br><br></span>অতএব, খ্রীষ্ট তাঁর শরীরে কষ্টভোগ করেছেন বলে, তোমরাও সেই একই উপায়ে নিজেদের সুসজ্জিত করে তোলো, কারণ যে শরীরে কষ্টভোগ করেছে, সে পাপের সঙ্গে সম্পর্ক সমাপ্ত করেছে।</div>
<div class="v" id="v2"><span class="vn">2</span> এর ফলে, সে মন্দ মানবীয় কামনা-বাসনার উদ্দেশে তার পার্থিব অবশিষ্ট জীবনযাপন করে না, বরং ঈশ্বরের ইচ্ছা অনুসারেই করে।</div>
<div class="v" id="v3"><span class="vn">3</span> পৌত্তলিকেরা যেমন করে—বেলেল্লাপনা, ভোগলালসা, রঙ্গরস, পানোন্মত্ততা, উচ্ছৃঙ্খলতা ও ঘৃণ্য প্রতিমাপূজা—এসব করে অতীতে তোমরা অনেক সময় কাটিয়ে দিয়েছ, যা তোমাদের পক্ষে যথেষ্ট হয়েছে।</div>
<div class="v" id="v4"><span class="vn">4</span> একই উচ্ছৃঙ্খলতার প্লাবনে এখন তোমরা তাদের সঙ্গে নিমজ্জিত হচ্ছো না দেখে তারা বিস্ময় বোধ করে ও তোমাদের উপরে অবমাননার বোঝা চাপিয়ে দেয়।</div>
<div class="v" id="v5"><span class="vn">5</span> কিন্তু যিনি জীবিত ও মৃতদের বিচার করতে প্রস্তুত, তাঁর কাছে তাদের কৈফিয়ত দিতে হবে।</div>
<div class="v" id="v6"><span class="vn">6</span> এই কারণেই এখন যারা মৃত, তাদের কাছেও সুসমাচার প্রচারিত হয়েছিল, যেন শারীরিকরূপে মানুষের মতো তাদের বিচার করা গেলেও, আত্মায় ঈশ্বরের অভিমত অনুযায়ী তারা জীবিত থাকে।</div>
<div class="v" id="v7"><span class="vn">7</span> <span class="br-p"><br><br></span>সবকিছুরই অন্তিমকাল সন্নিকট। অতএব তোমরা শুদ্ধমন ও আত্মসংযমী হও, যেন প্রার্থনা করতে পারো।</div>
<div class="v" id="v8"><span class="vn">8</span> সর্বোপরি, পরস্পরকে গভীরভাবে ভালোবাসো, কারণ “ভালোবাসা পাপরাশিকে আবৃত করে।”<sup class="fnm"><a name="fnm1" href="#fn1">1</a></sup></div>
<div class="v" id="v9"><span class="vn">9</span> বিরক্তি বোধ না করে তোমরা পরস্পরের আতিথ্য করো।</div>
<div class="v" id="v10"><span class="vn">10</span> প্রত্যেকেই অন্যদের সেবা করার উদ্দেশে যে কোনো বরদান লাভ করেছে, ঈশ্বরের সেই অনুগ্রহ তারা বিশ্বস্ত কর্মাধ্যক্ষের মতো ব্যবহার করুক।</div>
<div class="v" id="v11"><span class="vn">11</span> কেউ যদি কথা বলে, সে এমনভাবে বলুক, যেন ঈশ্বরের বাণীই বলছে। কেউ যদি সেবা করে, সে ঈশ্বর-প্রদত্ত শক্তির গুণে তা করুক, যেন সর্ববিষয়ে যীশু খ্রীষ্টের মাধ্যমে ঈশ্বর প্রশংসিত হন। মহিমা ও পরাক্রম যুগে যুগে চিরকাল তাঁরই হোক। আমেন।</div>
<div class="v" id="v12"><h2>খ্রীষ্টিয়ান হওয়ার কারণে কষ্টভোগ</h2><span class="vn">12</span> <span class="br-p"><br><br></span>প্রিয় বন্ধুরা, যে যন্ত্রণাপূর্ণ পরীক্ষা তোমরা ভোগ করছ, তা কোনো অস্বাভাবিক ঘটনা তোমাদের প্রতি ঘটছে মনে করে বিস্মিত হয়ো না।</div>
<div class="v" id="v13"><span class="vn">13</span> কিন্তু খ্রীষ্টের কষ্টভোগে তোমরাও অংশগ্রহণ করছ মনে করে আনন্দ করো, যেন যেদিন তাঁর মহিমা প্রকাশিত হবে, সেদিন তোমরা অতিশয় আনন্দিত হতে পারো।</div>
<div class="v" id="v14"><span class="vn">14</span> খ্রীষ্টের নামের জন্য যদি তোমরা অপমানিত হও, তাহলে তোমরা ধন্য, কারণ ঈশ্বরের মহিমাময় আত্মা তোমাদের উপরে অধিষ্ঠান করছেন।</div>
<div class="v" id="v15"><span class="vn">15</span> তোমরা যদি কষ্টভোগ করো, তাহলে হত্যাকারী বা চোর অথবা অন্য কোনো প্রকার অপরাধী হয়ে, এমনকি, অনধিকার-চর্চাকারীরূপে না করো,</div>
<div class="v" id="v16"><span class="vn">16</span> কিন্তু যদি খ্রীষ্টিয়ান বলে কষ্টভোগ করো, তাহলে লজ্জিত হয়ো না, বরং সেই নামের জন্য ঈশ্বরের প্রশংসা করো।</div>
<div class="v" id="v17"><span class="vn">17</span> কারণ ঈশ্বরের গৃহেই বিচারের সময় আরম্ভ হল, আর তা যদি আমাদের দিয়ে শুরু হয়, তাহলে যারা ঈশ্বরের সুসমাচারের অবাধ্য হয়, তাদের পরিণতি কী হবে?</div>
<div class="v" id="v18"><span class="vn">18</span> আবার, <span class="br-p"><br><br></span><span class="br-ind"><br><span class="indent">&nbsp;</span></span>“পরিত্রাণ লাভ যদি ধার্মিকদেরই কষ্টসাধ্য হয়,<br> <span class="br-ind"><br><span class="indent">&nbsp;</span></span>তাহলে ভক্তিহীন ও পাপীদের কী হবে?”<sup class="fnm"><a name="fnm2" href="#fn2">2</a></sup><br></div>
<div class="v" id="v19"><span class="vn">19</span> <span class="br-p"><br><br></span>তাহলে, সেই কারণে যারা ঈশ্বরের ইচ্ছা অনুযায়ী কষ্টভোগ করে, তারা তাদের বিশ্বস্ত সৃষ্টিকর্তার কাছে নিজেদের সমর্পণ করুক ও সত্কর্ম করে যাক।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিতোপদেশ ১০:১২</div>
<div class="fn"><sup class="fnt"><a name="fn2" href="#fnm2">2</a></sup> হিতোপদেশ ১১:৩১</div>
</div>
<!-- PARSED ABOVE; EDITING MAY BREAK PARSER -->
</body></html>