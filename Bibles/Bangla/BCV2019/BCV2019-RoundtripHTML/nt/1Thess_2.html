<html><head>
<meta http-equiv="Content-Type" content="text/html;charset=utf-8" />
<title>1Thess 2 &ndash; 1 থিষলনীকীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Thess', 2);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 থিষলনীকীয়</b> &ndash; <a href="1Thess_1.html">1</a> <b>2</b> <a href="1Thess_3.html">3</a> <a href="1Thess_4.html">4</a> <a href="1Thess_5.html">5</a> </div><hr>
<h1>1Thess 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>থিষলনীকীয়দের কাছে পৌলের প্রচার</h2><span class="vn">1</span> <span class="br-p"><br><br></span>ভাইবোনেরা, তোমরা জানো, তোমাদের সঙ্গে আমাদের সাক্ষাৎ করা ব্যর্থ হয়নি।</div>
<div class="v" id="v2"><span class="vn">2</span> তোমরা জানো, আমরা ফিলিপীতে পূর্বেই তাড়িত ও অপমানিত হয়েছিলাম, কিন্তু প্রবল বিরোধিতা সত্ত্বেও আমাদের ঈশ্বরের সহায়তায় তোমাদের কাছে তাঁর সুসমাচারের কথা বলতে সাহসী হয়েছিলাম।</div>
<div class="v" id="v3"><span class="vn">3</span> ভ্রান্তির বশে, অথবা অসৎ উদ্দেশ্যে আমরা আবেদন জানাইনি, আমরা কাউকে প্রতারিত করারও চেষ্টা করিনি,</div>
<div class="v" id="v4"><span class="vn">4</span> বরং, ঈশ্বরের গ্রহণযোগ্য ব্যক্তিরূপে, যাদের কাছে সুসমাচার অর্পিত হয়েছিল আমরা কথা বলেছিলাম। আমরা মানুষকে সন্তুষ্ট করার চেষ্টা করিনি, কিন্তু সন্তুষ্ট করতে চেয়েছি ঈশ্বরকে, যিনি আমাদের হৃদয় পরীক্ষা করেন।</div>
<div class="v" id="v5"><h2>পৌলের উদ্যোগ</h2><span class="vn">5</span> <span class="br-p"><br><br></span>তোমরা জানো, আমরা কখনও তোষামোদ করিনি, মুখোশের আড়ালে লোভকে ঢাকিনি—ঈশ্বর আমাদের সাক্ষী।</div>
<div class="v" id="v6"><span class="vn">6</span> আমরা কোনো মানুষের প্রশংসা পাওয়ার চেষ্টা করিনি, তোমাদের কাছে নয় বা অন্য কারও কাছে নয়। খ্রীষ্টের প্রেরিতশিষ্যরূপে আমরা আমাদের কর্তৃত্ব প্রয়োগ করতে পারতাম,</div>
<div class="v" id="v7"><span class="vn">7</span> কিন্তু তা না করে, আমরা শিশুদের মতো তোমাদের কাছে নতনম্র হয়েছিলাম, <span class="br-p"><br><br></span>যেমন মা তাঁর শিশু সন্তানদের লালনপালন করেন,</div>
<div class="v" id="v8"><span class="vn">8</span> আমরা তেমনই তোমাদের প্রতি যত্নশীল ছিলাম। আমরা তোমাদের এত ভালোবেসেছিলাম যে, শুধু ঈশ্বরের সুসমাচারই নয়, কিন্তু তোমাদের সানন্দে আমাদের জীবনেরও শরিক করেছিলাম, তোমরা ছিলে আমাদের কাছে এতই প্রিয়।</div>
<div class="v" id="v9"><span class="vn">9</span> ভাইবোনেরা, আমাদের কঠোর পরিশ্রম এবং কষ্টস্বীকারের কথা তোমাদের নিশ্চয় মনে আছে। তোমাদের কাছে ঈশ্বরের সুসমাচার প্রচারের সময়, আমরা যেন কারও ভারস্বরূপ না হই, সেজন্য আমরা দিনরাত পরিশ্রম করেছি।</div>
<div class="v" id="v10"><h2>পৌলের নিষ্কলুষ জীবনযাপন</h2><span class="vn">10</span> <span class="br-p"><br><br></span>তোমরা যারা বিশ্বাস করেছিলে, তাদের মধ্যে আমরা কেমন পবিত্র, ধার্মিক ও নিষ্কলুষ জীবনযাপন করেছি—তোমরা এবং ঈশ্বরও তার সাক্ষী।</div>
<div class="v" id="v11"><span class="vn">11</span> তোমরা জানো, পিতা তাঁর নিজের সন্তানদের প্রতি যেমন আচরণ করেন, আমরাও তোমাদের প্রত্যেকের সঙ্গে তেমনই আচরণ করেছি।</div>
<div class="v" id="v12"><span class="vn">12</span> আমরা তোমাদেরও তেমনই উদ্ধুদ্ধ করছি, সান্ত্বনা দিচ্ছি ও সনির্বন্ধ অনুরোধ করছি, যেন ঈশ্বর তাঁর যে রাজ্যে ও মহিমায় তোমাদের আহ্বান করেছেন, তোমরা তার যোগ্যরূপে জীবনযাপন করো।</div>
<div class="v" id="v13"><h2>থিষলনীকীয়দের জন্য পৌলের চিন্তা</h2><span class="vn">13</span> <span class="br-p"><br><br></span>আমরাও এজন্য ঈশ্বরকে অবিরত ধন্যবাদ জানাই যে, আমাদের কাছে শুনে তোমরা যখন ঈশ্বরের বাক্য গ্রহণ করেছিলে, সেটি মানুষের নয়, ঈশ্বরের বলেই গ্রহণ করেছিলে এবং প্রকৃতপক্ষে সে তো ঈশ্বরেরই বাক্য; তোমরা যারা বিশ্বাস করেছ, তোমাদের অন্তরে সেই বাক্য কাজ করে চলেছে।</div>
<div class="v" id="v14"><span class="vn">14</span> কারণ ভাইবোনেরা, তোমরা খ্রীষ্ট যীশুতে যিহূদিয়াস্থিত ঈশ্বরের মণ্ডলীগুলির অনুকরণ করেছিলে, ইহুদিদের হাতে যেসব মণ্ডলী তাড়িত হয়েছিল, তোমরা তাদেরই মতো নিজেদের স্বজাতির হাতে লাঞ্ছনা ভোগ করেছ।</div>
<div class="v" id="v15"><span class="vn">15</span> ইহুদিরাই তো প্রভু যীশুকে ও ভাববাদীদের হত্যা করেছিল এবং আমাদেরও বিতাড়িত করেছিল। তারা ঈশ্বরকে অসন্তুষ্ট করে এবং সমস্ত লোকের তারা বিরোধী,</div>
<div class="v" id="v16"><span class="vn">16</span> যেন অইহুদিদের কাছে আমরা পরিত্রাণের সুসমাচার প্রচার করতে না পারি, এভাবেই তারা সবসময় তাদের পাপের বোঝা পূর্ণ করে চলেছে। তাদের উপর ঈশ্বরের রোষ অবশেষে<sup class="fnm"><a name="fnm1" href="#fn1">1</a></sup> নেমে এসেছে।</div>
<div class="v" id="v17"><span class="vn">17</span> <span class="br-p"><br><br></span>কিন্তু ভাইবোনেরা, আমরা যখন তোমাদের কাছ থেকে কিছু সময়ের জন্য বিচ্ছিন্ন হয়ে পড়েছিলাম, তখন (মানসিকভাবে নয়, কিন্তু শারীরিকভাবে) তোমাদের দেখার জন্য আকুল হয়ে সব ধরনের চেষ্টা করেছি।</div>
<div class="v" id="v18"><span class="vn">18</span> আমরা তোমাদের কাছে আসতে চেয়েছিলাম, প্রকৃতপক্ষে আমি পৌল দু-একবার চেষ্টা করেছি, কিন্তু শয়তান আমাদের বাধা দিয়েছে।</div>
<div class="v" id="v19"><span class="vn">19</span> কারণ আমাদের প্রত্যাশা, আমাদের আনন্দ, অথবা আমাদের প্রভু যীশুর আগমনকালে আমাদের গৌরব-মুকুট কী?</div>
<div class="v" id="v20"><span class="vn">20</span> তা কি তোমরাই নও? প্রকৃতপক্ষে, তোমরাই আমাদের গৌরব ও আনন্দস্বরূপ।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা চূড়ান্তরূপে।</div>
</div>
<!-- PARSED ABOVE; EDITING MAY BREAK PARSER -->
</body></html>