<html><head>
<meta http-equiv="Content-Type" content="text/html;charset=utf-8" />
<title>1Thess 4 &ndash; 1 থিষলনীকীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Thess', 4);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 থিষলনীকীয়</b> &ndash; <a href="1Thess_1.html">1</a> <a href="1Thess_2.html">2</a> <a href="1Thess_3.html">3</a> <b>4</b> <a href="1Thess_5.html">5</a> </div><hr>
<h1>1Thess 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পবিত্র জীবনযাপন</h2><span class="vn">1</span> <span class="br-p"><br><br></span>ভাইবোনেরা, সবশেষে বলি, ঈশ্বরের সন্তোষ বিধানের জন্য কীভাবে জীবনযাপন করতে হয়, সেই নির্দেশ আমরা তোমাদের দিয়েছি এবং সেইমতোই তোমরা জীবনযাপন করছ। এখন, প্রভু যীশুর নামে আমরা তোমাদের অনুরোধ করছি ও মিনতি জানাচ্ছি, তোমরা এই বিষয়ে আরও সমৃদ্ধ হতে চেষ্টা করো।</div>
<div class="v" id="v2"><span class="vn">2</span> কারণ প্রভু যীশুর প্রদত্ত অধিকারবলে আমরা তোমাদের কী নির্দেশ দিয়েছিলাম, তা তোমরা জানো।</div>
<div class="v" id="v3"><span class="vn">3</span> <span class="br-p"><br><br></span>ফলত, ঈশ্বরের ইচ্ছা এই যে, তোমরা পবিত্র হও, বিবাহ-বহির্ভূত যৌনাচার থেকে দূরে থাকো;</div>
<div class="v" id="v4"><span class="vn">4</span> শরীরকে সংযত রেখে কীভাবে পবিত্র ও সম্মানজনক জীবনযাপন করতে হয়, তোমরা প্রত্যেকেই তা শিক্ষা করো,</div>
<div class="v" id="v5"><span class="vn">5</span> যারা ঈশ্বরকে জানে না, এমন বিধর্মী লোকদের মতো জৈবিক কামনার বশে চলো না।</div>
<div class="v" id="v6"><span class="vn">6</span> আর এই ব্যাপারে কেউ যেন তার ভাইয়ের (বা, বোনের) প্রতি কোনো অন্যায় আচরণ বা প্রতারণা না করে। এরকম সব পাপের জন্য প্রভু মানুষকে শাস্তি দেবেন, একথা আমরা তোমাদের আগেই বলেছি এবং সতর্ক করে দিয়েছি।</div>
<div class="v" id="v7"><span class="vn">7</span> ঈশ্বর আমাদের পবিত্র জীবনযাপন করার জন্য আহ্বান করেছেন, অশুচি হওয়ার জন্য নয়।</div>
<div class="v" id="v8"><span class="vn">8</span> তাই, এই নির্দেশ যে অগ্রাহ্য করে, সে মানুষকে নয়, কিন্তু যিনি তোমাদের তাঁর পবিত্র আত্মা দান করেন, সেই ঈশ্বরকেই অগ্রাহ্য করে।</div>
<div class="v" id="v9"><h2>ভ্রাতৃপ্রেম</h2><span class="vn">9</span> <span class="br-p"><br><br></span>আবার ভ্রাতৃপ্রেম সম্পর্কে তোমাদের কাছে কিছু লেখা অনাবশ্যক। কারণ পরস্পরকে ভালোবাসতে স্বয়ং ঈশ্বরই তোমাদের শিক্ষা দিয়েছেন।</div>
<div class="v" id="v10"><span class="vn">10</span> বস্তুত, সমগ্র ম্যাসিডোনিয়ার ভাইবোনেদের তোমরা ভালোবাসো। তবুও ভাইবোনেরা, আমরা তোমাদের মিনতি করছি, তোমরা আরও বেশি করে তা করো।</div>
<div class="v" id="v11"><h2>স্বনির্ভরতা</h2><span class="vn">11</span> <span class="br-p"><br><br></span>শান্ত জীবনযাপনই হোক তোমাদের লক্ষ্য। আমাদের নির্দেশমতো, নিজের কাজে মন দাও, স্বনির্ভর হও,</div>
<div class="v" id="v12"><span class="vn">12</span> যেন তোমাদের প্রাত্যহিক জীবনচর্যা বাইরের লোকদের শ্রদ্ধা উদ্রেক করতে পারে এবং তোমরা যেন পরনির্ভরশীল না হও।</div>
<div class="v" id="v13"><h2>প্রভুর আগমন সংক্রান্ত শিক্ষা</h2><span class="vn">13</span> <span class="br-p"><br><br></span>ভাইবোনেরা, আমরা চাই না যে, যারা নিদ্রাগত হয়, তাদের সম্পর্কে তোমরা অজ্ঞ থাকো বা যাদের প্রত্যাশা নেই, সেই মানুষদের মতো দুঃখ-ভারাক্রান্ত হও।</div>
<div class="v" id="v14"><span class="vn">14</span> কারণ আমরা বিশ্বাস করি, যীশু মৃত্যুবরণ করেছিলেন এবং পুনরুত্থিত হয়েছেন। তাই আমাদের বিশ্বাস যে, যীশুতে যারা নিদ্রাগত হয়েছে, ঈশ্বর তাঁর সঙ্গে তাদেরও নিয়ে আসবেন।</div>
<div class="v" id="v15"><span class="vn">15</span> প্রভুর নিজের কথা অনুসারে আমরা তোমাদের বলছি যে, আমরা যারা বেঁচে আছি, প্রভুর আগমন পর্যন্ত যারা অবশিষ্ট থাকব, তারা নিদ্রাগতদের আগে কিছুতেই যেতে পারব না।</div>
<div class="v" id="v16"><span class="vn">16</span> কারণ প্রভু স্বয়ং উচ্চধ্বনির<sup class="fnm"><a name="fnm1" href="#fn1">1</a></sup> সঙ্গে, প্রধান স্বর্গদূতের উচ্চ রব এবং ঐশ্বরিক তূরীধ্বনির আহ্বানের সঙ্গে স্বর্গ থেকে অবতরণ করবেন এবং খ্রীষ্টে যারা মৃত্যুবরণ করেছে, প্রথমে তারা উত্থাপিত হবে।</div>
<div class="v" id="v17"><span class="vn">17</span> এরপর, আমরা যারা জীবিত আছি, যারা অবশিষ্ট থাকব, আমরা প্রভুর সঙ্গে অন্তরীক্ষে মিলিত হওয়ার জন্য তাদের সঙ্গে মেঘযোগে উন্নীত হব।</div>
<div class="v" id="v18"><span class="vn">18</span> সেইজন্য, এসব কথা বলে তোমরা পরস্পরকে আশ্বাস দাও।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> সংগ্রামের জন্য উচ্চ আহ্বান</div>
</div>
<!-- PARSED ABOVE; EDITING MAY BREAK PARSER -->
</body></html>