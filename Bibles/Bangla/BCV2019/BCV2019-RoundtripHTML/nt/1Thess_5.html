<html><head>
<meta http-equiv="Content-Type" content="text/html;charset=utf-8" />
<title>1Thess 5 &ndash; 1 থিষলনীকীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Thess', 5);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 থিষলনীকীয়</b> &ndash; <a href="1Thess_1.html">1</a> ... <a href="1Thess_3.html">3</a> <a href="1Thess_4.html">4</a> <b>5</b> </div><hr>
<h1>1Thess 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রভুর দিন</h2><span class="vn">1</span> <span class="br-p"><br><br></span>এখন ভাইবোনেরা, এসব কখন ঘটবে, সেই সময় ও কালের বিষয়ে তোমাদের কিছু লেখা অনাবশ্যক।</div>
<div class="v" id="v2"><span class="vn">2</span> কারণ, তোমরা ভালোভাবেই জানো, রাতের বেলা যেমন চোর আসে, সেভাবেই প্রভুর দিন উপস্থিত হবে।</div>
<div class="v" id="v3"><span class="vn">3</span> লোকেরা যখন “শান্তি ও নিরাপত্তার” কথা বলে, তখন গর্ভবতী নারীর প্রসববেদনার মতো অকস্মাৎ তাদের উপর ধ্বংস নেমে আসবে; তারা কোনোক্রমেই তা এড়াতে পারবে না।</div>
<div class="v" id="v4"><span class="vn">4</span> <span class="br-p"><br><br></span>কিন্তু ভাইবোনেরা, তোমরা তো অন্ধকারে থাকো না, তাই সেদিন তোমাদের চোরের মতো বিস্মিত করে তুলবে না।</div>
<div class="v" id="v5"><span class="vn">5</span> তোমরা সবাই জ্যোতির সন্তান এবং দিবসের সন্তান। আমরা রাত্রির নই বা অন্ধকারেরও নই।</div>
<div class="v" id="v6"><span class="vn">6</span> তাই, অন্যদের মতো আমরা যেন নিদ্রামগ্ন না হই। আমরা যেন সচেতন থাকি ও আত্মসংযমী হই।</div>
<div class="v" id="v7"><span class="vn">7</span> কারণ যারা নিদ্রা যায়, তারা রাত্রেই নিদ্রা যায় এবং মদ্যপানকারীরা রাত্রেই মত্ত হয়।</div>
<div class="v" id="v8"><span class="vn">8</span> কিন্তু আমরা যেহেতু দিবসের সন্তান, তাই এসো, আমরা আত্মসংযমী হয়ে উঠি; বিশ্বাস এবং ভালোবাসাকে করি বক্ষত্রাণ, পরিত্রাণের প্রত্যাশাকে করি শিরস্ত্রাণ।</div>
<div class="v" id="v9"><span class="vn">9</span> কারণ ঈশ্বর তাঁর রোষের শিকার হওয়ার জন্য নয়, কিন্তু আমাদের প্রভু যীশু খ্রীষ্টের মাধ্যমে পরিত্রাণ লাভের জন্য আমাদের নিযুক্ত করেছেন।</div>
<div class="v" id="v10"><span class="vn">10</span> আমরা জীবিত থাকি বা নিদ্রাগত হই, তাঁরই সঙ্গে যেন জীবনধারণ করি, এই উদ্দেশ্যে তিনি আমাদের জন্য মৃত্যুবরণ করেছেন।</div>
<div class="v" id="v11"><span class="vn">11</span> অতএব তোমরা এখন যেমন করছ, সেভাবেই পরস্পরকে প্রেরণা দাও এবং একজন আর একজনকে গড়ে উঠতে সাহায্য করো।</div>
<div class="v" id="v12"><h2>বিভিন্ন কর্তব্য</h2><span class="vn">12</span> <span class="br-p"><br><br></span>ভাইবোনেরা, আমরা তোমাদের অনুরোধ করছি, তোমাদের মধ্যে যাঁরা কঠোর পরিশ্রম করেন, যাঁরা প্রভুতে তোমাদের উপরে নিযুক্ত আছেন, যাঁরা তোমাদের সতর্ক করেন, তাঁদের সম্মান কোরো।</div>
<div class="v" id="v13"><span class="vn">13</span> তাঁদের পরিষেবার জন্য ভালোবেসে সর্ব্বোচ্চ শ্রদ্ধা জানিয়ো। পরস্পরের সঙ্গে শান্তিতে বসবাস কোরো।</div>
<div class="v" id="v14"><span class="vn">14</span> ভাইবোনেরা, আমরা তোমাদের মিনতি করছি, যারা অলস, তাদের সতর্ক কোরো, ভীরু প্রকৃতির ব্যক্তিকে প্রেরণা দিয়ো, দুর্বলকে সাহায্য কোরো, প্রত্যেকের প্রতি সহনশীলতা দেখিয়ো।</div>
<div class="v" id="v15"><span class="vn">15</span> দেখো, কেউ যেন অন্যায়ের প্রতিশোধ নিতে অন্যায় না করে, পরস্পরের এবং অন্যান্য সকলের প্রতি সবসময় সহৃদয় হতে চেষ্টা করে।</div>
<div class="v" id="v16"><span class="vn">16</span> <span class="br-p"><br><br></span>সবসময় আনন্দ কোরো;</div>
<div class="v" id="v17"><span class="vn">17</span> অবিরত প্রার্থনা কোরো;</div>
<div class="v" id="v18"><span class="vn">18</span> সমস্ত পরিস্থিতিতেই ধন্যবাদ জ্ঞাপন কোরো, কারণ খ্রীষ্ট যীশুতে তোমাদের জন্য এই হল ঈশ্বরের অভিপ্রায়।</div>
<div class="v" id="v19"><span class="vn">19</span> <span class="br-p"><br><br></span>আত্মার আগুন নির্বাপিত কোরো না।</div>
<div class="v" id="v20"><span class="vn">20</span> কোনও ভাববাণী অগ্রাহ্য কোরো না।</div>
<div class="v" id="v21"><span class="vn">21</span> সবকিছু পরীক্ষা করে দেখো। যা কিছু উৎকৃষ্ট, তা ধরে রাখো।</div>
<div class="v" id="v22"><span class="vn">22</span> যা কিছু মন্দ, তা এড়িয়ে চলো।</div>
<div class="v" id="v23"><span class="vn">23</span> <span class="br-p"><br><br></span>শান্তির ঈশ্বর স্বয়ং তোমাদের সর্বতোভাবে পবিত্র করে তুলুন। আমাদের প্রভু যীশু খ্রীষ্টের আগমনকালে তোমাদের সমগ্র আত্মা, প্রাণ ও দেহ, অনিন্দনীয়রূপে রক্ষিত হোক।</div>
<div class="v" id="v24"><span class="vn">24</span> যিনি তোমাদের আহ্বান করেন, তিনি বিশ্বস্ত, তিনিই তা সাধন করবেন।</div>
<div class="v" id="v25"><span class="vn">25</span> <span class="br-p"><br><br></span>ভাইবোনেরা, আমাদের জন্য প্রার্থনা কোরো।</div>
<div class="v" id="v26"><span class="vn">26</span> <span class="br-p"><br><br></span>পবিত্র চুম্বনে সব বিশ্বাসীকে সাদর সম্ভাষণ জানিয়ো।</div>
<div class="v" id="v27"><span class="vn">27</span> <span class="br-p"><br><br></span>প্রভুর সাক্ষাতে আমি তোমাদের মিনতি করছি, সব ভাইবোনেদের কাছে এই পত্র যেন পাঠ করা হয়।</div>
<div class="v" id="v28"><span class="vn">28</span> <span class="br-p"><br><br></span>আমাদের প্রভু যীশু খ্রীষ্টের অনুগ্রহ তোমাদের সঙ্গে বিরাজ করুক।</div>
</div>
<!-- PARSED ABOVE; EDITING MAY BREAK PARSER -->
</body></html>