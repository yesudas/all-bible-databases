<html><head>
<meta http-equiv="Content-Type" content="text/html;charset=utf-8" />
<title>1Tim 4 &ndash; 1 তিমথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Tim', 4);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 তিমথি</b> &ndash; <a href="1Tim_1.html">1</a> <a href="1Tim_2.html">2</a> <a href="1Tim_3.html">3</a> <b>4</b> <a href="1Tim_5.html">5</a> <a href="1Tim_6.html">6</a> </div><hr>
<h1>1Tim 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>তিমথির প্রতি বিভিন্ন নির্দেশ</h2><span class="vn">1</span> <span class="br-p"><br><br></span>ঈশ্বরের আত্মা সুস্পষ্টভাবে বলছেন যে, পরবর্তীকালে কিছু সংখ্যক মানুষ বিশ্বাস পরিত্যাগ করে বিভ্রান্তি সৃষ্টিকারী দুষ্টাত্মা দ্বারা প্রভাবিত হবে ও এসব আত্মা ও তাদের বিষয়সমূহের অনুসারী হবে।</div>
<div class="v" id="v2"><span class="vn">2</span> এসব শিক্ষা ভণ্ড মিথ্যাবাদীদের মাধ্যমে আসে, যাদের বিবেক তপ্ত লোহার দ্বারা যেন দগ্ধ হয়ে গেছে।</div>
<div class="v" id="v3"><span class="vn">3</span> তারা লোকদের বিবাহ করতে নিষেধ করে ও কোনো কোনো খাদ্যগ্রহণ করা থেকেও দূরে থাকার জন্য আদেশ দেয়, যা ঈশ্বর এই অভিপ্রায়ে সৃষ্টি করেছেন, যেন যারা বিশ্বাসী এবং সত্য জানে, তারা ধন্যবাদ জ্ঞাপনের সঙ্গে সেইসব খাদ্যগ্রহণ করে।</div>
<div class="v" id="v4"><span class="vn">4</span> ঈশ্বরের সৃষ্ট সবকিছুই ভালো এবং ধন্যবাদের সঙ্গে গ্রহণ করলে, কোনো কিছুই পরিত্যাজ্য নয়,</div>
<div class="v" id="v5"><span class="vn">5</span> কারণ ঈশ্বরের বাক্য এবং প্রার্থনায় এগুলি পবিত্র হয়ে যায়।</div>
<div class="v" id="v6"><span class="vn">6</span> <span class="br-p"><br><br></span>এসব বিষয় যদি ভাইবোনেদের বুঝিয়ে দিতে পারো, তাহলে তুমি যীশু খ্রীষ্টের উত্তম পরিচর্যাকারী হয়ে উঠবে, কারণ বিশ্বাসের বিভিন্ন সত্যে এবং উত্তম শিক্ষায় তুমি লালিত হয়েছ, যা তুমি অনুসরণ করে এসেছ।</div>
<div class="v" id="v7"><span class="vn">7</span> ঈশ্বরবিহীন রূপকথা এবং বৃদ্ধা মহিলাদের গালগল্পে মগ্ন না হয়ে নিজেকে ভক্তিপরায়ণ হতে প্রশিক্ষিত করে তোলো।</div>
<div class="v" id="v8"><span class="vn">8</span> শরীরচর্চার কিছু মূল্য আছে, কিন্তু ভক্তির মূল্য আছে সর্ববিষয়ে। তা ইহকাল এবং পরকাল, উভয় জীবনেরই জন্য প্রতিশ্রুতি বহনকারী।</div>
<div class="v" id="v9"><span class="vn">9</span> একথা বিশ্বাসযোগ্য এবং সর্বতোভাবে গ্রহণযোগ্য;</div>
<div class="v" id="v10"><span class="vn">10</span> কারণ এজন্যই আমরা পরিশ্রম ও কষ্ট স্বীকার করছি। কারণ সেই জীবন্ত ঈশ্বরেরই উপরে আমরা প্রত্যাশা অর্পণ করেছি, যিনি সকল মানুষের, বিশেষত বিশ্বাসীদের পরিত্রাতা।</div>
<div class="v" id="v11"><span class="vn">11</span> <span class="br-p"><br><br></span>তুমি এই সমস্ত বিষয়ে নির্দেশ ও শিক্ষা দাও।</div>
<div class="v" id="v12"><span class="vn">12</span> তুমি যুবক বলে কেউ যেন তোমাকে অবজ্ঞা না করে, কিন্তু কথায়, আচার-ব্যবহারে, প্রেমে, বিশ্বাসে ও শুদ্ধতায়, তুমি বিশ্বাসীদের আদর্শ হয়ে ওঠো।</div>
<div class="v" id="v13"><span class="vn">13</span> আমি না আসা পর্যন্ত প্রকাশ্যে শাস্ত্রপাঠ, প্রচার ও শিক্ষাদানে নিজেকে ব্যাপৃত রাখো।</div>
<div class="v" id="v14"><span class="vn">14</span> তুমি যে বরদান লাভ করেছ, তা অবহেলা কোরো না, যা ভাববাণীমূলক বার্তার মাধ্যমে তোমাকে দত্ত হয়েছিল, যখন প্রাচীনেরা তোমার উপরে হাত রেখেছিলেন।</div>
<div class="v" id="v15"><span class="vn">15</span> <span class="br-p"><br><br></span>এসব বিষয়ে মনঃসংযোগ করো, সম্পূর্ণভাবে সেগুলিতে আত্মনিয়োগ করো, সকলে যেন তোমার উন্নতি দেখতে পায়।</div>
<div class="v" id="v16"><span class="vn">16</span> তোমার জীবন ও শাস্ত্রশিক্ষা সম্বন্ধে একান্তভাবে সচেতন থেকো। এগুলি পালন করেই চলো, তাহলে তুমি নিজেকে এবং তোমার কথা যারা শোনে, তাদেরও রক্ষা করতে পারবে।</div>
</div>
<!-- PARSED ABOVE; EDITING MAY BREAK PARSER -->
</body></html>