<html><head>
<meta http-equiv="Content-Type" content="text/html;charset=utf-8" />
<title>2Thess 1 &ndash; 2 থিষলনীকীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Thess', 1);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 থিষলনীকীয়</b> &ndash; <b>1</b> <a href="2Thess_2.html">2</a> <a href="2Thess_3.html">3</a> </div><hr>
<h1>2Thess 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->প্রথম পত্রটি প্রেরণ করার কয়েক মাস পরেই প্রেরিতশিষ্য পৌল থিষলনীকীয় মণ্ডলীর উদ্দেশে তাঁর দ্বিতীয় এই পত্রটি লেখেন। সমূহ নির্যাতন সত্ত্বেও তিনি তাদের বিশ্বাসে অটল থাকার পরামর্শ দেন। সেই সময় কিছু সংখ্যক ব্যক্তি মনে করছিল যে, খ্রীষ্টের আগমন ইতিমধ্যে সংঘটিত হয়েছে। তাই অনেকে নিজদের কর্তব্য-কর্ম ত্যাগ করে আলস্যে দিনযাপন করছিল। তাদের জ্ঞাতার্থে পৌল এই প্রসঙ্গের অবতারণা করে বলেছেন যে, খ্রীষ্টের পুনরাগমনের পরে সেই পাপ-পুরুষ, অর্থাৎ খ্রীষ্টারির আগমন হবে এবং তার থেকে বিশ্বাসীদের সতর্ক থাকা প্রয়োজন। খ্রীষ্টের পুনরাগমনের জন্য বিশ্বাসীদের যে যথাযথ প্রস্তুত হওয়া আবশ্যক, পৌল সে বিষয়েও আলোচনা করেছেন। <!--raw 1 bo --><p/><!--endraw 1--><!--raw 1 bo --><p><!--endraw 1-->রচয়িতা: পৌল। <!--raw 1 bo --><p/><!--endraw 1-->রচনার স্থান: করিন্থ। <!--raw 1 bo --><p/><!--endraw 1-->রচনাকাল: আনুমানিক ৫২–৫৩ খ্রীষ্টাব্দ। <!--raw 1 bo --><p/><!--endraw 1-->মূল বিষয়বস্তু: খ্রীষ্টের পুনরাগমনের সময়কাল। <!--raw 1 bo --><p/><!--endraw 1--><!--raw 1 bo --><b><!--endraw 1-->থিষলনীকীয়দের প্রতি দ্বিতীয় পত্রে<!--raw 1 bo --></b><!--endraw 1--> <!--raw 1 bo --><p/><!--endraw 1--><!--raw 1 bo --><b><!--endraw 1-->আমন্ত্রণ<!--raw 1 bo --></b><!--endraw 1--> <!--raw 1 bo --><p/><!--endraw 1-->প্রথম পত্র ১ থিষলনীকীয় লেখার অল্প কিছু দিন পরেই পৌল থিষলনীকীয় মণ্ডলীকে তার দ্বিতীয় পত্র লিখেছিলেন। প্রভুর দিন সম্পর্কে একটি ভুল বার্তা মণ্ডলীর বিশ্বাসীরা পেয়েছিল, এই বার্তাকে সংশোধন করে সঠিক বার্তা পৌঁছানোই ছিল এই পত্র লেখার প্রধান কারণ। (খুব সম্ভবত তিমথির মাধ্যমে, যিনি প্রথম পত্রটি তাদের কাছে নিয়ে গিয়েছিলেন এই ভুলবার্তা সম্পর্কে পৌল জানতে পেরেছিলেন)। সমস্ত শত্রুর উপর ঈশ্বরের অন্তিম বিজয়ের সময়কে এবং <!--raw 1 bo --><b><!--endraw 1-->যারা ঈশ্বরে বিশ্বাস করেছে<!--raw 1 bo --></b><!--endraw 1--> তাদের পুরস্কারের দিনকে বর্ণনা করতে, ইহুদি ভাববাদীরা “প্রভুর দিন” কথাটি ব্যবহার করতেন। সেই দিন এসেছে, চলে গেছে আর তারা তাতে অংশ নিতে পারেনি—এই নিয়ে তারা উদ্বিগ্ন ছিল না। বরং, তাদের মনে হয়েছিল যে ঈশ্বরের অন্তিম বিজয়ের দিন বর্তমান অথচ ঈশ্বর তাদের শত্রুদের হাত থেকে উদ্ধার করতে পারলেন না। তারা তখন <!--raw 1 bo --><b><!--endraw 1-->নিগ্রহ এবং দুঃখ-ক্লেশের<!--raw 1 bo --></b><!--endraw 1--> মধ্যে ক্লিষ্ট ছিল, তাই তারা হতাশ হয়ে উঠেছিল। এই রকম এক পরিস্থিতিতে তাদের উৎসাহিত করার জন্য পৌল এই পত্রটি লিখেছিলেন। <!--raw 1 bo --></p><!--endraw 1--> <!--raw 1 bo --><p/><!--endraw 1-->এই পত্রে ভুল বার্তাকে সংশোধন করার আগে তিনি পুনরায় আশ্বস্ত করলেন <!--raw 1 bo --><b><!--endraw 1-->যারা তোমাদের পীড়ন করে, ঈশ্বর তাদের প্রতিফলরূপে পীড়া দেবেন এবং তোমরা যারা নিপীড়িত, তিনি তোমাদের স্বস্তি দেবেন।<!--raw 1 bo --></b><!--endraw 1--> (তার পত্রের শুরুতে তিনি প্রারম্ভিক ধন্যবাদ ও প্রার্থনার মাধ্যমে তিনি এই আশ্বাস দিলেন)। এরপর পৌল ভুল বার্তাটি সংশোধন করে থিষলনীকীয় বিশ্বাসীদের পুনরায় মনে করালেন যে যখন তিনি তাদের সাথে ছিলেন তিনি বলেছিলেন সেই <!--raw 1 bo --><b><!--endraw 1-->প্রভুর দিন<!--raw 1 bo --></b><!--endraw 1--> কীভাবে আসবে। মনে হয় যে তিনি এই পত্রটি শেষ করছিলেন, কিন্তু আগের পত্রে দেওয়া একটি সতর্কবার্তা পুনরায় উল্লেখ করলেন। তিনি কড়া ভাবে বললেন যেন তারা অলসতায় দিন না কাটিয়ে কঠোর পরিশ্রম করে জীবনযাপনের জন্য উপার্জন করে। <!--raw 1 bo --><p/><!--endraw 1-->সেই সময় বেশিরভাগ পত্র লেখানো হত লেখকদের দিয়ে কিন্তু এই পত্রের শেষে পৌল তার নিজের হাতে শুভেচ্ছা বার্তা লিখেছেন যেন পাঠকরা বুঝতে পারে এই পত্র তারই লেখা। তিনি চাননি যেন তার নাম আর কোনো ভুল শিক্ষার সাথে জড়িত থাকে। <!--raw 1 bo --><p/><!--endraw 1-->২ থিষলনীকীয়
</div>
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আমাদের পিতা ঈশ্বর এবং প্রভু যীশু খ্রীষ্টে স্থিত থিষলনীকীয়দের মণ্ডলী সমীপে, <span class="br-p"><br><br></span>পৌল, সীল ও তিমথি <i>এই পত্র লিখছি</i>।</div>
<div class="v" id="v2"><span class="vn">2</span> <span class="br-p"><br><br></span>পিতা ঈশ্বর এবং প্রভু যীশু খ্রীষ্ট থেকে তোমাদের প্রতি অনুগ্রহ ও শান্তি বর্তুক।</div>
<div class="v" id="v3"><h2>ধন্যবাদ জ্ঞাপন ও উৎসাহ দান</h2><span class="vn">3</span> <span class="br-p"><br><br></span>ভাইবোনেরা, তোমাদের জন্য সবসময় ঈশ্বরকে ধন্যবাদ দিতে আমরা বাধ্য এবং তাই সঙ্গত। কারণ তোমাদের বিশ্বাস এবং পারস্পরিক ভালোবাসা উত্তরোত্তর বৃদ্ধি পাচ্ছে।</div>
<div class="v" id="v4"><span class="vn">4</span> তাই সমস্ত নিগ্রহ এবং দুঃখ-ক্লেশের মধ্যেও তোমাদের সহনশীলতা ও বিশ্বাসের জন্য ঈশ্বরের মণ্ডলীগুলিতে আমরা গর্বপ্রকাশ করি।</div>
<div class="v" id="v5"><span class="vn">5</span> <span class="br-p"><br><br></span>এসব কিছুই প্রমাণ করছে যে, ঈশ্বরের বিচার ন্যায়সঙ্গত এবং এর ফলে, যে ঐশ-রাজ্যের জন্য তোমরা দুঃখভোগ করছ, তার যোগ্য বলে গণ্য হয়ে উঠবে।</div>
<div class="v" id="v6"><span class="vn">6</span> ঈশ্বর ন্যায়পরায়ণ; যারা তোমাদের পীড়ন করে, তিনি তাদের প্রতিফলরূপে পীড়া দেবেন</div>
<div class="v" id="v7"><span class="vn">7</span> এবং তোমরা যারা নিপীড়িত, তিনি সেই তোমাদের এবং আমাদের স্বস্তি দেবেন। প্রভু যীশু যখন তাঁর পরাক্রান্ত দূতবাহিনী নিয়ে লেলিহান অগ্নিশিখার মাঝে স্বর্গ থেকে প্রকাশিত হবেন, এ সমস্ত তখনই ঘটবে।</div>
<div class="v" id="v8"><span class="vn">8</span> যারা ঈশ্বরকে জানে না এবং আমাদের প্রভু যীশুর সুসমাচার পালন করে না, তাদের তিনি শাস্তিবিধান করবেন।</div>
<div class="v" id="v9"><span class="vn">9</span> তাদের দণ্ড হবে চিরকালীন বিনাশ এবং প্রভুর সান্নিধ্য ও তাঁর পরাক্রমের গৌরব থেকে তারা বিচ্ছিন্ন হবে।</div>
<div class="v" id="v10"><span class="vn">10</span> এই ঘটনা সেদিন ঘটবে, যেদিন তাঁর পুণ্যজনদের মাঝে তিনি মহিমান্বিত হওয়ার জন্য এবং যারা বিশ্বাস করেছে, তাদের চমৎকৃত হওয়ার জন্য তিনি আসবেন। তোমরাও তাদের অন্তর্ভুক্ত, কারণ তোমাদের কাছে আমরা যে সাক্ষ্যদান করেছি, তোমরা তা বিশ্বাস করেছ।</div>
<div class="v" id="v11"><span class="vn">11</span> <span class="br-p"><br><br></span>একথা মনে রেখে, আমরা তোমাদের জন্য অবিরত প্রার্থনা করি, যেন আমাদের ঈশ্বর, তাঁর আহ্বানের যোগ্য বলে তোমাদের নির্ধারণ করেন এবং তাঁর পরাক্রমে তোমাদের প্রত্যেক শুভ-সংকল্প এবং বিশ্বাস-প্রণোদিত প্রত্যেকটি কাজ সম্পূর্ণ করতে পারেন।</div>
<div class="v" id="v12"><span class="vn">12</span> আমরা এই প্রার্থনা করি, যেন তোমাদের মধ্যে প্রভু যীশুর নাম গৌরবান্বিত হয় এবং আমাদের ঈশ্বর ও প্রভু যীশু খ্রীষ্টের অনুগ্রহে, তোমরা তাঁতে গৌরব লাভ করতে পারো।</div>
</div>
<!-- PARSED ABOVE; EDITING MAY BREAK PARSER -->
</body></html>