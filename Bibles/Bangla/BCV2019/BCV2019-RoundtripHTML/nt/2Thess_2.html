<html><head>
<meta http-equiv="Content-Type" content="text/html;charset=utf-8" />
<title>2Thess 2 &ndash; 2 থিষলনীকীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Thess', 2);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 থিষলনীকীয়</b> &ndash; <a href="2Thess_1.html">1</a> <b>2</b> <a href="2Thess_3.html">3</a> </div><hr>
<h1>2Thess 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ধর্মভ্রষ্ট ভয়ংকর পুরুষ</h2><span class="vn">1</span> <span class="br-p"><br><br></span>ভাইবোনেরা, প্রভু যীশু খ্রীষ্টের আগমন ও তাঁর কাছে আমাদের একত্রিত হওয়া সম্পর্কে তোমাদের অনুরোধ করছি,</div>
<div class="v" id="v2"><span class="vn">2</span> প্রভুর দিন ইতিমধ্যেই এসে গেছে, এই মর্মে আমাদের কাছ থেকে কোনো প্রত্যাদেশ, কোনো পত্র বা সংবাদ পেয়েছ মনে করে তোমরা সহজেই বিচলিত বা আতঙ্কিত হয়ো না।</div>
<div class="v" id="v3"><span class="vn">3</span> কেউ যেন কোনোভাবেই তোমাদের প্রতারিত করতে না পারে। কারণ বিদ্রোহ না ঘটা এবং চরম বিনাশের জন্য নির্ধারিত ধর্মভ্রষ্ট পুরুষের<sup class="fnm"><a name="fnm1" href="#fn1">1</a></sup> প্রকাশ না হওয়া পর্যন্ত সেদিনের আবির্ভাব হবে না।</div>
<div class="v" id="v4"><span class="vn">4</span> সে প্রতিরোধ করবে এবং সবকিছুর ঊর্ধ্বে যিনি, অর্থাৎ ঈশ্বর নামে আখ্যাত ও পূজিত, তাঁর উপরে সে নিজেকে উন্নীত করবে, এমনকি, সে ঈশ্বররূপে নিজেকে ঈশ্বরের মন্দিরে প্রতিষ্ঠিত করবে এবং নিজেকে ঈশ্বর বলে প্রদর্শন করবে।</div>
<div class="v" id="v5"><span class="vn">5</span> <span class="br-p"><br><br></span>তোমাদের কাছে থাকার সময় এ সমস্ত বিষয় আমি তোমাদের বলতাম, সেকথা কি তোমাদের মনে নেই?</div>
<div class="v" id="v6"><span class="vn">6</span> নির্ধারিত সময়ে প্রকাশিত হওয়ার পথে এখন কোন শক্তি তার বাধা সৃষ্টি করছে, তা তোমরা জানো।</div>
<div class="v" id="v7"><span class="vn">7</span> কারণ অধর্মের গোপন শক্তি ইতিমধ্যে সক্রিয় হয়ে উঠেছে, কিন্তু একজন তাকে বাধা দিচ্ছেন এবং দিয়েই যাবেন, যে পর্যন্ত সে দূরীকৃত না হয়।</div>
<div class="v" id="v8"><span class="vn">8</span> তারপর, সেই পাপ-পুরুষের প্রকাশ হবে, প্রভু যীশু তাঁর মুখের নিঃশ্বাসে তাকে সংহার করবেন এবং তাঁর আগমনের জৌলুসে তাকে করবেন অবলুপ্ত।</div>
<div class="v" id="v9"><span class="vn">9</span> সেই অধর্মাচারী পুরুষের আগমন শয়তানের ক্রিয়াকলাপের সঙ্গে হবে। সেসব ধরনের ক্ষমতার প্রদর্শন সেই চিহ্নসমূহ ও আশ্চর্য কাজকর্মের মাধ্যমে করবে, যেগুলি মিথ্যাচারিতার সেবা করে।</div>
<div class="v" id="v10"><span class="vn">10</span> সেসব ধরনের মন্দের দ্বারা বিনাশপথযাত্রীদের প্রতারণা করবে। তারা ধ্বংস হবে, কারণ তারা সত্যের অনুরাগী হতে অস্বীকার করে পরিত্রাণ পেতে চায়নি।</div>
<div class="v" id="v11"><span class="vn">11</span> সেইজন্য, ঈশ্বর তাদের মধ্যে এক বিভ্রান্তিকর শক্তিকে প্রেরণ করবেন, যেন মিথ্যাকেই তারা বিশ্বাস করে,</div>
<div class="v" id="v12"><span class="vn">12</span> সত্যে যারা বিশ্বাস করেনি, কিন্তু দুষ্টতায় উল্লসিত হয়েছে, তারা সকলেই যেন দণ্ডিত হয়।</div>
<div class="v" id="v13"><h2>বিশ্বাসীসমাজ সংক্রান্ত বিষয়ে</h2><span class="vn">13</span> <span class="br-p"><br><br></span>প্রভুর প্রীতিজনক ভাইবোনেরা, আমরা কিন্তু তোমাদের জন্য ঈশ্বরকে সবসময় ধন্যবাদ দিতে বাধ্য হই, কারণ <i>আত্মার</i> শুদ্ধিকরণের কাজ ও সত্যের প্রতি বিশ্বাসের মাধ্যমে পরিত্রাণ লাভের জন্য প্রথম থেকেই ঈশ্বর তোমাদের মনোনীত করেছেন।<sup class="fnm"><a name="fnm2" href="#fn2">2</a></sup></div>
<div class="v" id="v14"><span class="vn">14</span> আমাদের প্রভু যীশু খ্রীষ্টের মহিমার অংশীদার হওয়ার জন্য আমাদের প্রচারিত সুসমাচারের মাধ্যমে তিনি তোমাদের এই উদ্দেশে আহ্বান করেছেন।</div>
<div class="v" id="v15"><span class="vn">15</span> <span class="br-p"><br><br></span>সেইজন্য, ভাইবোনেরা, অবিচল থাকো; আমরা মুখের কথায়, অথবা পত্রের মাধ্যমে যেসব শিক্ষা তোমাদের দিয়েছি, তা ধারণ করে থাকো।</div>
<div class="v" id="v16"><span class="vn">16</span> <span class="br-p"><br><br></span>প্রভু যীশু খ্রীষ্ট স্বয়ং এবং আমাদের পিতা ঈশ্বর, যিনি আমাদের ভালোবেসেছেন এবং যাঁর অনুগ্রহে আমরা চিরন্তন সান্ত্বনা ও উত্তম প্রত্যাশা লাভ করেছি,</div>
<div class="v" id="v17"><span class="vn">17</span> তিনি তোমাদের অন্তরকে আশ্বাস প্রদান করুন এবং প্রত্যেকটি শুভকর্মে ও উত্তম বাক্যে সবল করুন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> কোনো কোনো পাণ্ডুলিপিতে, <!--raw 1 bo --><em><!--endraw 1-->মূর্তিমান পাপের<!--raw 1 bo --></em><!--endraw 1--><!--raw 1 bo --><em><!--endraw 1-->।<!--raw 1 bo --></em><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> অথবা, কয়েকজনকে ঈশ্বর তাঁর প্রথম ফসলরূপে মনোনীত করেছেন।</div>
</div>
<!-- PARSED ABOVE; EDITING MAY BREAK PARSER -->
</body></html>