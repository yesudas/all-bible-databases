<html><head>
<meta http-equiv="Content-Type" content="text/html;charset=utf-8" />
<title>2Thess 3 &ndash; 2 থিষলনীকীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Thess', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 থিষলনীকীয়</b> &ndash; <a href="2Thess_1.html">1</a> <a href="2Thess_2.html">2</a> <b>3</b> </div><hr>
<h1>2Thess 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রার্থনা ও শৃঙ্খলা-সংক্রান্ত বিষয়</h2><span class="vn">1</span> <span class="br-p"><br><br></span>সবশেষে বলি, ভাইবোনেরা, আমাদের জন্য প্রার্থনা করো, যেন প্রভুর বাণী দ্রুত ছড়িয়ে পড়ে এবং সসম্মানে গৃহীত হয়, যেমন তোমাদের ক্ষেত্রে হয়েছিল।</div>
<div class="v" id="v2"><span class="vn">2</span> আর প্রার্থনা করো, দুষ্ট ও নীচ লোকদের হাত থেকে আমরা যেন নিষ্কৃতি পাই, কারণ প্রত্যেকের যে বিশ্বাস আছে, এমন নয়,</div>
<div class="v" id="v3"><span class="vn">3</span> কিন্তু প্রভু বিশ্বস্ত। তিনি তোমাদের শক্তি দেবেন এবং সেই পাপাত্মা থেকে রক্ষা করবেন।</div>
<div class="v" id="v4"><span class="vn">4</span> তোমাদের সম্পর্কে প্রভুতে আমাদের এই দৃঢ়প্রত্যয় আছে যে, আমাদের সমস্ত আদেশ, যা তোমরা পালন করছ, তা করে যাবে।</div>
<div class="v" id="v5"><span class="vn">5</span> প্রভু তোমাদের হৃদয় ঈশ্বরের মতো প্রেম এবং খ্রীষ্টের মতো সহনশীল হওয়ার পথে চালিত করুন।</div>
<div class="v" id="v6"><h2>আলস্যের বিরুদ্ধে সতর্কীকরণ</h2><span class="vn">6</span> <span class="br-p"><br><br></span>ভাইবোনেরা, প্রভু যীশু খ্রীষ্টের নামে আমরা তোমাদের আদেশ দিচ্ছি, যে ভাই অলস এবং আমাদের শিক্ষা অনুযায়ী জীবনযাপন করে না, তার সঙ্গ ত্যাগ করো।</div>
<div class="v" id="v7"><span class="vn">7</span> কারণ তোমরা নিজেরা জানো, কীভাবে আমাদের আদর্শ অনুকরণ করতে তোমরা বাধ্য। তোমাদের সঙ্গে থাকার সময় আমরা আলস্যে কাল কাটাইনি;</div>
<div class="v" id="v8"><span class="vn">8</span> অথবা বিনামূল্যে আমরা কারও অন্ন গ্রহণ করিনি। বরং আমরা যেন তোমাদের কারও বোঝাস্বরূপ না হই, সেজন্য দিন-রাত কাজ করেছি, কঠোর পরিশ্রম ও কষ্ট করেছি।</div>
<div class="v" id="v9"><span class="vn">9</span> এই সাহায্য লাভের অধিকার যে আমাদের নেই, তা নয়, কিন্তু তোমরা যেন অনুসরণ করো, সেজন্য নিজেদের এক আদর্শরূপে স্থাপন করেছি।</div>
<div class="v" id="v10"><span class="vn">10</span> কারণ তোমাদের সঙ্গে থাকার সময়েও আমরা তোমাদের এই নিয়ম দিয়েছি, “যদি কেউ পরিশ্রম না করে, সে আহারও করবে না।”</div>
<div class="v" id="v11"><span class="vn">11</span> <span class="br-p"><br><br></span>আমরা শুনতে পাচ্ছি, তোমাদের মধ্যে কেউ কেউ অলস হয়ে পড়েছে। তারা কর্মব্যস্ত নয়; পরের ব্যাপারে অনর্থক চর্চায় তারা সদা ব্যস্ত।</div>
<div class="v" id="v12"><span class="vn">12</span> এরকম লোকদের আমরা প্রভু যীশু খ্রীষ্টে নির্দেশ দিচ্ছি এবং অনুনয় করছি, তারা যেন শান্ত-ভাব বজায় রেখে পরিশ্রম করে এবং তাদের অন্নের সংস্থান করে।</div>
<div class="v" id="v13"><span class="vn">13</span> আর ভাইবোনেরা, তোমাদের আরও বলছি, সৎকর্ম করতে কখনও ক্লান্তিবোধ কোরো না।</div>
<div class="v" id="v14"><span class="vn">14</span> <span class="br-p"><br><br></span>এই পত্রে উল্লেখিত আমাদের নির্দেশ কেউ যদি অমান্য করে, তাকে চিহ্নিত করে রেখো। তার সংস্পর্শে থেকো না, যেন সে লজ্জাবোধ করতে পারে।</div>
<div class="v" id="v15"><span class="vn">15</span> তবুও, তাকে শত্রু বলে মনে কোরো না, বরং ভাই বা বোন হিসেবে তাকে সতর্ক কোরো।</div>
<div class="v" id="v16"><h2>অন্তিম শুভেচ্ছা</h2><span class="vn">16</span> <span class="br-p"><br><br></span>এখন শান্তির প্রভু স্বয়ং তোমাদের সর্বদা এবং সর্বতোভাবে শান্তি দান করুন। প্রভু তোমাদের সকলের সঙ্গে থাকুন।</div>
<div class="v" id="v17"><span class="vn">17</span> <span class="br-p"><br><br></span>আমি পৌল, নিজের হাতে এই অভিনন্দনবাণী লিখছি। আমার সমস্ত পত্রের এটিই বিশেষ চিহ্ন। এভাবেই আমি লিখে থাকি।</div>
<div class="v" id="v18"><span class="vn">18</span> <span class="br-p"><br><br></span>আমাদের প্রভু যীশু খ্রীষ্টের অনুগ্রহ তোমাদের সকলের সঙ্গী হোক।</div>
</div>
<!-- PARSED ABOVE; EDITING MAY BREAK PARSER -->
</body></html>