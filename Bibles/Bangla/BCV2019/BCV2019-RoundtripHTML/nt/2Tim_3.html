<html><head>
<meta http-equiv="Content-Type" content="text/html;charset=utf-8" />
<title>2Tim 3 &ndash; 2 তিমথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Tim', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 তিমথি</b> &ndash; <a href="2Tim_1.html">1</a> <a href="2Tim_2.html">2</a> <b>3</b> <a href="2Tim_4.html">4</a> </div><hr>
<h1>2Tim 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অন্তিমকালে ঈশ্বরহীনতা</h2><span class="vn">1</span> <span class="br-p"><br><br></span>কিন্তু একথা মনে রেখো: শেষের দিনগুলিতে ভীষণ দুঃসময় ঘনিয়ে আসবে;</div>
<div class="v" id="v2"><span class="vn">2</span> মানুষেরা হবে আত্মপ্রেমী, অর্থপ্রিয়, দাম্ভিক, অহংকারী, পরনিন্দুক, পিতামাতার অবাধ্য, অকৃতজ্ঞ, অপবিত্র,</div>
<div class="v" id="v3"><span class="vn">3</span> প্রেমহীন, ক্ষমাহীন, কুত্সা-রটনাকারী, আত্ম-সংযমহীন, নৃশংস, ভালো কিছুর অ-প্রেমিক,</div>
<div class="v" id="v4"><span class="vn">4</span> বিশ্বাসঘাতক, বেপরোয়া, গর্বান্ধ, ঈশ্বরকে ভালোবাসার চেয়ে তারা ভোগ-বিলাসকেই বেশি ভালোবাসবে।</div>
<div class="v" id="v5"><span class="vn">5</span> তারা ভক্তির ছদ্মবেশ ধারণ করবে, কিন্তু তার পরাক্রমকে তারা অস্বীকার করবে। তুমি তাদের সঙ্গে কোনো সম্পর্ক রেখো না।</div>
<div class="v" id="v6"><span class="vn">6</span> <span class="br-p"><br><br></span>তারা কৌশলে ঘরে ঘরে প্রবেশ করে পাপ-ভারাক্রান্ত ও সমস্ত রকমের দুষ্প্রবৃত্তির দ্বারা চালিত, দুর্বলচিত্ত স্ত্রীলোকদের উপরে আধিপত্য বিস্তার করে।</div>
<div class="v" id="v7"><span class="vn">7</span> তারা সর্বদা শিক্ষা লাভ করলেও, কখনোই সত্য স্বীকার করতে পারে না।</div>
<div class="v" id="v8"><span class="vn">8</span> যান্নি এবং যাম্ব্রি<sup class="fnm"><a name="fnm1" href="#fn1">1</a></sup> যেমন মোশির বিরুদ্ধতা করেছিল, তারাও তেমনই সত্যের প্রতিরোধ করে। তাদের মন দূষিত, যাদের বিশ্বাস সম্বন্ধে যতদূর বলা যেতে পারে, তারা কোনো পরীক্ষায় উত্তীর্ণ হতে পারবে না।</div>
<div class="v" id="v9"><span class="vn">9</span> কিন্তু তারা বেশি দূর এগিয়ে যেতে পারবে না। সেই দুই ব্যক্তির ক্ষেত্রে যেমন ঘটেছিল, তাদের মূর্খতাও তেমনই সকলের সামনে প্রকাশ হয়ে পড়বে।</div>
<div class="v" id="v10"><h2>তিমথির উপর পৌলের দায়িত্ব অর্পণ</h2><span class="vn">10</span> <span class="br-p"><br><br></span>তুমি অবশ্য আমার শিক্ষা, আমার জীবনচর্যা, আমার উদ্দেশ্য, বিশ্বাস, ধৈর্য, ভালোবাসা, সহিষ্ণুতা,</div>
<div class="v" id="v11"><span class="vn">11</span> লাঞ্ছনা, দুঃখকষ্ট, সবকিছু জানো—যেসব ঘটনা আন্তিয়খ, ইকনিয় ও লুস্ত্রাতে আমার প্রতি ঘটেছিল এবং যেসব নির্যাতন আমি সহ্য করেছিলাম। তবুও প্রভু সে সমস্ত থেকে আমাকে উদ্ধার করেছেন।</div>
<div class="v" id="v12"><span class="vn">12</span> প্রকৃতপক্ষে, খ্রীষ্ট যীশুতে যারা ভক্তিপূর্ণ জীবনযাপন করতে চায়, তারা তাড়িত হবেই।</div>
<div class="v" id="v13"><span class="vn">13</span> কিন্তু একই সময়ে, দুষ্ট প্রকৃতির লোকেরা ও প্রতারকেরা, ক্রমাগত মন্দ থেকে নিকৃষ্টতার দিকে যাবে, তারা অন্যদের প্রতারণা করবে, নিজেরাও প্রতারিত হবে।</div>
<div class="v" id="v14"><span class="vn">14</span> কিন্তু তুমি যা শিখেছ এবং বিশ্বাস করেছ, তা পালন করে চলো। কারণ, তুমি কাদের কাছে শিক্ষা পেয়েছ, তা তুমি জানো</div>
<div class="v" id="v15"><span class="vn">15</span> এবং বাল্যকাল থেকে কীভাবে পবিত্র শাস্ত্র জেনেছ, তাও তুমি জানো। সে সকলই খ্রীষ্ট যীশুতে বিশ্বাসের মাধ্যমে পরিত্রাণের জন্য তোমাকে বিজ্ঞ করে তুলতে সক্ষম।</div>
<div class="v" id="v16"><span class="vn">16</span> আবার সমস্ত শাস্ত্রলিপি ঈশ্বর-নিশ্বসিত এবং শিক্ষা, তিরস্কার, সংশোধন ও ধার্মিকতায় প্রশিক্ষণের জন্য উপযোগী,</div>
<div class="v" id="v17"><span class="vn">17</span> যেন ঈশ্বরের লোক পরিপক্ব ও সমস্ত সৎকর্মের জন্য সুসজ্জিত হয়।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> যান্নি ও যাম্ব্রি ছিল মিশরীয় জাদুকর, যারা মোশির অলৌকিক কর্মগুলি নকল করতে চেয়েছিল।</div>
</div>
<!-- PARSED ABOVE; EDITING MAY BREAK PARSER -->
</body></html>