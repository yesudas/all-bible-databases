<html><head>
<meta http-equiv="Content-Type" content="text/html;charset=utf-8" />
<title>Acts 14 &ndash; প্রেরিত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 14);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রেরিত</b> &ndash; <a href="Acts_1.html">1</a> ... <a href="Acts_12.html">12</a> <a href="Acts_13.html">13</a> <b>14</b> <a href="Acts_15.html">15</a> <a href="Acts_16.html">16</a> ... <a href="Acts_28.html">28</a> </div><hr>
<h1>Acts 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইকনিয়তে প্রচার</h2><span class="vn">1</span> <span class="br-p"><br><br></span>ইকনিয়তে পৌল ও বার্ণবা যথারীতি ইহুদিদের সমাজভবনে গেলেন। সেখানে তাঁরা এমন কার্যকররূপে কথা বললেন যে, এক বিপুল সংখ্যক ইহুদি ও গ্রিকেরা বিশ্বাস করল।</div>
<div class="v" id="v2"><span class="vn">2</span> কিন্তু যে ইহুদিরা বিশ্বাস করতে চাইল না, তারা অইহুদিদের উত্তেজিত করে তুলল এবং ভাইদের বিরুদ্ধে তাদের মন বিষিয়ে তুলল।</div>
<div class="v" id="v3"><span class="vn">3</span> তাই পৌল ও বার্ণবা সেখানে বেশ কিছু দিন অতিবাহিত করলেন। তাঁরা সাহসের সঙ্গে প্রভুর কথা প্রচার করতে লাগলেন। বিভিন্ন অলৌকিক নিদর্শন ও বিস্ময়কর কর্মসম্পাদনের ক্ষমতা তাঁদের দ্বারা সম্পন্ন করে তাঁরা প্রভুর অনুগ্রহের বার্তার সত্যতা প্রমাণ করলেন।</div>
<div class="v" id="v4"><span class="vn">4</span> সেই নগরের লোকেরা দুদলে বিভক্ত হয়ে গেল; কিছু লোক ইহুদিদের, অন্যেরা প্রেরিতশিষ্যদের পক্ষসমর্থন করল।</div>
<div class="v" id="v5"><span class="vn">5</span> অইহুদি ও ইহুদিরা, তাদের নেতৃবৃন্দের সঙ্গে, তাঁদের প্রতি দুর্ব্যবহার করার ও পাথর মারার জন্য মিলিতভাবে একটি ষড়যন্ত্র করল।</div>
<div class="v" id="v6"><span class="vn">6</span> কিন্তু তাঁরা একথা জানতে পেরে লুকায়োনিয়ার লুস্ত্রা ও ডার্বি নগরে এবং পারিপার্শ্বিক অঞ্চলগুলিতে পলায়ন করলেন।</div>
<div class="v" id="v7"><span class="vn">7</span> সেখানে তাঁরা সেই সুসমাচার প্রচার করতে থাকলেন।</div>
<div class="v" id="v8"><span class="vn">8</span> <span class="br-p"><br><br></span>লুস্ত্রায় একটি খোঁড়া মানুষ বসে থাকত। সে ছিল জন্মখঞ্জ। সে কখনও হাঁটেনি।</div>
<div class="v" id="v9"><span class="vn">9</span> সে পৌলের প্রচার শুনছিল। পৌল সরাসরি তার দিকে তাকালেন, দেখলেন সুস্থ হওয়ার জন্য তার বিশ্বাস আছে।</div>
<div class="v" id="v10"><span class="vn">10</span> তিনি উচ্চকণ্ঠে বললেন, “তোমার পায়ে ভর দিয়ে উঠে দাঁড়াও!” এতে সেই মানুষটি লাফ দিয়ে উঠল ও হেঁটে বেড়াতে লাগল।</div>
<div class="v" id="v11"><span class="vn">11</span> <span class="br-p"><br><br></span>পৌলের কৃতকর্ম দেখে জনতা লুকায়োনীয় ভাষায় চিৎকার করে বলতে লাগল, “দেবতারা মানুষের রূপ ধরে আমাদের মধ্যে নেমে এসেছেন!”</div>
<div class="v" id="v12"><span class="vn">12</span> বার্ণবাকে তারা বলল জুপিটর<sup class="fnm"><a name="fnm1" href="#fn1">1</a></sup> এবং পৌল প্রধান বক্তা ছিলেন বলে তাঁর নাম দিল মার্কারি<sup class="fnm"><a name="fnm2" href="#fn2">2</a></sup>।</div>
<div class="v" id="v13"><span class="vn">13</span> নগরের ঠিক বাইরেই ছিল জিউসের মন্দির। সেখানকার পুরোহিত বৃষ ও ফুলের মালা নগরদ্বারে নিয়ে এলেন, কারণ তিনি ও সমস্ত লোক তাঁদের উদ্দেশে বলি উত্সর্গ করতে চাইছিলেন।</div>
<div class="v" id="v14"><span class="vn">14</span> <span class="br-p"><br><br></span>কিন্তু প্রেরিতশিষ্যেরা, বার্ণবা ও পৌল যখন একথা শুনলেন, তাঁরা তাঁদের পোশাক ছিন্ন করলেন। তাঁরা দ্রুত জনতার কাছে ছুটে গিয়ে চিৎকার করে বললেন,</div>
<div class="v" id="v15"><span class="vn">15</span> “বন্ধুগণ, আপনারা কেন এরকম করছেন? আমরাও মানুষ, আপনাদেরই মতো মানব মাত্র। আমরা আপনাদের কাছে এই সুসমাচার নিয়ে এসেছি, বলছি যে, এসব অসার বস্তুগুলি থেকে জীবন্ত ঈশ্বরের প্রতি ফিরতে, যিনি আকাশমণ্ডল ও পৃথিবী, সমুদ্র ও সেগুলির মধ্যে স্থিত সমস্ত কিছুই তৈরি করেছেন।</div>
<div class="v" id="v16"><span class="vn">16</span> অতীতে, তিনি সব জাতিকেই তাদের ইচ্ছেমতোই জীবনাচরণ করতে দিয়েছেন।</div>
<div class="v" id="v17"><span class="vn">17</span> তবুও তিনি নিজেকে সাক্ষ্যবিহীন রাখেননি। তিনি আকাশ থেকে বারিবর্ষণ ও ঋতুতে ঋতুতে শস্য উৎপাদন করে তাঁর করুণা প্রদর্শন করেছেন। তিনি আপনাদের প্রচুর খাদ্যসামগ্রী দান করেন ও আপনাদের অন্তরকে আনন্দে পরিপূর্ণ করেন।”</div>
<div class="v" id="v18"><span class="vn">18</span> এসব কথা বলা সত্ত্বেও, তাদের উদ্দেশে বলি উত্সর্গ করা থেকে জনতাকে নিবৃত্ত করতে তাঁরা বেগ পেলেন।</div>
<div class="v" id="v19"><span class="vn">19</span> <span class="br-p"><br><br></span>এরপর আন্তিয়খ ও ইকনিয় থেকে কয়েকজন ইহুদি এসে জনতাকে প্রভাবিত করল। তারা পৌলকে প্রস্তরাঘাত করল ও নগরের বাইরে টেনে নিয়ে গেল, ভাবল তিনি মারা গেছেন।</div>
<div class="v" id="v20"><span class="vn">20</span> কিন্তু শিষ্যেরা তাঁর চারপাশে একত্র হলে, তিনি উঠে দাঁড়ালেন এবং নগরের মধ্যে ফিরে গেলেন। পরের দিন তিনি ও বার্ণবা ডার্বির উদ্দেশে রওনা হলেন।</div>
<div class="v" id="v21"><h2>সিরিয়ার আন্তিয়খে প্রত্যাবর্তন</h2><span class="vn">21</span> <span class="br-p"><br><br></span>তাঁরা সেই নগরে সুসমাচার প্রচার করলেন এবং বিপুল সংখ্যক মানুষকে শিষ্য করলেন। তারপর তাঁরা লুস্ত্রা, ইকনিয় ও আন্তিয়খে ফিরে এলেন।</div>
<div class="v" id="v22"><span class="vn">22</span> তাঁরা শিষ্যদের শক্তি জোগালেন ও বিশ্বাসে স্থির থাকার জন্য তাদের প্রেরণা দিলেন। তাঁরা বললেন, “ঈশ্বরের রাজ্যে প্রবেশ করার জন্য আমাদের অবশ্যই বহু ক্লেশভোগ করতে হবে।”</div>
<div class="v" id="v23"><span class="vn">23</span> পৌল ও বার্ণবা প্রত্যেকটি মণ্ডলীতে তাদের জন্য প্রাচীনদের মনোনীত করলেন। যে প্রভুর উপরে তাঁরা আস্থা স্থাপন করেছিলেন, প্রার্থনা ও উপবাসের মাধ্যমে তাঁরই কাছে তাঁদের সমর্পণ করলেন।</div>
<div class="v" id="v24"><span class="vn">24</span> পিষিদিয়া অতিক্রম করে তাঁরা গেলেন পাম্ফুলিয়ায়।</div>
<div class="v" id="v25"><span class="vn">25</span> পরে পর্গায় বাক্য প্রচার করে তাঁরা অত্তালিয়াতে চলে গেলেন।</div>
<div class="v" id="v26"><span class="vn">26</span> <span class="br-p"><br><br></span>অত্তালিয়া থেকে তাঁরা সমুদ্রপথে আন্তিয়খে ফিরে এলেন। তাঁরা এসময় যে কর্ম সম্পাদন করেছিলেন, তার জন্য এখান থেকেই ঈশ্বরের অনুগ্রহের অধীনে সমর্পিত হয়েছিলেন।</div>
<div class="v" id="v27"><span class="vn">27</span> সেখানে পৌঁছে তাঁরা মণ্ডলীকে একত্রিত করলেন। ঈশ্বর যা কিছু তাঁদের মাধ্যমে সম্পন্ন করেছিলেন ও যেভাবে তিনি অইহুদিদের কাছে বিশ্বাসের দুয়ার খুলে দিয়েছিলেন, সেই সংবাদ তাদের কাছে পরিবেশন করলেন।</div>
<div class="v" id="v28"><span class="vn">28</span> এরপর তাঁরা সেখানে দীর্ঘকাল শিষ্যদের সঙ্গে অবস্থিতি করলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, জিউস</div>
<div class="fn"><sup class="fnt"><a name="fn2" href="#fnm2">2</a></sup> অথবা, হার্মিস</div>
</div>
<!-- PARSED ABOVE; EDITING MAY BREAK PARSER -->
</body></html>