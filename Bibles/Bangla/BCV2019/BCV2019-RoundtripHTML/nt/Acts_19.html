<html><head>
<meta http-equiv="Content-Type" content="text/html;charset=utf-8" />
<title>Acts 19 &ndash; প্রেরিত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 19);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রেরিত</b> &ndash; <a href="Acts_1.html">1</a> ... <a href="Acts_17.html">17</a> <a href="Acts_18.html">18</a> <b>19</b> <a href="Acts_20.html">20</a> <a href="Acts_21.html">21</a> ... <a href="Acts_28.html">28</a> </div><hr>
<h1>Acts 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইফিষে পৌল</h2><span class="vn">1</span> <span class="br-p"><br><br></span>আপল্লো যখন করিন্থে ছিলেন, পৌল তখন দেশের অভ্যন্তরস্থ পথ দিয়ে ইফিষে পৌঁছালেন। সেখানে তিনি কয়েকজন শিষ্যের সন্ধান পেলেন।</div>
<div class="v" id="v2"><span class="vn">2</span> তিনি তাঁদের জিজ্ঞাসা করলেন, “আপনারা যখন বিশ্বাস করেছিলেন, তখন কি পবিত্র আত্মা লাভ করেছিলেন?” <span class="br-p"><br><br></span>তারা উত্তর দিল, “না, কোনো পবিত্র আত্মা যে আছেন, সেকথা, এমনকি আমরা শুনিওনি।”</div>
<div class="v" id="v3"><span class="vn">3</span> <span class="br-p"><br><br></span>তখন পৌল জিজ্ঞাসা করলেন, “তাহলে আপনারা কোন বাপ্তিষ্ম গ্রহণ করেছিলেন?” <span class="br-p"><br><br></span>তারা উত্তর দিল, “যোহনের বাপ্তিষ্ম।”</div>
<div class="v" id="v4"><span class="vn">4</span> <span class="br-p"><br><br></span>পৌল বললেন, “যোহনের বাপ্তিষ্ম ছিল মন পরিবর্তনের বাপ্তিষ্ম। তিনি লোকদের বলেছিলেন, যিনি তাঁর পরে আসছেন, সেই যীশুর উপরে তারা যেন বিশ্বাস করে।”</div>
<div class="v" id="v5"><span class="vn">5</span> একথা শুনে তারা প্রভু যীশুর নামে বাপ্তিষ্ম গ্রহণ করল।</div>
<div class="v" id="v6"><span class="vn">6</span> পৌল যখন তাদের উপরে হাত রাখলেন, পবিত্র আত্মা তাদের উপরে নেমে এলেন। তারা ভিন্ন ভিন্ন ভাষায় কথা ও ভাববাণী বলতে লাগল।</div>
<div class="v" id="v7"><span class="vn">7</span> সেখানে মোট বারোজন পুরুষ ছিল।</div>
<div class="v" id="v8"><span class="vn">8</span> <span class="br-p"><br><br></span>পরে পৌল সমাজভবনে প্রবেশ করে সেখানে তিন মাস যাবৎ সাহসের সঙ্গে প্রচার করলেন। তিনি যুক্তিতর্কের মাধ্যমে ঈশ্বরের রাজ্যের বিষয়ে তাদের বিশ্বাস করতে প্রবৃত্তি দিলেন।</div>
<div class="v" id="v9"><span class="vn">9</span> কিন্তু তাঁদের মধ্যে কয়েকজন জেদি মনোভাবাপন্ন হয়ে রইল। তারা বিশ্বাস করতে চাইল না এবং সেই পথ সম্পর্কে প্রকাশ্যে নিন্দা করতে লাগল। তাই পৌল তাদের ত্যাগ করে চলে গেলেন। তিনি তাঁর সঙ্গে শিষ্যদের নিয়ে গেলেন এবং তুরান্নের বক্তৃতাকক্ষে প্রতিদিন আলোচনা করতে লাগলেন।</div>
<div class="v" id="v10"><span class="vn">10</span> এভাবে দুই বছর অতিক্রান্ত হল। ফলে এশিয়া প্রদেশে বসবাসকারী সমস্ত ইহুদি ও গ্রিক মানুষ প্রভুর বাক্য শুনতে পেল।</div>
<div class="v" id="v11"><span class="vn">11</span> <span class="br-p"><br><br></span>ঈশ্বর পৌলের মাধ্যমে অনন্যসাধারণ সব অলৌকিক কর্ম সাধন করতেন।</div>
<div class="v" id="v12"><span class="vn">12</span> এমনকি, তাঁর স্পর্শ করা রুমাল ও বহির্বাস অসুস্থ ব্যক্তিদের কাছে নিয়ে গেলে তারা সুস্থ হত এবং মন্দ-আত্মারা তাদের ছেড়ে যেত।</div>
<div class="v" id="v13"><span class="vn">13</span> <span class="br-p"><br><br></span>কয়েকজন ইহুদি ওঝা, যারা চতুর্দিকে পর্যটন করে মন্দ-আত্মাদের বিতাড়িত করত, তারা মন্দ-আত্মাগ্রস্তদের উপরে প্রভু যীশুর নাম প্রয়োগ করতে চেষ্টা করল। তারা বলত, “পৌল যাঁকে প্রচার করেন, সেই যীশুর নামে আমরা তোমাদের বেরিয়ে আসার জন্য আদেশ করছি।”</div>
<div class="v" id="v14"><span class="vn">14</span> স্কিবা নামে এক ইহুদি প্রধান যাজকের সাত পুত্র এই কাজ করে যাচ্ছিল।</div>
<div class="v" id="v15"><span class="vn">15</span> তাতে সেই মন্দ-আত্মা তাদের উত্তর দিল, “আমি যীশুকে জানি, পৌলের বিষয়েও জানি, কিন্তু তোমরা কারা?”</div>
<div class="v" id="v16"><span class="vn">16</span> তখন যে ব্যক্তির মধ্যে মন্দ-আত্মা ছিল, সে তাদের উপরে ঝাঁপিয়ে পড়ে তাদের সবাইকে পর্যুদস্ত করে তুলল। সে তাদের এমন প্রহার করল যে, তারা পোশাক ফেলে রক্তাক্ত ও নগ্ন দেহে সেই বাড়ি থেকে ছুটে পালিয়ে গেল।</div>
<div class="v" id="v17"><span class="vn">17</span> <span class="br-p"><br><br></span>ইফিষে বসবাসকারী ইহুদি ও গ্রিকেরা একথা জানতে পেরে সবাই ভয়ে আড়ষ্ট হয়ে পড়ল এবং প্রভু যীশুর নাম উচ্চ-মহিমান্বিত হয়ে উঠল।</div>
<div class="v" id="v18"><span class="vn">18</span> যার বিশ্বাস করেছিল, তাদের অনেকই তখন এসে প্রকাশ্যে তাদের অপকর্মসমূহের কথা স্বীকার করল।</div>
<div class="v" id="v19"><span class="vn">19</span> যারা জাদুবিদ্যার অনুশীলন করছিল, তাদের মধ্যে অনেকে তাদের পুঁথিপত্র নিয়ে এসে একত্র করে সেগুলি প্রকাশ্যে অগ্নিদগ্ধ করল। পুঁথিগুলির মূল্য নির্ধারণ করে তারা দেখল, সেগুলির মোট মূল্য পঞ্চাশ হাজার দ্রাকমা<sup class="fnm"><a name="fnm1" href="#fn1">1</a></sup>।</div>
<div class="v" id="v20"><span class="vn">20</span> এইভাবে প্রভুর বাক্য ব্যাপক আকারে বিস্তার লাভ করল এবং পরাক্রমে বৃদ্ধি পেতে থাকল।</div>
<div class="v" id="v21"><h2>ভাবী যাত্রার পরিকল্পনা</h2><span class="vn">21</span> <span class="br-p"><br><br></span>এই সমস্ত ঘটনা সম্পন্ন হওয়ার পর পৌল ম্যাসিডোনিয়া ও আখায়া পরিক্রমা করে জেরুশালেম যাবেন বলে মনস্থ করলেন। তিনি বললেন, “সেখানে উপস্থিত হওয়ার পর আমি অবশ্যই রোম-ও পরিদর্শন করতে যাব।”</div>
<div class="v" id="v22"><span class="vn">22</span> তিনি তাঁর দুই সাহায্যকারী, তিমথি ও ইরাস্তকে ম্যাসিডোনিয়ায় পাঠিয়ে দিলেন এবং স্বয়ং এশিয়া প্রদেশে আরও কিছুকাল থেকে গেলেন।</div>
<div class="v" id="v23"><h2>ইফিষে রৌপ্যশিল্পীদের বিক্ষোভ</h2><span class="vn">23</span> <span class="br-p"><br><br></span>প্রায় সেই সময়ে, সেই পথের বিষয়ে এক মহা গোলযোগ দেখা দিল।</div>
<div class="v" id="v24"><span class="vn">24</span> দিমিত্রীয় নামে একজন রৌপ্যশিল্পী, যে আর্তেমিসের<sup class="fnm"><a name="fnm2" href="#fn2">2</a></sup> মন্দিরের সাদৃশ্যে রুপোর ছোট ছোট মন্দির নির্মাণ করত ও শিল্পীদের প্রচুর কাজের জোগান দিত,</div>
<div class="v" id="v25"><span class="vn">25</span> সে তার সহকর্মীদের ও একই ব্যবসার সঙ্গে যুক্ত অন্যান্য শ্রমিকদের ডেকে একত্র করল ও বলল, “জনগণ, আপনারা জানেন, এই ব্যবসা থেকে আমরা ভালোরকম অর্থ উপার্জন করি।</div>
<div class="v" id="v26"><span class="vn">26</span> আর আপনারা দেখছেন ও শুনতে পাচ্ছেন, এই পৌল কেমনভাবে লোকদের প্রভাবিত করছে এবং এখানে ইফিষের, বস্তুত সমগ্র এশিয়া প্রদেশের বিপুল সংখ্যক মানুষকে ভ্রান্তপথে নিয়ে যাচ্ছে। সে বলে যে, মানব-নির্মিত দেবতারা আদৌ কোনো দেবতা নয়।</div>
<div class="v" id="v27"><span class="vn">27</span> এর ফলে এই বিপদের আশঙ্কা হচ্ছে যে, এতে কেবলমাত্র আমাদের ব্যবসার সুনাম নষ্ট হবে, তা নয়, মহাদেবী আর্তেমিসের মন্দিরেরও অখ্যাতি হবে এবং যিনি সমগ্র এশিয়া প্রদেশে, এমনকি বিশ্বচরাচরেও পূজিত হন, তাঁরও অখ্যাতি হবে এবং তাঁর শপথ মহিমাও লুন্ঠিত হবে।”</div>
<div class="v" id="v28"><span class="vn">28</span> <span class="br-p"><br><br></span>একথা শুনে তারা ক্রোধে উন্মত্ত হয়ে উঠল ও চিৎকার করতে লাগল, “ইফিষীয়দের আর্তেমিস-ই মহীয়সী!”</div>
<div class="v" id="v29"><span class="vn">29</span> অচিরেই সমস্ত নগরে হট্টগোল ছড়িয়ে পড়ল। জনতা ম্যাসিডোনিয়া থেকে আগত পৌলের দুই ভ্রমণকারী সঙ্গী গায়ো ও আরিষ্টার্খকে ধরে একযোগে রঙ্গভূমিতে নিয়ে গেল।</div>
<div class="v" id="v30"><span class="vn">30</span> পৌল জনতার সম্মুখীন হতে চেয়েছিলেন, কিন্তু শিষ্যেরা তাঁকে যেতে দিলেন না।</div>
<div class="v" id="v31"><span class="vn">31</span> এমনকি, পৌলের বন্ধুস্থানীয় কয়েকজন প্রাদেশিক কর্মকর্তা তাঁর কাছে বার্তা পাঠিয়ে অনুনয় করলেন, রঙ্গভূমিতে গিয়ে তিনি যেন বিপদের ঝুঁকি না-নেন।</div>
<div class="v" id="v32"><span class="vn">32</span> <span class="br-p"><br><br></span>তখন সভার মধ্যে বিভ্রান্তি দেখা দিল। কিছু লোক এক বিষয়ে, আবার কিছু লোক অন্য বিষয়ে চিৎকার করছিল। এমনকি, অধিকাংশ মানুষই জানত না, কেন তারা সেখানে সমবেত হয়েছে।</div>
<div class="v" id="v33"><span class="vn">33</span> ইহুদিরা আলেকজাণ্ডারকে সামনে এগিয়ে দিল। জনতার একাংশ চিৎকার করে তাকে নির্দেশ দিতে লাগল। এতে সে জনতার সামনে আত্মপক্ষ সমর্থনের জন্য হাত নেড়ে নীরব হওয়ার জন্য ইঙ্গিত করল।</div>
<div class="v" id="v34"><span class="vn">34</span> কিন্তু যখন তারা তাকে ইহুদি বলে জানতে পারল, তারা প্রায় দুঘণ্টা ধরে সমস্বরে চিৎকার করে গেল, “ইফিষীয়দের আর্তেমিস-ই মহীয়সী!”</div>
<div class="v" id="v35"><span class="vn">35</span> <span class="br-p"><br><br></span>নগরের ভারপ্রাপ্ত কর্মচারী জনতাকে শান্ত করে বললেন, “ইফিষের জনগণ, সমস্ত পৃথিবীর মানুষ কি জানে না যে, এই ইফিষ নগরই মহীয়সী আর্তেমিসের মন্দিরের ও তাঁর বিগ্রহের রক্ষক, যা আকাশ থেকে পতিত হয়েছিল?</div>
<div class="v" id="v36"><span class="vn">36</span> সেই কারণে, এই বিষয়টি যেহেতু অনস্বীকার্য, আপনাদের শান্ত থাকাই সমীচীন, হঠকারিতার বশে কিছু করা উচিত নয়।</div>
<div class="v" id="v37"><span class="vn">37</span> আপনারা এই লোকগুলিকে এখানে নিয়ে এসেছেন, এরা তো মন্দির লুণ্ঠন করেনি, আমাদের দেবীরও অবমাননা করেনি।</div>
<div class="v" id="v38"><span class="vn">38</span> তাহলে, যদি দিমিত্রীয় ও তার সহযোগী শিল্পীদের কোনো অভিযোগ থাকে, আদালতের দুয়ার খোলা আছে, সেখানে প্রদেশপালেরাও আছেন। তারা সেখানে অভিযোগ দাখিল করতে পারে।</div>
<div class="v" id="v39"><span class="vn">39</span> এছাড়া, আরও যদি অন্য কোনো বিষয় আপনাদের উত্থাপন করার থাকে, তাহলে বৈধ সভায় অবশ্য তা নিষ্পত্তি করা হবে।</div>
<div class="v" id="v40"><span class="vn">40</span> এই যেমন হচ্ছে, আজকের ঘটনার জন্য দাঙ্গা বাধানোর অভিযোগে আমরা অভিযুক্ত হওয়ার বিপদে পড়তে পারি। সেক্ষেত্রে, এই বিক্ষোভের পক্ষে আমরা কোনও যুক্তি দেখাতে পারব না।”</div>
<div class="v" id="v41"><span class="vn">41</span> এই কথা বলে তিনি সভা ভেঙে দিলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> রৌপ্যমুদ্রাবিশেষ। এক দ্রাকমা সেই সময়ের একদিনের মজুরির সমান ছিল।</div>
<div class="fn"><sup class="fnt"><a name="fn2" href="#fnm2">2</a></sup> অথবা, ডায়ানার</div>
</div>
<!-- PARSED ABOVE; EDITING MAY BREAK PARSER -->
</body></html>