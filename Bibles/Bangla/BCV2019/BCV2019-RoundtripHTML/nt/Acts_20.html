<html><head>
<meta http-equiv="Content-Type" content="text/html;charset=utf-8" />
<title>Acts 20 &ndash; প্রেরিত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 20);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রেরিত</b> &ndash; <a href="Acts_1.html">1</a> ... <a href="Acts_18.html">18</a> <a href="Acts_19.html">19</a> <b>20</b> <a href="Acts_21.html">21</a> <a href="Acts_22.html">22</a> ... <a href="Acts_28.html">28</a> </div><hr>
<h1>Acts 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ম্যাসিডোনিয়া ও গ্রীসে যাত্রা</h2><span class="vn">1</span> <span class="br-p"><br><br></span>হট্টগোল সমাপ্ত হলে পৌল শিষ্যদের ডেকে পাঠালেন। তাদের উত্সাহিত করে তিনি বিদায়-সম্ভাষণ জানালেন ও ম্যাসিডোনিয়ার পথে যাত্রা শুরু করলেন।</div>
<div class="v" id="v2"><span class="vn">2</span> সেই অঞ্চল অতিক্রম করার সময় তিনি লোকদের উৎসাহ প্রদানকারী অনেক কথাবার্তা বলে শেষে গ্রীসে উপস্থিত হলেন।</div>
<div class="v" id="v3"><span class="vn">3</span> সেখানে তিনি তিন মাস অবস্থিতি করলেন। তিনি জলপথে সিরিয়া যাওয়ার প্রাক্কালে ইহুদিরা তাঁর বিরুদ্ধে এক ষড়যন্ত্র রচনা করায়, তিনি ম্যাসিডোনিয়ার মধ্য দিয়ে ফিরে যাওয়ার সিদ্ধান্ত নিলেন।</div>
<div class="v" id="v4"><span class="vn">4</span> তাঁর সহযাত্রী হলেন বিরয়া থেকে পুর্হের পুত্র সোপাত্র, থিষলনিকা নিবাসী আরিষ্টার্খ ও সিকুন্দ, ডার্বি নগর থেকে গায়ো, সেই সঙ্গে তিমথি, এশিয়া প্রদেশের তুখিক ও ত্রফিম।</div>
<div class="v" id="v5"><span class="vn">5</span> এঁরা আমাদের আগেই যাত্রা করে ত্রোয়াতে আমাদের জন্য অপেক্ষা করলেন।</div>
<div class="v" id="v6"><span class="vn">6</span> কিন্তু খামিরশূন্য রুটির পর্বের পর আমরা ফিলিপী থেকে জলপথে যাত্রা করলাম এবং পাঁচদিন পরে অন্যান্যদের সঙ্গে ত্রোয়াতে মিলিত হলাম। সেখানে আমরা সাতদিন অবস্থিতি করলাম।</div>
<div class="v" id="v7"><h2>ত্রোয়াতে উতুখের পুনর্জীবন লাভ</h2><span class="vn">7</span> <span class="br-p"><br><br></span>সপ্তাহের প্রথম দিনে আমরা রুটি-ভাঙার জন্য একত্র মিলিত হলাম। পৌল লোকদের কাছে কথা বললেন। পরদিন তিনি সে স্থান ত্যাগ করার মনস্থ করেছিলেন বলে, তিনি মধ্যরাত্রি পর্যন্ত তাদের সঙ্গে কথা বললেন।</div>
<div class="v" id="v8"><span class="vn">8</span> উপরতলার যে কক্ষে আমরা সমবেত হয়েছিলাম, সেখানে অনেক প্রদীপ জ্বলছিল।</div>
<div class="v" id="v9"><span class="vn">9</span> উতুখ নামে একজন যুবক জানালায় বসেছিল। পৌল যখন ক্রমেই কথা বলে গেলেন, সে গভীর নিদ্রায় মগ্ন হয়ে পড়ল। সে যখন ঘোর নিদ্রামগ্ন ছিল, সে তিনতলা থেকে নিচে, মাটিতে পড়ে গেল। লোকেরা তাকে মৃত তুলে নিল।</div>
<div class="v" id="v10"><span class="vn">10</span> পৌল নিচে গেলেন, আনত হয়ে তিনি তাঁর দু-হাত দিয়ে যুবকটিকে জড়িয়ে ধরলেন। তিনি বললেন, “আপনারা আতঙ্কিত হবেন না, এর মধ্যে প্রাণ আছে!”</div>
<div class="v" id="v11"><span class="vn">11</span> পরে তিনি আবার উপরতলায় গিয়ে রুটি ভেঙে ভোজন করলেন। তারপর অরুণোদয় পর্যন্ত কথা বলে তিনি বিদায় নিলেন।</div>
<div class="v" id="v12"><span class="vn">12</span> লোকেরা যুবকটিকে জীবিত অবস্থায় বাড়িতে নিয়ে গেল ও মহা আশ্বাসপ্রাপ্ত হল।</div>
<div class="v" id="v13"><h2>ইফিষের প্রাচীনদের প্রতি বিদায়-সম্ভাষণ</h2><span class="vn">13</span> <span class="br-p"><br><br></span>আমরা আগেই গিয়ে জাহাজে উঠলাম এবং আসোস অভিমুখে যাত্রা করলাম। সেখানে আমাদের পৌলকে জাহাজে তুলে নেওয়ার কথা ছিল। তিনিই এই ব্যবস্থাপনা করেছিলেন, কারণ তিনি সেখানে পায়ে হেঁটে যাচ্ছিলেন।</div>
<div class="v" id="v14"><span class="vn">14</span> তিনি যখন আসোসে আমাদের সঙ্গে মিলিত হলেন, আমরা তাঁকে জাহাজে তুলে নিলাম ও মিতুলিনীতে গেলাম।</div>
<div class="v" id="v15"><span class="vn">15</span> পরের দিন আমরা সেখান থেকে জাহাজে যাত্রা করে খী-দ্বীপের অনতিদূরে পৌঁছালাম। তার পরদিন আমরা <i>সমুদ্র</i> অতিক্রম করে সামো-দ্বীপে এবং পরের দিন মিলেতা-য় পৌঁছালাম।</div>
<div class="v" id="v16"><span class="vn">16</span> পৌল মনস্থির করেছিলেন জলপথে ইফিষ-কে পাশ কাটিয়ে যাবেন, যেন এশিয়া প্রদেশে সময় নষ্ট না হয়। কারণ তিনি জেরুশালেমে যাওয়ার জন্য তাড়াহুড়ো করছিলেন, যেন সম্ভব হলে পঞ্চাশত্তমীর দিনে জেরুশালেমে উপস্থিত থাকতে পারেন।</div>
<div class="v" id="v17"><span class="vn">17</span> <span class="br-p"><br><br></span>পৌল মিলেতা থেকে ইফিষে লোক পাঠিয়ে মণ্ডলীর প্রাচীনদের ডেকে পাঠালেন।</div>
<div class="v" id="v18"><span class="vn">18</span> তাঁরা এসে পৌঁছালে তিনি তাঁদের বললেন, “আপনারা জানেন, এশিয়া প্রদেশে আমি উপস্থিত হওয়ার পর প্রথম দিন থেকেই আপনাদের মধ্যে থাকাকালীন আমি কীভাবে জীবনযাপন করেছি।</div>
<div class="v" id="v19"><span class="vn">19</span> আমি অত্যন্ত নতনম্রতার সঙ্গে ও সজল নয়নে প্রভুর সেবা করে গেছি, যদিও ইহুদিদের ষড়যন্ত্রের কারণে আমি ভীষণভাবে পরীক্ষিত হয়েছিলাম।</div>
<div class="v" id="v20"><span class="vn">20</span> আপনারা জানেন, আমি আপনাদের পক্ষে কল্যাণকর কোনো কিছুই প্রচার করতে ইতস্তত করিনি, বরং প্রকাশ্যে, অথবা প্রতি গৃহে গিয়ে শিক্ষাদান করেছি।</div>
<div class="v" id="v21"><span class="vn">21</span> ইহুদি ও গ্রিক, উভয়েরই কাছে আমি ঘোষণা করেছি যে, মন পরিবর্তনের মাধ্যমে তাঁদের অবশ্যই ঈশ্বরের কাছে ফিরে আসতে হবে এবং আমাদের প্রভু যীশুর উপরে বিশ্বাস স্থাপন করতে হবে।</div>
<div class="v" id="v22"><span class="vn">22</span> <span class="br-p"><br><br></span>“আর এখন <i>পবিত্র</i> আত্মার দ্বারা বাধ্য হয়ে আমি জেরুশালেমে যাচ্ছি, জানি না, সেখানে আমার প্রতি কী ঘটবে।</div>
<div class="v" id="v23"><span class="vn">23</span> আমি শুধু জানি যে, পবিত্র আত্মা আমাকে সচেতন করছেন, প্রতিটি নগরে আমাকে বন্দিত্ব ও ক্লেশের সম্মুখীন হতে হবে।</div>
<div class="v" id="v24"><span class="vn">24</span> কিন্তু, আমি আমার প্রাণকেও নিজের কাছে মূল্যবান বিবেচনা করি না, শুধু চাই, আমি যেন সেই দৌড় সমাপ্ত করতে পারি এবং প্রভু যীশু যে কর্মভার আমাকে দিয়েছেন, তা সম্পূর্ণ করতে পারি—সেই কর্মটি হল, ঈশ্বরের অনুগ্রহের সুসমাচার সম্পর্কে সাক্ষ্য দেওয়া।</div>
<div class="v" id="v25"><span class="vn">25</span> <span class="br-p"><br><br></span>“এখন আমি জানি, আমি যাঁদের মধ্যে সেই রাজ্যের কথা প্রচার করেছি, সেই আপনারা কেউই আর আমাকে দেখতে পাবেন না।</div>
<div class="v" id="v26"><span class="vn">26</span> সেই কারণে, আমি আপনাদের কাছে আজ ঘোষণা করছি যে, সব মানুষের রক্তের দায় থেকে আমি নির্দোষ।</div>
<div class="v" id="v27"><span class="vn">27</span> কারণ আপনাদের কাছে ঈশ্বর যা চান, আমি সেই সমস্ত ইচ্ছা ঘোষণা করতে দ্বিধাবোধ করিনি।</div>
<div class="v" id="v28"><span class="vn">28</span> আপনারা নিজেদের বিষয়ে সাবধান থাকুন ও পবিত্র আত্মা যে মেষদের উপরে আপনাদের তত্ত্বাবধায়করূপে<sup class="fnm"><a name="fnm1" href="#fn1">1</a></sup> নিযুক্ত করেছেন, তাদের প্রতি সতর্ক দৃষ্টি রাখুন। ঈশ্বরের যে মণ্ডলীকে তিনি তাঁর রক্তের দ্বারা ক্রয় করেছেন, তার প্রতিপালন করুন।</div>
<div class="v" id="v29"><span class="vn">29</span> আমি জানি, আমার প্রস্থানের পর, আপনাদের মধ্যে হিংস্র নেকড়েদের আবির্ভাব হবে, তারা পালকে নিষ্কৃতি দেবে না।</div>
<div class="v" id="v30"><span class="vn">30</span> এমনকি, আপনাদের নিজেদের মধ্য থেকেই লোকেরা উত্থিত হবে। তারা সত্যকে বিকৃত করবে, যেন তাদের অনুগামী হওয়ার জন্য শিষ্যদের টেনে নিয়ে যেতে পারে।</div>
<div class="v" id="v31"><span class="vn">31</span> তাই আপনারা সতর্ক থাকুন! স্মরণে রাখবেন যে, সেই তিন বছর আমি আপনাদের প্রত্যেকজনকে দিনরাত চোখের জলে সাবধান করে এসেছি, কখনও ক্ষান্ত হইনি।</div>
<div class="v" id="v32"><span class="vn">32</span> <span class="br-p"><br><br></span>“এখন আমি ঈশ্বর ও তাঁর অনুগ্রহের বাক্যের কাছে আপনাদের সমর্পণ করছি, যা আপনাদের গঠন করতে ও পবিত্রীকৃত সব মানুষের মধ্যে অধিকার প্রদান করতে সমর্থ।</div>
<div class="v" id="v33"><span class="vn">33</span> আমি কোনো মানুষের রৌপ্য, স্বর্ণ বা বস্ত্রের প্রতি লোভ করিনি।</div>
<div class="v" id="v34"><span class="vn">34</span> আপনারা নিজেরা জানেন যে, আমার এই দু-হাত আমার ও আমার সঙ্গীদের সব প্রয়োজন মিটিয়েছে।</div>
<div class="v" id="v35"><span class="vn">35</span> আমার সমস্ত কাজের মাধ্যমে আমি আপনাদের দেখিয়েছি যে, এই ধরনের কঠোর পরিশ্রমের মাধ্যমে আমাদের অবশ্যই দুর্বলদের সাহায্য করতে হবে। স্বয়ং প্রভু যীশুর কথিত বাক্য আমাদের স্মরণে রাখতে হবে, ‘গ্রহণ করার চেয়ে দান করাই বেশি আশিস ধন্য হওয়ার বিষয়।’ ”</div>
<div class="v" id="v36"><span class="vn">36</span> <span class="br-p"><br><br></span>একথা বলার পর তিনি তাঁদের সবার সঙ্গে নতজানু হয়ে প্রার্থনা করলেন।</div>
<div class="v" id="v37"><span class="vn">37</span> তাঁরা সবাই তাঁকে আলিঙ্গন ও চুম্বন করে কাঁদতে লাগলেন।</div>
<div class="v" id="v38"><span class="vn">38</span> যে জন্য তাঁরা ভীষণ দুঃখ পেয়েছিলেন, তা তাঁর কথিত এই উক্তির জন্য যে, তাঁরা আর কখনও তাঁর মুখ দেখতে পারবেন না। এরপর তাঁরা জাহাজ পর্যন্ত তাঁর সঙ্গে গেলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> এর সমরূপ প্রতিশব্দগুলি হল, বিশপ, প্রাচীন, অধ্যক্ষ।</div>
</div>
<!-- PARSED ABOVE; EDITING MAY BREAK PARSER -->
</body></html>