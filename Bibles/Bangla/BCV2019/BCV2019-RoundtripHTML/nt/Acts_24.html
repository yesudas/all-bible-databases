<html><head>
<meta http-equiv="Content-Type" content="text/html;charset=utf-8" />
<title>Acts 24 &ndash; প্রেরিত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 24);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রেরিত</b> &ndash; <a href="Acts_1.html">1</a> ... <a href="Acts_22.html">22</a> <a href="Acts_23.html">23</a> <b>24</b> <a href="Acts_25.html">25</a> <a href="Acts_26.html">26</a> ... <a href="Acts_28.html">28</a> </div><hr>
<h1>Acts 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ফীলিক্সের সাক্ষাতে পৌলের বিচার</h2><span class="vn">1</span> <span class="br-p"><br><br></span>পাঁচদিন পারে মহাযাজক অননিয় প্রাচীনদের কয়েকজনকে ও তর্তুল্ল নামে একজন উকিলকে সঙ্গে নিয়ে কৈসরিয়ায় গিয়ে পৌঁছালেন। তাঁরা প্রদেশপালের কাছে পৌলের বিরুদ্ধে অভিযোগ দায়ের করলেন।</div>
<div class="v" id="v2"><span class="vn">2</span> পৌলের ডাক হলে পর, তর্তুল্ল ফীলিক্সের কাছে তাঁর অভিযোগ উপস্থাপন করলেন, “আপনার অধীনে আমরা দীর্ঘকাল শান্তি উপভোগ করে আসছি; আপনার দূরদর্শিতার গুণে এই জাতির বিভিন্ন প্রকার সংস্কার সাধিত হয়েছে।</div>
<div class="v" id="v3"><span class="vn">3</span> সর্বত্র এবং সর্বতোভাবে আমরা, মহামান্য ফীলিক্স, এই সত্য গভীর কৃতজ্ঞতাসহ স্বীকার করছি।</div>
<div class="v" id="v4"><span class="vn">4</span> কিন্তু বেশি কথা বলে আপনাকে বিরক্ত করতে চাই না বলে, আমি আপনাকে অনুরোধ করি, অনুগ্রহ করে আপনি আমাদের সংক্ষিপ্ত বক্তব্য শুনুন।</div>
<div class="v" id="v5"><span class="vn">5</span> <span class="br-p"><br><br></span>“আমরা দেখেছি, এই লোকটি গণ্ডগোল সৃষ্টি করে, সমস্ত পৃথিবীতে ইহুদিদের মধ্যে দাঙ্গাহাঙ্গামা বাধানোর জন্য প্ররোচনা দেয়। সে নাসরতীয় দলের একজন হোতা।</div>
<div class="v" id="v6"><span class="vn">6</span> সে এমনকি, মন্দিরও অপবিত্র করতে চেয়েছিল; তাই আমরা তাকে ধরে এনেছি, এবং আমাদের বিধান অনুসারে তার বিচার করতে চেয়েছিলাম।</div>
<div class="v" id="v7"><span class="vn">7</span> কিন্তু সেনানায়ক লিসিয়াস এসে প্রবল বলপ্রয়োগ করে আমাদের হাত থেকে তাকে ছিনিয়ে নিলেন এবং</div>
<div class="v" id="v8"><span class="vn">8</span> তার অভিযোগকারীদের কাছে উপস্থিত হওয়ার আদেশ দিলেন। এই যেসব বিষয়ে এর বিরুদ্ধে অভিযোগ করা হচ্ছে, আপনি স্বয়ং একে জিজ্ঞাসাবাদ করলে তার সত্যতা জানতে পারবেন।”</div>
<div class="v" id="v9"><span class="vn">9</span> <span class="br-p"><br><br></span>ইহুদিরাও এসব বিষয় সত্য বলে অভিযোগ সমর্থন করল।</div>
<div class="v" id="v10"><span class="vn">10</span> <span class="br-p"><br><br></span>প্রদেশপাল পৌলকে তাঁর বক্তব্য জানানোর ইঙ্গিত করলে, পৌল উত্তর দিলেন: “বহু বছর যাবৎ আপনি এই জাতির বিচারক হয়ে আছেন জানতে পেরে আমি সানন্দে আত্মপক্ষ সমর্থন করছি।</div>
<div class="v" id="v11"><span class="vn">11</span> আপনি সহজেই যাচাই করতে পারেন যে, বারোদিনেরও বেশি হয়নি, আমি উপাসনা করার জন্য জেরুশালেমে গিয়েছিলাম।</div>
<div class="v" id="v12"><span class="vn">12</span> আমার অভিযোগকারীরা আমাকে মন্দিরে কারও সঙ্গে তর্কবিতর্ক করতে বা সমাজভবনে, কিংবা নগরের অন্যত্র, কোথাও জনগণকে উত্তেজিত করতে দেখেনি।</div>
<div class="v" id="v13"><span class="vn">13</span> আর তারা এখন আমার বিরুদ্ধে যে সমস্ত অভিযোগ উত্থাপন করছে, সেগুলি আপনার সমক্ষে প্রমাণ করতেও পারে না।</div>
<div class="v" id="v14"><span class="vn">14</span> তবুও, আমি স্বীকার করছি, এরা যাকে ‘দল’ বলছে, সেই ‘পথের’ অনুসারীরূপে আমি আমার পিতৃপুরুষদের ঈশ্বরের আরাধনা করি। যেসব বিষয় বিধান-সম্মত এবং যে কিছু ভাববাদীদের গ্রন্থে লিখিত আছে, আমি সে সমস্তই বিশ্বাস করি।</div>
<div class="v" id="v15"><span class="vn">15</span> আর এসব লোকের মতোই আমারও ঈশ্বরে একই প্রত্যাশা আছে যে, ধার্মিক ও দুর্জন, উভয়েরই পুনরুত্থান হবে।</div>
<div class="v" id="v16"><span class="vn">16</span> তাই ঈশ্বর ও মানুষের কাছে আমার বিবেক নির্মল রাখার জন্য আমি আপ্রাণ চেষ্টা করি।</div>
<div class="v" id="v17"><span class="vn">17</span> <span class="br-p"><br><br></span>“কয়েক বছর অনুপস্থিত থাকার পর, আমি স্বজাতীয় দরিদ্রদের জন্য কিছু দানসামগ্রী নিয়ে ও নৈবেদ্য উত্সর্গ করার জন্য জেরুশালেমে যাই।</div>
<div class="v" id="v18"><span class="vn">18</span> আমি সংস্কারগতভাবে শুচিশুদ্ধ ছিলাম, যখন তারা আমাকে মন্দির-প্রাঙ্গণে এ কাজ করতে দেখেছিল। আমার সঙ্গে কোনো লোকজন ছিল না, কোনো গণ্ডগোলের সঙ্গেও আমি জড়িত ছিলাম না।</div>
<div class="v" id="v19"><span class="vn">19</span> কিন্তু এশিয়া প্রদেশ থেকে আগত কিছু ইহুদি সেখানে ছিল। আমার বিরুদ্ধে কোনও অভিযোগ থাকলে, তা নিয়ে এখানে আপনার কাছে তাদের উপস্থিত হওয়া উচিত ছিল।</div>
<div class="v" id="v20"><span class="vn">20</span> অথবা, এখানে যারা উপস্থিত আছে, তারাই বলুক, যখন আমি বিচার-পরিষদের সামনে দণ্ডায়মান হই, তারা আমার মধ্যে কোন অপরাধ পেয়েছিল—</div>
<div class="v" id="v21"><span class="vn">21</span> শুধু একটি ছাড়া? তাদের উপস্থিতিতে আমি দাঁড়িয়ে চিৎকার করে বলেছিলাম, ‘মৃতদের পুনরুত্থান সম্পর্কে আজ আপনাদের সামনে আমার বিচার হচ্ছে।’ ”</div>
<div class="v" id="v22"><span class="vn">22</span> <span class="br-p"><br><br></span>তখন ফীলিক্স, সেই পথ সম্পর্কে যথেষ্ট ওয়াকিবহাল ছিলেন বলে, শুনানি মুলতুবি রাখলেন। তিনি বললেন, “যখন সেনানায়ক লিসিয়াস আসবেন, আমি তোমাদের বিচার নিষ্পত্তি করব।”</div>
<div class="v" id="v23"><span class="vn">23</span> তিনি শতসেনাপতিকে আদেশ দিলেন পৌলকে প্রহারাধীনে রাখার জন্য, কিন্তু তাঁকে যেন কিছুটা স্বাধীনতা দেওয়া হয় ও তাঁর বন্ধুদেরও তাঁর সেবা করতে আসার জন্য অনুমতি দেওয়া হয়।</div>
<div class="v" id="v24"><span class="vn">24</span> <span class="br-p"><br><br></span>বেশ কয়েক দিন পর ফীলিক্স, তাঁর ইহুদি স্ত্রী দ্রুষিল্লাকে সঙ্গে নিয়ে এলেন। তিনি পৌলকে ডেকে পাঠালেন এবং তিনি খ্রীষ্ট যীশুতে বিশ্বাস স্থাপনের কথা বললে, তিনি তা শুনলেন।</div>
<div class="v" id="v25"><span class="vn">25</span> আলোচনাকালে পৌল ন্যায়পরায়ণতা, আত্মসংযম ও সন্নিকট বিচারের কথা বললে, ফীলিক্স ভীত হয়ে বললেন, “এখন এই যথেষ্ট। তুমি যেতে পারো। পরে সুবিধেমতো আমি তোমাকে ডেকে পাঠাব।”</div>
<div class="v" id="v26"><span class="vn">26</span> একইসঙ্গে, তিনি পৌলের কাছে কিছু উৎকোচ লাভেরও আশা করেছিলেন, সেই কারণে, তিনি তাঁকে বারবার ডেকে পাঠাতেন ও তাঁর সঙ্গে কথা বলতেন।</div>
<div class="v" id="v27"><span class="vn">27</span> <span class="br-p"><br><br></span>দুই বছর অতিক্রান্ত হয়ে গেল, পর্কীয় ফীষ্ট ফীলিক্সের পদে আসীন হলেন। কিন্তু ফীলিক্স যেহেতু ইহুদিদের সন্তুষ্ট করতে চেয়েছিলেন, তিনি পৌলকে কারাগারেই রেখে দিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>