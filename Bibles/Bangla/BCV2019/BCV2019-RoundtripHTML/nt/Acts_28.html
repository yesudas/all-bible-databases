<html><head>
<meta http-equiv="Content-Type" content="text/html;charset=utf-8" />
<title>Acts 28 &ndash; প্রেরিত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 28);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রেরিত</b> &ndash; <a href="Acts_1.html">1</a> ... <a href="Acts_26.html">26</a> <a href="Acts_27.html">27</a> <b>28</b> </div><hr>
<h1>Acts 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মাল্টা দ্বীপে পৌল</h2><span class="vn">1</span> <span class="br-p"><br><br></span>এভাবে নিরাপদে তীরে পৌঁছাবার পর, আমরা জানতে পারলাম যে, দ্বীপটির নাম মাল্টা।</div>
<div class="v" id="v2"><span class="vn">2</span> সেই দ্বীপবাসীরা আমাদের সঙ্গে অসাধারণ সহানুভূতি প্রদর্শন করল। সেই সময় বৃষ্টি পড়ছিল, শীতপ্রযুক্ত তারা আগুন জ্বেলে আমাদের সবাইকে অভ্যর্থনা জানাল।</div>
<div class="v" id="v3"><span class="vn">3</span> পৌল এক বোঝা জ্বালানি কাঠ সংগ্রহ করে ওই আগুনে দেওয়ামাত্র, আগুনের তাপে একটি বিষধর সাপ বেরিয়ে এসে তাঁর হাত শক্ত করে ধরে রইল।</div>
<div class="v" id="v4"><span class="vn">4</span> দ্বীপবাসীরা যখন দেখল, সাপটি তাঁর হাতে ঝুলছে, তারা পরস্পরকে বলতে লাগল, “এই লোকটি নিশ্চয়ই একজন খুনি। কারণ সমুদ্রের কবল থেকে এ রক্ষা পেলেও দেবীর ন্যায় একে বাঁচতে দিল না।”</div>
<div class="v" id="v5"><span class="vn">5</span> কিন্তু পৌল সাপটিকে আগুনে ঝেড়ে ফেলে দিলেন, তাঁর কোনও বিরূপ প্রতিক্রিয়া ঘটল না।</div>
<div class="v" id="v6"><span class="vn">6</span> লোকেরা ভাবছিল, তিনি ফুলে উঠবেন বা হঠাৎই মারা গিয়ে পড়ে যাবেন, কিন্তু দীর্ঘ সময় প্রতীক্ষা করেও কোনো অস্বাভাবিক ঘটনা তাঁর প্রতি ঘটতে না দেখে, তারা তাদের মতো বদল করে বলল যে, তিনি একজন দেবতা।</div>
<div class="v" id="v7"><span class="vn">7</span> <span class="br-p"><br><br></span>কাছেই ছিল সেই দ্বীপের প্রধান কর্মকর্তা পুব্লিয়ের ভূসম্পত্তি। তিনি আমাদের তাঁর গৃহে স্বাগত জানালেন এবং তিনদিন যাবৎ আমাদের আতিথ্য-আপ্যায়ন করলেন।</div>
<div class="v" id="v8"><span class="vn">8</span> তাঁর পিতা জ্বর ও আমাশয়-রোগে শয্যাশায়ী ছিলেন। পৌল তাঁকে দেখতে ভেতরে গেলেন এবং প্রার্থনা করার পর তাঁর উপরে হাত রেখে তাঁকে সুস্থ করলেন।</div>
<div class="v" id="v9"><span class="vn">9</span> এ ঘটনা ঘটার পর, দ্বীপের অবশিষ্ট রোগীরাও এসে সুস্থতা লাভ করল।</div>
<div class="v" id="v10"><span class="vn">10</span> তারা বিভিন্ন উপায়ে আমাদের সমাদর করল এবং যখন আমরা সমুদ্রযাত্রার জন্য প্রস্তুত হলাম, আমাদের প্রয়োজনীয় সমস্ত দ্রব্যই তারা সরবরাহ করল।</div>
<div class="v" id="v11"><h2>রোমে আগমন</h2><span class="vn">11</span> <span class="br-p"><br><br></span>তিন মাস পরে আমরা সেই দ্বীপে শীতকাল যাপনকারী একটি জাহাজে করে যাত্রা শুরু করলাম। এটি ছিল একটি আলেকজান্দ্রীয় জাহাজ, যার সামনে খোদাই করা ছিল ক্যাস্টর ও পোল্লাক্স, দুই যমজ দেবতার মূর্তি।</div>
<div class="v" id="v12"><span class="vn">12</span> আমরা সুরাকুষে জাহাজ লাগিয়ে সেখানে তিনদিন অবস্থিতি করলাম।</div>
<div class="v" id="v13"><span class="vn">13</span> সেখান থেকে আমরা সমুদ্রযাত্রা করে রিগিয়ামে পৌঁছালাম। পরের দিন দখিনা বায়ু উপস্থিত হল এবং তার পরের দিন আমরা পুতিয়লিতে পৌঁছালাম।</div>
<div class="v" id="v14"><span class="vn">14</span> সেখানে আমরা কয়েকজন বিশ্বাসীর<sup class="fnm"><a name="fnm1" href="#fn1">1</a></sup> সন্ধান পেলাম, তাঁরা তাঁদের সঙ্গে এক সপ্তাহ অতিবাহিত করার জন্য আমাদের আমন্ত্রণ জানালেন। এভাবে আমরা রোমে পৌঁছালাম।</div>
<div class="v" id="v15"><span class="vn">15</span> সেখানকার ভাইবোনরা<sup class="fnm"><a name="fnm2" href="#fn2">2</a></sup> আমাদের আগমনবার্তা শুনতে পেয়েছিলেন, আমাদের সঙ্গে সাক্ষাৎ করার জন্য তাঁরা সুদূর আপ্পিয়ের হাট ও ত্রি-পান্থনিবাস পর্যন্ত এল। এসব মানুষকে দেখে পৌল ঈশ্বরকে ধন্যবাদ দিলেন ও উত্সাহিত হলেন।</div>
<div class="v" id="v16"><span class="vn">16</span> যখন আমরা রোমে উপস্থিত হলাম, পৌলকে স্বতন্ত্র থাকার অনুমতি দেওয়া হল। একজন সৈন্য তাঁকে প্রহরা দিতেন।</div>
<div class="v" id="v17"><h2>প্রহরাধীনে পৌলের রোমে প্রচার</h2><span class="vn">17</span> <span class="br-p"><br><br></span>তিনদিন পরে তিনি ইহুদিদের নেতৃবৃন্দকে একত্র হওয়ার জন্য আহ্বান করলেন। তাঁরা সমবেত হলে পৌল তাঁদের বললেন, “হে আমার ভাইসব, যদিও আমাদের জাতির বিরুদ্ধে বা আমাদের পিতৃপুরুষদের রীতিনীতির বিরুদ্ধে আমি কিছুই করিনি, আমাকে জেরুশালেমে গ্রেপ্তার ও রোমীয়দের হাতে সমর্পণ করা হয়েছিল।</div>
<div class="v" id="v18"><span class="vn">18</span> তারা আমাকে জেরা করার পর মুক্তি দিতে চেয়েছিল, কারণ মৃত্যুদণ্ডের যোগ্য কোনো অপরাধ-ই আমি করিনি।</div>
<div class="v" id="v19"><span class="vn">19</span> কিন্তু ইহুদিরা যখন আপত্তি করল, আমি কৈসরের কাছে অনুরোধ জানাতে বাধ্য হলাম। এমন নয় যে স্বজাতির লোকদের বিরুদ্ধে উত্থাপন করার জন্য আমার কোনও অভিযোগ ছিল।</div>
<div class="v" id="v20"><span class="vn">20</span> এই কারণে, আমি আপনাদের সঙ্গে সাক্ষাৎ করতে ও কথা বলতে চেয়েছি। ইস্রায়েলের প্রত্যাশার জন্যই আমি এই শিকলে আবদ্ধ হয়েছি।”</div>
<div class="v" id="v21"><span class="vn">21</span> <span class="br-p"><br><br></span>তাঁরা উত্তর দিলেন, “আমরা আপনার সম্পর্কে যিহূদিয়া থেকে কোনও পত্র পাইনি। সেখান থেকে আগত কোনও ব্যক্তি<sup class="fnm"><a name="fnm3" href="#fn3">3</a></sup> আপনার বিষয়ে কোনো মন্দ সংবাদ দেয়নি বা কোনো মন্দ কথা বলেনি।</div>
<div class="v" id="v22"><span class="vn">22</span> কিন্তু আপনার দৃষ্টিভঙ্গি কী প্রকার, তা আমরা শুনতে চাই, কারণ আমরা জানি, সর্বত্র লোকেরা এই দলের বিরুদ্ধে কথা বলে।”</div>
<div class="v" id="v23"><span class="vn">23</span> <span class="br-p"><br><br></span>পৌলের সঙ্গে সাক্ষাতের জন্য তাঁরা একটি দিন স্থির করলেন। পৌল যেখানে অবস্থিতি করছিলেন, তাঁরা আরও বেশি সংখ্যায় সেখানে এসে উপস্থিত হলেন। সকাল থেকে সন্ধ্যা পর্যন্ত তিনি তাঁদের কাছে ঈশ্বরের রাজ্য সম্পর্কে ব্যাখ্যা ও প্রচার করলেন। তিনি মোশির বিধান ও ভাববাদীদের গ্রন্থ থেকে যীশুর বিষয়ে তাঁদের বিশ্বাস উৎপাদন করতে সচেষ্ট হলেন।</div>
<div class="v" id="v24"><span class="vn">24</span> তিনি যা বললেন, তা শুনে কেউ কেউ বিশ্বাস করলেন, কিন্তু অন্যেরা বিশ্বাস করলেন না।</div>
<div class="v" id="v25"><span class="vn">25</span> তাঁদের নিজেদের মধ্যে মতবিরোধ হওয়ায় তাঁরা সেই স্থান ত্যাগ করতে লাগলেন, যখন পৌল তাঁর সর্বশেষ মন্তব্য করলেন, “পবিত্র আত্মা আপনাদের পিতৃপুরুষদের কাছে সত্য ঘোষণা করেছিলেন, যখন তিনি ভাববাদী যিশাইয়-র মাধ্যমে বলেছিলেন,</div>
<div class="v" id="v26"><span class="vn">26</span> <span class="br-p"><br><br></span><span class="br-ind"><br><span class="indent">&nbsp;</span></span>“ ‘তুমি এই জাতির কাছে যাও ও বলো,<br> <span class="br-ind"><br><span class="indent">&nbsp;</span></span>“তোমরা সবসময়ই শুনতে থাকবে,<br> <span class="br-ind"><br><span class="indent">&nbsp;</span></span>কিন্তু কখনও বুঝতে পারবে না;<br> <span class="br-ind"><br><span class="indent">&nbsp;</span></span>তোমরা দেখতে থাকবে সবসময়ই কিন্তু উপলব্ধি হবে না কখনোই।”<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>কারণ এই জাতির হৃদয় হয়েছে অসাড়,<br> <span class="br-ind"><br><span class="indent">&nbsp;</span></span>তারা তাদের কানে অল্পই শুনতে পায়,<br> <span class="br-ind"><br><span class="indent">&nbsp;</span></span>আর তাদের চোখ তারা করেছে রুদ্ধ।<br> <span class="br-ind"><br><span class="indent">&nbsp;</span></span>তা না হলে, তারা তাদের চোখে দেখতে পেত,<br> <span class="br-ind"><br><span class="indent">&nbsp;</span></span>কানেও পেত শুনতে,<br> <span class="br-ind"><br><span class="indent">&nbsp;</span></span>হৃদয় দিয়ে করত উপলব্ধি,<br> <span class="br-ind"><br><span class="indent">&nbsp;</span></span>আর আসত ফিরে<br> <span class="br-ind"><br><span class="indent">&nbsp;</span></span>এবং আমি করতাম তাদের রোগনিরাময়।’<sup class="fnm"><a name="fnm4" href="#fn4">4</a></sup><br></div>
<div class="v" id="v28"><span class="vn">28</span> <span class="br-p"><br><br></span>“সেই কারণে, আমি আপনাদের জ্ঞাপন করতে চাই যে, ঈশ্বরের পরিত্রাণ অইহুদিদের কাছে প্রেরিত হয়েছে, আর তারা তা শুনবে।”</div>
<div class="v" id="v29"><span class="vn">29</span> তিনি একথা বলার পর, ইহুদিরা নিজেদের মধ্যে তুমুল তর্কবিতর্ক করতে করতে সেই স্থান ত্যাগ করল।<sup class="fnm"><a name="fnm5" href="#fn5">5</a></sup></div>
<div class="v" id="v30"><span class="vn">30</span> <span class="br-p"><br><br></span>সম্পূর্ণ দুবছর পৌল সেখানে তাঁর নিজস্ব ভাড়াবাড়িতে রইলেন। যারা তাঁর সঙ্গে দেখা করতে আসত, তাদের সকলকে তিনি স্বাগত জানাতেন।</div>
<div class="v" id="v31"><span class="vn">31</span> সাহসের সঙ্গে তিনি ঈশ্বরের রাজ্যের বিষয়ে প্রচার করতেন এবং প্রভু যীশু খ্রীষ্ট সম্পর্কে শিক্ষা দিতেন। কেউ তাঁকে বাধা দিত না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> গ্রিক: ভাইয়ের</div>
<div class="fn"><sup class="fnt"><a name="fn2" href="#fnm2">2</a></sup> গ্রিক: ভাইয়েরা</div>
<div class="fn"><sup class="fnt"><a name="fn3" href="#fnm3">3</a></sup> গ্রিক: ভাই</div>
<div class="fn"><sup class="fnt"><a name="fn4" href="#fnm4">4</a></sup> যিশাইয় ৬:৯,১০</div>
<div class="fn"><sup class="fnt"><a name="fn5" href="#fnm5">5</a></sup> সবচেয়ে নির্ভরযোগ্য প্রাচীন সব পাণ্ডুলিপিতে ২৯ পদের কথাগুলি যুক্ত করা হয়নি</div>
</div>
<!-- PARSED ABOVE; EDITING MAY BREAK PARSER -->
</body></html>