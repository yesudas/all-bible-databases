<html><head>
<meta http-equiv="Content-Type" content="text/html;charset=utf-8" />
<title>Acts 7 &ndash; প্রেরিত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 7);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রেরিত</b> &ndash; <a href="Acts_1.html">1</a> ... <a href="Acts_5.html">5</a> <a href="Acts_6.html">6</a> <b>7</b> <a href="Acts_8.html">8</a> <a href="Acts_9.html">9</a> ... <a href="Acts_28.html">28</a> </div><hr>
<h1>Acts 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মহাসভায় স্তিফানের বক্তৃতা</h2><span class="vn">1</span> <span class="br-p"><br><br></span>তখন মহাযাজক স্তিফানকে জিজ্ঞাসা করলেন, “এসব অভিযোগ কি সত্যি?”</div>
<div class="v" id="v2"><span class="vn">2</span> <span class="br-p"><br><br></span>এর উত্তরে তিনি বললেন, “ভাইরা ও পিতৃসম ব্যক্তিরা, আমার কথা শুনুন। আমাদের পিতৃপুরুষ অব্রাহাম, হারণে বসবাস করার পূর্বে তিনি যখন মেসোপটেমিয়ায় অবস্থিতি করছিলেন, তখন প্রতাপের ঈশ্বর তাঁর কাছে আবির্ভূত হয়েছিলেন।</div>
<div class="v" id="v3"><span class="vn">3</span> ঈশ্বর বলেছিলেন, ‘তুমি তোমার স্বদেশ ও তোমার আপনজনদের ত্যাগ করো এবং আমি যে দেশ তোমাকে দেখাব, সেই দেশে যাও।’<sup class="fnm"><a name="fnm1" href="#fn1">1</a></sup></div>
<div class="v" id="v4"><span class="vn">4</span> <span class="br-p"><br><br></span>“তাই তিনি কলদীয়দের ভূমি ত্যাগ করে হারণে গিয়ে বসতি স্থাপন করলেন। তাঁর পিতার মৃত্যুর পর ঈশ্বর তাঁকে এই দেশে প্রেরণ করলেন, যেখানে এখন আপনারা বসবাস করছেন।</div>
<div class="v" id="v5"><span class="vn">5</span> তিনি তাঁকে এখানে কোনও অধিকার, এমনকি, পা রাখার মতো একখণ্ড জমিও দান করেননি। কিন্তু ঈশ্বর তাঁকে প্রতিশ্রুতি দিয়েছিলেন যে, তিনি ও তাঁর পরে তাঁর উত্তরপুরুষেরা সেই দেশের অধিকারী হবেন, যদিও সেই সময় অব্রাহামের কোনো সন্তান ছিল না।</div>
<div class="v" id="v6"><span class="vn">6</span> ঈশ্বর তাঁর সঙ্গে এভাবে কথা বলেছিলেন, ‘তোমার উত্তরপুরুষেরা এমন এক দেশে প্রবাসী হবে, যা তাদের নিজস্ব নয়। তারা সেখানে দাসত্ব শিকলে আবদ্ধ হবে ও চারশো বছর তাদের প্রতি দুর্ব্যবহার করা হবে।</div>
<div class="v" id="v7"><span class="vn">7</span> কিন্তু যে জাতির তারা দাসত্ব করবে, আমি সেই জাতিকে শাস্তি দেব।’ ঈশ্বর বলেছিলেন, ‘এরপর তারা সেই দেশ থেকে বহির্গত হবে ও এই স্থানে এসে আমার আরাধনা করবে।’<sup class="fnm"><a name="fnm2" href="#fn2">2</a></sup></div>
<div class="v" id="v8"><span class="vn">8</span> তারপর তিনি অব্রাহামকে নিয়মের চিহ্নস্বরূপ সুন্নতের<sup class="fnm"><a name="fnm3" href="#fn3">3</a></sup> সংস্কার দান করলেন। আর অব্রাহাম, তাঁর পুত্র ইস্‌হাকের জন্ম দিলেন ও আট দিন পারে তাঁর সুন্নত করলেন। পরে ইসহাক যাকোবের জন্ম দিলেন ও যাকোব সেই বারোজন পিতৃকুলপতির জন্ম দিলেন।</div>
<div class="v" id="v9"><span class="vn">9</span> <span class="br-p"><br><br></span>“যেহেতু পিতৃকুলপতিরা যোষেফের প্রতি ঈর্ষান্বিত হয়েছিলেন, তাঁরা তাঁকে মিশরে ক্রীতদাসরূপে বিক্রয় করে দিলেন। কিন্তু ঈশ্বর তাঁর সহবর্তী ছিলেন।</div>
<div class="v" id="v10"><span class="vn">10</span> তিনি তাঁকে সমস্ত সংকট থেকে উদ্ধার করেছিলেন। তিনি যোষেফকে প্রজ্ঞা দান করলেন এবং মিশরের রাজা ফরৌণের আনুকূল্য অর্জন করতে সক্ষমতা দিলেন। সেই কারণে, ফরৌণ তাঁকে মিশর ও তাঁর সমস্ত প্রাসাদের উপরে প্রশাসকরূপে নিযুক্ত করলেন।</div>
<div class="v" id="v11"><span class="vn">11</span> <span class="br-p"><br><br></span>“তারপরে সমস্ত মিশরে ও কনানে এক দুর্ভিক্ষ হল এবং ভীষণ কষ্ট উপস্থিত হল। আমাদের পিতৃপুরুষেরা খাদ্যের সন্ধান পেলেন না।</div>
<div class="v" id="v12"><span class="vn">12</span> যাকোব যখন শুনলেন যে মিশরে শস্য সঞ্চিত আছে, তিনি প্রথমবারের যাত্রায় আমাদের পিতৃপুরুষদের প্রেরণ করলেন।</div>
<div class="v" id="v13"><span class="vn">13</span> তাঁদের দ্বিতীয় যাত্রায় যোষেফ তাঁর ভাইদের কাছে আত্মপরিচয় দিলেন, আর ফরৌণ যোষেফের পরিবারের বিষয়ে জানতে পারলেন।</div>
<div class="v" id="v14"><span class="vn">14</span> এরপরে যোষেফ, তাঁর পিতা যাকোব ও তাঁর সমগ্র পরিবারের সর্বসুদ্ধ পঁচাত্তর জনকে তাঁর কাছে ডেকে পাঠালেন।</div>
<div class="v" id="v15"><span class="vn">15</span> তারপরে যাকোব মিশরে গেলেন। সেখানে তাঁর ও আমাদের পিতৃপুরুষদের মৃত্যু হল।</div>
<div class="v" id="v16"><span class="vn">16</span> তাঁদের <i>শবদেহগুলি</i> শিখিমে নিয়ে আসা হল এবং অব্রাহাম শিখিমে, হমোরের পুত্রদের কাছ থেকে কিছু অর্থের বিনিময়ে যে কবর ক্রয় করেছিলেন, সেখানে তাঁদের সমাহিত করা হল।</div>
<div class="v" id="v17"><span class="vn">17</span> <span class="br-p"><br><br></span>“ঈশ্বর অব্রাহামের কাছে যে প্রতিশ্রুতি দিয়েছিলেন, তা পূর্ণ হওয়ার সময় সন্নিকট হলে, মিশরে আমাদের লোকদের সংখ্যা অত্যন্ত বৃদ্ধি পেল।</div>
<div class="v" id="v18"><span class="vn">18</span> তারপর অন্য একজন রাজা মিশরের শাসক হলেন, যিনি যোষেফের বিষয়ে কিছুই জানতেন না।</div>
<div class="v" id="v19"><span class="vn">19</span> তিনি আমাদের জাতির সঙ্গে বিশ্বাসঘাতকতা পূর্ণ আচরণ করলেন এবং তিনি বলপ্রয়োগ করে তাঁদের নবজাত সন্তানদের বাইরে নিক্ষেপ করতে বললেন, যেন তারা মারা যায়, এভাবে আমাদের পূর্বপুরুষদের উপরে অত্যাচার করলেন।</div>
<div class="v" id="v20"><span class="vn">20</span> <span class="br-p"><br><br></span>“সেই সময়ে মোশির জন্ম হয়। তিনি ঈশ্বরের দৃষ্টিতে সুন্দর ছিলেন।<sup class="fnm"><a name="fnm4" href="#fn4">4</a></sup> তিন মাস পর্যন্ত তিনি তাঁর পিতৃগৃহে প্রতিপালিত হলেন।</div>
<div class="v" id="v21"><span class="vn">21</span> তাঁকে যখন বাইরে রেখে দেওয়া হল, ফরৌণের কন্যা তাঁকে তুলে নিলেন ও তাঁর নিজের পুত্রের মতো তাঁকে প্রতিপালন করলেন।</div>
<div class="v" id="v22"><span class="vn">22</span> মোশি মিশরীয় সমস্ত জ্ঞান-বিদ্যায় শিক্ষিত হয়ে উঠলেন। কথায় ও কাজে তিনি পরাক্রমী ছিলেন।</div>
<div class="v" id="v23"><span class="vn">23</span> <span class="br-p"><br><br></span>“মোশির বয়স যখন চল্লিশ বছর, তিনি তাঁর সহ-ইস্রায়েলীদের পরিদর্শন করবেন বলে স্থির করলেন।</div>
<div class="v" id="v24"><span class="vn">24</span> তিনি দেখলেন, তাদের একজনের প্রতি এক মিশরীয় অন্যায় আচরণ করছে। তাই তিনি তার প্রতিরক্ষায় গেলেন এবং সেই মিশরীয়কে হত্যা করে তার প্রতিশোধ নিলেন।</div>
<div class="v" id="v25"><span class="vn">25</span> মোশি ভেবেছিলেন যে, তাঁর স্বজাতির লোকেরা উপলব্ধি করতে পারবে যে, তাদের উদ্ধারের জন্য ঈশ্বর তাঁকে ব্যবহার করছেন, কিন্তু তারা বুঝতে পারল না।</div>
<div class="v" id="v26"><span class="vn">26</span> পরের দিন, দুজন ইস্রায়েলী যখন পরস্পর মারামারি করছিল, মোশি তাঁদের কাছে এলেন। তিনি এই কথা বলে তাদের পুনর্মিলনের চেষ্টা করলেন, ‘ওহে, তোমরা পরস্পর ভাই ভাই, কেন তোমরা একজন অন্যজনকে আহত করতে চাইছ?’</div>
<div class="v" id="v27"><span class="vn">27</span> <span class="br-p"><br><br></span>“কিন্তু যে লোকটি অপরজনের প্রতি অন্যায় আচরণ করছিল, সে মোশিকে এক পাশে ধাক্কা দিয়ে সরিয়ে বলল, ‘কে তোমাকে আমাদের উপরে শাসক ও বিচারকর্তারূপে নিযুক্ত করেছে?</div>
<div class="v" id="v28"><span class="vn">28</span> গতকাল সেই মিশরীয়টিকে যেমন হত্যা করেছিলে, আমাকেও কি তেমনই হত্যা করতে চাও?’<sup class="fnm"><a name="fnm5" href="#fn5">5</a></sup></div>
<div class="v" id="v29"><span class="vn">29</span> মোশি যখন একথা শুনলেন, তিনি মিদিয়ন দেশে পলায়ন করলেন। সেখানে তিনি প্রবাসী হয়ে বসবাস করে দুই পুত্রের জন্ম দিলেন।</div>
<div class="v" id="v30"><span class="vn">30</span> <span class="br-p"><br><br></span>“চল্লিশ বছর অতিক্রান্ত হওয়ার পর, সীনয় পর্বতের নিকটবর্তী মরুপ্রান্তরে এক প্রজ্বলিত ঝোপের অগ্নিশিখায় এক স্বর্গদূত মোশিকে চাক্ষুষ দর্শন দিলেন।</div>
<div class="v" id="v31"><span class="vn">31</span> তিনি যখন তা দেখলেন, সেই দৃশ্যে তিনি চমৎকৃত হলেন। আরও নিবিড়ভাবে লক্ষ্য করার জন্য যেই তিনি এগিয়ে গেলেন, তিনি প্রভুর কণ্ঠস্বর শুনতে পেলেন:</div>
<div class="v" id="v32"><span class="vn">32</span> ‘আমি তোমার পিতৃপুরুষদের ঈশ্বর, অব্রাহাম, ইস্‌হাক ও যাকোবের ঈশ্বর।’<sup class="fnm"><a name="fnm6" href="#fn6">6</a></sup> মোশি ভয়ে কাঁপতে লাগলেন, তাকানোর মতো সাহস তাঁর রইল না।</div>
<div class="v" id="v33"><span class="vn">33</span> <span class="br-p"><br><br></span>“তখন প্রভু তাঁকে বললেন, ‘তোমার চটিজুতো খুলে ফেলো; কারণ যে স্থানে তুমি দাঁড়িয়ে আছো, সেটি পবিত্র ভূমি।</div>
<div class="v" id="v34"><span class="vn">34</span> আমি প্রকৃতই মিশরে আমার প্রজাদের উপরে নিগ্রহ লক্ষ্য করেছি। আমি তাদের আর্তনাদ শুনেছি ও তাদের মুক্ত করার জন্যই নেমে এসেছি।<sup class="fnm"><a name="fnm7" href="#fn7">7</a></sup> এখন এসো, আমি তোমাকে মিশরে ফেরত পাঠাই।’</div>
<div class="v" id="v35"><span class="vn">35</span> <span class="br-p"><br><br></span>“ইনিই সেই মোশি, যাঁকে তারা এই কথা বলে প্রত্যাখ্যান করেছিল, ‘কে তোমাকে শাসক ও বিচারকর্তারূপে নিযুক্ত করেছে’? স্বয়ং ঈশ্বর তাঁকে তাদের শাসক ও উদ্ধারকারীরূপে প্রেরণ করেছিলেন সেই স্বর্গদূতের মাধ্যমে, যিনি ঝোপের মধ্যে তাঁকে দর্শন দিয়েছিলেন।</div>
<div class="v" id="v36"><span class="vn">36</span> তিনি তাদের মিশর থেকে বের করে আনলেন এবং মিশরে, লোহিত সমুদ্রে ও চল্লিশ বছর যাবৎ মরুপ্রান্তরে বিভিন্ন বিস্ময়কর কর্ম ও অলৌকিক চিহ্নকর্ম সম্পন্ন করলেন।</div>
<div class="v" id="v37"><span class="vn">37</span> <span class="br-p"><br><br></span>“ইনিই সেই মোশি, যিনি ইস্রায়েলীদের বলেছিলেন, ‘ঈশ্বর তোমাদের স্বজাতির মধ্য থেকে আমারই সদৃশ এক ভাববাদীকে তোমাদের কাছে প্রেরণ করবেন।’<sup class="fnm"><a name="fnm8" href="#fn8">8</a></sup></div>
<div class="v" id="v38"><span class="vn">38</span> তিনি সেই মরুপ্রান্তরে মণ্ডলীর মধ্যে ছিলেন। তিনি ছিলেন সেই স্বর্গদূতের সঙ্গে, যিনি সীনয় পর্বতের উপরে তাঁর সঙ্গে কথা বলেছিলেন এবং যিনি আমাদের পিতৃপুরুষদের সঙ্গেও ছিলেন। তিনি জীবন্ত ব্যক্যসমূহ আমাদের কাছে দেওয়ার জন্য গ্রহণ করেছিলেন।</div>
<div class="v" id="v39"><span class="vn">39</span> <span class="br-p"><br><br></span>“কিন্তু আমাদের পিতৃপুরুষেরা মোশির আদেশ পালন করতে চাইলেন না। পরিবর্তে, তাঁরা তাঁকে অগ্রাহ্য করলেন ও মনে মনে মিশরের প্রতি ফিরেছিলেন।</div>
<div class="v" id="v40"><span class="vn">40</span> তাঁরা হারোণকে বললেন, ‘আমাদের আগে আগে যাওয়ার উদ্দেশে আমাদের জন্য দেবমূর্তিদের নির্মাণ করুন। এই যে মানুষটি মোশি, যিনি আমাদের মিশর থেকে বের করে এনেছিলেন, তাঁর কী হয়েছে, তা আমরা জানি না!’<sup class="fnm"><a name="fnm9" href="#fn9">9</a></sup></div>
<div class="v" id="v41"><span class="vn">41</span> সেই সময় তাঁরা বাছুরের আকৃতিবিশিষ্ট একটি মূর্তি নির্মাণ করেছিলেন। তাঁরা তার কাছে বিভিন্ন নৈবেদ্য নিয়ে এসেছিলেন এবং তাঁদের হস্তনির্মিত বস্তুর সম্মানে এক আনন্দোত্সব পালন করলেন।</div>
<div class="v" id="v42"><span class="vn">42</span> কিন্তু ঈশ্বর বিমুখ হলেন এবং আকাশের সূর্য, চন্দ্র ও তারকারাজির উপাসনা করার জন্য তাঁদের সমর্পণ করলেন। ভাববাদীদের গ্রন্থে যা লেখা আছে, এ তারই সঙ্গে সহমত পোষণ করে: <span class="br-p"><br><br></span><span class="br-ind"><br><span class="indent">&nbsp;</span></span>“ ‘হে ইস্রায়েলের কুল, মরুভূমিতে চল্লিশ বছর যাবৎ<br> <span class="br-ind"><br><span class="indent">&nbsp;</span></span>তোমরা কি আমার উদ্দেশে বলিদান ও নৈবেদ্য উত্সর্গ করেছিলে?<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>তোমরা তুলে ধরেছিলে মোলকের সেই তাঁবু<br> <span class="br-ind"><br><span class="indent">&nbsp;</span></span>ও তোমাদের দেবতা রিফনের প্রতীক, তারকা—<br> <span class="br-ind"><br><span class="indent">&nbsp;</span></span>যে দুই মূর্তি তোমরা উপাসনার জন্য করেছিলে নির্মাণ।<br> <span class="br-ind"><br><span class="indent">&nbsp;</span></span>আমি তাই তোমাদের প্রেরণ করব নির্বাসনে,’<sup class="fnm"><a name="fnm10" href="#fn10">10</a></sup> ব্যাবিলনের সীমানার ওপারে।<br></div>
<div class="v" id="v44"><span class="vn">44</span> <span class="br-p"><br><br></span>“মরুপ্রান্তরে আমাদের পিতৃপুরুষদের সঙ্গে ছিল সেই সাক্ষ্য-তাঁবু। মোশি যে ছাঁচ দেখেছিলেন, সেই অনুযায়ী তাঁর প্রতি ঈশ্বরের নির্দেশমতো তা নির্মিত হয়েছিল।</div>
<div class="v" id="v45"><span class="vn">45</span> সেই শিবির প্রাপ্ত হওয়ার পর, আমাদের পিতৃপুরুষেরা যিহোশূয়ের অধীনে তা নিয়ে এলেন, সেই দেশে, যে দেশে তাঁরা সেই ভূমি, সেখানকার ভুমিপুত্রদের কাছ থেকে অধিকার করলেন, যাদের ঈশ্বর তাঁদের সামনে থেকে বিতাড়িত করেছিলেন। দাউদের আমল পর্যন্ত সেটি সেই দেশেই ছিল।</div>
<div class="v" id="v46"><span class="vn">46</span> তিনি ঈশ্বরের অনুগ্রহ ভোগ করেছিলেন এবং চেয়েছিলেন যেন যাকোবের ঈশ্বরের জন্য একটি আবাস-স্থানের ব্যবস্থা করেন।</div>
<div class="v" id="v47"><span class="vn">47</span> কিন্তু প্রকৃতপক্ষে শলোমন তাঁর জন্য সেই আবাস-গৃহ নির্মাণ করেন।</div>
<div class="v" id="v48"><span class="vn">48</span> <span class="br-p"><br><br></span>“যাই হোক, পরাৎপর মানব-নির্মিত গৃহে বসবাস করেন না। ভাববাদী যেমন বলেন,</div>
<div class="v" id="v49"><span class="vn">49</span> <span class="br-p"><br><br></span><span class="br-ind"><br><span class="indent">&nbsp;</span></span>“ ‘স্বর্গ আমার সিংহাসন<br> <span class="br-ind"><br><span class="indent">&nbsp;</span></span>ও পৃথিবী আমার পাদপীঠ।<br> <span class="br-ind"><br><span class="indent">&nbsp;</span></span>প্রভু বলেন, তোমরা আমার জন্য কী ধরনের আবাস নির্মাণ করবে?<br> <span class="br-ind"><br><span class="indent">&nbsp;</span></span>অথবা, আমার বিশ্রামস্থানই বা হবে কোথায়?<br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>আমার হস্তই কি এই সমস্ত নির্মাণ করেনি?’<sup class="fnm"><a name="fnm11" href="#fn11">11</a></sup><br></div>
<div class="v" id="v51"><span class="vn">51</span> <span class="br-p"><br><br></span>“শক্তগ্রীব মানুষ আপনারা, অচ্ছিন্নত্বক আপনাদের হৃদয় ও কান! আপনারাও আপনাদের পিতৃপুরুষদের মতো; আপনারা সবসময়ই পবিত্র আত্মাকে প্রতিরোধ করে থাকেন!</div>
<div class="v" id="v52"><span class="vn">52</span> আপনাদের পিতৃপুরুষেরা নিগ্রহ করেননি, এমন কোনও ভাববাদী কি আছেন? তাঁরা এমনকি, তাঁদেরও হত্যা করেছিলেন, যাঁরা সেই ধর্মময় পুরুষের আগমনবার্তা ঘোষণা করেছিলেন। আর এখন আপনারাও বিশ্বাসঘাতকতা করে তাঁকে হত্যা করেছেন—</div>
<div class="v" id="v53"><span class="vn">53</span> আপনারা, যাঁরা বিধান গ্রহণ করেছিলেন, যা স্বর্গদূতদের মাধ্যমে হস্তান্তরিত হয়েছিল, কিন্তু তা পালন করেননি।”</div>
<div class="v" id="v54"><h2>স্তিফানকে প্রস্তরাঘাত</h2><span class="vn">54</span> <span class="br-p"><br><br></span>তারা যখন একথা শুনল, তারা ক্রোধে উন্মত্ত হয়ে তাঁর প্রতি দন্তঘর্ষণ করতে লাগল।</div>
<div class="v" id="v55"><span class="vn">55</span> কিন্তু স্তিফান, পবিত্র আত্মায় পূর্ণ হয়ে স্বর্গের প্রতি একদৃষ্টে চেয়ে রইলেন। তিনি ঈশ্বরের মহিমা প্রত্যক্ষ করলেন ও দেখলেন, যীশু ঈশ্বরের দক্ষিণ পাশে দাঁড়িয়ে আছেন।</div>
<div class="v" id="v56"><span class="vn">56</span> তিনি বললেন, “দেখুন, আমি স্বর্গ খোলা দেখতে পাচ্ছি ও মনুষ্যপুত্র ঈশ্বরের দক্ষিণ পাশে দাঁড়িয়ে আছেন।”</div>
<div class="v" id="v57"><span class="vn">57</span> <span class="br-p"><br><br></span>এতে তারা তাদের কর্ণ রুদ্ধ করল এবং উচ্চকণ্ঠে চিৎকার করে, তারা সকলে তাঁর দিকে এগিয়ে গেল।</div>
<div class="v" id="v58"><span class="vn">58</span> তারা তাঁকে নগরের বাইরে টেনে নিয়ে গেল ও তাঁকে প্রস্তরাঘাত করতে লাগল। এর মধ্যে, সাক্ষীরা শৌল নামে এক যুবকের পায়ের কাছে তাদের পোশাকগুলি খুলে রাখল।</div>
<div class="v" id="v59"><span class="vn">59</span> <span class="br-p"><br><br></span>তারা যখন তাঁকে প্রস্তরাঘাত করছিল, স্তিফান প্রার্থনা করলেন, “প্রভু যীশু, আমার আত্মাকে তুমি গ্রহণ করো।”</div>
<div class="v" id="v60"><span class="vn">60</span> তারপর তিনি নতজানু হয়ে চিৎকার করে বললেন, “প্রভু, এদের বিরুদ্ধে তুমি এই পাপ ধরো-না।” একথা বলার পর তিনি নিদ্রাগত<sup class="fnm"><a name="fnm12" href="#fn12">12</a></sup> হলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> আদি পুস্তক ১২:১</div>
<div class="fn"><sup class="fnt"><a name="fn2" href="#fnm2">2</a></sup> আদি পুস্তক ১৫:১৩,১৪</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ, লিঙ্গাগ্র চর্ম ছেদন, ত্বকচ্ছেদ বা খতনা।</div>
<div class="fn"><sup class="fnt"><a name="fn4" href="#fnm4">4</a></sup> বা, তিনি কোনো সাধারণ শিশু ছিলেন না।</div>
<div class="fn"><sup class="fnt"><a name="fn5" href="#fnm5">5</a></sup> যাত্রা পুস্তক ২:১৪</div>
<div class="fn"><sup class="fnt"><a name="fn6" href="#fnm6">6</a></sup> যাত্রা পুস্তক ৩:৬</div>
<div class="fn"><sup class="fnt"><a name="fn7" href="#fnm7">7</a></sup> যাত্রা পুস্তক ৩:৫,৭,৮,১০</div>
<div class="fn"><sup class="fnt"><a name="fn8" href="#fnm8">8</a></sup> দ্বিতীয় বিবরণ ১৮:১৫</div>
<div class="fn"><sup class="fnt"><a name="fn9" href="#fnm9">9</a></sup> যাত্রা পুস্তক ৩২:১</div>
<div class="fn"><sup class="fnt"><a name="fn10" href="#fnm10">10</a></sup> আমোষ ৫:২৫-২৭</div>
<div class="fn"><sup class="fnt"><a name="fn11" href="#fnm11">11</a></sup> যিশাইয় ৬৬:১,২</div>
<div class="fn"><sup class="fnt"><a name="fn12" href="#fnm12">12</a></sup> বা মৃত্যুবরণ করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>