<html><head>
<meta http-equiv="Content-Type" content="text/html;charset=utf-8" />
<title>Col 3 &ndash; কলসীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Col', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>কলসীয়</b> &ndash; <a href="Col_1.html">1</a> <a href="Col_2.html">2</a> <b>3</b> <a href="Col_4.html">4</a> </div><hr>
<h1>Col 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পবিত্র জীবনযাপন বিধি</h2><span class="vn">1</span> <span class="br-p"><br><br></span>তাহলে, তোমরা যেহেতু খ্রীষ্টের সঙ্গে উত্থাপিত হয়েছ, তাই ঈশ্বরের ডানপাশে, যেখানে খ্রীষ্ট উপবিষ্ট আছেন, সেই ঊর্ধ্বলোকের বিষয়সমূহে মনোনিবেশ করো।</div>
<div class="v" id="v2"><span class="vn">2</span> তোমরা পার্থিব বিষয়সমূহে নয়, ঊর্ধ্বস্থ বিষয়ে মনোযোগী হও।</div>
<div class="v" id="v3"><span class="vn">3</span> কারণ তোমাদের মৃত্যু হয়েছে এবং এখন তোমাদের জীবন খ্রীষ্টের সঙ্গে ঈশ্বরে নিহিত আছে।</div>
<div class="v" id="v4"><span class="vn">4</span> তোমাদের<sup class="fnm"><a name="fnm1" href="#fn1">1</a></sup> জীবনস্বরূপ খ্রীষ্ট যখন প্রকাশিত হবেন, তখন তোমরাও তাঁর সঙ্গে মহিমায় প্রকাশিত হবে।</div>
<div class="v" id="v5"><span class="vn">5</span> <span class="br-p"><br><br></span>তাই তোমাদের সমস্ত পার্থিব প্রবৃত্তিকে মৃত্যুসাৎ করো—বিবাহ-বহির্ভূত অনৈতিক যৌনজীবন, অশুদ্ধতা, লালসা, কামনা-বাসনা, লোভ, এ-সবই প্রতিমাপূজা।</div>
<div class="v" id="v6"><span class="vn">6</span> এসব কারণেই যারা অবাধ্য, তাদের উপর ঈশ্বরের ক্রোধ নেমে এসেছে।</div>
<div class="v" id="v7"><span class="vn">7</span> বিগত জীবনে, এক সময় তোমরা এসব কিছুতেই অভ্যস্ত ছিলে।</div>
<div class="v" id="v8"><span class="vn">8</span> কিন্তু এখন তোমরা এসব বিষয় পরিত্যাগ করবে: ক্রোধ, রোষ, বিদ্বেষ ও পরনিন্দা; মুখে কোনো অশ্লীল ভাষা উচ্চারণ কোরো না।</div>
<div class="v" id="v9"><span class="vn">9</span> পরস্পরের কাছে মিথ্যা কথা বোলো না, কারণ তোমরা তোমাদের পুরোনো সত্তাকে তার কার্যকলাপসহ পরিত্যাগ করে</div>
<div class="v" id="v10"><span class="vn">10</span> নতুন সত্তাকে পরিধান করেছ, যা তার স্রষ্টার প্রতিমূর্তিতে ঐশ-জ্ঞানে নবায়িত হয়ে উঠছে।</div>
<div class="v" id="v11"><span class="vn">11</span> এখানে গ্রিক বা ইহুদি, সুন্নত হওয়া বা সুন্নতবিহীন, বর্বর, স্কুথীয়, ক্রীতদাস বা স্বাধীন বলে কিছু নেই, খ্রীষ্টই সব এবং তিনি সকলের মধ্যে আছেন।</div>
<div class="v" id="v12"><span class="vn">12</span> <span class="br-p"><br><br></span>অতএব, ঈশ্বরের মনোনীত, পবিত্র ও প্রিয়জনরূপে সহানুভূতি, দয়া, নম্রতা, সৌজন্যবোধ এবং সহিষ্ণুতায় নিজেদের আবৃত করো।</div>
<div class="v" id="v13"><span class="vn">13</span> পরস্পরের প্রতি সহনশীল হও। একের বিরুদ্ধে অপরের কোনো ক্ষোভ থাকলে, পরস্পর ক্ষমা কোরো। প্রভু যেমন তোমাদের ক্ষমা করেছেন, তোমরাও তেমনই কোরো।</div>
<div class="v" id="v14"><span class="vn">14</span> এসব গুণের ঊর্ধ্বে ভালোবাসাকে পরিধান করো, যা সেইসব গুণকে পূর্ণ ঐক্যের বন্ধনে আবদ্ধ করে।</div>
<div class="v" id="v15"><span class="vn">15</span> <span class="br-p"><br><br></span>খ্রীষ্টের শান্তি তোমাদের হৃদয়ে কর্তৃত্ব করুক, কারণ একই দেহের অঙ্গ-প্রত্যঙ্গরূপে তোমরা শান্তির উদ্দেশে আহূত হয়েছ। আর তোমরা কৃতজ্ঞ হও।</div>
<div class="v" id="v16"><span class="vn">16</span> তোমাদের অন্তরে খ্রীষ্টের বাক্য প্রচুর পরিমাণে অবস্থিতি করুক; তোমরা সমস্ত বিজ্ঞতায় বিভূষিত হয়ে পরস্পরকে শিক্ষাদান ও সচেতন করো এবং গীত, স্তোত্র ও আত্মিক সংকীর্তনে মুখর হয়ে ঈশ্বরের প্রতি তোমাদের হৃদয়ের কৃতজ্ঞতায় তা করো।</div>
<div class="v" id="v17"><span class="vn">17</span> আর কথায় ও কাজে, তোমরা যা কিছু করো, সবই প্রভু যীশুর নামে করো, তাঁরই মাধ্যমে পিতা ঈশ্বরকে ধন্যবাদ দিতে দিতে তা করো।</div>
<div class="v" id="v18"><h2>পারিবারিক আচরণ-বিধি</h2><span class="vn">18</span> <span class="br-p"><br><br></span>স্ত্রীরা, স্বামীর বশ্যতাধীন হও। প্রভুতে এরকম আচরণই সঙ্গত।</div>
<div class="v" id="v19"><span class="vn">19</span> <span class="br-p"><br><br></span>স্বামীরা, স্ত্রীদের ভালোবাসো। তাদের প্রতি রূঢ় আচরণ কোরো না।</div>
<div class="v" id="v20"><span class="vn">20</span> <span class="br-p"><br><br></span>সন্তানেরা, সব বিষয়ে পিতামাতার বাধ্য হও, কারণ এরকম আচরণই প্রভুর প্রীতিজনক।</div>
<div class="v" id="v21"><span class="vn">21</span> <span class="br-p"><br><br></span>পিতারা, সন্তানদের উত্যক্ত কোরো না, করলে তারা উৎসাহ হারিয়ে ফেলবে।</div>
<div class="v" id="v22"><span class="vn">22</span> <span class="br-p"><br><br></span>ক্রীতদাসেরা, তোমরা সব বিষয়ে জগতের মনিবদের আজ্ঞাবহ হও; তাদের অনুগ্রহ লাভের জন্য বা তারা যখন তোমাদের প্রতি লক্ষ্য রাখে, তখনই শুধু নয়, কিন্তু অকপট হদয়ে প্রভুর প্রতি সম্ভ্রমবশত তা কোরো।</div>
<div class="v" id="v23"><span class="vn">23</span> মানুষের জন্য নয়, প্রভুরই জন্য করছ মনে করে, যা কিছুই করো, মনপ্রাণ দিয়ে কোরো,</div>
<div class="v" id="v24"><span class="vn">24</span> কারণ তোমাদের জানা আছে, প্রভুর কাছ থেকে তোমরা পুরস্কাররূপে এক উত্তরাধিকার লাভ করবে। তোমরা প্রভু খ্রীষ্টেরই সেবায় রত আছো।</div>
<div class="v" id="v25"><span class="vn">25</span> অন্যায়কারী তার অন্যায়ের প্রতিফল পাবে; আর ঈশ্বরের কাছে কোনও পক্ষপাতিত্ব নেই।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> কতগুলি পাণ্ডুলিপিতে, আমাদের।</div>
</div>
<!-- PARSED ABOVE; EDITING MAY BREAK PARSER -->
</body></html>