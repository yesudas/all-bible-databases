<html><head>
<meta http-equiv="Content-Type" content="text/html;charset=utf-8" />
<title>Gal 6 &ndash; গালাতীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gal', 6);">
<div id="navbar"><a href="../index.html">বাংলা সমকালীন সংস্করণ</a> &ndash; <b>গালাতীয়</b> &ndash; <a href="Gal_1.html">1</a> ... <a href="Gal_4.html">4</a> <a href="Gal_5.html">5</a> <b>6</b> </div><hr>
<h1>Gal 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সকলের মঙ্গলসাধন</h2><span class="vn">1</span> <span class="br-p"><br><br></span>ভাইবোনেরা, কেউ যদি কোনো পাপকর্মে ধরা পড়ে, তাহলে তোমরা যারা আত্মিক, তোমরা কোমল মনোভাব নিয়ে তাকে পূর্বাবস্থায় ফিরিয়ে আনো। কিন্তু নিজেদের সম্পর্কে সতর্ক থেকো, নইলে তোমরাও প্রলোভিত হতে পারো।</div>
<div class="v" id="v2"><span class="vn">2</span> প্রত্যেকে পরস্পরের ভারবহন করো, এভাবে তোমরা খ্রীষ্টের বিধান পূর্ণ করবে।</div>
<div class="v" id="v3"><span class="vn">3</span> কেউ যদি কিছু না হয়েও নিজেকে বিশিষ্ট মনে করে, সে নিজের সঙ্গে প্রতারণা করে।</div>
<div class="v" id="v4"><span class="vn">4</span> প্রত্যেকেই তার নিজের কাজগুলি যাচাই করে দেখবে। তাহলেই সে অপর কারও সঙ্গে নিজের তুলনা না করেই নিজের বিষয়ে গর্ব করতে পারবে।</div>
<div class="v" id="v5"><span class="vn">5</span> কারণ প্রত্যেকেরই উচিত, তার নিজের ভারবহন করা।</div>
<div class="v" id="v6"><span class="vn">6</span> যে ব্যক্তি ঈশ্বরের বাক্য সম্পর্কে শিক্ষা লাভ করে, সে তার শিক্ষককে অবশ্যই সমস্ত উৎকৃষ্ট বিষয়ের অংশ দেবে।</div>
<div class="v" id="v7"><span class="vn">7</span> <span class="br-p"><br><br></span>তোমরা বিভ্রান্ত হয়ো না, ঈশ্বরকে উপহাস করা যায় না। কোনো মানুষ যা বোনে, তাই কাটে।</div>
<div class="v" id="v8"><span class="vn">8</span> যে তার শারীরিক লালসা নিবৃত্তির উদ্দেশে বপন করে, সেই শরীর<sup class="fnm"><a name="fnm1" href="#fn1">1</a></sup> থেকেই সে বিনাশরূপ শস্য সংগ্রহ করবে। যে <i>পবিত্র</i> আত্মাকে প্রীত করার জন্য বপন করে, তা থাকে অনন্ত জীবনের ফসল আসবে।</div>
<div class="v" id="v9"><span class="vn">9</span> এসো, সৎকর্ম করতে করতে আমরা যেন ক্লান্তিবোধ না করি, কারণ হতোদ্যম না হলে যথাসময়ে আমরা শস্যচয়ন করব।</div>
<div class="v" id="v10"><span class="vn">10</span> তাই, আমরা যখন সুযোগ পেয়েছি, এসো, আমরা সব মানুষের প্রতি সৎকর্ম করি, বিশেষত তাদের প্রতি, যারা বিশ্বাসীদের পরিজন।</div>
<div class="v" id="v11"><h2>সুন্নত নয় কিন্তু নতুন সৃষ্টি</h2><span class="vn">11</span> <span class="br-p"><br><br></span>দেখো, আমি কত বড় বড় অক্ষরে নিজের হাতে তোমাদের কাছে লিখলাম!</div>
<div class="v" id="v12"><span class="vn">12</span> <span class="br-p"><br><br></span>যারা ব্যহ্যিকরূপে এক সুন্দর ভাবমূর্তি গড়তে চায়, তারা তোমাদের সুন্নত পালনে বাধ্য করতে চেষ্টা করছে। কেবলমাত্র যে কারণের জন্য তারা এ কাজ করতে চাইছে, তা খ্রীষ্টের ক্রুশের কারণে নির্যাতিত হওয়া থেকে অব্যাহতি পাওয়ার জন্য।</div>
<div class="v" id="v13"><span class="vn">13</span> যারা সুন্নতপ্রাপ্ত, এমনকি তারাও বিধান পালন করে না, তবুও তারা চায় তোমরা সুন্নত-সংস্কার পালন করো, যেন তারা তোমাদের শরীরের বিষয়ে গর্ব করতে পারে।</div>
<div class="v" id="v14"><span class="vn">14</span> কিন্তু আমাদের প্রভু যীশু খ্রীষ্টের ক্রুশ ছাড়া আমি আর যে কোনো বিষয়ে গর্ব করি, তা দূরে থাকো, কারণ তাঁরই দ্বারা জগৎ আমার কাছে ও আমি জগতের কাছে ক্রুশার্পিত।</div>
<div class="v" id="v15"><span class="vn">15</span> সুন্নত বা অত্বকছেদ, উভয়ই নিরর্থক, নতুন সৃষ্টিই হল মূলকথা।</div>
<div class="v" id="v16"><span class="vn">16</span> এই নীতি যারা অনুসরণ করে তাদের উপর, এমনকি ঈশ্বরের ইস্রায়েলের উপর শান্তি ও করুণা বিরাজ করুক।</div>
<div class="v" id="v17"><span class="vn">17</span> <span class="br-p"><br><br></span>সবশেষে বলি, কেউ যেন আমাকে কষ্ট না দেয়, কারণ আমার শরীরে আমি যীশুর ক্ষতচিহ্নগুলি বহন করছি।</div>
<div class="v" id="v18"><span class="vn">18</span> <span class="br-p"><br><br></span>ভাইবোনেরা, আমাদের প্রভু যীশু খ্রীষ্টের অনুগ্রহ তোমাদের আত্মার সঙ্গে থাকুক। আমেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা শরীরে।</div>
</div>
<!-- PARSED ABOVE; EDITING MAY BREAK PARSER -->
</body></html>