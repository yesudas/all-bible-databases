<html><head>
<meta http-equiv="Content-Type" content="text/html;charset=utf-8" />
<title>Heb 7 &ndash; ইব্রীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 7);">
<div id="navbar"><a href="../index.html">বাংলা সমকালীন সংস্করণ</a> &ndash; <b>ইব্রীয়</b> &ndash; <a href="Heb_1.html">1</a> ... <a href="Heb_5.html">5</a> <a href="Heb_6.html">6</a> <b>7</b> <a href="Heb_8.html">8</a> <a href="Heb_9.html">9</a> ... <a href="Heb_13.html">13</a> </div><hr>
<h1>Heb 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>খ্রীষ্ট—লেবীয় যাজকত্ব থেকেও মহান</h2><span class="vn">1</span> <span class="br-p"><br><br></span>এই মল্কীষেদক ছিলেন শালেমের রাজা ও পরাৎপর ঈশ্বরের যাজক। অব্রাহাম যখন রাজন্যবর্গকে পরাস্ত করে ফিরে আসছিলেন, সেই সময় তিনি তাঁর সঙ্গে সাক্ষাৎ করে তাঁকে আশীর্বাদ করেছিলেন</div>
<div class="v" id="v2"><span class="vn">2</span> এবং অব্রাহাম তাঁর সর্বস্বের এক-দশমাংশ তাঁকে দান করেছিলেন। প্রথমত, তাঁর নামের অর্থ, “ধার্মিকতার রাজা,” আর পরে, “শালেমের রাজা,” এর অর্থ, “শান্তিরাজ।”</div>
<div class="v" id="v3"><span class="vn">3</span> পিতামাতা ছাড়া ও বংশপরিচয় ছাড়া, জীবনের সূচনা বা সমাপ্তি ছাড়াই, ঈশ্বরের পুত্রের মতো তিনি চিরকালের জন্য যাজক থাকেন।</div>
<div class="v" id="v4"><span class="vn">4</span> <span class="br-p"><br><br></span>শুধু ভেবে দেখো, তিনি কত মহান ছিলেন: এমনকি কুলপিতা অব্রাহাম তাঁকে লুন্ঠিত দ্রব্যসামগ্রীর এক-দশমাংশ দান করেছিলেন।</div>
<div class="v" id="v5"><span class="vn">5</span> এখন বিধান অনুসারে, লেবির বংশধরেরা, যারা যাজক হয়, তারা প্রজাসাধারণের, অর্থাৎ তাদের ভ্রাতৃসম্প্রদায়ের কাছ থেকে দশমাংশ সংগ্রহ করার বিধি লাভ করেছে, যদিও তাদের ভ্রাতৃসম্প্রদায়ের লোকেরা ছিলেন অব্রাহামেরই বংশধর।</div>
<div class="v" id="v6"><span class="vn">6</span> যাই হোক, এই ব্যক্তি লেবির বংশধররূপে নির্দিষ্ট না হলেও, তিনি অব্রাহামের কাছ থেকে <i>সমস্ত কিছুর</i> এক-দশমাংশ সংগ্রহ করেছিলেন এবং বিভিন্ন প্রতিশ্রুতিপ্রাপ্ত সেই ব্যক্তিকে আশীর্বাদ করেছিলেন।</div>
<div class="v" id="v7"><span class="vn">7</span> নিঃসন্দেহে, সাধারণ ব্যক্তি মহৎ ব্যক্তির কাছ থেকে আশীর্বাদ লাভ করে।</div>
<div class="v" id="v8"><span class="vn">8</span> একটি ক্ষেত্রে মরণশীল মানুষের দ্বারা দশমাংশ সংগৃহীত হয়; কিন্তু অন্য একটি ক্ষেত্রে, যিনি জীবিত আছেন বলে ঘোষিত হয়েছিলেন, তাঁর দ্বারাই হয়েছে।</div>
<div class="v" id="v9"><span class="vn">9</span> কেউ এমন কথাও বলতে পারে যে, লেবি, যিনি দশমাংশ সংগ্রহ করেন, তিনি অব্রাহামের মাধ্যমেই দশমাংশ দিয়েছিলেন,</div>
<div class="v" id="v10"><span class="vn">10</span> কারণ মল্কীষেদক যখন অব্রাহামের সঙ্গে সাক্ষাৎ করেন, তখন লেবি তাঁর পিতৃপুরুষের কটিতে<sup class="fnm"><a name="fnm1" href="#fn1">1</a></sup> বিদ্যমান ছিলেন।</div>
<div class="v" id="v11"><h2>যীশু মল্কীষেদকের সদৃশ</h2><span class="vn">11</span> <span class="br-p"><br><br></span>লেবীয় যাজকত্বের মাধ্যমে যদি পূর্ণতা অর্জন করা যেত, <i>কারণ এরই ভিত্তিতে লোকদের কাছে বিধিবিধান দেওয়া হয়েছিল</i>, তাহলে হারোণের রীতি অনুযায়ী নয়, কিন্তু মল্কীষেদকের রীতি অনুযায়ী কেন আর একজন যাজকের প্রয়োজন হল?</div>
<div class="v" id="v12"><span class="vn">12</span> কারণ যাজকত্বের পরিবর্তন হলে বিধিবিধানেরও পরিবর্তন হওয়া আবশ্যক।</div>
<div class="v" id="v13"><span class="vn">13</span> যাঁর সম্পর্কে এসব বিষয় উক্ত হয়েছে, তিনি ভিন্ন গোষ্ঠীভুক্ত এবং সেই গোষ্ঠীর কেউ কখনও যজ্ঞবেদির পরিচর্যা করেনি।</div>
<div class="v" id="v14"><span class="vn">14</span> একথা সুস্পষ্ট যে, আমাদের প্রভু যিহূদা বংশোদ্ভূত এবং সেই বংশের যাজকত্ব সম্পর্কে মোশি কিছুই বলেননি।</div>
<div class="v" id="v15"><span class="vn">15</span> মল্কীষেদকের মতো অন্য একজন যাজকের আবির্ভাব হলে আমাদের বক্তব্য আরও স্পষ্ট হয়ে ওঠে,</div>
<div class="v" id="v16"><span class="vn">16</span> যিনি তাঁর পূর্বপুরুষদের মতো বিধিবিধানের উপরে ভিত্তি করে নয়, কিন্তু এক অবিনশ্বর জীবনের শক্তিতে যাজক হয়েছিলেন।</div>
<div class="v" id="v17"><span class="vn">17</span> কারণ ঘোষিত হয়েছে: <span class="br-p"><br><br></span><span class="br-ind"><br><span class="indent">&nbsp;</span></span>“মল্কীষেদকের রীতি অনুযায়ী<br> <span class="br-ind"><br><span class="indent">&nbsp;</span></span>তুমিই চিরকালীন যাজক।”<sup class="fnm"><a name="fnm2" href="#fn2">2</a></sup><br></div>
<div class="v" id="v18"><span class="vn">18</span> <span class="br-p"><br><br></span>যেহেতু পূর্বেকার বিধিবিধান নিষ্ফল ও অপ্রয়োজনীয় হয়ে পড়ায়, তা অগ্রাহ্য করা হয়েছে</div>
<div class="v" id="v19"><span class="vn">19</span> (কারণ বিধিবিধানের দ্বারা কিছুই পূর্ণতা লাভ করেনি), বরং এক মহত্তর প্রত্যাশা উপস্থাপিত হয়েছে, যার দ্বারা আমরা ঈশ্বরের সান্নিধ্যে আসতে পারি।</div>
<div class="v" id="v20"><span class="vn">20</span> <span class="br-p"><br><br></span>আবার শপথ ছাড়া এরকম হয়নি। অন্যেরা কোনো শপথ ছাড়াই যাজক হয়েছেন,</div>
<div class="v" id="v21"><span class="vn">21</span> তিনি কিন্তু শপথ সহ যাজক হয়েছিলেন, যখন ঈশ্বর তাঁকে বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“প্রভু এই শপথ করেছেন,<br> <span class="br-ind"><br><span class="indent">&nbsp;</span></span>তাঁর সংকল্পের পরিবর্তন হবে না;<br> <span class="br-ind"><br><span class="indent">&nbsp;</span></span>‘তুমিই চিরকালীন যাজক।’ ”<sup class="fnm"><a name="fnm3" href="#fn3">3</a></sup><br></div>
<div class="v" id="v22"><span class="vn">22</span> <span class="br-p"><br><br></span>এই শপথের জন্য যীশু এক উত্কৃষ্টতর নিয়মের প্রতিভূ হয়েছেন।</div>
<div class="v" id="v23"><span class="vn">23</span> <span class="br-p"><br><br></span>পুরোনো প্রথায় এরকম বহু যাজকই ছিলেন, যাঁরা মৃত্যুর জন্য তাঁদের পদে চিরকাল থেকে যেতে পারেননি,</div>
<div class="v" id="v24"><span class="vn">24</span> কিন্তু যীশু চিরজীবী বলে তাঁর যাজকত্বও চিরস্থায়ী।</div>
<div class="v" id="v25"><span class="vn">25</span> তাই তাঁর মাধ্যমে যারা ঈশ্বরের কাছে আসে, তাদের তিনি সম্পূর্ণভাবে<sup class="fnm"><a name="fnm4" href="#fn4">4</a></sup> পরিত্রাণ করতে সমর্থ, কারণ তাদের পক্ষে মিনতি করার জন্য তিনি সবসময়ই জীবিত আছেন।</div>
<div class="v" id="v26"><span class="vn">26</span> <span class="br-p"><br><br></span>এই প্রকার একজন মহাযাজক আমাদের প্রয়োজন পূর্ণ করেন, যিনি পবিত্র, অনিন্দনীয়, বিশুদ্ধ, পাপীদের থেকে পৃথকীকৃত এবং সমস্ত স্বর্গলোকের ঊর্ধ্বে উন্নীত।</div>
<div class="v" id="v27"><span class="vn">27</span> অন্যান্য মহাযাজকের মতো, প্রথমত নিজের জন্য ও পরে সব মানুষের পাপসমূহের জন্য, দিনের পর দিন তাঁর বিভিন্ন বলি উত্সর্গের প্রয়োজন নেই, কারণ তাদের সব পাপের জন্য তিনি নিজেকে একবারই বলিরূপে উত্সর্গ করেছেন।</div>
<div class="v" id="v28"><span class="vn">28</span> কারণ বিধান যাদের মহাযাজকরূপে নিযুক্ত করে, তারা দুর্বল। কিন্তু বিধান প্রদানের পরবর্তীকালীন সেই শপথ নিযুক্ত করেছে পুত্রকে, যিনি চিরকালের জন্য পূর্ণতা লাভ করেছেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু ইডিয়মে কটি বা কোমর—এর অর্থ, বীর্য।</div>
<div class="fn"><sup class="fnt"><a name="fn2" href="#fnm2">2</a></sup> গীত ১১০:৪</div>
<div class="fn"><sup class="fnt"><a name="fn3" href="#fnm3">3</a></sup> গীত ১১০:৪</div>
<div class="fn"><sup class="fnt"><a name="fn4" href="#fnm4">4</a></sup> বা চিরকালের জন্য।</div>
</div>
<!-- PARSED ABOVE; EDITING MAY BREAK PARSER -->
</body></html>