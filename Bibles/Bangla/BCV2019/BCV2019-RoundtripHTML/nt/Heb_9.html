<html><head>
<meta http-equiv="Content-Type" content="text/html;charset=utf-8" />
<title>Heb 9 &ndash; ইব্রীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 9);">
<div id="navbar"><a href="../index.html">বাংলা সমকালীন সংস্করণ</a> &ndash; <b>ইব্রীয়</b> &ndash; <a href="Heb_1.html">1</a> ... <a href="Heb_7.html">7</a> <a href="Heb_8.html">8</a> <b>9</b> <a href="Heb_10.html">10</a> <a href="Heb_11.html">11</a> ... <a href="Heb_13.html">13</a> </div><hr>
<h1>Heb 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>খ্রীষ্ট—সমাগম তাঁবু থেকেও মহান</h2><span class="vn">1</span> <span class="br-p"><br><br></span>প্রথম সন্ধি-চুক্তিতে উপাসনা-সংক্রান্ত রীতিনীতি ছিল এবং ছিল এক পার্থিব পবিত্রধাম।</div>
<div class="v" id="v2"><span class="vn">2</span> কারণ, একটি তাঁবু স্থাপিত হয়েছিল, যার প্রথম কক্ষে ছিল সেই দীপাধার,<sup class="fnm"><a name="fnm1" href="#fn1">1</a></sup> উত্সর্গীকৃত <i>দর্শন</i> রুটিসহ একটি টেবিল; একে বলা হত, পবিত্রস্থান।</div>
<div class="v" id="v3"><span class="vn">3</span> দ্বিতীয় যবনিকার পেছনে মহপবিত্র স্থান বলে আর একটি কক্ষ ছিল।</div>
<div class="v" id="v4"><span class="vn">4</span> সেখানে ছিল সোনার ধূপবেদি ও সোনায় মোড়া নিয়ম-সিন্দুক। এই সিন্দুকে ছিল মান্নায় ভরা সোনার ঘট, হারোণের মুকুলিত যষ্টি এবং নিয়মসমন্বিত প্রস্তরফলকগুলি।</div>
<div class="v" id="v5"><span class="vn">5</span> সিন্দুকের উপরে ছিল মহিমার সেই দুই করূব, যারা সিন্দুকের আচ্ছাদনের উপরে ছায়া বিস্তার করত। কিন্তু এখন আমরা এ সমস্ত বিষয় বিশদভাবে আলোচনা করতে পারি না।</div>
<div class="v" id="v6"><span class="vn">6</span> <span class="br-p"><br><br></span>এইভাবে পবিত্র তাঁবুতে সবকিছুর ব্যবস্থা করার পর, যাজকেরা তাঁদের পরিচর্যা সম্পন্ন করার জন্য নিয়মিতরূপে বাইরের কক্ষে প্রবেশ করতেন।</div>
<div class="v" id="v7"><span class="vn">7</span> কিন্তু কেবলমাত্র মহাযাজকই বছরে শুধুমাত্র একবার ভেতরের কক্ষে প্রবেশ করতেন এবং কখনও রক্ত ছাড়া প্রবেশ করতেন না। সেই রক্ত তিনি নিজের ও লোকেদের অজ্ঞানতাপ্রসূত পাপের জন্য উত্সর্গ করতেন।</div>
<div class="v" id="v8"><span class="vn">8</span> এর দ্বারা পবিত্র আত্মা দেখিয়েছেন যে, প্রথম তাঁবুটি যতদিন বজায় ছিল, ততদিন মহাপবিত্র স্থানের প্রবেশ-পথ উন্মুক্ত হয়নি।</div>
<div class="v" id="v9"><span class="vn">9</span> বর্তমানকালের জন্য এ এক দৃষ্টান্তস্বরূপ; এর তাৎপর্য হল, উত্সর্গীকৃত বলি-উপহার ও নৈবেদ্য কখনও উপাসনাকারীর বিবেক শুচিশুদ্ধ করতে সমর্থ হয়নি।</div>
<div class="v" id="v10"><span class="vn">10</span> সেগুলি শুধুমাত্র খাবার, পানীয় ও বিভিন্ন আনুষ্ঠানিক শুচিকরণ সম্পর্কিত বাহ্যিক নিয়ন্ত্রণ-বিধিস্বরূপ, যা নতুন ধারার পূর্ব পর্যন্ত প্রযোজ্য ছিল।</div>
<div class="v" id="v11"><h2>খ্রীষ্টের রক্ত</h2><span class="vn">11</span> <span class="br-p"><br><br></span>এখন, খ্রীষ্ট যখন ইতিমধ্যে আগত<sup class="fnm"><a name="fnm2" href="#fn2">2</a></sup> উৎকৃষ্ট বিষয়গুলির জন্য মহাযাজকরূপে এলেন, তিনি আরও বেশি মহৎ ও নিখুঁত তাঁবুর মধ্য দিয়ে প্রবেশ করলেন, যা মানব-সৃষ্ট নয়; এমনকি, যা এই সৃষ্টিরই অঙ্গ নয়।</div>
<div class="v" id="v12"><span class="vn">12</span> তিনি ছাগ ও গো-বৎসের রক্ত নিয়ে প্রবেশ করেননি; সেই মহাপবিত্র স্থানে তিনি নিজের রক্ত নিয়ে চিরকালের মতো একবারই প্রবেশ করেছেন এবং <i>আমাদের জন্য</i> শাশ্বতকালীন মুক্তি অর্জন করেছেন।</div>
<div class="v" id="v13"><span class="vn">13</span> যারা সংস্কারগতভাবে অশুচি, বাহ্যিকভাবে শুচিশুদ্ধ করার জন্য তাদের উপরে ছাগ ও বৃষের রক্ত এবং দগ্ধ বকনা-বাছুরের ভস্ম ছিটিয়ে দেওয়া হত।</div>
<div class="v" id="v14"><span class="vn">14</span> তাহলে আমরা যেন জীবন্ত ঈশ্বরের সেবা করতে পারি, এই উদ্দেশ্যে যিনি চিরন্তন আত্মার মাধ্যমে নিষ্কলঙ্ক বলিরূপে নিজেকেই ঈশ্বরের কাছে উত্সর্গ করেছেন, সেই খ্রীষ্টের রক্ত আমাদের বিবেককে মৃত্যুমুখী ক্রিয়াকলাপ থেকে আরও কত না নিশ্চিতরূপে শুচিশুদ্ধ করবে!</div>
<div class="v" id="v15"><h2>খ্রীষ্ট এক নতুন নিয়মের মধ্যস্থ</h2><span class="vn">15</span> <span class="br-p"><br><br></span>এই কারণে খ্রীষ্ট এক নতুন নিয়মের মধ্যস্থ, যেন আহূতজনেরা চিরন্তন উত্তরাধিকার লাভ করতে পারে। এখন তা সম্ভব, কারণ প্রথম নিয়মের সময়ে তারা যেসব পাপ করেছিল, তা থেকে তাদের উদ্ধার করতে তিনি মুক্তিপণরূপে মৃত্যুবরণ করেছেন।</div>
<div class="v" id="v16"><span class="vn">16</span> <span class="br-p"><br><br></span>কোনও ইচ্ছাপত্র<sup class="fnm"><a name="fnm3" href="#fn3">3</a></sup> কার্যকর হওয়ার ক্ষেত্রে, যিনি ইচ্ছাপত্র সম্পাদন করেছেন, তাঁর মৃত্যু প্রমাণিত হওয়া আবশ্যক।</div>
<div class="v" id="v17"><span class="vn">17</span> কারণ যখন কোনো ব্যক্তির মৃত্যু হয়, কেবলমাত্র তখনই ইচ্ছাপত্র বলবৎ হয়। জীবিত ব্যক্তির ইচ্ছাপত্র কখনও কার্যকর হয় না।</div>
<div class="v" id="v18"><span class="vn">18</span> এই কারণেই রক্ত ছাড়া প্রথম নিয়ম কার্যকর হয়নি।</div>
<div class="v" id="v19"><span class="vn">19</span> মোশি যখন সব লোকের কাছে বিধান-পুস্তকের প্রত্যেকটি অনুজ্ঞা ঘোষণা করেন, তিনি গো-বৎসের ও ছাগদের রক্তের সঙ্গে নিলেন জল, রক্তবর্ণ মেষলোম ও এসোব<sup class="fnm"><a name="fnm4" href="#fn4">4</a></sup> গাছের শাখা এবং তিনি তা ছিটিয়ে দিলেন সেই পুঁথি ও প্রজাদের উপর।</div>
<div class="v" id="v20"><span class="vn">20</span> তিনি বললেন, “এ হল সেই নতুন নিয়মের রক্ত, যা পালন করার জন্য ঈশ্বর তোমাদের আদেশ দিয়েছেন।”<sup class="fnm"><a name="fnm5" href="#fn5">5</a></sup></div>
<div class="v" id="v21"><span class="vn">21</span> একইভাবে তিনি সেই তাঁবু ও তার বিভিন্ন আচার-অনুষ্ঠানে ব্যবহৃত দ্রব্যসামগ্রীর উপরে রক্ত ছিটিয়ে দিলেন।</div>
<div class="v" id="v22"><span class="vn">22</span> বিধান অনুসারে, প্রকৃতপক্ষে সব কিছুকেই রক্ত দ্বারা পরিশোধিত হতে হয় এবং রক্তসেচন ছাড়া পাপের ক্ষমা হয় না।</div>
<div class="v" id="v23"><span class="vn">23</span> <span class="br-p"><br><br></span>অতএব, যেগুলি স্বর্গীয় বিষয়ের প্রতিরূপ, সেগুলি এসব বলির দ্বারা শুচিকৃত হওয়ার প্রয়োজন ছিল, কিন্তু স্বর্গীয় বিষয়গুলির জন্য মহত্তর বলিদানের আবশ্যকতা ছিল।</div>
<div class="v" id="v24"><span class="vn">24</span> কারণ খ্রীষ্ট প্রকৃত উপাসনা-স্থলের প্রতিরূপ মানব-নির্মিত পবিত্রস্থানে প্রবেশ করেননি; তিনি সাক্ষাৎ স্বর্গে প্রবেশ করেছেন, যেন আমাদের পক্ষে ঈশ্বরের সান্নিধ্যে উপস্থিত হন।</div>
<div class="v" id="v25"><span class="vn">25</span> আবার মহাযাজক যেভাবে নিজের নয়, কিন্তু অন্যের রক্ত নিয়ে প্রতি বছর মহাপবিত্র স্থানে প্রবেশ করতেন, খ্রীষ্ট কিন্তু সেভাবে নিজেকে উত্সর্গ করার জন্য বারবার স্বর্গে প্রবেশ করেননি।</div>
<div class="v" id="v26"><span class="vn">26</span> তাহলে জগৎ সৃষ্টির কাল থেকে খ্রীষ্টকে বহুবারই কষ্টভোগ ও মৃত্যুবরণ করতে হত। কিন্তু এখন, যুগের অন্তিমকালে, আত্ম-বলিদানের দ্বারা তিনি চিরকালের মতো পাপের বিলোপ সাধনের উদ্দেশ্যে একবারই প্রকাশিত হয়েছেন।</div>
<div class="v" id="v27"><span class="vn">27</span> মানুষের জন্য যেমন একবার মৃত্যু ও তারপর বিচার নির্ধারিত হয়ে আছে,</div>
<div class="v" id="v28"><span class="vn">28</span> তেমনই বহু মানুষের সব পাপ হরণ করার জন্য খ্রীষ্ট একবারই উত্সর্গীকৃত হয়েছেন এবং আর পাপবহনের জন্য নয়, কিন্তু যারা তাঁর প্রতীক্ষায় আছে, তাদের পরিত্রাণ সাধনের উদ্দেশ্যে তিনি দ্বিতীয়বার প্রকাশিত হবেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> দীপবৃক্ষ বা বাতিদান। ইহুদিদের উপাসনা স্থান (পবিত্রস্থান) আলোকিত করার জন্য সাতটি প্রদীপ সমন্বিত এই দীপবৃক্ষ রাখা হত।</div>
<div class="fn"><sup class="fnt"><a name="fn2" href="#fnm2">2</a></sup> বা আগামী</div>
<div class="fn"><sup class="fnt"><a name="fn3" href="#fnm3">3</a></sup> কারোর মৃত্যুর পর, তার সম্পত্তির বিলি-ব্যবস্থা সংক্রান্ত দলিল (ইং, উইল), যা বোঝানোর জন্য একই গ্রিক শব্দ ব্যবহৃত হয়েছে; ১৭ পদেও।</div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><em><!--endraw 1-->এসোব<!--raw 1 bo --></em><!--endraw 1-->—পুদিনার মতো গন্ধযুক্ত ঝোপালো ছোট গাছ।</div>
<div class="fn"><sup class="fnt"><a name="fn5" href="#fnm5">5</a></sup> যাত্রা পুস্তক ২৪:৮</div>
</div>
<!-- PARSED ABOVE; EDITING MAY BREAK PARSER -->
</body></html>