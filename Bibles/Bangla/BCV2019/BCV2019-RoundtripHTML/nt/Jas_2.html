<html><head>
<meta http-equiv="Content-Type" content="text/html;charset=utf-8" />
<title>Jas 2 &ndash; যাকোব &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jas', 2);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যাকোব</b> &ndash; <a href="Jas_1.html">1</a> <b>2</b> <a href="Jas_3.html">3</a> <a href="Jas_4.html">4</a> <a href="Jas_5.html">5</a> </div><hr>
<h1>Jas 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পক্ষপাতিত্ব সম্পর্কে নিষেধাজ্ঞা</h2><span class="vn">1</span> <span class="br-p"><br><br></span>হে আমার ভাইবোনেরা, আমাদের মহিমাময় প্রভু যীশু খ্রীষ্টে বিশ্বাসীরূপে তোমরা পক্ষপাতিত্ব দেখিয়ো না।</div>
<div class="v" id="v2"><span class="vn">2</span> মনে করো, কোনো লোক সোনার আংটি ও মনোরম পোশাক পরে তোমাদের মণ্ডলীর সভায় এল এবং মলিন পোশাক পরিহিত একজন দীনহীন লোকও সেখানে এল।</div>
<div class="v" id="v3"><span class="vn">3</span> তোমরা যদি মনোরম পোশাক পরিহিত লোকটির প্রতি বিশেষ মনোযোগ দেখাও ও তাকে বলো, “এখানে আপনার জন্য একটি ভালো আসন আছে,” কিন্তু সেই দীনহীন লোকটিকে বলো, “তুমি ওখানে দাঁড়াও” বা “আমার পায়ের কাছে মেঝের উপরে বসো,”</div>
<div class="v" id="v4"><span class="vn">4</span> তাহলে তোমরা কি নিজেদের মধ্যে বৈষম্যমূলক আচরণ করছ না ও মন্দ ভাবনা নিয়ে বিচারকের স্থান গ্রহণ করছ না?</div>
<div class="v" id="v5"><span class="vn">5</span> <span class="br-p"><br><br></span>আমার প্রিয় ভাইবোনেরা, তোমরা শোনো: জগতের দৃষ্টিতে যারা দরিদ্র, ঈশ্বর কি তাদের মনোনীত করেননি, যেন তারা বিশ্বাসে ধনী হয় এবং যারা তাঁকে ভালোবাসে, তাদের কাছে প্রতিশ্রুত রাজ্যের অধিকারী হয়?</div>
<div class="v" id="v6"><span class="vn">6</span> কিন্তু তোমরা সেই দরিদ্রকে অপমান করেছ। ধনী ব্যক্তিরাই কি তোমাদের শোষণ করে না? তারাই কি তোমাদের বিচারালয়ে টেনে নিয়ে যায় না?</div>
<div class="v" id="v7"><span class="vn">7</span> তারাই কি সেই পরমশ্রেষ্ঠ নামের নিন্দা করে না, যাঁর নিজস্ব অধিকাররূপে তোমরা পরিচিত হয়েছ?</div>
<div class="v" id="v8"><span class="vn">8</span> <span class="br-p"><br><br></span>শাস্ত্রের এই রাজসিক বিধান, “তোমার প্রতিবেশীকে নিজের মতোই ভালোবেসো,”<sup class="fnm"><a name="fnm1" href="#fn1">1</a></sup> যদি তোমরা প্রকৃতই মেনে চলো, তাহলে তোমরা ঠিকই করো।</div>
<div class="v" id="v9"><span class="vn">9</span> কিন্তু তোমরা যদি পক্ষপাতিত্ব দেখাও, তবে পাপ করো এবং বিধানের দ্বারাই তোমরা বিধান-ভঙ্গকারীরূপে দোষী সাব্যস্ত হও।</div>
<div class="v" id="v10"><span class="vn">10</span> কারণ সমস্ত বিধান পালন করে কেউ যদি শুধুমাত্র একটি পালনে ব্যর্থ হয়, সে তার সমস্তই লঙ্ঘনের দায়ে দোষী হবে।</div>
<div class="v" id="v11"><span class="vn">11</span> কারণ যিনি বলেছেন, “ব্যভিচার কোরো না,”<sup class="fnm"><a name="fnm2" href="#fn2">2</a></sup> তিনিই আবার বলেছেন, “তোমরা নরহত্যা কোরো না।”<sup class="fnm"><a name="fnm3" href="#fn3">3</a></sup> তোমরা হয়তো ব্যভিচার করোনি, কিন্তু যদি নরহত্যা করে থাকো, তাহলে তোমরা বিধান-ভঙ্গকারী হয়েছ।</div>
<div class="v" id="v12"><span class="vn">12</span> <span class="br-p"><br><br></span>যে বিধানের দ্বারা তোমরা স্বাধীনতা লাভ করেছ, তারই দ্বারা তোমাদের যেন বিচার হতে চলেছে, তোমরা সেইমতো কথা বলো ও কাজ করো।</div>
<div class="v" id="v13"><span class="vn">13</span> কারণ যে দয়া প্রদর্শন করেনি, তারও বিচার করা হবে নির্দয়ভাবে। দয়াই বিচারের উপরে জয়লাভ করে।</div>
<div class="v" id="v14"><h2>কর্মহীন বিশ্বাসের অসারতা</h2><span class="vn">14</span> <span class="br-p"><br><br></span>কোনো মানুষ যদি দাবি করে তার বিশ্বাস আছে, কিন্তু কোনো কর্ম না থাকে, তাহলে আমার ভাইবোনেরা, এতে কী লাভ হবে? এধরনের বিশ্বাস কি তাকে পরিত্রাণ দিতে পারে?</div>
<div class="v" id="v15"><span class="vn">15</span> মনে করো, কোনো ভাই বা বোনের পরিধেয় বস্ত্র ও দৈনন্দিন আহারের সংস্থান নেই।</div>
<div class="v" id="v16"><span class="vn">16</span> তোমাদের মধ্যে কেউ যদি তাকে বলে, “শান্তিতে যাও, তুমি উষ্ণ ও তৃপ্ত থাকো,” কিন্তু তার শারীরিক প্রয়োজন সম্পর্কে সে কিছুই না করে, তাহলে, তাতে কী লাভ হবে?</div>
<div class="v" id="v17"><span class="vn">17</span> একইভাবে, বিশ্বাসের সঙ্গে যদি কর্ম যুক্ত না হয়, তাহলে বিশ্বাস স্বয়ং মৃত।</div>
<div class="v" id="v18"><span class="vn">18</span> <span class="br-p"><br><br></span>কিন্তু কেউ হয়তো বলবে, “তোমার বিশ্বাস আছে, আমার আছে কর্ম।” <span class="br-p"><br><br></span>আমাকে তোমার কর্মহীন বিশ্বাসের প্রমাণ দেখাও, আমি তোমাকে আমার কর্মের মাধ্যমে বিশ্বাস দেখাব।</div>
<div class="v" id="v19"><span class="vn">19</span> তুমি তো বিশ্বাস করো যে, কেবলমাত্র এক ঈশ্বর আছেন। ভালো, এমনকি, ভূতেরাও তা বিশ্বাস করে ও ভয়ে কাঁপে।</div>
<div class="v" id="v20"><span class="vn">20</span> <span class="br-p"><br><br></span>ওহে নির্বোধ মানুষ, কর্মবিহীন বিশ্বাস যে নিরর্থক,<sup class="fnm"><a name="fnm4" href="#fn4">4</a></sup> তুমি কি তার প্রমাণ চাও?</div>
<div class="v" id="v21"><span class="vn">21</span> আমাদের পূর্বপুরুষ অব্রাহাম, তাঁর পুত্র ইস্‌হাককে বেদির উপরে উত্সর্গ করেছিলেন এবং তাঁর কর্মের দ্বারাই তাঁকে কি ঈশ্বরের সাক্ষাতে ধার্মিক দেখানো হয়নি?</div>
<div class="v" id="v22"><span class="vn">22</span> তাহলে, তোমরা দেখতে পাচ্ছ যে, তাঁর বিশ্বাস ও তাঁর কর্ম একযোগে সক্রিয় ছিল এবং কর্মের দ্বারাই তাঁর বিশ্বাস পূর্ণতা লাভ করেছিল।</div>
<div class="v" id="v23"><span class="vn">23</span> আবার শাস্ত্রেরও এই বচন পূর্ণ হল, যা বলে, “অব্রাহাম ঈশ্বরকে বিশ্বাস করলেন এবং তা তাঁর পক্ষে ধার্মিকতা বলে গণ্য হল।”<sup class="fnm"><a name="fnm5" href="#fn5">5</a></sup> আর তিনি ঈশ্বরের বন্ধু<sup class="fnm"><a name="fnm6" href="#fn6">6</a></sup>—এই নামে আখ্যাত হলেন।</div>
<div class="v" id="v24"><span class="vn">24</span> তোমরা দেখতে পাচ্ছ, কোনো মানুষ কেবলমাত্র বিশ্বাসে নয়, কিন্তু তার কর্মের দ্বারাই নির্দোষ গণিত হয়।</div>
<div class="v" id="v25"><span class="vn">25</span> <span class="br-p"><br><br></span>একইভাবে, বেশ্যা রাহবও তাঁর কর্মের জন্য কি ধার্মিক বলে প্রদর্শিত হননি? তিনি সেই গুপ্তচরদের থাকার আশ্রয় দিয়ে, পরে অন্য পথ দিয়ে তাদের বিদায় দিয়েছিলেন।</div>
<div class="v" id="v26"><span class="vn">26</span> যেমন আত্মাবিহীন শরীর মৃত, তেমনই কর্মবিহীন বিশ্বাসও মৃত।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> লেবীয় পুস্তক ১৯:১৮</div>
<div class="fn"><sup class="fnt"><a name="fn2" href="#fnm2">2</a></sup> যাত্রা পুস্তক ২০:১৪; দ্বিতীয় বিবরণ ৫:১৮</div>
<div class="fn"><sup class="fnt"><a name="fn3" href="#fnm3">3</a></sup> যাত্রা পুস্তক ২০:১৩; দ্বিতীয় বিবরণ ৫:১৭</div>
<div class="fn"><sup class="fnt"><a name="fn4" href="#fnm4">4</a></sup> কোনো কোনো প্রাচীন পাণ্ডুলিপিতে, মৃত।</div>
<div class="fn"><sup class="fnt"><a name="fn5" href="#fnm5">5</a></sup> আদি পুস্তক ১৫:৬</div>
<div class="fn"><sup class="fnt"><a name="fn6" href="#fnm6">6</a></sup> ২ বংশাবলি ২০:৭; যিশাইয় ৪১:৮</div>
</div>
<!-- PARSED ABOVE; EDITING MAY BREAK PARSER -->
</body></html>