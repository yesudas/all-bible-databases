<html><head>
<meta http-equiv="Content-Type" content="text/html;charset=utf-8" />
<title>Jas 3 &ndash; যাকোব &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jas', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যাকোব</b> &ndash; <a href="Jas_1.html">1</a> <a href="Jas_2.html">2</a> <b>3</b> <a href="Jas_4.html">4</a> <a href="Jas_5.html">5</a> </div><hr>
<h1>Jas 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রসনা সংযত করা</h2><span class="vn">1</span> <span class="br-p"><br><br></span>আমার ভাইবোনেরা, তোমরা অনেকেই শিক্ষক হতে চেয়ো-না, কারণ তোমরা জানো যে, আমরা যারা শিক্ষা দিই, আমাদের আরও কঠোরভাবে বিচার করা হবে।</div>
<div class="v" id="v2"><span class="vn">2</span> আমরা সকলেই বিভিন্নভাবে ভুল করি। কেউ যদি তার কথাবার্তায় কখনও ভুল না করে, তাহলে সেই সিদ্ধপুরুষ, তার সমস্ত শরীর সে বশে রাখতে সমর্থ।</div>
<div class="v" id="v3"><span class="vn">3</span> <span class="br-p"><br><br></span>অশ্বদের বশে রাখার জন্য যখন আমরা তাদের মুখে লাগাম পরাই, তখন আমরা সমস্ত পশুটিকেই নিয়ন্ত্রণ করতে পারি।</div>
<div class="v" id="v4"><span class="vn">4</span> কিংবা উদাহরণস্বরূপ, জাহাজের কথাই ধরো। যদিও সেগুলি অনেক বড় ও প্রবল বাতাসে চালিত হয়, তবুও নাবিক একটি ছোট্ট হালের সাহায্যে সেগুলিকে যেদিকে যাওয়ার ইচ্ছা, নিয়ে যায়।</div>
<div class="v" id="v5"><span class="vn">5</span> একইভাবে, জিভ শরীরের একটি ছোট্ট অঙ্গ, কিন্তু তা মহা দম্ভের সব কথা বলে থাকে। ভেবে দেখো, সামান্য একটি স্ফুলিঙ্গ কীভাবে মহা অরণ্যকে প্রজ্বলিত করে!</div>
<div class="v" id="v6"><span class="vn">6</span> সেইরকম, জিভও যেন এক আগুন, শরীরের অঙ্গপ্রত্যঙ্গের মধ্যে অধর্মের এক জগতের মতো রয়েছে। সমগ্র ব্যক্তিসত্তাকে তা কলুষিত করে, তার সমগ্র জীবনচক্রে আগুন জ্বালায় এবং সে নিজেও নরকের আগুনে জ্বলে।</div>
<div class="v" id="v7"><span class="vn">7</span> <span class="br-p"><br><br></span>সব ধরনের পশুপাখি, সরীসৃপ ও সামুদ্রিক প্রাণী দমন করতে পারা যায় ও মানুষ তাদের দমন করেছে,</div>
<div class="v" id="v8"><span class="vn">8</span> কিন্তু জিভকে কেউই দমন করতে পারে না। এ এক অশান্ত মন্দতা ও প্রাণঘাতী বিষে পূর্ণ।</div>
<div class="v" id="v9"><span class="vn">9</span> <span class="br-p"><br><br></span>এই জিভ দিয়েই আমরা আমাদের প্রভু ও পিতার গৌরব করি, আবার এ-দিয়েই আমরা ঈশ্বরের সাদৃশ্যে সৃষ্ট সব মানুষকে অভিশাপ দিই।</div>
<div class="v" id="v10"><span class="vn">10</span> একই মুখ থেকে প্রশংসা ও অভিশাপ বের হয়ে আসে। আমার ভাইবোনেরা, এরকম হওয়া উচিত নয়।</div>
<div class="v" id="v11"><span class="vn">11</span> একই উৎস থেকে কি মিষ্টি জল ও লবণাক্ত<sup class="fnm"><a name="fnm1" href="#fn1">1</a></sup> জল, উভয়ই প্রবাহিত হতে পারে?</div>
<div class="v" id="v12"><span class="vn">12</span> আমার ভাইবোনেরা, ডুমুর গাছে কি জলপাই, কিংবা দ্রাক্ষালতায় কি ডুমুর উৎপন্ন হতে পারে? তেমনই লবণাক্ত জলের উৎসও সুমিষ্ট জল দিতে পারে না।</div>
<div class="v" id="v13"><h2>দু প্রকারের বিজ্ঞতা</h2><span class="vn">13</span> <span class="br-p"><br><br></span>তোমাদের মধ্যে কে বিজ্ঞ ও বুদ্ধিমান? সে তার সৎ জীবন ও নম্রতায় কৃত কর্মসমূহের দ্বারা, যা বিজ্ঞতার মাধ্যমে আসে, তা প্রদর্শিত করুক।</div>
<div class="v" id="v14"><span class="vn">14</span> কিন্তু তোমরা যদি তোমাদের অন্তরে তিক্ত ঈর্ষা ও স্বার্থকেন্দ্রিক উচ্চাশা পোষণ করো, তার জন্য গর্বপ্রকাশ কোরো না বা সত্যকে অস্বীকার কোরো না।</div>
<div class="v" id="v15"><span class="vn">15</span> এ ধরনের “বিজ্ঞতা” স্বর্গ থেকে নেমে আসে না। তা পার্থিব, অনাত্মিক<sup class="fnm"><a name="fnm2" href="#fn2">2</a></sup> ও শয়তানসুলভ।</div>
<div class="v" id="v16"><span class="vn">16</span> কারণ যেখানে তোমাদের মধ্যে আছে ঈর্ষা ও স্বার্থকেন্দ্রিক উচ্চাশা, সেখানেই তোমরা দেখবে বিশৃঙ্খলা ও সব ধরনের মন্দ অভ্যাস।</div>
<div class="v" id="v17"><span class="vn">17</span> <span class="br-p"><br><br></span>কিন্তু স্বর্গ থেকে যে বিজ্ঞতা আসে, প্রথমত সেটি বিশুদ্ধ, তারপরে তা শান্তিপ্রিয়, সুবিবেচক, অনুগত, করুণায় ও উৎকৃষ্ট ফলে পূর্ণ, পক্ষপাতশূন্য ও অকপট।</div>
<div class="v" id="v18"><span class="vn">18</span> শান্তিস্থাপনকারী যারা শান্তিতে বীজবপন করে, তারা ধার্মিকতার ফসল উৎপন্ন করবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> গ্রিক: তিক্ত; ১৪ পদেও।</div>
<div class="fn"><sup class="fnt"><a name="fn2" href="#fnm2">2</a></sup> প্রাণিক, জাগতিক বা সাংসারিক।</div>
</div>
<!-- PARSED ABOVE; EDITING MAY BREAK PARSER -->
</body></html>