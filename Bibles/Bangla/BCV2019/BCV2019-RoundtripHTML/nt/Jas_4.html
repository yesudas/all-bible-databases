<html><head>
<meta http-equiv="Content-Type" content="text/html;charset=utf-8" />
<title>Jas 4 &ndash; যাকোব &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jas', 4);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যাকোব</b> &ndash; <a href="Jas_1.html">1</a> <a href="Jas_2.html">2</a> <a href="Jas_3.html">3</a> <b>4</b> <a href="Jas_5.html">5</a> </div><hr>
<h1>Jas 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈশ্বরের কাছে আত্মসমর্পণ</h2><span class="vn">1</span> <span class="br-p"><br><br></span>তোমাদের মধ্যে কী-কারণে সংঘর্ষ ও বিবাদ ঘটে? তোমাদের মধ্যে যেসব অভিলাষ দ্বন্দ্বে লিপ্ত, সেগুলিই কি তার উৎস নয়?</div>
<div class="v" id="v2"><span class="vn">2</span> তোমরা কিছু পেতে চাও, কিন্তু তা পাও না। তোমরা হত্যা করো, লোভ করো, কিন্তু যা-পেতে চাও, তা তোমরা পাও না। তোমরা বিবাদ করো ও সংঘর্ষে লিপ্ত হও। তোমরা ঈশ্বরের কাছে কিছু চাও না, তাই তোমরা পাও না।</div>
<div class="v" id="v3"><span class="vn">3</span> তোমরা যখন চাও, তখন তোমরা পাও না, কারণ তোমরা মন্দ অভিপ্রায়ে চেয়ে থাকো, যেন প্রাপ্ত বিষয়গুলি নিয়ে নিজেদের সুখাভিলাষের জন্য ব্যয় করতে পারো।</div>
<div class="v" id="v4"><span class="vn">4</span> <span class="br-p"><br><br></span>ব্যভিচারীর<sup class="fnm"><a name="fnm1" href="#fn1">1</a></sup> দল, তোমরা কি জানো না, জগতের সঙ্গে বন্ধুত্ব হল ঈশ্বরের প্রতি ঘৃণার নিদর্শন? কোনো ব্যক্তি যদি জগতের সঙ্গে বন্ধুত্বকে বেছে নেয়, সে ঈশ্বরের শত্রু হয়ে পড়ে।</div>
<div class="v" id="v5"><span class="vn">5</span> তোমরা কি জানো না শাস্ত্র কী বলে? যে আত্মাকে তিনি আমাদের মধ্যে অধিষ্ঠান করতে দিয়েছেন, তিনি চান যেন তিনি শুধু তাঁরই হয়ে থাকেন। ঈশ্বর এই আত্মাকে আমাদের মধ্যে বসবাস করতে দিয়েছেন। তোমাদের কি মনে হয় না যে শাস্ত্রে একথা বলার এক কারণ আছে?<sup class="fnm"><a name="fnm2" href="#fn2">2</a></sup></div>
<div class="v" id="v6"><span class="vn">6</span> কিন্তু তিনি আমাদের আরও বেশি অনুগ্রহ প্রদান করেন। এই কারণেই শাস্ত্র বলে: <span class="br-p"><br><br></span><span class="br-ind"><br><span class="indent">&nbsp;</span></span>“ঈশ্বর অহংকারীদের প্রতিরোধ করেন,<br> <span class="br-ind"><br><span class="indent">&nbsp;</span></span>কিন্তু নতনম্রদের অনুগ্রহ দান করেন।”<sup class="fnm"><a name="fnm3" href="#fn3">3</a></sup><br></div>
<div class="v" id="v7"><span class="vn">7</span> <span class="br-p"><br><br></span>অতএব, তোমরা ঈশ্বরের বশ্যতাধীন হও। দিয়াবলের প্রতিরোধ করো, আর সে তোমাদের কাছ থেকে পলায়ন করবে।</div>
<div class="v" id="v8"><span class="vn">8</span> ঈশ্বরের কাছে এসো, তিনিও তোমাদের কাছে আসবেন। পাপীরা, তোমরা তোমাদের হাত ধুয়ে ফেলো ও দ্বিধাগ্রস্ত<sup class="fnm"><a name="fnm4" href="#fn4">4</a></sup> ব্যক্তিরা, তোমরা তোমাদের অন্তর পরিশুদ্ধ করো।</div>
<div class="v" id="v9"><span class="vn">9</span> তোমরা দুঃখ-কাতর হও, শোক ও বিলাপ করো। তোমাদের হাসিকে কান্নায় ও আনন্দকে বিষাদে পরিবর্তিত করো।</div>
<div class="v" id="v10"><span class="vn">10</span> তোমরা প্রভুর কাছে নিজেদের নতনম্র করো, তিনিই তোমাদের উন্নীত করবেন।</div>
<div class="v" id="v11"><span class="vn">11</span> <span class="br-p"><br><br></span>ভাইবোনেরা, তোমরা পরস্পরের বিরুদ্ধে কুত্সা-রটনা কোরো না। যে তার ভাইয়ের (বা বোনের) বিরুদ্ধে কথা বলে, কিংবা তার বিচার করে, সে বিধানের বিরুদ্ধে কথা বলে ও তা বিচার করে। তোমরা যখন বিধানের বিচার করো, তোমরা তা আর পালন না করে তা নিয়ে বিচার করতে বসো।</div>
<div class="v" id="v12"><span class="vn">12</span> বিধান-দাতা ও বিচারক কেবলমাত্র একজনই আছেন, যিনি রক্ষা বা ধ্বংস, উভয়ই করতে সক্ষম। কিন্তু তুমি, তুমি কে যে, তোমার প্রতিবেশীর বিচার করো?</div>
<div class="v" id="v13"><h2>আগামী-কালের বিষয়ে গর্ব</h2><span class="vn">13</span> <span class="br-p"><br><br></span>এখন শোনো, তোমরা যারা বলে থাকো, “আজ বা আগামীকাল আমরা এই নগরে বা ওই নগরে যাব, সেখানে এক বছর থাকব, ব্যবসা করে অর্থ উপার্জন করব।”</div>
<div class="v" id="v14"><span class="vn">14</span> কেন, তোমরা তা জানোই না যে, আগামীকাল কী ঘটবে! তোমাদের জীবন কী প্রকার? তোমরা তো কুয়াশার মতো, যা ক্ষণকালের জন্য দেখা দিয়েই লুপ্ত হয়।</div>
<div class="v" id="v15"><span class="vn">15</span> বরং তোমাদের বলা উচিত, “যদি প্রভুর ইচ্ছা হয়, আমরা বেঁচে থেকে এ কাজ বা ও-কাজ করব।”</div>
<div class="v" id="v16"><span class="vn">16</span> কিন্তু যেমন দেখা যাচ্ছে, তোমরা দর্প ও বড়াই করছ। এধরনের সমস্ত গর্ব হল মন্দ বিষয়।</div>
<div class="v" id="v17"><span class="vn">17</span> তাহলে, সৎকর্ম করতে জেনেও যে তা করে না, সে পাপ করে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> গ্রিক: ব্যভিচারিণীর দল।</div>
<div class="fn"><sup class="fnt"><a name="fn2" href="#fnm2">2</a></sup> বা যে আত্মাকে ঈশ্বর আমাদের মধ্যে অধিষ্ঠান করতে দিয়েছেন, তাঁর জন্য তিনি ঈর্ষাবশত ব্যাকুল হচ্ছেন</div>
<div class="fn"><sup class="fnt"><a name="fn3" href="#fnm3">3</a></sup> হিতোপদেশ ৩:৩৪</div>
<div class="fn"><sup class="fnt"><a name="fn4" href="#fnm4">4</a></sup> অর্থাৎ, দ্বিমনা।</div>
</div>
<!-- PARSED ABOVE; EDITING MAY BREAK PARSER -->
</body></html>