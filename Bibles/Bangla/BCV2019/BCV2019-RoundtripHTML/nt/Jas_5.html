<html><head>
<meta http-equiv="Content-Type" content="text/html;charset=utf-8" />
<title>Jas 5 &ndash; যাকোব &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jas', 5);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যাকোব</b> &ndash; <a href="Jas_1.html">1</a> ... <a href="Jas_3.html">3</a> <a href="Jas_4.html">4</a> <b>5</b> </div><hr>
<h1>Jas 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অত্যাচারী ধনীদের প্রতি সতর্কবাণী</h2><span class="vn">1</span> <span class="br-p"><br><br></span>ওহে ধনী ব্যক্তিরা, তোমরা এখন শোনো, তোমাদের উপরে যে দুঃখ-দুর্দশা ঘনিয়ে আসছে, তার জন্য তোমরা কাঁদো ও বিলাপ করো।</div>
<div class="v" id="v2"><span class="vn">2</span> তোমাদের ধনসম্পদ পচে<sup class="fnm"><a name="fnm1" href="#fn1">1</a></sup> যাচ্ছে ও কাপড়-জামা কীটভক্ষিত হচ্ছে।</div>
<div class="v" id="v3"><span class="vn">3</span> তোমাদের সোনা ও রুপোয় ক্ষয় ধরেছে। সেই ক্ষয়িষ্ণুতা তোমাদের বিপক্ষে সাক্ষ্য দেবে ও আগুনের মতো তোমাদের শরীরকে গ্রাস করবে, কারণ শেষের দিনগুলিতে তোমরা ধন সঞ্চয় করেছ।</div>
<div class="v" id="v4"><span class="vn">4</span> দেখো! যে মজুরেরা তোমাদের জমিতে ফসল কেটেছে, তাদের মজুরি তোমরা দাওনি, তারা তোমাদের বিরুদ্ধে আর্তস্বর করছে। শস্যচ্ছেদকদের কান্না প্রভু সর্বশক্তিমানের কানে গিয়ে পৌঁছেছে।</div>
<div class="v" id="v5"><span class="vn">5</span> তোমরা পৃথিবীতে বিলাসিতায় ও আত্ম-সুখভোগে জীবন কাটিয়েছ। পশুহত্যার দিনে<sup class="fnm"><a name="fnm2" href="#fn2">2</a></sup> তোমরা নিজেদের হষ্টপুষ্ট করেছ।</div>
<div class="v" id="v6"><span class="vn">6</span> যারা প্রতিরোধ করেনি, সেইসব নির্দোষ মানুষকে তোমরা অপরাধী সাব্যস্ত করে হত্যা করেছ।</div>
<div class="v" id="v7"><h2>দুঃখভোগের সময়ে ধৈর্য</h2><span class="vn">7</span> <span class="br-p"><br><br></span>তাই ভাইবোনেরা, তোমরা প্রভুর আগমন পর্যন্ত ধৈর্যধারণ করো। দেখো, মূল্যবান ফসলের জন্য চাষি জমির দিকে তাকিয়ে কত প্রতীক্ষা করে, প্রথম ও শেষ<sup class="fnm"><a name="fnm3" href="#fn3">3</a></sup> বর্ষণের জন্য সে কতই না সহিষ্ণুতা অবলম্বন করে।</div>
<div class="v" id="v8"><span class="vn">8</span> তোমরাও তেমনই ধৈর্যধারণ করো ও অবিচল থাকো, কারণ প্রভুর আগমন সন্নিকট।</div>
<div class="v" id="v9"><span class="vn">9</span> ভাইবোনেরা, পরস্পরের বিরুদ্ধে অসন্তোষ প্রকাশ কোরো না, নতুবা তোমাদের বিচার করা হবে। বিচারক দুয়ারেই দাঁড়িয়ে আছেন!</div>
<div class="v" id="v10"><span class="vn">10</span> <span class="br-p"><br><br></span>ভাইবোনেরা, কষ্টযন্ত্রণা ভোগের সময় সেইসব ভাববাদীর দীর্ঘসহিষ্ণুতার আদর্শ গ্রহণ করো, যাঁরা প্রভুর নামে কথা বলেছিলেন।</div>
<div class="v" id="v11"><span class="vn">11</span> যেমন তোমরা জানো, যাঁরা <i>কষ্টভোগের সময়</i> নিষ্ঠাবান<sup class="fnm"><a name="fnm4" href="#fn4">4</a></sup> ছিলেন, তাঁদের আমরা ধন্য বলে মনে করি। তোমরা ইয়োবের নিষ্ঠার কথা শুনেছ এবং দেখেছ, শেষে প্রভু কী করলেন। প্রভু সহানুভূতিশীলতা ও করুণায় পূর্ণ।</div>
<div class="v" id="v12"><span class="vn">12</span> <span class="br-p"><br><br></span>আমার ভাইবোনেরা, সবচেয়ে বড় কথা, তোমরা দিব্যি কোরো না—স্বর্গ বা মর্ত্য, বা অন্য কিছুরই নামে নয়। তোমাদের “হ্যাঁ,” হ্যাঁ-হোক, আর “না,” না হোক, নইলে তোমরা দোষী সাব্যস্ত হবে।</div>
<div class="v" id="v13"><h2>বিশ্বাসযুক্ত প্রার্থনা</h2><span class="vn">13</span> <span class="br-p"><br><br></span>তোমাদের মধ্যে কেউ কি সমস্যায় ভুগছে? সে প্রার্থনা করুক। কেউ কি সুখে আছে? সে প্রশংসা-গীতি গান করুক।</div>
<div class="v" id="v14"><span class="vn">14</span> তোমাদের মধ্যে কেউ কি অসুস্থ আছে? সে মণ্ডলীর প্রাচীনদের আহ্বান করুক, তাঁরা তার জন্য প্রার্থনা করবেন ও প্রভুর নামে তাকে তেল দিয়ে অভিষেক করবেন।</div>
<div class="v" id="v15"><span class="vn">15</span> আর বিশ্বাসের সঙ্গে নিবেদিত প্রার্থনা, সেই অসুস্থ ব্যক্তিকে নিরাময় করবে। প্রভু তাকে তুলে ধরবেন। যদি সে পাপ করে থাকে, সে ক্ষমা লাভ করবে।</div>
<div class="v" id="v16"><span class="vn">16</span> সেই কারণে, তোমরা পরস্পরের কাছে পাপস্বীকার করো ও পরস্পরের জন্য প্রার্থনা করো, যেন তোমরা আরোগ্যতা লাভ করতে পারো। ধার্মিক মানুষের প্রার্থনা শক্তিশালী ও কার্যকরী।</div>
<div class="v" id="v17"><span class="vn">17</span> <span class="br-p"><br><br></span>এলিয় আমাদের মতোই একজন সাধারণ মানুষ ছিলেন। দেশে বৃষ্টি না হওয়ার জন্য তিনি একান্তভাবে প্রার্থনা করেছিলেন, আর সাড়ে তিন বছর পর্যন্ত বৃষ্টি হয়নি।</div>
<div class="v" id="v18"><span class="vn">18</span> আবার তিনি প্রার্থনা করলেন, আকাশমণ্ডল বারিবর্ষণ করল ও পৃথিবী শস্য উৎপন্ন করল।</div>
<div class="v" id="v19"><span class="vn">19</span> <span class="br-p"><br><br></span>আমার ভাইবোনেরা, তোমাদের মধ্যে কেউ যদি সত্যভ্রষ্ট হয় ও অপর কেউ তাকে ফিরিয়ে আনে,</div>
<div class="v" id="v20"><span class="vn">20</span> তাহলে, একথা মনে রেখো: পাপীকে যে কেউ তার ভ্রান্ত পথ থেকে ফেরায়, সে তাকে মৃত্যু থেকে রক্ষা করে ও তার পাপরাশি আবৃত করে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ, নষ্ট হয়ে যাচ্ছে</div>
<div class="fn"><sup class="fnt"><a name="fn2" href="#fnm2">2</a></sup> বা কোনও পর্বের দিনে।</div>
<div class="fn"><sup class="fnt"><a name="fn3" href="#fnm3">3</a></sup> গ্রিক: হেমন্ত ও বসন্তকালের</div>
<div class="fn"><sup class="fnt"><a name="fn4" href="#fnm4">4</a></sup> বা ধৈর্যের সঙ্গে কষ্টভোগ সহ্য করেছিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>