<html><head>
<meta http-equiv="Content-Type" content="text/html;charset=utf-8" />
<title>John 11 &ndash; যোহন &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 11);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যোহন</b> &ndash; <a href="John_1.html">1</a> ... <a href="John_9.html">9</a> <a href="John_10.html">10</a> <b>11</b> <a href="John_12.html">12</a> <a href="John_13.html">13</a> ... <a href="John_21.html">21</a> </div><hr>
<h1>John 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লাসারের মৃত্যু</h2><span class="vn">1</span> <span class="br-p"><br><br></span>লাসার নামে এক ব্যক্তি পীড়িত ছিলেন। তিনি ছিলেন বেথানি গ্রামের অধিবাসী, যেখানে মরিয়ম ও তাঁর বোন মার্থা বসবাস করতেন।</div>
<div class="v" id="v2"><span class="vn">2</span> এই মরিয়মই প্রভুর উপরে সুগন্ধিদ্রব্য ঢেলে তাঁর চুল দিয়ে প্রভুর পা-দুটি মুছিয়ে দিয়েছিলেন। তাঁরই ভাই লাসার সেই সময় অসুস্থ হয়ে পড়েছিলেন।</div>
<div class="v" id="v3"><span class="vn">3</span> দুই বোন তাই যীশুর কাছে সংবাদ পাঠালেন, “প্রভু আপনি যাকে ভালোবাসেন, সে অসুস্থ হয়ে পড়ছে।”</div>
<div class="v" id="v4"><span class="vn">4</span> <span class="br-p"><br><br></span>একথা শুনে যীশু বললেন, “এই অসুস্থতা মৃত্যুর জন্য হয়নি, কিন্তু ঈশ্বরের মহিমা প্রকাশের জন্য এরকম হয়েছে, যেন ঈশ্বরের পুত্র এর মাধ্যমে গৌরবান্বিত হন।”</div>
<div class="v" id="v5"><span class="vn">5</span> মার্থা, তাঁর বোন ও লাসারকে যীশু ভালোবাসতেন।</div>
<div class="v" id="v6"><span class="vn">6</span> তবুও লাসারের অসুস্থতার কথা শুনে তিনি যেখানে ছিলেন, সেখানেই আরও দুদিন রইলেন।</div>
<div class="v" id="v7"><span class="vn">7</span> এরপর তিনি তাঁর শিষ্যদের বললেন, “চলো, আমরা যিহূদিয়ায় ফিরে যাই।”</div>
<div class="v" id="v8"><span class="vn">8</span> <span class="br-p"><br><br></span>তাঁর শিষ্যেরা বললেন, “কিন্তু রব্বি, কিছু সময় পূর্বেই তো ইহুদিরা আপনাকে পাথর মারার চেষ্টা করেছিল, তবুও আপনি সেখানে ফিরে যেতে চাইছেন?”</div>
<div class="v" id="v9"><span class="vn">9</span> <span class="br-p"><br><br></span>যীশু উত্তর দিলেন, “দিনের আলোর স্থায়িত্ব কি বারো ঘণ্টা নয়? যে মানুষ দিনের আলোয় পথ চলে, সে হোঁচট খাবে না। কারণ এই জগতের আলোতেই সে দেখতে পায়।</div>
<div class="v" id="v10"><span class="vn">10</span> কিন্তু রাতে যখন সে পথ চলে, তখন সে হোঁচট খায়, কারণ তার কাছে আলো থাকে না।”</div>
<div class="v" id="v11"><span class="vn">11</span> <span class="br-p"><br><br></span>একথা বলার পর তিনি তাঁদের বললেন, “আমাদের বন্ধু লাসার নিদ্রাগত হয়েছে। কিন্তু তাকে জাগিয়ে তুলতে আমি সেখানে যাচ্ছি।”</div>
<div class="v" id="v12"><span class="vn">12</span> <span class="br-p"><br><br></span>তাঁর শিষ্যেরা বললেন, “প্রভু, সে যদি নিদ্রাগত হয়ে থাকে, তাহলে সে সুস্থ হয়ে উঠবে।”</div>
<div class="v" id="v13"><span class="vn">13</span> যীশু তাঁর মৃত্যুর বিষয়ে বলছিলেন, কিন্তু তাঁর শিষ্যেরা ভাবলেন, তিনি স্বাভাবিক নিদ্রার কথা বলছেন।</div>
<div class="v" id="v14"><span class="vn">14</span> <span class="br-p"><br><br></span>তাই তিনি তাঁদের স্পষ্টভাবে বললেন, “লাসারের মৃত্যু হয়েছে।</div>
<div class="v" id="v15"><span class="vn">15</span> তোমাদের কথা ভেবে আমি আনন্দিত যে, আমি তখন সেখানে ছিলাম না, যেন তোমরা বিশ্বাস করতে পারো। চলো, আমরা তার কাছে যাই।”</div>
<div class="v" id="v16"><span class="vn">16</span> <span class="br-p"><br><br></span>তখন থোমা, যিনি দিদুমঃ (যমজ) নামে আখ্যাত, অন্যান্য শিষ্যদের বললেন, “চলো, আমরাও যাই, যেন তাঁর সঙ্গে মৃত্যুবরণ করতে পারি।”</div>
<div class="v" id="v17"><h2>যীশু দুই বোনকে সান্ত্বনা দিলেন</h2><span class="vn">17</span> <span class="br-p"><br><br></span>সেখানে এসে যীশু দেখলেন যে, চারদিন যাবৎ লাসার সমাধির মধ্যে আছেন।</div>
<div class="v" id="v18"><span class="vn">18</span> বেথানি থেকে জেরুশালেমের দূরত্ব প্রায় তিন কিলোমিটার।<sup class="fnm"><a name="fnm1" href="#fn1">1</a></sup></div>
<div class="v" id="v19"><span class="vn">19</span> আর মার্থা ও মরিয়মের ভ্রাতৃবিয়োগের দরুন সান্ত্বনা দানের জন্য জেরুশালেম থেকে বহু ইহুদি তাঁদের কাছে এসেছিল।</div>
<div class="v" id="v20"><span class="vn">20</span> যীশুর আগমন সংবাদ পেয়ে মার্থা তাঁর সঙ্গে সাক্ষাৎ করতে গেলেন, কিন্তু মরিয়ম ঘরেই রইলেন।</div>
<div class="v" id="v21"><span class="vn">21</span> <span class="br-p"><br><br></span>মার্থা যীশুকে বললেন, “প্রভু, আপনি এখানে উপস্থিত থাকলে আমার ভাইয়ের মৃত্যু হত না।</div>
<div class="v" id="v22"><span class="vn">22</span> কিন্তু আমি জানি, আপনি ঈশ্বরের কাছে যা চাইবেন, তিনি আপনাকে এখনও তাই দেবেন।”</div>
<div class="v" id="v23"><span class="vn">23</span> <span class="br-p"><br><br></span>যীশু তাঁকে বললেন, “তোমার ভাই আবার জীবিত হবে।”</div>
<div class="v" id="v24"><span class="vn">24</span> <span class="br-p"><br><br></span>মার্থা উত্তর দিলেন, “আমি জানি, শেষের দিনে, পুনরুত্থানের সময়, সে আবার জীবিত হবে।”</div>
<div class="v" id="v25"><span class="vn">25</span> <span class="br-p"><br><br></span>যীশু তাঁকে বললেন, “আমিই পুনরুত্থান ও জীবন। যে আমাকে বিশ্বাস করে, তার মৃত্যু হলেও সে জীবিত থাকবে।</div>
<div class="v" id="v26"><span class="vn">26</span> আর যে জীবিত এবং আমাকে বিশ্বাস করে, তার মৃত্যু কখনও হবে না। তুমি কি একথা বিশ্বাস করো?”</div>
<div class="v" id="v27"><span class="vn">27</span> <span class="br-p"><br><br></span>তিনি তাঁকে বললেন, “হ্যাঁ প্রভু, আমি বিশ্বাস করি যে, জগতে যাঁর আগমন সন্নিকট ছিল, আপনিই সেই মশীহ, ঈশ্বরের পুত্র।”</div>
<div class="v" id="v28"><span class="vn">28</span> <span class="br-p"><br><br></span>একথা বলে তিনি ফিরে গিয়ে তাঁর বোন মরিয়মকে একান্তে ডেকে বললেন, “গুরুমহাশয় এখানে এসেছেন, তিনি তোমাকে ডাকছেন।”</div>
<div class="v" id="v29"><span class="vn">29</span> একথা শুনে মরিয়ম তাড়াতাড়ি উঠে তাঁর কাছে গেলেন।</div>
<div class="v" id="v30"><span class="vn">30</span> যীশু তখনও গ্রামে প্রবেশ করেননি, মার্থার সঙ্গে তাঁর যেখানে সাক্ষাৎ হয়েছিল, তিনি তখনও সেখানেই ছিলেন।</div>
<div class="v" id="v31"><span class="vn">31</span> যে ইহুদিরা মরিয়মকে তাঁর বাড়িতে এসে সান্ত্বনা দিচ্ছিল, তাঁকে তাড়াতাড়ি উঠে বাইরে যেতে দেখে তারা মনে করল, তিনি বোধ হয় সমাধিস্থানে দুঃখে কাঁদতে যাচ্ছেন। তাই তাঁরা তাকে অনুসরণ করল।</div>
<div class="v" id="v32"><span class="vn">32</span> <span class="br-p"><br><br></span>যীশু যেখানে ছিলেন, মরিয়ম সেখানে পৌঁছে তাঁকে দেখতে পেলেন। তিনি তাঁর পায়ে লুটিয়ে পড়ে বললেন, “প্রভু, আপনি এখানে উপস্থিত থাকলে আমার ভাইয়ের মৃত্যু হত না।”</div>
<div class="v" id="v33"><span class="vn">33</span> <span class="br-p"><br><br></span>মরিয়মকে এবং তাঁর অনুসরণকারী ইহুদিদের কাঁদতে দেখে, যীশু আত্মায় গভীরভাবে বিচলিত ও উদ্বিগ্ন হলেন। তিনি জিজ্ঞাসা করলেন,</div>
<div class="v" id="v34"><span class="vn">34</span> “তোমরা তাকে কোথায় রেখেছ?” <span class="br-p"><br><br></span>তারা উত্তর দিল, “প্রভু, দেখবেন আসুন।”</div>
<div class="v" id="v35"><span class="vn">35</span> <span class="br-p"><br><br></span>যীশু কাঁদলেন।</div>
<div class="v" id="v36"><span class="vn">36</span> <span class="br-p"><br><br></span>তখন ইহুদিরা বলল, “দেখো, তিনি তাকে কত ভালোবাসতেন!”</div>
<div class="v" id="v37"><span class="vn">37</span> <span class="br-p"><br><br></span>কিন্তু তাদের মধ্যে কয়েকজন বলল, “যিনি সেই অন্ধ ব্যক্তির চোখ খুলে দিয়েছিলেন, তিনি কি এই লোকটিকে মৃত্যু থেকে রক্ষা করতে পারতেন না?”</div>
<div class="v" id="v38"><h2>মৃত লাসারকে জীবন দান</h2><span class="vn">38</span> <span class="br-p"><br><br></span>যীশু আবার গভীরভাবে বিচলিত হয়ে সমাধির কাছে উপস্থিত হলেন। সেটি ছিল একটি গুহা, তার প্রবেশপথে একটি পাথর রাখা ছিল।</div>
<div class="v" id="v39"><span class="vn">39</span> তিনি বললেন, “পাথরটি সরিয়ে দাও।” <span class="br-p"><br><br></span>মৃত ব্যক্তির বোন মার্থা বললেন, “কিন্তু প্রভু, চারদিন হল সে সেখানে আছে। এখন সেখানে দুর্গন্ধ হবে।”</div>
<div class="v" id="v40"><span class="vn">40</span> <span class="br-p"><br><br></span>যীশু তখন বললেন, “আমি কি তোমাকে বলিনি যে, যদি তুমি বিশ্বাস করো, তাহলে ঈশ্বরের মহিমা দেখতে পাবে?”</div>
<div class="v" id="v41"><span class="vn">41</span> <span class="br-p"><br><br></span>তারা তখন পাথরটি সরিয়ে দিল। যীশু তারপর ঊর্ধ্বদৃষ্টি করে বললেন, “পিতা, আমার প্রার্থনা শুনেছ বলে তোমায় ধন্যবাদ দিই।</div>
<div class="v" id="v42"><span class="vn">42</span> আমি জানতাম, তুমি নিয়ত আমার কথা শোনো, কিন্তু এখানে যারা দাঁড়িয়ে আছে, তাদের উপকারের জন্য একথা বলছি। তারা যেন বিশ্বাস করে যে তুমি আমাকে পাঠিয়েছ,”</div>
<div class="v" id="v43"><span class="vn">43</span> <span class="br-p"><br><br></span>একথা বলে যীশু উচ্চকণ্ঠে ডাক দিলেন, “লাসার, বেরিয়ে এসো!”</div>
<div class="v" id="v44"><span class="vn">44</span> মৃত লোকটি বেরিয়ে এলেন। তাঁর হাত ও পা ক্ষৌমবস্ত্রের ফালিতে জড়ানো ছিল, তার মুখ ছিল কাপড়ে আবৃত। <span class="br-p"><br><br></span>যীশু তাদের বললেন, “ওর বাঁধন খুলে ওকে যেতে দাও।”</div>
<div class="v" id="v45"><h2>যীশুকে হত্যার ষড়যন্ত্র</h2><span class="vn">45</span> <span class="br-p"><br><br></span>তখন যে ইহুদিরা মরিয়মের সঙ্গে সাক্ষাৎ করতে এসেছিল, তারা যীশুকে এই কাজ করতে দেখে তাঁকে বিশ্বাস করল।</div>
<div class="v" id="v46"><span class="vn">46</span> কিন্তু তাদের মধ্যে কয়েকজন ব্যক্তি ফরিশীদের কাছে গিয়ে যীশুর এই অলৌকিক কর্মের কথা জানাল।</div>
<div class="v" id="v47"><span class="vn">47</span> তখন প্রধান যাজকবর্গ ও ফরিশীরা মহাসভার<sup class="fnm"><a name="fnm2" href="#fn2">2</a></sup> এক অধিবেশন আহ্বান করলেন। তাঁরা জিজ্ঞাসা করলেন, <span class="br-p"><br><br></span>“আমরা কী করছি? এই লোকটি তো বহু চিহ্নকর্ম দেখাচ্ছে।</div>
<div class="v" id="v48"><span class="vn">48</span> আমরা যদি ওকে এভাবে চলতে দিই, তাহলে প্রত্যেকেই ওকে বিশ্বাস করবে। তখন রোমীয়রা এসে আমাদের স্থান<sup class="fnm"><a name="fnm3" href="#fn3">3</a></sup> ও জাতি উভয়ই ধ্বংস করবে।”</div>
<div class="v" id="v49"><span class="vn">49</span> <span class="br-p"><br><br></span>তখন তাঁদের মধ্যে কায়াফা নামে এক ব্যক্তি, যিনি সে বছরের মহাযাজক ছিলেন, বললেন, “তোমরা কিছুই জানো না,</div>
<div class="v" id="v50"><span class="vn">50</span> তোমরা বুঝতে পারছ না যে, সমগ্র জনসাধারণ যেন বিনষ্ট না হয়, সেজন্য প্রজাদের মধ্যে একজন মানুষের মৃত্যু শ্রেয়।”</div>
<div class="v" id="v51"><span class="vn">51</span> <span class="br-p"><br><br></span>তিনি নিজের থেকে একথা বলেননি, কিন্তু সে বছরের মহাযাজকরূপে ভবিষ্যদ্‌বাণী করলেন যে, ইহুদি জাতির জন্য যীশু মৃত্যুবরণ করবেন</div>
<div class="v" id="v52"><span class="vn">52</span> এবং শুধুমাত্র সেই জাতির জন্য নয়, কিন্তু ঈশ্বরের যেসব সন্তান ছিন্নভিন্ন হয়েছিল, তাদের সংগ্রহ করে এক করার জন্যও তিনি মৃত্যুবরণ করবেন।</div>
<div class="v" id="v53"><span class="vn">53</span> তাই সেদিন থেকে তাঁরা যীশুর প্রাণনাশের জন্য ষড়যন্ত্র করলেন।</div>
<div class="v" id="v54"><span class="vn">54</span> <span class="br-p"><br><br></span>সেই কারণে যীশু এরপর ইহুদিদের মধ্যে আর প্রকাশ্যে ঘোরাফেরা করলেন না। পরিবর্তে, তিনি মরু-অঞ্চলের নিকটবর্তী ইফ্রয়িম নামে এক গ্রামে চলে গেলেন। সেখানে তিনি তাঁর শিষ্যদের সঙ্গে অবস্থিতি করলেন।</div>
<div class="v" id="v55"><span class="vn">55</span> <span class="br-p"><br><br></span>ইহুদিদের নিস্তারপর্বের সময় প্রায় এসে গেলে, নিস্তারপর্বের পূর্বে আনুষ্ঠানিক শুদ্ধিকরণের জন্য বহু লোক গ্রামাঞ্চল থেকে জেরুশালেমে গেল।</div>
<div class="v" id="v56"><span class="vn">56</span> তারা যীশুর সন্ধান করতে লাগল এবং মন্দির-চত্বরে দাঁড়িয়ে পরস্পরকে জিজ্ঞাসা করতে লাগল, “তোমাদের কী মনে হয়, তিনি কি পর্বে আসবেন না?”</div>
<div class="v" id="v57"><span class="vn">57</span> কিন্তু প্রধান যাজকবর্গ ও ফরিশীরা আদেশ জারি করেছিলেন যে, কেউ যদি কোথাও যীশুর সন্ধান পায়, তাহলে যেন সেই সংবাদ জানায়, যেন তাঁরা যীশুকে গ্রেপ্তার করতে পারেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> গ্রিক: পনেরো স্টাডিয়া।</div>
<div class="fn"><sup class="fnt"><a name="fn2" href="#fnm2">2</a></sup> সানহেড্রিন বা ইহুদিদের মন্ত্রণা পরিষদ।</div>
<div class="fn"><sup class="fnt"><a name="fn3" href="#fnm3">3</a></sup> বা মন্দির।</div>
</div>
<!-- PARSED ABOVE; EDITING MAY BREAK PARSER -->
</body></html>