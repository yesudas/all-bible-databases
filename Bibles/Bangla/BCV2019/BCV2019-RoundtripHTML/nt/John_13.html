<html><head>
<meta http-equiv="Content-Type" content="text/html;charset=utf-8" />
<title>John 13 &ndash; যোহন &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 13);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যোহন</b> &ndash; <a href="John_1.html">1</a> ... <a href="John_11.html">11</a> <a href="John_12.html">12</a> <b>13</b> <a href="John_14.html">14</a> <a href="John_15.html">15</a> ... <a href="John_21.html">21</a> </div><hr>
<h1>John 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশু শিষ্যদের পা ধুয়ে দিলেন</h2><span class="vn">1</span> <span class="br-p"><br><br></span>নিস্তারপর্বের পূর্বের ঘটনা। যীশু বুঝতে পেরেছিলেন যে এই পৃথিবী থেকে তাঁর বিদায় নিয়ে পিতার কাছে যাওয়ার সময় উপস্হিত হয়েছে। জগতে তাঁর আপনজন যাদের তিনি ভালোবাসতেন, এখন তিনি তাদের শেষ পর্যন্ত ভালবাসলেন।<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> <span class="br-p"><br><br></span>সান্ধ্যভোজ পরিবেশন করা হচ্ছিল। দিয়াবল ইতিমধ্যেই যীশুর সঙ্গে বিশ্বাসঘাতকতা করার জন্য শিমোনের পুত্র যিহূদা ইষ্কারিয়োৎকে প্ররোচিত করেছিল।</div>
<div class="v" id="v3"><span class="vn">3</span> যীশু জানতেন যে, পিতা সবকিছু তাঁর ক্ষমতার অধীন করেছেন এবং ঈশ্বরের কাছ থেকেই তিনি এসেছিলেন ও তিনি ঈশ্বরের কাছেই ফিরে যাচ্ছিলেন।</div>
<div class="v" id="v4"><span class="vn">4</span> তাই তিনি ভোজ থেকে উঠে তাঁর উপরের পোশাক খুলে কোমরে একটি গামছা জড়ালেন।</div>
<div class="v" id="v5"><span class="vn">5</span> এরপর তিনি একটি গামলায় জল নিয়ে তাঁর শিষ্যদের পা ধুয়ে, ও তাঁর কোমরে জড়ানো তোয়ালা দিয়ে মুছিয়ে দিতে লাগলেন।</div>
<div class="v" id="v6"><span class="vn">6</span> <span class="br-p"><br><br></span>তিনি শিমোন পিতরের কাছে এলে পিতর তাঁকে বললেন, “প্রভু, আপনি কি আমার পা ধুয়ে দেবেন?”</div>
<div class="v" id="v7"><span class="vn">7</span> <span class="br-p"><br><br></span>যীশু উত্তর দিলেন, “আমি কী করছি তা তুমি এখন বুঝতে পারছ না, কিন্তু পরে বুঝবে।”</div>
<div class="v" id="v8"><span class="vn">8</span> <span class="br-p"><br><br></span>পিতর বললেন, “না, আপনি কখনোই আমার পা ধুয়ে দেবেন না।” <span class="br-p"><br><br></span>প্রত্যুত্তরে যীশু বললেন, “আমি তোমার পা ধুয়ে না দিলে, আমার সাথে তোমার কোনো অংশ নেই।”</div>
<div class="v" id="v9"><span class="vn">9</span> <span class="br-p"><br><br></span>শিমোন পিতর বললেন, “তাহলে প্রভু, শুধু আমার পা নয়, আমার হাত ও মাথাও ধুয়ে দিন।”</div>
<div class="v" id="v10"><span class="vn">10</span> <span class="br-p"><br><br></span>যীশু উত্তর দিলেন, “যে স্নান করেছে, তার শুধু পা ধোয়ার প্রয়োজন, কারণ তার সমস্ত শরীরই শুচিশুদ্ধ। তুমিও শুচিশুদ্ধ, তবে তোমাদের প্রত্যেকে নও।”</div>
<div class="v" id="v11"><span class="vn">11</span> কারণ কে তাঁর সঙ্গে বিশ্বাসঘাতকতা করবে, তা তিনি জানতেন। সেই কারণেই তিনি বললেন যে, সবাই শুচিশুদ্ধ নয়।</div>
<div class="v" id="v12"><span class="vn">12</span> <span class="br-p"><br><br></span>তাঁদের পা ধোয়ানো শেষ হলে যীশু তাঁর পোশাক পরে নিজের আসনে ফিরে গেলেন। তিনি তাঁদের জিজ্ঞাসা করলেন, “আমি তোমাদের প্রতি কী করলাম, তা কি তোমরা বুঝতে পেরেছ?</div>
<div class="v" id="v13"><span class="vn">13</span> তোমরা আমাকে ‘গুরুমহাশয়’ ও ‘প্রভু’ বলে থাকো এবং তা যথার্থই, কারণ আমি সেই।</div>
<div class="v" id="v14"><span class="vn">14</span> এখন তোমাদের প্রভু ও গুরুমহাশয় হয়েও আমি তোমাদের পা ধুয়ে দিলাম, সুতরাং, তোমাদেরও একে অপরের পা ধোয়ানো উচিত।</div>
<div class="v" id="v15"><span class="vn">15</span> আমি তোমাদের কাছে এক আদর্শ স্থাপন করেছি, যেন আমি তোমাদের প্রতি যা করলাম, তোমরাও তাই কোরো।</div>
<div class="v" id="v16"><span class="vn">16</span> আমি তোমাদের সত্যি বলছি, কোনো দাস তার মনিবের চেয়ে মহান নয়, কিংবা প্রেরিত ব্যক্তি তার প্রেরণকারীর চেয়ে মহান নয়।</div>
<div class="v" id="v17"><span class="vn">17</span> তোমরা যেহেতু এখন এসব জেনেছ, তা পালন করলে তোমরা ধন্য হবে।</div>
<div class="v" id="v18"><h2>বিশ্বাসঘাতকতা সম্পর্কে যীশুর ভবিষ্যৎ বাণী</h2><span class="vn">18</span> <span class="br-p"><br><br></span>“আমি তোমাদের সকলের কথা বলছি না, কিন্তু যাদের আমি মনোনীত করেছি, তাদের আমি জানি। কিন্তু, ‘যে আমার রুটি ভোজন করছে, সে আমারই বিপক্ষে তার পাদমূল তুলছে,’<sup class="fnm"><a name="fnm2" href="#fn2">2</a></sup> শাস্ত্রের এই বচন পূর্ণ হতে হবে।</div>
<div class="v" id="v19"><span class="vn">19</span> <span class="br-p"><br><br></span>“এরকম ঘটার আগেই আমি তোমাদের জানাচ্ছি, যখন তা ঘটবে, তোমরা যেন বিশ্বাস করতে পারো যে, আমিই তিনি।</div>
<div class="v" id="v20"><span class="vn">20</span> আমি তোমাদের সত্যি বলছি, আমার প্রেরিত কোনো মানুষকে যে গ্রহণ করে, সে আমাকেই গ্রহণ করে এবং যে আমাকে গ্রহণ করে, সে তাঁকেই গ্রহণ করে যিনি আমাকে পাঠিয়েছেন।”</div>
<div class="v" id="v21"><span class="vn">21</span> <span class="br-p"><br><br></span>একথা বলার পর যীশু আত্মায় উদ্বিগ্ন হয়ে সাক্ষ্য দিলেন, “আমি তোমাদের সত্যি বলছি, তোমাদেরই একজন আমার সঙ্গে বিশ্বাসঘাতকতা করবে।”</div>
<div class="v" id="v22"><span class="vn">22</span> <span class="br-p"><br><br></span>শিষ্যেরা বিস্ময়ের দৃষ্টিতে একে অপরের দিকে তাকালেন, তাঁরা বুঝতে পারলেন না, যীশু তাঁদের মধ্যে কার সম্পর্কে এই ইঙ্গিত করলেন।</div>
<div class="v" id="v23"><span class="vn">23</span> তাঁদের মধ্যে এক শিষ্য, যীশু যাকে ভালোবাসতেন, তিনি যীশুর বক্ষদেশে হেলান দিয়ে বসেছিলেন।</div>
<div class="v" id="v24"><span class="vn">24</span> শিমোন পিতর সেই শিষ্যকে ইশারায় বললেন, “ওঁকে জিজ্ঞাসা করো, কার সম্পর্কে তিনি একথা বলছেন।”</div>
<div class="v" id="v25"><span class="vn">25</span> <span class="br-p"><br><br></span>যীশুর বক্ষস্থলের দিকে পেছন ফিরে তিনি জিজ্ঞাসা করলেন, “প্রভু, সে কে?”</div>
<div class="v" id="v26"><span class="vn">26</span> <span class="br-p"><br><br></span>যীশু উত্তর দিলেন, “পাত্রে ডুবিয়ে রুটির টুকরোটি আমি যার হাতে তুলে দেব, সেই তা করবে।” এরপর, রুটির টুকরোটি ডুবিয়ে তিনি শিমোনের পুত্র যিহূদা ইষ্কারিয়োৎকে দিলেন।</div>
<div class="v" id="v27"><span class="vn">27</span> যিহূদা রুটি গ্রহণ করার সঙ্গে সঙ্গে শয়তান তার মধ্যে প্রবেশ করল। <span class="br-p"><br><br></span>যীশু তাকে বললেন, “তুমি যা করতে উদ্যত, তা শীঘ্র করে ফেলো।”</div>
<div class="v" id="v28"><span class="vn">28</span> কিন্তু ভোজে উপবিষ্ট কেউই বুঝতে পারলেন না যে, যীশু একথা তাকে কেন বললেন।</div>
<div class="v" id="v29"><span class="vn">29</span> যিহূদার হাতে টাকা-পয়সার দায়িত্ব ছিল বলে কেউ কেউ মনে করলেন যে, যীশু তাকে পর্বের জন্য প্রয়োজনীয় জিনিস কেনার কথা, অথবা দরিদ্রদের কিছু দান করার বিষয়ে বলছেন।</div>
<div class="v" id="v30"><span class="vn">30</span> রুটির টুকরোটি গ্রহণ করার সঙ্গে সঙ্গে যিহূদা বাইরে বেরিয়ে পড়ল। তখন রাত্রিকাল।</div>
<div class="v" id="v31"><h2>পিতরের অস্বীকার করা নিয়ে যীশুর ভবিষ্যৎ বাণী</h2><span class="vn">31</span> <span class="br-p"><br><br></span>যিহূদা বেরিয়ে গেলে যীশু বললেন, “এখন মনুষ্যপুত্র মহিমান্বিত হলেন এবং ঈশ্বর তাঁর মধ্যে মহিমান্বিত হলেন।</div>
<div class="v" id="v32"><span class="vn">32</span> ঈশ্বর যখন তাঁর মধ্যে মহিমান্বিত হলেন,<sup class="fnm"><a name="fnm3" href="#fn3">3</a></sup> তিনিও পুত্রকে নিজের মধ্যেই মহিমান্বিত করবেন এবং তাঁকে শীঘ্রই মহিমান্বিত করবেন।</div>
<div class="v" id="v33"><span class="vn">33</span> <span class="br-p"><br><br></span>“বৎসেরা, আমি আর কিছুকাল তোমাদের সঙ্গে থাকব। তোমরা আমার সন্ধান করবে, আর ইহুদিদের যেমন বলেছি, এখন তোমাদেরও বলছি, আমি যেখানে যাচ্ছি, তোমরা সেখানে আসতে পারো না।</div>
<div class="v" id="v34"><span class="vn">34</span> <span class="br-p"><br><br></span>“আমি তোমাদের এক নতুন আজ্ঞা দিচ্ছি, তোমরা পরস্পরকে ভালোবাসো। আমি যেমন তোমাদের ভালোবেসেছি, তোমাদেরও তেমন পরস্পরকে ভালোবাসতে হবে।</div>
<div class="v" id="v35"><span class="vn">35</span> তোমাদের এই পারস্পরিক ভালোবাসার দ্বারাই সব মানুষ জানতে পারবে যে, তোমরা আমার শিষ্য।”</div>
<div class="v" id="v36"><span class="vn">36</span> <span class="br-p"><br><br></span>শিমোন পিতর তাঁকে জিজ্ঞাসা করলেন, “প্রভু, আপনি কোথায় যাচ্ছেন?” <span class="br-p"><br><br></span>যীশু উত্তর দিলেন, “আমি যেখানে যাচ্ছি, তুমি এখন সেখানে আমার সঙ্গে আসতে পারো না, কিন্তু পরে আমার সঙ্গে আসতে পারো।”</div>
<div class="v" id="v37"><span class="vn">37</span> <span class="br-p"><br><br></span>পিতর বললেন, “প্রভু, কেন এখন আপনার সঙ্গে যেতে পারি না? আপনার জন্য আমি আমার প্রাণও দেব।”</div>
<div class="v" id="v38"><span class="vn">38</span> <span class="br-p"><br><br></span>তখন যীশু উত্তর দিলেন, “তুমি কি সত্যিই আমার জন্য প্রাণ দেবে? আমি তোমাকে সত্যিই বলছি, মোরগ ডাকার আগেই তুমি আমাকে তিনবার অস্বীকার করবে।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা তিনি তাদের শেষ পর্যন্ত ভালোবাসলেন।</div>
<div class="fn"><sup class="fnt"><a name="fn2" href="#fnm2">2</a></sup> গীত ৪১:৯</div>
<div class="fn"><sup class="fnt"><a name="fn3" href="#fnm3">3</a></sup> বহু প্রাচীন পাণ্ডুলিপিতে, “ঈশ্বর যখন তাঁর মধ্যে মহিমান্বিত হলেন,” অনুপস্থিত।</div>
</div>
<!-- PARSED ABOVE; EDITING MAY BREAK PARSER -->
</body></html>