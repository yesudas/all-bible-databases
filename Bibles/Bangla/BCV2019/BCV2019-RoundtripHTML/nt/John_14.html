<html><head>
<meta http-equiv="Content-Type" content="text/html;charset=utf-8" />
<title>John 14 &ndash; যোহন &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 14);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যোহন</b> &ndash; <a href="John_1.html">1</a> ... <a href="John_12.html">12</a> <a href="John_13.html">13</a> <b>14</b> <a href="John_15.html">15</a> <a href="John_16.html">16</a> ... <a href="John_21.html">21</a> </div><hr>
<h1>John 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশু শিষ্যদের সান্ত্বনা দিলেন</h2><span class="vn">1</span> <span class="br-p"><br><br></span>“তোমাদের হৃদয় যেন উদ্বিগ্ন না হয়। ঈশ্বরকে বিশ্বাস করো,<sup class="fnm"><a name="fnm1" href="#fn1">1</a></sup> আমাকেও বিশ্বাস করো।</div>
<div class="v" id="v2"><span class="vn">2</span> আমার পিতার গৃহে বহু কক্ষ আছে, যদি না থাকত, আমি তোমাদের বলতাম। তোমাদের জন্য আমি সেখানে স্থান প্রস্তুত করতে যাচ্ছি।</div>
<div class="v" id="v3"><span class="vn">3</span> আর যখন আমি সেখানে যাই ও তোমাদের জন্য স্থানের ব্যবস্থা করি, আমি আবার ফিরে আসব এবং আমি যেখানে থাকি, সেখানে আমার সঙ্গে থাকার জন্য তোমাদের নিয়ে যাব।</div>
<div class="v" id="v4"><span class="vn">4</span> আমি যেখানে যাচ্ছি, সেখানে যাওয়ার পথ তোমরা জানো।”</div>
<div class="v" id="v5"><h2>যীশু পিতার নিকটে যাওয়ার একমাত্র পথ</h2><span class="vn">5</span> <span class="br-p"><br><br></span>থোমা তাঁকে বললেন, “প্রভু, আপনি কোথায় যাচ্ছেন, আমরা জানি না, তাহলে সেই পথ আমরা জানব কী করে?”</div>
<div class="v" id="v6"><span class="vn">6</span> <span class="br-p"><br><br></span>যীশু উত্তর দিলেন, “আমিই পথ ও সত্য ও জীবন। আমার মাধ্যমে না এলে, কোনো মানুষই পিতার কাছে আসতে পারে না।</div>
<div class="v" id="v7"><span class="vn">7</span> তোমরা যদি আমাকে প্রকৃতই জানতে, তাহলে আমার পিতাকেও জানতে।<sup class="fnm"><a name="fnm2" href="#fn2">2</a></sup> এখন থেকে তোমরা তাঁকে জেনেছ এবং দেখেছ।”</div>
<div class="v" id="v8"><span class="vn">8</span> <span class="br-p"><br><br></span>ফিলিপ বললেন, “প্রভু, পিতাকে আমাদের দেখান, তাই আমাদের পক্ষে যথেষ্ট হবে।”</div>
<div class="v" id="v9"><span class="vn">9</span> <span class="br-p"><br><br></span>যীশু বললেন, “ফিলিপ, এত কাল আমি তোমাদের মধ্যে আছি, তবুও কি তুমি আমাকে চেনো না? যে আমাকে দর্শন করেছে, সে পিতাকে দর্শন করেছে। তাহলে ‘পিতাকে আমাদের দেখান,’ একথা তুমি কী করে বলছ?</div>
<div class="v" id="v10"><span class="vn">10</span> তোমরা কি বিশ্বাস করো না যে, আমি পিতার মধ্যে বিরাজ করি এবং পিতা আমার মধ্যে বিরাজ করেন? আমি তোমাদের যা কিছু বলি, তা শুধু আমার নিজের কথা নয়, বরং পিতা, যিনি আমার মধ্যে আছেন, তিনি তাঁর কার্য সম্পাদন করছেন।</div>
<div class="v" id="v11"><span class="vn">11</span> আমি যখন বলি, পিতার মধ্যে আমি বিরাজ করি এবং আমার মধ্যে পিতা বিরাজ করেন, তখন তোমরা আমাকে বিশ্বাস করো, অন্তত অলৌকিক কর্মগুলি দেখে বিশ্বাস করো।</div>
<div class="v" id="v12"><span class="vn">12</span> আমি তোমাদের সত্যি বলছি, আমার উপর যার বিশ্বাস আছে, আমি যে কাজ করছি, সে-ও অনুরূপ কাজ করবে, এমনকি, এর চেয়েও মহৎ সব কাজ করবে, কারণ আমি পিতার কাছে যাচ্ছি।</div>
<div class="v" id="v13"><span class="vn">13</span> আর আমার নামে তোমরা যা কিছু চাইবে, আমি তাই পূরণ করব, যেন পুত্র পিতাকে মহিমান্বিত করেন।</div>
<div class="v" id="v14"><span class="vn">14</span> আমার নামে তোমরা যা কিছু চাইবে, আমি তা পূরণ করব।</div>
<div class="v" id="v15"><h2>যীশু পবিত্র আত্মা দানের প্রতিশ্রুতি দিলেন</h2><span class="vn">15</span> <span class="br-p"><br><br></span>“তোমরা যদি আমাকে ভালোবেসে থাকো, তাহলে আমার আদেশগুলি পালন করবে।</div>
<div class="v" id="v16"><span class="vn">16</span> আমি পিতার কাছে নিবেদন করব এবং তোমাদের সঙ্গে চিরকাল থাকার জন্য তিনি আর এক সহায়<sup class="fnm"><a name="fnm3" href="#fn3">3</a></sup> তোমাদের দান করবেন।</div>
<div class="v" id="v17"><span class="vn">17</span> তিনি সত্যের আত্মা। জগৎ তাঁকে গ্রহণ করতে পারে না। কারণ জগৎ তাঁকে দেখে না, তাঁকে জানেও না। কিন্তু তোমরা তাঁকে জানো, কারণ তিনি তোমাদের সঙ্গে আছেন এবং তিনি তোমাদেরই অন্তরে বিরাজ করবেন।<sup class="fnm"><a name="fnm4" href="#fn4">4</a></sup></div>
<div class="v" id="v18"><span class="vn">18</span> আমি তোমাদের অনাথ রেখে যাব না, আমি তোমাদের কাছে আসব।</div>
<div class="v" id="v19"><span class="vn">19</span> অল্পকাল পরে জগৎ আর আমাকে দেখতে পাবে না, কিন্তু তোমরা আমাকে দেখতে পাবে। কারণ আমি জীবিত আছি, এই জন্য তোমরাও জীবিত থাকবে।</div>
<div class="v" id="v20"><span class="vn">20</span> সেদিন তোমরা উপলব্ধি করবে যে, আমি পিতার মধ্যে বিরাজ করি, তোমরা আমার মধ্যে এবং আমি তোমাদের মধ্যে বিরাজ করি।</div>
<div class="v" id="v21"><span class="vn">21</span> যে আমার আদেশ লাভ করে সেগুলি পালন করে, সেই আমাকে ভালোবাসে। আমাকে যে ভালোবাসে, আমার পিতাও তাকে ভালোবাসবেন, আর আমিও তাকে ভালোবাসব এবং নিজেকে তারই কাছে প্রকাশ করব।”</div>
<div class="v" id="v22"><span class="vn">22</span> <span class="br-p"><br><br></span>তখন যিহূদা (যিহূদা ইষ্কারিয়োৎ নয়) বললেন, “কিন্তু প্রভু, আপনি জগতের কাছে নিজেকে প্রকাশ না করে, শুধুমাত্র আমাদের কাছে প্রকাশ করতে চান কেন?”</div>
<div class="v" id="v23"><span class="vn">23</span> <span class="br-p"><br><br></span>যীশু উত্তর দিলেন, “কেউ যদি আমাকে ভালোবাসে, সে আমার বাক্য পালন করবে। আমার পিতা তাকে ভালোবাসবেন। আমরা তার কাছে আসব এবং তারই সঙ্গে বাস করব।</div>
<div class="v" id="v24"><span class="vn">24</span> যে আমাকে ভালোবাসে না, সে আমার শিক্ষাও পালন করে না। তোমরা আমার যেসব বাণী শুনছ, তা আমার নিজের নয়, সেগুলি পিতার, যিনি আমাকে পাঠিয়েছেন।</div>
<div class="v" id="v25"><span class="vn">25</span> <span class="br-p"><br><br></span>“তোমাদের মধ্যে অবস্থানকালে আমি এ সমস্ত কথা বললাম,</div>
<div class="v" id="v26"><span class="vn">26</span> কিন্তু সেই সহায়, সেই পবিত্র আত্মা, যাঁকে পিতা আমার নামে প্রেরণ করবেন, তিনি সমস্ত বিষয়ে তোমাদের শিক্ষা দেবেন এবং তোমাদের কাছে কথিত আমার সমস্ত বাক্য তোমাদের স্মরণ করিয়ে দেবেন।</div>
<div class="v" id="v27"><span class="vn">27</span> আমি তোমাদের মধ্যে শান্তি রেখে যাচ্ছি, আমারই শান্তি তোমাদের প্রদান করছি। জগৎ যেভাবে দেয়, আমি সেভাবে তোমাদের দান করি না। তোমাদের হৃদয় যেন উদ্বিগ্ন না হয় এবং তোমরা ভীত হোয়ো না।</div>
<div class="v" id="v28"><span class="vn">28</span> <span class="br-p"><br><br></span>“তোমরা আমার কাছে শুনেছ, ‘আমি চলে যাচ্ছি, কিন্তু তোমাদের কাছে আবার ফিরে আসছি।’ তোমরা যদি আমাকে ভালোবাসতে, আমি পিতার কাছে যাচ্ছি বলে তোমরা উল্লসিত হতে, কারণ পিতা আমার চেয়ে মহান।</div>
<div class="v" id="v29"><span class="vn">29</span> এসব ঘটবার আগেই আমি এখন তোমাদের সেসব বলে দিলাম, যেন তা ঘটলে তোমরা বিশ্বাস করতে পারো।</div>
<div class="v" id="v30"><span class="vn">30</span> আমি তোমাদের সঙ্গে আর বেশিক্ষণ কথা বলব না, কারণ এই জগতের অধিকর্তা আসছে। আমার উপর তার কোনো অধিকার নেই।</div>
<div class="v" id="v31"><span class="vn">31</span> কিন্তু জগৎ যেন শিক্ষাগ্রহণ করে যে, আমি পিতাকে ভালোবাসি এবং পিতা আমাকে যা আদেশ করেন, আমি ঠিক তাই পালন করি। <span class="br-p"><br><br></span>“এখন চলো, আমরা প্রস্থান করি।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা, তোমরা ঈশ্বরের উপরে বিশ্বাস করো।</div>
<div class="fn"><sup class="fnt"><a name="fn2" href="#fnm2">2</a></sup> কতগুলি প্রাচীন পাণ্ডুলিপিতে আছে, আমার পিতাকেও জানবে।</div>
<div class="fn"><sup class="fnt"><a name="fn3" href="#fnm3">3</a></sup> অথবা, পক্ষসমর্থনকারী, বা উকিল।</div>
<div class="fn"><sup class="fnt"><a name="fn4" href="#fnm4">4</a></sup> কতগুলি পাণ্ডুলিপিতে আছে, বিরাজ করেন।</div>
</div>
<!-- PARSED ABOVE; EDITING MAY BREAK PARSER -->
</body></html>