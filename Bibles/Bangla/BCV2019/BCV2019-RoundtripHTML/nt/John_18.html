<html><head>
<meta http-equiv="Content-Type" content="text/html;charset=utf-8" />
<title>John 18 &ndash; যোহন &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 18);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যোহন</b> &ndash; <a href="John_1.html">1</a> ... <a href="John_16.html">16</a> <a href="John_17.html">17</a> <b>18</b> <a href="John_19.html">19</a> <a href="John_20.html">20</a> <a href="John_21.html">21</a> </div><hr>
<h1>John 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশুকে গ্রেপ্তার</h2><span class="vn">1</span> <span class="br-p"><br><br></span>প্রার্থনা শেষ করে যীশু শিষ্যদের সঙ্গে সেই স্থান ত্যাগ করলেন এবং কিদ্রোণ উপত্যকা পার হয়ে গেলেন। অন্য পারে একটি উদ্যান ছিল। যীশু এবং তাঁর শিষ্যেরা সেখানে প্রবেশ করলেন।</div>
<div class="v" id="v2"><span class="vn">2</span> <span class="br-p"><br><br></span>যিহূদা, যে তাঁর সঙ্গে বিশ্বাসঘাতকতা করেছিল, সে স্থানটি জানত, কারণ যীশু প্রায়ই সেখানে তাঁর শিষ্যদের সঙ্গে মিলিত হতেন।</div>
<div class="v" id="v3"><span class="vn">3</span> তাই যিহূদা সৈন্যদল এবং প্রধান যাজক ও ফরিশীদের প্রেরিত কিছু কর্মচারীকে পথ দেখিয়ে সেই উদ্যানে প্রবেশ করল। তাদের সঙ্গে ছিল মশাল, লণ্ঠন এবং অস্ত্রশস্ত্র।</div>
<div class="v" id="v4"><span class="vn">4</span> <span class="br-p"><br><br></span>তাঁর প্রতি যা কিছু ঘটতে চলেছে জানতে পেরে, যীশু এগিয়ে এসে তাদের জিজ্ঞাসা করলেন, “তোমরা কাকে খুঁজছ?”</div>
<div class="v" id="v5"><span class="vn">5</span> <span class="br-p"><br><br></span>তারা উত্তর দিল, “নাসরতের যীশুকে।” <span class="br-p"><br><br></span>যীশু বললেন, “আমিই তিনি।” বিশ্বাসঘাতক যিহূদাও তাদের সঙ্গে দাঁড়িয়েছিল।</div>
<div class="v" id="v6"><span class="vn">6</span> “আমিই তিনি,” যীশুর এই কথা শুনে তারা পিছিয়ে গিয়ে মাটিতে পড়ে গেল।</div>
<div class="v" id="v7"><span class="vn">7</span> <span class="br-p"><br><br></span>তিনি তাদের আবার জিজ্ঞাসা করলেন, “তোমরা কাকে চাও?” <span class="br-p"><br><br></span>তারা বলল, “নাসরতের যীশুকে।”</div>
<div class="v" id="v8"><span class="vn">8</span> <span class="br-p"><br><br></span>যীশু উত্তর দিলেন, “আমি তো তোমাদের বললাম, আমিই তিনি। যদি তোমরা আমারই সন্ধান করছ, তাহলে এদের যেতে দাও।”</div>
<div class="v" id="v9"><span class="vn">9</span> এরকম ঘটল, যেন তিনি যে কথা বলেছিলেন, তা পূর্ণ হয়, “যাদের তুমি আমাকে দান করেছ, তাদের একজনকেও আমি হারাইনি।”<sup class="fnm"><a name="fnm1" href="#fn1">1</a></sup></div>
<div class="v" id="v10"><span class="vn">10</span> <span class="br-p"><br><br></span>তখন শিমোন পিতর তাঁর তরোয়াল বের করে মহাযাজকের পরিচারককে আঘাত করলেন এবং তার ডানদিকের কান কেটে ফেললেন। পরিচারকটির নাম ছিল মল্ক।</div>
<div class="v" id="v11"><span class="vn">11</span> <span class="br-p"><br><br></span>যীশু পিতরকে আদেশ দিলেন, “তোমার তরোয়াল কোষবদ্ধ করো। পিতা আমাকে যে পানপাত্র দিয়েছেন, আমি কি তা থেকে পান করব না?”</div>
<div class="v" id="v12"><h2>হাননের সামনে যীশু</h2><span class="vn">12</span> <span class="br-p"><br><br></span>তখন সৈন্যদল, সেনাপতি এবং ইহুদি কর্মচারীরা যীশুকে গ্রেপ্তার করে বেঁধে ফেলল।</div>
<div class="v" id="v13"><span class="vn">13</span> প্রথমে তারা তাঁকে হাননের কাছে নিয়ে এল। তিনি ছিলেন সে বছরের মহাযাজক, কায়াফার শ্বশুর।</div>
<div class="v" id="v14"><span class="vn">14</span> এই কায়াফাই ইহুদিদের পরামর্শ দিয়েছিলেন যে, সমগ্র জাতির জন্য বরং একজনের মৃত্যুই ভালো।</div>
<div class="v" id="v15"><h2>পিতর যীশুকে প্রথমবার অস্বীকার করলেন</h2><span class="vn">15</span> <span class="br-p"><br><br></span>শিমোন পিতর এবং আর এক শিষ্য যীশুকে অনুসরণ করছিলেন। সেই শিষ্য মহাযাজকের পরিচিত ছিলেন। তাই তিনি যীশুর সঙ্গে মহাযাজকের প্রাঙ্গণে প্রবেশ করলেন।</div>
<div class="v" id="v16"><span class="vn">16</span> কিন্তু পিতরকে দ্বারের বাইরে অপেক্ষা করতে হল। মহাযাজকের পরিচিত অপর শিষ্যটি ফিরে এলেন এবং সেখানে কর্তব্যরত মেয়েটিকে বলে পিতরকে ভিতরে নিয়ে গেলেন।</div>
<div class="v" id="v17"><span class="vn">17</span> <span class="br-p"><br><br></span>দ্বাররক্ষী দাসীটি পিতরকে জিজ্ঞাসা করল, “তুমি কি তাঁর শিষ্যদেরই একজন নও?” <span class="br-p"><br><br></span>তিনি উত্তর দিলেন, “না, আমি নই।”</div>
<div class="v" id="v18"><span class="vn">18</span> <span class="br-p"><br><br></span>তখন ছিল শীতকাল। নিজেদের উষ্ণ করার জন্য পরিচারক এবং কর্মচারীরা আগুন জ্বালিয়ে তার চারপাশে দাঁড়িয়েছিল। পিতরও তাদের সঙ্গে দাঁড়িয়ে আগুন পোহাচ্ছিলেন।</div>
<div class="v" id="v19"><h2>যীশুকে জিজ্ঞাসাবাদ</h2><span class="vn">19</span> <span class="br-p"><br><br></span>ইতিমধ্যে মহাযাজক তাঁর শিষ্যদের এবং তাঁর শিক্ষা সম্পর্কে যীশুকে জিজ্ঞাসাবাদ করলেন।</div>
<div class="v" id="v20"><span class="vn">20</span> <span class="br-p"><br><br></span>যীশু উত্তর দিলেন, “জগতের সামনে আমি প্রকাশ্যে প্রচার করেছি। ইহুদিরা সকলে যেখানে সমবেত হয়, সেই সমাজভবনে, অথবা মন্দিরে, আমি সবসময়ই শিক্ষা দিয়েছি, গোপনে কিছুই বলিনি।</div>
<div class="v" id="v21"><span class="vn">21</span> আমাকে প্রশ্ন করছেন কেন? আমার শিক্ষা যারা শুনেছে, তাদের জিজ্ঞাসা করুন। আমি যা বলেছি, তারা নিশ্চয়ই তা জানে।”</div>
<div class="v" id="v22"><span class="vn">22</span> <span class="br-p"><br><br></span>যীশুর একথা শুনে তাঁর পাশে দাঁড়িয়ে থাকা এক কর্মচারী তাঁর মুখে চড় মারল। সে বলল, “মহাযাজকের প্রশ্নের উত্তর দেওয়ার কি এই রীতি?”</div>
<div class="v" id="v23"><span class="vn">23</span> <span class="br-p"><br><br></span>যীশু উত্তর দিলেন, “আমি যদি অন্যায় কিছু বলে থাকি, তাহলে সেই অন্যায়ের বিপক্ষে সাক্ষ্য দাও। কিন্তু যদি আমি সত্যিকথা বলে থাকি, তাহলে তুমি আমাকে কেন আঘাত করলে?”</div>
<div class="v" id="v24"><span class="vn">24</span> হানন তখনই তাঁকে বাঁধন সমেত মহাযাজক কায়াফার কাছে পাঠালেন।</div>
<div class="v" id="v25"><h2>দ্বিতীয় এবং তৃতীয়বার পিতর যীশুকে অস্বীকার করলেন</h2><span class="vn">25</span> <span class="br-p"><br><br></span>শিমোন পিতর যখন দাঁড়িয়ে আগুন পোহাচ্ছিলেন, একজন তাঁকে জিজ্ঞাসা করল, “তুমিও কি তাঁর শিষ্যদের একজন নও?” <span class="br-p"><br><br></span>তিনি অস্বীকার করলেন, বললেন, “আমি নই।”</div>
<div class="v" id="v26"><span class="vn">26</span> <span class="br-p"><br><br></span>মহাযাজকের পরিচারকদের একজন, পিতর যার কান কেটে দিয়েছিলেন, তার এক আত্মীয় দৃঢ়তার সঙ্গে বলল, “আমি কি উদ্যানে তোমাকে তাঁর সঙ্গে দেখিনি?”</div>
<div class="v" id="v27"><span class="vn">27</span> পিতর আবার সেকথা অস্বীকার করলেন, আর সেই মুহূর্তে একটি মোরগ ডাকতে আরম্ভ করল।</div>
<div class="v" id="v28"><h2>পীলাতের সামনে যীশু</h2><span class="vn">28</span> <span class="br-p"><br><br></span>তখন ভোরবেলা। ইহুদি নেতারা যীশুকে কায়াফার কাছ থেকে নিয়ে রোমীয় প্রদেশপালের প্রাসাদে গেল। তখন ভোর হয়ে আসছিল। ইহুদি নেতারা নিজেদের কলুষিত করতে চায়নি। তারা যেন নিস্তারপর্বের ভোজ গ্রহণ করতে পারে, এজন্য তারা প্রাসাদে প্রবেশ করল না।</div>
<div class="v" id="v29"><span class="vn">29</span> তাই পীলাত তাদের কাছে বেরিয়ে এসে জিজ্ঞাসা করলেন, “এই মানুষটির বিরুদ্ধে তোমাদের অভিযোগ কী?”</div>
<div class="v" id="v30"><span class="vn">30</span> <span class="br-p"><br><br></span>তারা উত্তর দিল, “সে অপরাধী না হলে, আমরা তাকে আপনার হাতে তুলে দিতাম না।”</div>
<div class="v" id="v31"><span class="vn">31</span> <span class="br-p"><br><br></span>পীলাত বললেন, “তোমরা নিজেরাই ওকে নিয়ে গিয়ে তোমাদের নিজস্ব বিধান অনুসারে ওর বিচার করো।” <span class="br-p"><br><br></span>ইহুদিরা আপত্তি জানিয়ে বলল, “কিন্তু কাউকে প্রাণদণ্ড দেওয়ার অধিকার আমাদের নেই।”</div>
<div class="v" id="v32"><span class="vn">32</span> তাঁর কীভাবে মৃত্যু হবে, সে সম্পর্কে ইঙ্গিত দিয়ে যীশু যে কথা বলেছিলেন, তা সফল হয়ে ওঠার জন্যই এরকম ঘটল।</div>
<div class="v" id="v33"><span class="vn">33</span> <span class="br-p"><br><br></span>পীলাত তখন প্রাসাদের অভ্যন্তরে ফিরে গিয়ে যীশুকে ডেকে পাঠালেন এবং তাঁকে জিজ্ঞাসা করলেন, “তুমিই কি ইহুদিদের রাজা?”</div>
<div class="v" id="v34"><span class="vn">34</span> <span class="br-p"><br><br></span>উত্তরে যীশু বললেন, “এ কি আপনার নিজের ধারণা, না অন্যেরা আমার সম্পর্কে আপনাকে বলেছে?”</div>
<div class="v" id="v35"><span class="vn">35</span> <span class="br-p"><br><br></span>পীলাত উত্তর দিলেন, “আমি কি ইহুদি? তোমারই স্বজাতিয়েরা এবং প্রধান যাজকেরা তোমাকে আমার হাতে তুলে দিয়েছে। কী করেছ তুমি?”</div>
<div class="v" id="v36"><span class="vn">36</span> <span class="br-p"><br><br></span>যীশু বললেন, “আমার রাজ্য এ জগতের নয়। তা যদি হত, ইহুদিদের দ্বারা আমার গ্রেপ্তার রোধ করার জন্য আমার অনুচররা প্রাণপণ সংগ্রাম করত। কিন্তু আমার রাজ্য এখানকার নয়।”</div>
<div class="v" id="v37"><span class="vn">37</span> <span class="br-p"><br><br></span>পীলাত বললেন, “তাহলে, তুমি তো একজন রাজাই!” <span class="br-p"><br><br></span>যীশু উত্তর দিলেন, “আপনি সঙ্গত কথাই বলছেন যে, আমি একজন রাজা। প্রকৃতপক্ষে, এজন্যই আমি জন্মগ্রহণ করেছি, আর এই কারণেই, সত্যের পক্ষে সাক্ষ্য দিতে আমি জগতে এসেছি। যে সত্যের পক্ষে, সে আমার কথায় কর্ণপাত করে।”</div>
<div class="v" id="v38"><span class="vn">38</span> <span class="br-p"><br><br></span>পীলাত জিজ্ঞাসা করলেন, “সত্য কী?” একথা বলে তিনি বাইরে ইহুদিদের কাছে আবার গেলেন। তিনি বললেন, “ওকে অভিযুক্ত করার মতো কোনো কারণই আমি খুঁজে পাচ্ছি না।</div>
<div class="v" id="v39"><span class="vn">39</span> কিন্তু তোমাদের প্রথা অনুসারে নিস্তারপর্বের সময় একজন কারাবন্দিকে আমি মুক্তি দিয়ে থাকি। তোমরা কি চাও যে, ‘ইহুদিদের রাজাকে’ আমি মুক্ত করে দিই?”</div>
<div class="v" id="v40"><span class="vn">40</span> <span class="br-p"><br><br></span>তারা চিৎকার করে উঠল, “না, ওকে নয়! বারাব্বাকে আমাদের দিন।” সেই বারাব্বা এক বিদ্রোহে অংশ নিয়েছিল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> যোহন ৬:৩৯</div>
</div>
<!-- PARSED ABOVE; EDITING MAY BREAK PARSER -->
</body></html>