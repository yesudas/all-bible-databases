<html><head>
<meta http-equiv="Content-Type" content="text/html;charset=utf-8" />
<title>John 20 &ndash; যোহন &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 20);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যোহন</b> &ndash; <a href="John_1.html">1</a> ... <a href="John_18.html">18</a> <a href="John_19.html">19</a> <b>20</b> <a href="John_21.html">21</a> </div><hr>
<h1>John 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শূন্য সমাধি</h2><span class="vn">1</span> <span class="br-p"><br><br></span>সপ্তাহের প্রথম দিন ভোরবেলায়, অন্ধকার থাকতে থাকতেই, মাগ্দালাবাসী মরিয়ম সমাধির কাছে গিয়ে দেখলেন যে, প্রবেশমুখ থেকে পাথরটিকে সরানো হয়েছে।</div>
<div class="v" id="v2"><span class="vn">2</span> তাই তিনি শিমোন পিতর এবং সেই অন্য শিষ্য, যীশু যাঁকে ভালোবাসতেন, তাঁদের কাছে দৌড়ে গিয়ে বললেন, “ওরা সমাধি থেকে প্রভুকে নিয়ে গেছে, ওরা তাঁকে কোথায় রেখেছে, আমরা জানি না!”</div>
<div class="v" id="v3"><span class="vn">3</span> <span class="br-p"><br><br></span>তাই পিতর এবং সেই অন্য শিষ্য সমাধিস্থলের উদ্দেশে যাত্রা করলেন।</div>
<div class="v" id="v4"><span class="vn">4</span> তাঁরা দুজনেই ছুটে যাচ্ছিলেন। কিন্তু অন্য শিষ্যটি পিতরকে অতিক্রম করে প্রথমে সমাধির কাছে পৌঁছালেন।</div>
<div class="v" id="v5"><span class="vn">5</span> তিনি নত হয়ে ভেতরে পড়ে থাকা ক্ষৌমবস্ত্রের খণ্ডগুলি দেখতে পেলেন, কিন্তু ভেতরে প্রবেশ করলেন না।</div>
<div class="v" id="v6"><span class="vn">6</span> তাঁর পেছনে পেছনে শিমোন পিতর উপস্থিত হয়ে সমাধির ভেতরে প্রবেশ করলেন। তিনি দেখলেন ক্ষৌমবস্ত্রের খণ্ডগুলি</div>
<div class="v" id="v7"><span class="vn">7</span> এবং যীশুর মাথার চারপাশে যে সমাধিবস্ত্র জড়ানো ছিল, সেগুলি সেখানে পড়ে আছে। সমাধিবস্ত্রটি ক্ষৌমবস্ত্র থেকে পৃথকভাবে গুটানো অবস্থায় রাখা ছিল।</div>
<div class="v" id="v8"><span class="vn">8</span> অবশেষে, অপর যে শিষ্যটি প্রথমে সমাধিতে পৌঁছেছিলেন, তিনিও ভেতরে প্রবেশ করলেন। তিনি দেখলেন ও বিশ্বাস করলেন।</div>
<div class="v" id="v9"><span class="vn">9</span> (তখনও তাঁরা শাস্ত্রের বাণী উপলব্ধি করতে পারেননি যে, যীশুকে মৃতদের মধ্য থেকে পুনরুত্থিত হতে হবে)</div>
<div class="v" id="v10"><span class="vn">10</span> এরপর শিষ্যেরা তাঁদের ঘরে ফিরে গেলেন।</div>
<div class="v" id="v11"><h2>মাগ্দালাবাসী মরিয়মের কাছে যীশুর আবির্ভাব</h2><span class="vn">11</span> <span class="br-p"><br><br></span>কিন্তু মরিয়ম সমাধির বাইরে দাঁড়িয়ে কাঁদতে লাগলেন। কাঁদতে কাঁদতে সমাধির ভেতরে দেখার জন্য তিনি নিচু হলেন।</div>
<div class="v" id="v12"><span class="vn">12</span> যীশুর দেহ যেখানে শায়িত ছিল, সেখানে তিনি শুভ্র বসন পরিহিত দুজন স্বর্গদূতকে দেখতে পেলেন, একজন মাথার দিকে এবং অন্যজন পায়ের দিকে বসে আছেন।</div>
<div class="v" id="v13"><span class="vn">13</span> <span class="br-p"><br><br></span>তাঁরা তাঁকে জিজ্ঞাসা করলেন, “নারী, তুমি কাঁদছ কেন?” <span class="br-p"><br><br></span>তিনি বললেন, “ওরা আমার প্রভুকে নিয়ে গেছে, তাঁকে কোথায় রেখেছে, আমি জানি না।”</div>
<div class="v" id="v14"><span class="vn">14</span> এই বলে পেছনে ফিরতেই তিনি যীশুকে সেখানে দাঁড়িয়ে থাকতে দেখলেন, কিন্তু তিনি যে যীশু, মরিয়ম তা বুঝতে পারলেন না।</div>
<div class="v" id="v15"><span class="vn">15</span> <span class="br-p"><br><br></span>যীশু তাঁকে বললেন, “নারী, তুমি কাঁদছ কেন? কার সন্ধান করছ?” <span class="br-p"><br><br></span>তাঁকে বাগানের মালি মনে করে মরিয়ম বললেন, “মহাশয়, আপনি যদি তাঁকে নিয়ে গিয়ে থাকেন, আমাকে বলুন, কোথায় তাঁকে রেখেছেন, আমি তাঁকে নিয়ে যাব।”</div>
<div class="v" id="v16"><span class="vn">16</span> <span class="br-p"><br><br></span>যীশু তাঁকে বললেন, “মরিয়ম!” <span class="br-p"><br><br></span>তাঁর দিকে ঘুরে তিনি চিৎকার করে উঠলেন, <b>“রব্বুনি!”</b> (শব্দটি আরামীয়, যার অর্থ, গুরুমহাশয়)</div>
<div class="v" id="v17"><span class="vn">17</span> <span class="br-p"><br><br></span>যীশু তাঁকে বললেন, “আমাকে ধরে রেখো না, কারণ আমি এখনও পিতার কাছে ফিরে যাইনি। বরং, আমার ভাইদের কাছে গিয়ে তাদের বলো, ‘যিনি আমার পিতা ও তোমাদের পিতা, যিনি আমার ঈশ্বর এবং তোমাদের ঈশ্বর, আমি তাঁর কাছে ফিরে যাচ্ছি।’ ”</div>
<div class="v" id="v18"><span class="vn">18</span> <span class="br-p"><br><br></span>মাগ্দালাবাসী মরিয়ম শিষ্যদের কাছে গিয়ে এই সংবাদ দিলেন, “আমি প্রভুকে দেখেছি!” আর যে সমস্ত বিষয়ের কথা যীশু তাঁকে বলেছিলেন, তিনি তাঁদের তা বললেন।</div>
<div class="v" id="v19"><h2>শিষ্যদের কাছে যীশুর আবির্ভাব</h2><span class="vn">19</span> <span class="br-p"><br><br></span>সপ্তাহের সেই প্রথম দিনের সন্ধ্যায়, শিষ্যেরা ইহুদিদের ভয়ে দ্বার রুদ্ধ করে একত্র মিলিত হয়েছিলেন। সেই সময় যীশু তাঁদের মধ্যে এসে দাঁড়ালেন। তিনি বললেন, “তোমাদের শান্তি হোক।”</div>
<div class="v" id="v20"><span class="vn">20</span> একথা বলার পর তিনি তাঁর দু-হাত ও বুকের পার্শ্বদেশ দেখালেন। প্রভুকে দেখে শিষ্যেরা আনন্দিত হয়ে উঠলেন।</div>
<div class="v" id="v21"><span class="vn">21</span> <span class="br-p"><br><br></span>যীশু আবার বললেন, “তোমাদের শান্তি হোক! পিতা যেমন আমাকে প্রেরণ করেছেন, আমিও তেমনই তোমাদের প্রেরণ করছি।”</div>
<div class="v" id="v22"><span class="vn">22</span> একথা বলে তিনি তাঁদের উপর ফুঁ দিয়ে বললেন, “পবিত্র আত্মাকে গ্রহণ করো।</div>
<div class="v" id="v23"><span class="vn">23</span> তোমরা যাদের পাপ ক্ষমা করবে, তাদের ক্ষমা হবে, যাদের ক্ষমা করবে না, তাদের ক্ষমা হবে না।”</div>
<div class="v" id="v24"><h2>থোমার কাছে যীশুর আবির্ভাব</h2><span class="vn">24</span> <span class="br-p"><br><br></span>যীশু যখন এসেছিলেন, তখন বারোজন শিষ্যের অন্যতম, দিদুমঃ নামে আখ্যাত থোমা সেখানে ছিলেন না।</div>
<div class="v" id="v25"><span class="vn">25</span> তাই অন্য শিষ্যেরা তাঁকে বললেন, “আমরা প্রভুকে দেখেছি।” <span class="br-p"><br><br></span>কিন্তু তিনি তাঁদের বললেন, “আমি যতক্ষণ না তাঁর হাতে পেরেকের চিহ্ন দেখছি এবং যেখানে পেরেকের চিহ্ন ছিল, সেখানে আঙুল রাখছি, আর তাঁর বুকের পাশে আমার হাত না-রাখছি, ততক্ষণ আমি বিশ্বাস করব না।”</div>
<div class="v" id="v26"><span class="vn">26</span> <span class="br-p"><br><br></span>এক সপ্তাহ পরে শিষ্যেরা আবার গৃহমধ্যে ছিলেন। থোমা তাঁদের সঙ্গেই ছিলেন। দ্বার রুদ্ধ থাকলেও যীশু এসে তাঁদের মধ্যে দাঁড়িয়ে বললেন, “তোমাদের শান্তি হোক!”</div>
<div class="v" id="v27"><span class="vn">27</span> তারপর তিনি থোমাকে বললেন, “এখানে তোমার আঙুল রাখো। আমার হাত দুটি দেখো। তোমার হাত বাড়িয়ে দাও, আমার বুকের পাশে রাখো। সন্দেহ কোরো না ও বিশ্বাস করো।”</div>
<div class="v" id="v28"><span class="vn">28</span> <span class="br-p"><br><br></span>থোমা তাঁকে বললেন, “প্রভু আমার, ঈশ্বর আমার!”</div>
<div class="v" id="v29"><span class="vn">29</span> <span class="br-p"><br><br></span>যীশু তখন তাঁকে বললেন, “তুমি আমাকে দেখেছ বলে বিশ্বাস করেছ, কিন্তু ধন্য তারা, যারা আমাকে না-দেখেও বিশ্বাস করেছে।”</div>
<div class="v" id="v30"><span class="vn">30</span> <span class="br-p"><br><br></span>যীশু শিষ্যদের সাক্ষাতে আরও অনেক চিহ্নকর্ম করেছিলেন, সে সমস্ত এই পুস্তকে লিপিবদ্ধ হয়নি।</div>
<div class="v" id="v31"><span class="vn">31</span> কিন্তু এ সমস্ত এজন্য লিখিত হয়েছে, যেন তোমরা বিশ্বাস করো<sup class="fnm"><a name="fnm1" href="#fn1">1</a></sup> যে, যীশুই মশীহ, ঈশ্বরের পুত্র এবং বিশ্বাস করে তোমরা তাঁর নামে জীবন লাভ করো।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> কোনো কোনো পাণ্ডুলিপিতে, <!--raw 1 bo --><em><!--endraw 1-->বিশ্বাস করতে থাকো যে <!--raw 1 bo --></em><!--endraw 1-->বা <!--raw 1 bo --><em><!--endraw 1-->ক্রমাগত বিশ্বাস করে যাও।<!--raw 1 bo --></em><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>