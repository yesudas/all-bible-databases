<html><head>
<meta http-equiv="Content-Type" content="text/html;charset=utf-8" />
<title>John 3 &ndash; যোহন &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যোহন</b> &ndash; <a href="John_1.html">1</a> <a href="John_2.html">2</a> <b>3</b> <a href="John_4.html">4</a> <a href="John_5.html">5</a> ... <a href="John_21.html">21</a> </div><hr>
<h1>John 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশু নীকদীমকে শিক্ষাদান করলেন</h2><span class="vn">1</span> <span class="br-p"><br><br></span>নীকদীম নামে ফরিশী সম্প্রদায়ভুক্ত এক ব্যক্তি ছিলেন। তিনি ছিলেন ইহুদি মহাসভার<sup class="fnm"><a name="fnm1" href="#fn1">1</a></sup> এক সদস্য।</div>
<div class="v" id="v2"><span class="vn">2</span> তিনি রাত্রিবেলা যীশুর কাছে এসে বললেন, “রব্বি, আমরা জানি আপনি ঈশ্বরের কাছ থেকে আগত একজন শিক্ষাগুরু কারণ ঈশ্বরের সহায়তা ব্যতীত কোনো মানুষ আপনার মতো চিহ্নকর্ম সম্পাদন করতে পারে না।”</div>
<div class="v" id="v3"><span class="vn">3</span> <span class="br-p"><br><br></span>উত্তরে যীশু তাঁকে বললেন, “আমি আপনাকে সত্যি বলছি, নতুন জন্ম লাভ না করলে কেউ ঈশ্বরের রাজ্যের দর্শন পায় না।”<sup class="fnm"><a name="fnm2" href="#fn2">2</a></sup></div>
<div class="v" id="v4"><span class="vn">4</span> <span class="br-p"><br><br></span>নীকদীম তাঁকে জিজ্ঞাসা করলেন, “বয়স্ক মানুষ কীভাবে জন্মগ্রহণ করতে পারে? জন্মগ্রহণের জন্য সে নিশ্চয়ই দ্বিতীয়বার তার মাতৃগর্ভে প্রবেশ করতে পারে না!”</div>
<div class="v" id="v5"><span class="vn">5</span> <span class="br-p"><br><br></span>যীশু উত্তর দিলেন, “আমি আপনাকে সত্যিই বলছি, জল ও <i>পবিত্র</i> আত্মা থেকে জন্মগ্রহণ না করলে কেউ ঈশ্বরের রাজ্যে প্রবেশ করতে পারে না।</div>
<div class="v" id="v6"><span class="vn">6</span> শরীর থেকে শরীরই জন্ম নেয়, আর আত্মা থেকে আত্মা-ই জন্ম নেয়।</div>
<div class="v" id="v7"><span class="vn">7</span> ‘আপনাদের অবশ্যই নতুন জন্ম লাভ করতে হবে,’ আমার একথায় আপনি বিস্মিত হবেন না।</div>
<div class="v" id="v8"><span class="vn">8</span> বাতাস আপন খেয়ালে যেদিকে খুশি বয়ে চলে। আপনারা তার শব্দ শুনতে পান, কিন্তু তার উৎস কোথায়, কোথায়ই বা সে যায়, তা আপনারা বলতে পারেন না। <i>পবিত্র</i> আত্মা থেকে জাত প্রত্যেক ব্যক্তিও সেইরূপ।”</div>
<div class="v" id="v9"><span class="vn">9</span> <span class="br-p"><br><br></span>নীকদীম জিজ্ঞাসা করলেন, “কীভাবে তা সম্ভব?”</div>
<div class="v" id="v10"><span class="vn">10</span> <span class="br-p"><br><br></span>যীশু বললেন, “আপনি ইস্রায়েলের শিক্ষাগুরু, আর এই সমস্ত আপনি উপলব্ধি করতে পারছেন না?</div>
<div class="v" id="v11"><span class="vn">11</span> আমি আপনাকে সত্যি বলছি, আমরা যা জানি, তার কথাই বলি; আর যা দেখেছি, তারই সাক্ষ্য দিই। তা সত্ত্বেও আপনারা আমাদের সাক্ষ্য গ্রহণ করেন না।</div>
<div class="v" id="v12"><span class="vn">12</span> আমি আপনাদের পার্থিব বিষয়ের কথা বললেও আপনারা তা বিশ্বাস করেননি, তাহলে স্বর্গীয় বিষয়ের কথা কিছু বললে, আপনারা কী করে বিশ্বাস করবেন?</div>
<div class="v" id="v13"><span class="vn">13</span> স্বর্গলোক থেকে আগত সেই একজন, অর্থাৎ, মনুষ্যপুত্র<sup class="fnm"><a name="fnm3" href="#fn3">3</a></sup> ব্যতীত আর কেউ কখনও স্বর্গে উত্তরণ করেনি।</div>
<div class="v" id="v14"><span class="vn">14</span> মরুপ্রান্তরে মোশি যেমন সেই সাপকে উত্তোলন করেছিলেন, মনুষ্যপুত্রকেও তেমনই উন্নত হতে হবে,</div>
<div class="v" id="v15"><span class="vn">15</span> যেন যারা তাঁকে বিশ্বাস করে তারা প্রত্যেকেই অনন্ত জীবন পায়।<sup class="fnm"><a name="fnm4" href="#fn4">4</a></sup></div>
<div class="v" id="v16"><span class="vn">16</span> <span class="br-p"><br><br></span>“কারণ ঈশ্বর জগৎকে এমন প্রেম করলেন যে, তিনি তাঁর একজাত পুত্রকে দান করলেন, যেন যে কেউ তাঁকে বিশ্বাস করে সে বিনষ্ট না হয় কিন্তু অনন্ত জীবন পায়।</div>
<div class="v" id="v17"><span class="vn">17</span> কারণ জগতের বিচার করতে ঈশ্বর তাঁর পুত্রকে জগতে পাঠাননি, কিন্তু তাঁর মাধ্যমে জগৎকে উদ্ধার করতে পাঠিয়েছিলেন।</div>
<div class="v" id="v18"><span class="vn">18</span> যে ব্যক্তি তাঁকে বিশ্বাস করে না, তার বিচার ইতিমধ্যেই হয়ে গেছে, কারণ ঈশ্বরের একজাত পুত্রের<sup class="fnm"><a name="fnm5" href="#fn5">5</a></sup> নামে সে বিশ্বাস করেনি।</div>
<div class="v" id="v19"><span class="vn">19</span> এই হল দণ্ডাদেশ: জগতে জ্যোতির আগমন হয়েছে, কিন্তু মানুষ জ্যোতির পরিবর্তে অন্ধকারকে ভালোবাসলো কারণ তাদের কর্মসকল ছিল মন্দ।</div>
<div class="v" id="v20"><span class="vn">20</span> যে দুষ্কর্ম করে, সে জ্যোতিকে ঘৃণা করে ও জ্যোতির সান্নিধ্যে আসতে ভয় পায় পাছে তার দুষ্কর্মগুলি প্রকাশ হয়ে পড়ে।</div>
<div class="v" id="v21"><span class="vn">21</span> কিন্তু যে সত্যে জীবনযাপন করে সে জ্যোতির সান্নিধ্যে আসে, যেন তার সমস্ত কর্মই ঈশ্বরে সাধিত বলে প্রকাশ পায়।”</div>
<div class="v" id="v22"><h2>যোহন আবার যীশুর বিষয়ে সাক্ষ্য দিলেন</h2><span class="vn">22</span> <span class="br-p"><br><br></span>এরপর যীশু শিষ্যদের সঙ্গে যিহূদিয়ার গ্রামাঞ্চলে গেলেন। সেখানে তিনি শিষ্যদের সঙ্গে কিছু সময় কাটালেন ও বাপ্তিষ্ম দিলেন।</div>
<div class="v" id="v23"><span class="vn">23</span> শালীমের নিকটবর্তী ঐনোনে যোহন বাপ্তিষ্ম দিচ্ছিলেন, কারণ সেখানে প্রচুর পরিমাণে জল ছিল এবং লোকেরা অনবরত এসে বাপ্তিষ্ম গ্রহণ করছিল।</div>
<div class="v" id="v24"><span class="vn">24</span> (যোহন কারারুদ্ধ হওয়ার আগে এই ঘটনা ঘটেছিল)</div>
<div class="v" id="v25"><span class="vn">25</span> তখন আনুষ্ঠানিক শুদ্ধিকরণ নিয়ে যোহনের কয়েকজন শিষ্য ও কয়েকজন ইহুদির মধ্যে বিতর্ক দেখা দিল।</div>
<div class="v" id="v26"><span class="vn">26</span> তারা যোহনের কাছে এসে বলল, “রব্বি, জর্ডনের অপর পারে, যিনি আপনার সঙ্গে ছিলেন—যাঁর বিষয়ে আপনি সাক্ষ্য দিয়েছিলেন—তিনি বাপ্তিষ্ম দিচ্ছেন, আর সকলেই তাঁর কাছে যাচ্ছে।”</div>
<div class="v" id="v27"><span class="vn">27</span> <span class="br-p"><br><br></span>উত্তরে যোহন বললেন, “ঊর্ধ্বলোক থেকে যা দেওয়া হয়েছে একজন মানুষ কেবল তাই গ্রহণ করতে পারে।</div>
<div class="v" id="v28"><span class="vn">28</span> তোমরা নিজেরাই সাক্ষ্য দিতে পারো যে, আমি বলেছিলাম, ‘আমি সেই খ্রীষ্ট<sup class="fnm"><a name="fnm6" href="#fn6">6</a></sup> নই, কিন্তু আমি তাঁর অগ্রে প্রেরিত হয়েছি।’</div>
<div class="v" id="v29"><span class="vn">29</span> যে বধূকে পেয়েছে সেই তো বর। যে বন্ধু বরের সঙ্গে থাকে, সে তার কথা শোনার প্রতীক্ষায় থাকে ও বরের কণ্ঠস্বর শুনে আনন্দে পূর্ণ হয়ে ওঠে। সেই আনন্দই আমার, তা এখন পূর্ণ হয়েছে।</div>
<div class="v" id="v30"><span class="vn">30</span> তাঁকে অবশ্যই বৃদ্ধি পেতে হবে, আর আমাকে ক্ষুদ্র হতে হবে।</div>
<div class="v" id="v31"><span class="vn">31</span> <span class="br-p"><br><br></span>“ঊর্ধ্বলোক থেকে যাঁর আগমন তিনি সবার উপরে। যিনি মর্ত্য থেকে আসেন তিনি মর্ত্যেরই, আর তিনি মর্ত্যের কথাই বলেন। স্বর্গলোক থেকে যাঁর আগমন তিনি সবার ঊর্ধ্বে।</div>
<div class="v" id="v32"><span class="vn">32</span> তিনি যা দেখেছেন ও শুনেছেন তারই সাক্ষ্য দেন, কিন্তু তাঁর সাক্ষ্য কেউ গ্রহণ করে না।</div>
<div class="v" id="v33"><span class="vn">33</span> যে তাঁর সাক্ষ্য গ্রহণ করেছে তিনি বিবৃতি দিয়েছেন যে ঈশ্বর সত্য।</div>
<div class="v" id="v34"><span class="vn">34</span> ঈশ্বর যাঁকে প্রেরণ করেছেন তিনি ঈশ্বরের বাক্য প্রকাশ করেন, কারণ ঈশ্বর সীমা ছাড়িয়ে <i>পবিত্র</i> আত্মা দান করেন।</div>
<div class="v" id="v35"><span class="vn">35</span> পিতা পুত্রকে ভালোবাসেন এবং সবকিছু তাঁরই হাতে সমর্পণ করেছেন।</div>
<div class="v" id="v36"><span class="vn">36</span> পুত্রকে যে বিশ্বাস করে, সে অনন্ত জীবন লাভ করেছে; কিন্তু পুত্রকে যে অমান্য করে, সে জীবন দেখতে পাবে না, কারণ ঈশ্বরের ত্রুোধ তার উপর বিরাজ করে।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা মন্ত্রণা-পরিষদের।</div>
<div class="fn"><sup class="fnt"><a name="fn2" href="#fnm2">2</a></sup> অথবা, ঊর্ধ্ব থেকে জাত।</div>
<div class="fn"><sup class="fnt"><a name="fn3" href="#fnm3">3</a></sup> কোনো কোনো পাণ্ডুলিপিতে আছে, <!--raw 1 bo --><em><!--endraw 1-->সেই মানব, যিনি স্বর্গে আছেন।<!--raw 1 bo --></em><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> অথবা, তাঁর মধ্যে পেতে পারে চিরায়ত জীবন।</div>
<div class="fn"><sup class="fnt"><a name="fn5" href="#fnm5">5</a></sup> পুরোনো সংস্করণে: একজাত পুত্রের।</div>
<div class="fn"><sup class="fnt"><a name="fn6" href="#fnm6">6</a></sup> হিব্রু: মশীহ।</div>
</div>
<!-- PARSED ABOVE; EDITING MAY BREAK PARSER -->
</body></html>