<html><head>
<meta http-equiv="Content-Type" content="text/html;charset=utf-8" />
<title>John 7 &ndash; যোহন &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 7);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যোহন</b> &ndash; <a href="John_1.html">1</a> ... <a href="John_5.html">5</a> <a href="John_6.html">6</a> <b>7</b> <a href="John_8.html">8</a> <a href="John_9.html">9</a> ... <a href="John_21.html">21</a> </div><hr>
<h1>John 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশুর কুটিরবাস পর্বে গমন</h2><span class="vn">1</span> <span class="br-p"><br><br></span>এরপর যীশু গালীল প্রদেশের চতুর্দিকে পরিভ্রমণ করতে লাগলেন, ইচ্ছাপূর্বক তিনি যিহূদিয়া থেকে দূরে রইলেন, কারণ সেখানে ইহুদিরা তাঁর প্রাণনাশের চেষ্টায় ছিল।</div>
<div class="v" id="v2"><span class="vn">2</span> কিন্তু ইহুদিদের কুটিরোৎসব সন্নিকট হলে,</div>
<div class="v" id="v3"><span class="vn">3</span> যীশুর ভাইয়েরা তাঁকে বললেন, “এ স্থান ছেড়ে তোমার যিহূদিয়ায় যাওয়া উচিত, যেন তোমার শিষ্যেরা তোমার অলৌকিক কর্মগুলি দেখতে পায়।</div>
<div class="v" id="v4"><span class="vn">4</span> প্রকাশ্যে পরিচিতি লাভ করতে চাইলে কেউ গোপনে কাজ করে না। তুমি যখন এই সমস্ত কাজ করছই, তখন নিজেকে জগতের সামনে প্রকাশ করো।”</div>
<div class="v" id="v5"><span class="vn">5</span> এরকম বলার কারণ হল, এমনকি যীশুর নিজের ভাইরাও তাঁকে বিশ্বাস করতেন না।</div>
<div class="v" id="v6"><span class="vn">6</span> <span class="br-p"><br><br></span>তখন যীশু তাঁদের বললেন, “আমার নিরূপিত সময় এখনও আসেনি, তোমাদের পক্ষে যে কোনো সময়ই উপযুক্ত।</div>
<div class="v" id="v7"><span class="vn">7</span> জগৎ তোমাদের ঘৃণা করতে পারে না, কিন্তু আমাকে ঘৃণা করে। কারণ জগৎ যা করে, তা যে মন্দ, তা আমি প্রকাশ করে দিই।</div>
<div class="v" id="v8"><span class="vn">8</span> তোমরাই পর্বে যোগদান করতে যাও। আমি এখনই পর্বে যাচ্ছি না, কারণ আমার উপযুক্ত সময় এখনও আসেনি।”</div>
<div class="v" id="v9"><span class="vn">9</span> একথা বলে তিনি গালীলেই থেকে গেলেন।</div>
<div class="v" id="v10"><span class="vn">10</span> <span class="br-p"><br><br></span>কিন্তু তাঁর ভাইয়েরা পর্বে গেলে পর, তিনিও সেখানে গেলেন, তবে প্রকাশ্যে নয়, কিন্তু গোপনে।</div>
<div class="v" id="v11"><span class="vn">11</span> পর্বের সময় ইহুদিরা যীশুর সন্ধান করছিল এবং জিজ্ঞাসা করছিল, “সেই ব্যক্তিটি কোথায়?”</div>
<div class="v" id="v12"><span class="vn">12</span> <span class="br-p"><br><br></span>ভিড়ের মধ্যে তাঁকে নিয়ে প্রচুর গুঞ্জন চলছিল। কেউ কেউ বলল, “তিনি একজন সৎ মানুষ।” <span class="br-p"><br><br></span>অন্যেরা বলল, “না, তিনি মানুষকে ভ্রান্তপথে চালনা করছেন।”</div>
<div class="v" id="v13"><span class="vn">13</span> কিন্তু ইহুদিদের ভয়ে কেউ তাঁর সম্পর্কে প্রকাশ্যে-কোনো কথা বলল না।</div>
<div class="v" id="v14"><h2>পর্বের সময় যীশুর শিক্ষা</h2><span class="vn">14</span> <span class="br-p"><br><br></span>পর্বের মাঝামাঝি সময়, যীশু মন্দির-প্রাঙ্গণে গিয়ে শিক্ষা দিতে লাগলেন।</div>
<div class="v" id="v15"><span class="vn">15</span> ইহুদিরা বিস্মিত হয়ে জিজ্ঞাসা করল, “শিক্ষাগ্রহণ না করেও এই মানুষটি কী করে এত শাস্ত্রজ্ঞ হয়ে উঠল?”</div>
<div class="v" id="v16"><span class="vn">16</span> <span class="br-p"><br><br></span>যীশু উত্তর দিলেন, “এই শিক্ষা আমার নিজস্ব নয়। এই শিক্ষা আমি পেয়েছি আমার প্রেরণকর্তার কাছ থেকে।</div>
<div class="v" id="v17"><span class="vn">17</span> কেউ যদি ঈশ্বরের ইচ্ছা পালন করতে মনস্থ করে, তাহলে সে উপলব্ধি করতে পারবে, আমার এই শিক্ষা ঈশ্বরের কাছ থেকে এসেছে, না আমি নিজে থেকে বলি।</div>
<div class="v" id="v18"><span class="vn">18</span> যে নিজের জ্ঞানের কথা বলে, সে তার গৌরবপ্রাপ্তির জন্যই তা করে, কিন্তু যে তার প্রেরণকর্তার গৌরবের জন্য কাজ করে, সে সত্যবাদী পুরুষ। তার মধ্যে-কোনো মিথ্যাচার নেই।</div>
<div class="v" id="v19"><span class="vn">19</span> মোশি কি তোমাদের বিধান দেননি? তবু তোমরা একজনও সেই বিধান পালন করো না। তোমরা কেন আমাকে হত্যার চেষ্টা করছ?”</div>
<div class="v" id="v20"><span class="vn">20</span> <span class="br-p"><br><br></span>লোকসমূহ উত্তর দিল, “তুমি ভূতগ্রস্ত। কে তোমাকে হত্যার চেষ্টা করছে?”</div>
<div class="v" id="v21"><span class="vn">21</span> <span class="br-p"><br><br></span>যীশু তাদের বললেন, “আমি মাত্র একটি অলৌকিক কর্ম করেছি, আর তা দেখেই তোমরা চমৎকৃত হয়েছিলে।</div>
<div class="v" id="v22"><span class="vn">22</span> মোশি তোমাদের সুন্নত প্রথা দিয়েছিলেন বলে (যদিও প্রকৃতপক্ষে মোশি তা দেননি, কিন্তু পিতৃপুরুষদের সময় থেকে এই প্রথার প্রচলন হয়েছিল), তোমরা বিশ্রামদিনে শিশুর সুন্নত করে থাকো।</div>
<div class="v" id="v23"><span class="vn">23</span> এখন, বিশ্রামদিনে কোনো শিশুকে সুন্নত করলে যদি মোশির বিধান ভঙ্গ করা না হয়, তাহলে বিশ্রামদিনে একটি মানুষকে সম্পূর্ণ সুস্থ করেছি বলে তোমরা আমার উপর ক্রুদ্ধ হচ্ছো কেন?</div>
<div class="v" id="v24"><span class="vn">24</span> শুধু বাহ্যিক বিষয় দেখে বিচার কোরো না, ন্যায়সঙ্গত বিচার করো।”</div>
<div class="v" id="v25"><h2>যীশুই কি সেই খ্রীষ্ট?</h2><span class="vn">25</span> <span class="br-p"><br><br></span>সেই সময় জেরুশালেমের কিছু লোক জিজ্ঞাসা করতে লাগল, “এই লোকটিকেই না তাঁরা হত্যা করার চেষ্টা করছেন?</div>
<div class="v" id="v26"><span class="vn">26</span> ইনি তো এখানে প্রকাশ্যে কথা বলছেন, অথচ তাঁরা তাঁকে একটিও কথা বলছেন না। কর্তৃপক্ষ কি সত্যিসত্যিই মেনে নিয়েছেন যে, উনিই সেই খ্রীষ্ট?</div>
<div class="v" id="v27"><span class="vn">27</span> যাই হোক, এই ব্যক্তি কোথা থেকে এসেছেন তা আমরা জানি, কিন্তু খ্রীষ্ট এলে কেউ জানবে না যে কোথা থেকে তাঁর আগমন হয়েছে।”</div>
<div class="v" id="v28"><span class="vn">28</span> <span class="br-p"><br><br></span>তারপর মন্দির-প্রাঙ্গণে শিক্ষা দেওয়ার সময় যীশু উচ্চকণ্ঠে বললেন, “এটা ঠিক যে, তোমরা আমাকে জানো এবং আমি কোথা থেকে এসেছি, তা ও তোমরা জানো। আমি নিজের ইচ্ছানুসারে এখানে আসিনি, কিন্তু যিনি আমাকে পাঠিয়েছেন, তিনি সত্যময়। তোমরা তাঁকে জানো না।</div>
<div class="v" id="v29"><span class="vn">29</span> কিন্তু আমি তাঁকে জানি, কারণ আমি তাঁরই কাছ থেকে এসেছি এবং তিনিই আমাকে প্রেরণ করছেন।”</div>
<div class="v" id="v30"><span class="vn">30</span> <span class="br-p"><br><br></span>একথায় তারা তাঁকে বন্দি করতে চেষ্টা করল, কিন্তু কেউ তাঁর গায়ে হাত দিল না, কারণ তখনও তাঁর সময় উপস্থিত হয়নি।</div>
<div class="v" id="v31"><span class="vn">31</span> কিন্তু লোকদের মধ্যে অনেকেই তাঁর উপর বিশ্বাস স্থাপন করল। তারা বলল, “খ্রীষ্টের আগমন হলে তিনি কি এই মানুষটির চেয়ে আরও বেশি চিহ্নকর্ম দেখাবেন?”</div>
<div class="v" id="v32"><span class="vn">32</span> <span class="br-p"><br><br></span>ফরিশীরা লোকদিগকে তাঁর সম্পর্কে এসব বিষয়ে কানাকানি করতে শুনল। তখন প্রধান যাজকবর্গ এবং ফরিশীরা তাঁকে গ্রেপ্তার করার জন্য মন্দিরের রক্ষীদের পাঠালেন।</div>
<div class="v" id="v33"><span class="vn">33</span> <span class="br-p"><br><br></span>যীশু বললেন, “আমি তোমাদের সঙ্গে আর অল্পকাল আছি, তারপর যিনি আমাকে পাঠিয়েছেন, তাঁর কাছে ফিরে যাব।</div>
<div class="v" id="v34"><span class="vn">34</span> তোমরা আমার সন্ধান করবে, কিন্তু পাবে না। আর আমি যেখানে থাকব, তোমরা সেখানে আসতে পারো না।”</div>
<div class="v" id="v35"><span class="vn">35</span> <span class="br-p"><br><br></span>তখন ইহুদিরা পরস্পর বলাবলি করল, “এই লোকটি এমন কোথায় যেতে চায় যে আমরা তার সন্ধান পাব না? যেখানে গ্রিকদের মধ্যে আমাদের লোকরা বিক্ষিপ্ত অবস্থায় রয়েছে, ও কি সেখানে গিয়ে গ্রিকদের শিক্ষা দিতে চায়?</div>
<div class="v" id="v36"><span class="vn">36</span> ‘তোমরা আমাকে খুঁজবে, কিন্তু পাবে না,’ আর, ‘আমি যেখানে থাকব, তোমরা সেখানে আসতে পারো না,’ একথার দ্বারা ও কী বলতে চায়?”</div>
<div class="v" id="v37"><span class="vn">37</span> <span class="br-p"><br><br></span>পর্বের শেষ ও প্রধান দিনটিতে যীশু দাঁড়িয়ে নিয়ে উচ্চকণ্ঠে বললেন, “কেউ যদি তৃষ্ণার্ত হয়, সে আমার কাছে এসে পান করুক।</div>
<div class="v" id="v38"><span class="vn">38</span> আমাকে যে বিশ্বাস করে, শাস্ত্রের বচন অনুসারে, তার অন্তর থেকে জীবন্ত জলের স্রোতধারা প্রবাহিত হবে।”</div>
<div class="v" id="v39"><span class="vn">39</span> একথার দ্বারা তিনি সেই <i>পবিত্র</i> আত্মার কথাই বললেন। যারা তাঁকে বিশ্বাস করে, পরবর্তীকালে তারা সেই আত্মা লাভ করবে। যীশু তখনও মহিমান্বিত হননি, তাই সেই সময় পর্যন্ত <i>পবিত্র</i> আত্মা প্রদান করা হয়নি।</div>
<div class="v" id="v40"><span class="vn">40</span> <span class="br-p"><br><br></span>তাঁর একথা শুনে কিছু লোক বলল, “নিশ্চয়ই, এই মানুষটিই সেই ভাববাদী।”</div>
<div class="v" id="v41"><span class="vn">41</span> <span class="br-p"><br><br></span>অন্যেরা বলল, “ইনিই সেই খ্রীষ্ট।” <span class="br-p"><br><br></span>আবার অনেকে জিজ্ঞাসা করল, “গালীল থেকে কি খ্রীষ্টের আগমন হতে পারে?</div>
<div class="v" id="v42"><span class="vn">42</span> শাস্ত্র কি একথা বলে না যে, দাউদ যেখানে বসবাস করতেন, সেই বেথলেহেম নগরে, দাউদের বংশে খ্রীষ্টের আগমন হবে?”</div>
<div class="v" id="v43"><span class="vn">43</span> এভাবে যীশুকে নিয়ে লোকদের মধ্যে মতবিরোধ দেখা দিল।</div>
<div class="v" id="v44"><span class="vn">44</span> কয়েকজন তাঁকে গ্রেপ্তার করতে চাইলেও কেউ তাঁর গায়ে হাত দিল না।</div>
<div class="v" id="v45"><h2>ইহুদি নেতাদের অবিশ্বাস</h2><span class="vn">45</span> <span class="br-p"><br><br></span>মন্দিরের রক্ষীরা অবশেষে প্রধান যাজকদের ও ফরিশীদের কাছে ফিরে গেল। তাঁরা তাদের জিজ্ঞাসা করলেন, “তোমরা তাকে ধরে নিয়ে এলে না কেন?”</div>
<div class="v" id="v46"><span class="vn">46</span> <span class="br-p"><br><br></span>রক্ষীরা বলল, “এই লোকটি যেভাবে কথা বলেন, এ পর্যন্ত আর কেউ সেভাবে কথা বলেননি।”</div>
<div class="v" id="v47"><span class="vn">47</span> <span class="br-p"><br><br></span>প্রত্যুত্তরে ফরিশীরা ব্যঙ্গ করে বলল, “তোমরা বলতে চাইছ, লোকটি তোমাদেরও বিভ্রান্ত করেছে।</div>
<div class="v" id="v48"><span class="vn">48</span> কোনো নেতা বা কোনো ফরিশী কি তাকে বিশ্বাস করেছে?</div>
<div class="v" id="v49"><span class="vn">49</span> না, কিন্তু এই যে লোকসমূহ, যারা বিধানের কিছুই জানে না, এরা সকলে অভিশপ্ত।”</div>
<div class="v" id="v50"><span class="vn">50</span> <span class="br-p"><br><br></span>তখন নীকদীম, যিনি পূর্বে যীশুর সঙ্গে সাক্ষাৎ করতে গিয়েছিলেন এবং যিনি ছিলেন তাঁদেরই একজন, জিজ্ঞাসা করলেন,</div>
<div class="v" id="v51"><span class="vn">51</span> “কোনো ব্যক্তির কর্মধারা না জেনে এবং প্রথমে তার বক্তব্য না শুনে, তাকে দোষী সাব্যস্ত করা কি আমাদের বিধানসঙ্গত?”</div>
<div class="v" id="v52"><span class="vn">52</span> <span class="br-p"><br><br></span>তারা উত্তর দিল, “তুমিও কি গালীলের লোক? শাস্ত্র খুঁজে দেখো, দেখতে পাবে যে, গালীল থেকে কোনো ভাববাদীই আসতে পারে না।”</div>
<div class="v" id="v53"><span class="vn">53</span> <span class="br-p"><br><br></span><sup class="fnm"><a name="fnm1" href="#fn1">1</a></sup>তখন তারা প্রত্যেকেই নিজের নিজের ঘরে ফিরে গেল,</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> প্রাচীনতম এবং সবচেয়ে বেশি নির্ভরযোগ্য পাণ্ডুলিপিতে ও অন্যান্য প্রাচীন পুঁথিতে যোহন ৭:৫৩–৮:১১ পাওয়া যায় না। অবশ্য প্রায় ৯০০ টি পাণ্ডুলিপিতে এই অংশের উল্লেখ করা হয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>