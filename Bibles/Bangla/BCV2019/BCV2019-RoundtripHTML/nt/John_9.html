<html><head>
<meta http-equiv="Content-Type" content="text/html;charset=utf-8" />
<title>John 9 &ndash; যোহন &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 9);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যোহন</b> &ndash; <a href="John_1.html">1</a> ... <a href="John_7.html">7</a> <a href="John_8.html">8</a> <b>9</b> <a href="John_10.html">10</a> <a href="John_11.html">11</a> ... <a href="John_21.html">21</a> </div><hr>
<h1>John 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশু এক জন্মান্ধকে সুস্থ করলেন</h2><span class="vn">1</span> <span class="br-p"><br><br></span>পথ চলতে চলতে যীশু এক জন্মান্ধ ব্যক্তিকে দেখতে পেলেন।</div>
<div class="v" id="v2"><span class="vn">2</span> তাঁর শিষ্যেরা তাঁকে জিজ্ঞাসা করলেন, “রব্বি, কার পাপের কারণে এ অন্ধ হয়ে জন্মেছে, নিজের না এর পিতামাতার?”</div>
<div class="v" id="v3"><span class="vn">3</span> <span class="br-p"><br><br></span>যীশু বললেন, “এই লোকটি বা এর পিতামাতা যে পাপ করেছে, তা নয়, কিন্তু এর জীবনে যেন ঈশ্বরের কর্ম প্রদর্শিত হয়, তাই এরকম ঘটেছে।</div>
<div class="v" id="v4"><span class="vn">4</span> যতক্ষণ দিনের আলো আছে, যিনি আমাকে পাঠিয়েছেন আমাদের তাঁরই কাজ করতে হবে। রাত্রি ঘনিয়ে আসছে, তখন কেউ আর কাজ করতে পারে না।</div>
<div class="v" id="v5"><span class="vn">5</span> যতক্ষণ আমি জগতে আছি, আমিই এই জগতের জ্যোতি হয়ে আছি।”</div>
<div class="v" id="v6"><span class="vn">6</span> <span class="br-p"><br><br></span>একথা বলে, তিনি ভূমিতে থুতু ফেললেন এবং সেই লালা দিয়ে কাদা তৈরি করে তিনি সেই লোকটির চোখে লেপন করলেন।</div>
<div class="v" id="v7"><span class="vn">7</span> তারপর তিনি তাকে বললেন, “যাও, সিলোয়াম সরোবরে গিয়ে ধুয়ে ফেলো।” (সিলোয়াম শব্দের অর্থ, প্রেরিত) অতএব, লোকটি সেখানে গিয়ে (চোখ) ধুয়ে ফেলল এবং দৃষ্টিশক্তি পেয়ে বাড়ি ফিরে গেল।</div>
<div class="v" id="v8"><span class="vn">8</span> <span class="br-p"><br><br></span>তার প্রতিবেশীরা এবং যারা তাকে আগে ভিক্ষা করতে দেখেছিল, তারা বলল, “যে লোকটি বসে ভিক্ষা করত, এ কি সেই একই লোক নয়?”</div>
<div class="v" id="v9"><span class="vn">9</span> কেউ কেউ বলল যে, সে সেই লোকই। <span class="br-p"><br><br></span>অন্যেরা বলল, “না, সে তার মতো দেখতে।” <span class="br-p"><br><br></span>সে বলল, “আমিই সেই লোক।”</div>
<div class="v" id="v10"><span class="vn">10</span> <span class="br-p"><br><br></span>তারা জানতে চাইল, “তাহলে তোমার চোখ কীভাবে খুলে গেল?”</div>
<div class="v" id="v11"><span class="vn">11</span> <span class="br-p"><br><br></span>উত্তরে সে বলল, “লোকে যাকে যীশু বলে, তিনি কিছু কাদা তৈরি করে আমার দু-চোখে লেপন করলেন এবং আমাকে বললেন, ‘যাও, সিলোয়াম সরোবরে গিয়ে ধুয়ে ফেলো।’ তাঁর নির্দেশমতো গিয়ে আমি তাই ধুয়ে ফেললাম, আর তারপর থেকে দেখতে পাচ্ছি।”</div>
<div class="v" id="v12"><span class="vn">12</span> <span class="br-p"><br><br></span>তারা তাকে জিজ্ঞাসা করল, “সেই ব্যক্তি কোথায়?” <span class="br-p"><br><br></span>সে বলল, “আমি জানি না।”</div>
<div class="v" id="v13"><h2>নিরাময় সম্পর্কে ফরিশীদের তদন্ত</h2><span class="vn">13</span> <span class="br-p"><br><br></span>যে অন্ধ ছিল, সেই লোকটিকে তারা ফরিশীদের কাছে নিয়ে গেল।</div>
<div class="v" id="v14"><span class="vn">14</span> যেদিন যীশু কাদা তৈরি করে লোকটির চোখ খুলে দিয়েছিলেন, সেদিনটি ছিল বিশ্রামদিন।</div>
<div class="v" id="v15"><span class="vn">15</span> তাই ফরিশীরাও তাকে জিজ্ঞাসা করল, কীভাবে সে দৃষ্টিশক্তি লাভ করেছে। লোকটি উত্তর দিল, “তিনি আমার চোখ-দুটিতে কাদা লেপন করলেন। আমি ধুয়ে ফেললাম, আর এখন আমি দেখতে পাচ্ছি।”</div>
<div class="v" id="v16"><span class="vn">16</span> <span class="br-p"><br><br></span>ফরিশীদের মধ্যে কেউ কেউ বলল, “এই মানুষটির আগমন ঈশ্বরের কাছ থেকে হয়নি, কারণ সে বিশ্রামদিন পালন করে না।” <span class="br-p"><br><br></span>অন্যেরা বলল, “যে পাপী, সে কী করে এমন চিহ্নকর্ম করতে পারে?” এইভাবে তাদের মধ্যে মতভেদ দেখা দিল।</div>
<div class="v" id="v17"><span class="vn">17</span> <span class="br-p"><br><br></span>অবশেষে তারা অন্ধ লোকটির দিকে ফিরে তাকে আবার জিজ্ঞাসা করল, “তার বিষয়ে তোমার কী বলার আছে যে তোমার চোখ খুলে দিয়েছে।” <span class="br-p"><br><br></span>লোকটি উত্তর দিল, “তিনি একজন ভাববাদী।”</div>
<div class="v" id="v18"><span class="vn">18</span> <span class="br-p"><br><br></span>তার পিতামাতাকে ডেকে না আনা পর্যন্ত ইহুদিরা বিশ্বাসই করতে পারল না যে, সে অন্ধ ছিল এবং সে দৃষ্টিশক্তি লাভ করেছে।</div>
<div class="v" id="v19"><span class="vn">19</span> তারা জিজ্ঞাসা করল, “এ কি তোমাদেরই ছেলে? এর বিষয়েই কি তোমরা বলো যে, এ অন্ধ হয়েই জন্মগ্রহণ করেছিল? তাহলে এখন কী করে ও দেখতে পাচ্ছে?”</div>
<div class="v" id="v20"><span class="vn">20</span> <span class="br-p"><br><br></span>তার পিতামাতা উত্তর দিল, “আমরা জানি ও আমাদের ছেলে, আর আমরা এও জানি যে, ও অন্ধ হয়েই জন্মগ্রহণ করেছিল।</div>
<div class="v" id="v21"><span class="vn">21</span> কিন্তু এখন ও কীভাবে দেখতে পাচ্ছে বা কে ওর চোখ খুলে দিয়েছেন, আমরা তা জানি না। আপনারা ওকেই জিজ্ঞাসা করুন। ও সাবালক, তাই ওর কথা ও নিজেই বলবে।”</div>
<div class="v" id="v22"><span class="vn">22</span> তার পিতামাতা ইহুদিদের ভয়ে একথা বলল, কারণ ইহুদিরা ইতিমধ্যেই সিদ্ধান্ত নিয়েছিল, যীশুকে যে খ্রীষ্ট বলে স্বীকার করবে, সমাজভবন থেকে তাকে বহিষ্কৃত করা হবে।</div>
<div class="v" id="v23"><span class="vn">23</span> সেইজন্য তার পিতামাতা বলল, “ও সাবালক, তাই ওকেই জিজ্ঞাসা করুন।”</div>
<div class="v" id="v24"><span class="vn">24</span> <span class="br-p"><br><br></span>যে পূর্বে অন্ধ ছিল, সেই লোকটিকে তারা দ্বিতীয়বার ডেকে এনে বলল, “ঈশ্বরকে গৌরব প্রদান করো।<sup class="fnm"><a name="fnm1" href="#fn1">1</a></sup> আমরা জানি, ওই লোকটি একজন পাপী।”</div>
<div class="v" id="v25"><span class="vn">25</span> <span class="br-p"><br><br></span>সে উত্তর দিল, “তিনি পাপী, কি পাপী নন, তা আমি জানি না। আমি একটি বিষয় জানি, আমি <i>আগে</i> অন্ধ ছিলাম, কিন্তু এখন দেখতে পাচ্ছি।”</div>
<div class="v" id="v26"><span class="vn">26</span> <span class="br-p"><br><br></span>তারা তখন তাকে জিজ্ঞাসা করল, “সে তোমার প্রতি কী করেছিল? সে কী করে তোমার চোখ খুলে দিল?”</div>
<div class="v" id="v27"><span class="vn">27</span> <span class="br-p"><br><br></span>সে উত্তর দিল, “আমি এর আগেই সেকথা আপনাদের বলেছি, কিন্তু আপনারা তা শোনেননি। আপনারা আবার তা শুনতে চান কেন? আপনারাও কি তাঁর শিষ্য হতে চান?”</div>
<div class="v" id="v28"><span class="vn">28</span> <span class="br-p"><br><br></span>তারা তাকে গালাগাল দিয়ে অপমান করে বলল, “তুই ওই লোকটির শিষ্য! আমরা মোশির শিষ্য।</div>
<div class="v" id="v29"><span class="vn">29</span> আমরা জানি, ঈশ্বর মোশির সঙ্গে কথা বলেছিলেন, কিন্তু এই লোকটির আগমন কোথা থেকে হল তা আমরা জানি না।”</div>
<div class="v" id="v30"><span class="vn">30</span> <span class="br-p"><br><br></span>লোকটি উত্তর দিল, “সেটিই তো আশ্চর্যের কথা! আপনারা জানেন না তিনি কোথা থেকে এলেন, অথচ তিনিই আমার দু-চোখ খুলে দিলেন।</div>
<div class="v" id="v31"><span class="vn">31</span> আমরা জানি, ঈশ্বর পাপীদের কথা শোনেন না। যারা ঈশ্বরভক্ত ও তাঁর ইচ্ছা পালন করে, তিনি তাদেরই কথা শোনেন।</div>
<div class="v" id="v32"><span class="vn">32</span> জন্মান্ধের চোখ কেউ খুলে দিয়েছে, একথা কেউ কখনও শোনেনি।</div>
<div class="v" id="v33"><span class="vn">33</span> এই ব্যক্তির আগমন ঈশ্বরের কাছ থেকে না হলে, কোনো কিছুই ইনি করতে পারতেন না।”</div>
<div class="v" id="v34"><span class="vn">34</span> <span class="br-p"><br><br></span>একথা শুনে তারা বলল, “তোর জন্ম পাপেই হয়েছে, তুই কী করে আমাদের শিক্ষা দেওয়ার সাহস পেলি?” আর তারা তাকে সমাজ থেকে বহিষ্কার করে দিল।</div>
<div class="v" id="v35"><h2>আধ্যাত্মিক দৃষ্টিহীনতা</h2><span class="vn">35</span> <span class="br-p"><br><br></span>যীশু শুনতে পেলেন তারা লোকটিকে বহিষ্কার করেছে। তিনি তাকে যখন দেখতে পেলেন, তিনি বললেন, “তুমি কি মনুষ্যপুত্রে বিশ্বাস করো?”</div>
<div class="v" id="v36"><span class="vn">36</span> <span class="br-p"><br><br></span>লোকটি জিজ্ঞাসা করল, “প্রভু তিনি কে? আমাকে বলুন, আমি যেন তাঁকে বিশ্বাস করতে পারি।”</div>
<div class="v" id="v37"><span class="vn">37</span> <span class="br-p"><br><br></span>যীশু বললেন, “তুমি তাঁকে দেখেছ। প্রকৃতপক্ষে, তিনিই তোমার সঙ্গে কথা বলছেন।”</div>
<div class="v" id="v38"><span class="vn">38</span> <span class="br-p"><br><br></span>“প্রভু, আমি বিশ্বাস করি,” একথা বলে লোকটি তাঁকে প্রণাম করল।</div>
<div class="v" id="v39"><span class="vn">39</span> <span class="br-p"><br><br></span>যীশু বললেন, “বিচার করতেই আমি এ জগতে এসেছি, যেন দৃষ্টিহীনরা দেখতে পায় এবং যারা দেখতে পায়, তারা দৃষ্টিহীন হয়।”</div>
<div class="v" id="v40"><span class="vn">40</span> <span class="br-p"><br><br></span>তাঁর সঙ্গী কয়েকজন ফরিশী তাঁকে একথা বলতে শুনে জিজ্ঞাসা করল, “কী হল? আমরাও অন্ধ না-কি?”</div>
<div class="v" id="v41"><span class="vn">41</span> <span class="br-p"><br><br></span>যীশু বললেন, “তোমরা অন্ধ হলে তোমাদের পাপের জন্য অপরাধী হতে না; কিন্তু তোমরা নিজেদের দেখতে পাও বলে দাবি করছ, তাই তোমাদের অপরাধ রয়ে গেল।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ, ঈশ্বরের নামে শপথ করে সত্য কথা বলা। (দ্রঃ যিহোশূয় ৭:১৯)</div>
</div>
<!-- PARSED ABOVE; EDITING MAY BREAK PARSER -->
</body></html>