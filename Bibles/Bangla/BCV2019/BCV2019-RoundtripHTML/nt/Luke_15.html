<html><head>
<meta http-equiv="Content-Type" content="text/html;charset=utf-8" />
<title>Luke 15 &ndash; লূক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 15);">
<div id="navbar"><a href="../index.html">বাংলা সমকালীন সংস্করণ</a> &ndash; <b>লূক</b> &ndash; <a href="Luke_1.html">1</a> ... <a href="Luke_13.html">13</a> <a href="Luke_14.html">14</a> <b>15</b> <a href="Luke_16.html">16</a> <a href="Luke_17.html">17</a> ... <a href="Luke_24.html">24</a> </div><hr>
<h1>Luke 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হারানো মেষের রূপক</h2><span class="vn">1</span> <span class="br-p"><br><br></span>এখন কর আদায়কারী ও পাপীরা, তাঁর কথা শোনার জন্য তাঁর চারপাশে সমবেত হয়েছিল।</div>
<div class="v" id="v2"><span class="vn">2</span> কিন্তু ফরিশী ও শাস্ত্রবিদরা ফিসফিস করে বলতে লাগল, “এই মানুষটি পাপীদের গ্রহণ করে, তাদের সঙ্গে আহার করে।”</div>
<div class="v" id="v3"><span class="vn">3</span> <span class="br-p"><br><br></span>যীশু তখন তাঁদের এই রূপকটি বললেন,</div>
<div class="v" id="v4"><span class="vn">4</span> “মনে করো, তোমাদের কারও একশোটি মেষ আছে। তার মধ্যে একটি হারিয়ে গেল। সে কি নিরানব্বইটি মেষকে প্রান্তরে রেখে, যে পর্যন্ত হারানো মেষটি খুঁজে না পায়, তার সন্ধান করবে না?</div>
<div class="v" id="v5"><span class="vn">5</span> সেটি খুঁজে পেলে সে সানন্দে তাকে কাঁধে তুলে নিয়ে বাড়ি ফিরে যাবে।</div>
<div class="v" id="v6"><span class="vn">6</span> পরে বন্ধুবান্ধব ও প্রতিবেশীদের ডেকে সে বলবে, ‘আমার সঙ্গে আনন্দ করো; আমি আমার হারানো মেষটি খুঁজে পেয়েছি।’</div>
<div class="v" id="v7"><span class="vn">7</span> আমি তোমাদের বলছি, একইভাবে নিরানব্বইজন ধার্মিক ব্যক্তি, যাদের অনুতাপের প্রয়োজন নেই, তাদের চেয়ে একজন পাপী মন পরিবর্তন করলে স্বর্গে অনেক বেশি আনন্দ হবে।</div>
<div class="v" id="v8"><h2>হারানো মুদ্রার রূপক</h2><span class="vn">8</span> <span class="br-p"><br><br></span>“আবার মনে করো, কোনো স্ত্রীলোকের দশটি রৌপ্যমুদ্রা<sup class="fnm"><a name="fnm1" href="#fn1">1</a></sup> আছে, তার একটি হারিয়ে গেল। সেটিকে না পাওয়া পর্যন্ত, সে কি প্রদীপ জ্বেলে, ঘর ঝাঁট দিয়ে, তন্নতন্ন করে খুঁজবে না?</div>
<div class="v" id="v9"><span class="vn">9</span> মুদ্রাটি খুঁজে পেলে, সে তার বন্ধুবান্ধব ও প্রতিবেশীদের একসঙ্গে ডেকে বলবে, ‘আমার সঙ্গে আনন্দ করো, আমি আমার হারিয়ে যাওয়া মুদ্রাটি খুঁজে পেয়েছি।’</div>
<div class="v" id="v10"><span class="vn">10</span> একইভাবে, আমি তোমাদের বলছি, একজন পাপী মন পরিবর্তন করলে ঈশ্বরের দূতদের সাক্ষাতে আনন্দ হয়।”</div>
<div class="v" id="v11"><h2>হারানো পুত্রের রূপক কাহিনি</h2><span class="vn">11</span> <span class="br-p"><br><br></span>যীশু আরও বললেন, “এক ব্যক্তির দুই পুত্র ছিল।</div>
<div class="v" id="v12"><span class="vn">12</span> কনিষ্ঠ পুত্র তার পিতাকে বলল, ‘পিতা, সম্পত্তির যে অংশ আমার, তা আমাকে দিয়ে দাও।’ তাই তিনি পুত্রদের মধ্যে তাঁর সম্পত্তি ভাগ করে দিলেন।</div>
<div class="v" id="v13"><span class="vn">13</span> <span class="br-p"><br><br></span>“অল্পদিন পরেই, কনিষ্ঠ পুত্র তার সবকিছু নিয়ে এক দূরবর্তী দেশের উদ্দেশে যাত্রা করল। সেখানে সে উচ্ছৃঙ্খল জীবনযাপন করে, তার ধনদৌলতের অপচয় করে ফেলল।</div>
<div class="v" id="v14"><span class="vn">14</span> তার সর্বস্ব ব্যয় হলে পর, সেই দেশের সর্বত্র ভয়াবহ দুর্ভিক্ষ দেখা দিল; সে অভাবের মধ্যে পড়ল।</div>
<div class="v" id="v15"><span class="vn">15</span> তাই সে, সেই দেশের এক ব্যক্তির কাছে গিয়ে তাঁর অধীনে কাজে নিযুক্ত হল। তিনি তাকে শূকর চরানোর কাজে মাঠে পাঠিয়ে দিলেন।</div>
<div class="v" id="v16"><span class="vn">16</span> শূকরেরা যে শুঁটি খেত, তাই খেয়ে সে তার ক্ষুধা নিবৃত্ত করতে চাইত, কেউ তাকে কিছুই দিত না।</div>
<div class="v" id="v17"><span class="vn">17</span> <span class="br-p"><br><br></span>“কিন্তু যখন তার চেতনার উদয় হল, সে মনে মনে বলল, ‘আমার পিতার কত মজুরই তো প্রয়োজনের অতিরিক্ত খাবার পাচ্ছে, আর আমি এখানে অনাহারে মৃত্যুর মুখে পড়ে আছি!</div>
<div class="v" id="v18"><span class="vn">18</span> আমি বাড়ি ফিরে আমার পিতার কাছে যাব; তাঁকে বলব, “পিতা, আমি স্বর্গের বিরুদ্ধে ও তোমার বিরুদ্ধে পাপ করেছি,</div>
<div class="v" id="v19"><span class="vn">19</span> তোমার পুত্ররূপে আখ্যাত হওয়ার যোগ্যতা আর আমার নেই; আমাকে তোমার এক মজুরের মতো করে নাও।” ’</div>
<div class="v" id="v20"><span class="vn">20</span> তাই সে উঠে তার পিতার কাছে ফিরে গেল। <span class="br-p"><br><br></span>“সে তখনও অনেক দূরে, তার পিতা তাকে দেখতে পেলেন। তার জন্য তাঁর অন্তর করুণায় ভরে উঠল। তিনি দৌড়ে তাঁর পুত্রের কাছে গেলেন, তার গলা জড়িয়ে ধরে তাকে চুম্বন করলেন।</div>
<div class="v" id="v21"><span class="vn">21</span> <span class="br-p"><br><br></span>“পুত্র তাঁকে বলল, ‘পিতা, আমি স্বর্গের বিরুদ্ধে ও তোমার বিরুদ্ধে পাপ করেছি। তোমার পুত্ররূপে আখ্যাত হওয়ার কোনো যোগ্যতা আমার নেই।’</div>
<div class="v" id="v22"><span class="vn">22</span> <span class="br-p"><br><br></span>“কিন্তু পিতা তাঁর দাসদের বললেন, ‘শীঘ্র, সবচেয়ে উৎকৃষ্ট পোশাক এনে ওকে পরিয়ে দাও। ওর আঙুলে আংটি পরিয়ে দাও, পায়ে চটিজুতো দাও।</div>
<div class="v" id="v23"><span class="vn">23</span> আর ভোজের জন্য একটি প্রাণী এনে মারো। এসো আমরা ভোজ ও আনন্দ উৎসবের আয়োজন করি।</div>
<div class="v" id="v24"><span class="vn">24</span> কারণ আমার এই পুত্রটি মারা গিয়েছিল, এখন সে আবার বেঁচে উঠেছে। সে হারিয়ে গিয়েছিল, তাকে খুঁজে পাওয়া গেছে।’ তাই তারা আনন্দ উৎসবে মেতে উঠল।</div>
<div class="v" id="v25"><span class="vn">25</span> <span class="br-p"><br><br></span>“এদিকে জ্যেষ্ঠ পুত্রটি মাঠে ছিল। সে বাড়ির কাছে এসে নৃত্য-গীতের শব্দ শুনতে পেল।</div>
<div class="v" id="v26"><span class="vn">26</span> সে একজন দাসকে ডেকে কি হচ্ছে জানতে চাইল?</div>
<div class="v" id="v27"><span class="vn">27</span> সে উত্তর দিল, ‘আপনার ভাই ফিরে এসেছেন এবং আপনার পিতা তাঁকে নিরাপদে, সুস্থ শরীরে ফিরে পেয়েছেন বলে একটি প্রাণী মেরেছেন।’</div>
<div class="v" id="v28"><span class="vn">28</span> <span class="br-p"><br><br></span>“জ্যেষ্ঠ পুত্র ক্রোধে ভেতরে প্রবেশ করতে রাজি হল না। তাই তার পিতা বাইরে গিয়ে তাকে অনুনয়-বিনয় করলেন।</div>
<div class="v" id="v29"><span class="vn">29</span> কিন্তু সে তার পিতাকে উত্তর দিল, ‘দেখুন, এত বছর ধরে আমি আপনার দাস্যবৃত্তি করছি, আপনার আদেশের কখনও অবাধ্য হইনি। তবুও আমার বন্ধুদের সঙ্গে আনন্দ উত্সব করার জন্য আপনি আমাকে কখনও একটি ছাগবৎসও দেননি।</div>
<div class="v" id="v30"><span class="vn">30</span> কিন্তু আপনার এই পুত্র, যে বেশ্যাদের পেছনে আপনার সম্পত্তি উড়িয়ে দিয়েছে, সে বাড়ি ফিরে এলে, আপনি হৃষ্টপুষ্ট প্রাণীটি তারই জন্য মারলেন!’</div>
<div class="v" id="v31"><span class="vn">31</span> <span class="br-p"><br><br></span>“পিতা বললেন, ‘পুত্র আমার, তুমি সবসময়ই আমার সঙ্গে আছো। আর আমার যা কিছু আছে, সব তোমার।</div>
<div class="v" id="v32"><span class="vn">32</span> কিন্তু তোমার এই ভাই মরে গিয়েছিল, এখন সে আবার বেঁচে উঠেছে; সে হারিয়ে গিয়েছিল, এখন খুঁজে পাওয়া গেছে। তাই আমাদের উচিত আনন্দ উত্সব করা ও খুশি হওয়া।’ ”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> গ্রিক: ড্রাকমা। প্রত্যেকটির মূল্যের পরিমাণ সেই সময়কার প্রায় একদিনের বেতনের সমান।</div>
</div>
<!-- PARSED ABOVE; EDITING MAY BREAK PARSER -->
</body></html>