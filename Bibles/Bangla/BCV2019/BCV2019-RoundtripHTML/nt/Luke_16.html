<html><head>
<meta http-equiv="Content-Type" content="text/html;charset=utf-8" />
<title>Luke 16 &ndash; লূক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 16);">
<div id="navbar"><a href="../index.html">বাংলা সমকালীন সংস্করণ</a> &ndash; <b>লূক</b> &ndash; <a href="Luke_1.html">1</a> ... <a href="Luke_14.html">14</a> <a href="Luke_15.html">15</a> <b>16</b> <a href="Luke_17.html">17</a> <a href="Luke_18.html">18</a> ... <a href="Luke_24.html">24</a> </div><hr>
<h1>Luke 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>কূট দেওয়ানের রূপক</h2><span class="vn">1</span> <span class="br-p"><br><br></span>যীশু তাঁর শিষ্যদের বললেন, “এক ধনী ব্যক্তি ছিলেন। তাঁর দেওয়ান ধনসম্পত্তি অপচয় করার অপরাধে অভিযুক্ত হল।</div>
<div class="v" id="v2"><span class="vn">2</span> তাই তিনি তাকে ডেকে জিজ্ঞাসা করলেন, ‘আমি তোমার সম্পর্কে এ কী কথা শুনছি? তোমার হিসেব পত্র দাখিল করো, কারণ তুমি আর কখনোই দেওয়ান থাকতে পারো না।’</div>
<div class="v" id="v3"><span class="vn">3</span> <span class="br-p"><br><br></span>“দেওয়ান স্বগতোক্তি করল, ‘আমি এখন কী করব? আমার মনিব আমাকে কর্মচ্যুত করেছেন। মাটি কাটার মতো শারীরিক সামর্থ্য আমার নেই, ভিক্ষা করতেও আমার লজ্জা হয়।</div>
<div class="v" id="v4"><span class="vn">4</span> আমি এখানে কর্মচ্যুত হলে লোকেরা যেন আমাকে তাদের গৃহে স্বাগত জানায়, এজন্য আমি জানি আমাকে কী করতে হবে।’</div>
<div class="v" id="v5"><span class="vn">5</span> <span class="br-p"><br><br></span>“তাই সে মনিবের প্রত্যেক খাতককে ডেকে পাঠাল। সে প্রথমজনকে বলল, ‘আমার মনিবের কাছে তোমার ঋণ কত?’</div>
<div class="v" id="v6"><span class="vn">6</span> <span class="br-p"><br><br></span>“সে উত্তর দিল, ‘তিন হাজার লিটার<sup class="fnm"><a name="fnm1" href="#fn1">1</a></sup> জলপাই তেল।’ <span class="br-p"><br><br></span>“দেওয়ান তাকে বলল, ‘তোমার ঋণপত্রে শীঘ্র বসে এক হাজার পাঁচশো লিটার লেখ।’</div>
<div class="v" id="v7"><span class="vn">7</span> <span class="br-p"><br><br></span>“তারপর সে দ্বিতীয়জনকে জিজ্ঞাসা করল, ‘তোমার ঋণ কত?’ <span class="br-p"><br><br></span>“ ‘হাজার বস্তা<sup class="fnm"><a name="fnm2" href="#fn2">2</a></sup> গম,’ সে উত্তর দিল। <span class="br-p"><br><br></span>“সে তাকে বলল, ‘তোমার ঋণপত্র নিয়ে আটশো করো।’</div>
<div class="v" id="v8"><span class="vn">8</span> <span class="br-p"><br><br></span>“সেই অসাধু দেওয়ান বিচক্ষণতার সঙ্গে কাজ করেছিল বলে মনিব তাঁর প্রশংসা করলেন। এই জগতের লোকেরা তাদের সমজাতীয় ব্যক্তিদের সঙ্গে আচরণে আলোকপ্রাপ্ত ব্যক্তিদের থেকে বেশি বিচক্ষণ।</div>
<div class="v" id="v9"><span class="vn">9</span> আমি তোমাদের বলছি, তোমাদের নিজেদের জন্য বন্ধুত্ব অর্জনের উদ্দেশে জাগতিক সম্পদ ব্যবহার করো, যেন সব ধন নিঃশেষ হয়ে গেলে তোমাদের চিরায়ত আবাসে স্বাগত জানানো হয়।</div>
<div class="v" id="v10"><span class="vn">10</span> <span class="br-p"><br><br></span>“অল্প বিষয়ে যার উপরে নির্ভর করা যায়, বহু বিষয়েও তার উপর নির্ভর করা যায়। আবার অতি অল্প বিষয়ে যে অসৎ, বহু বিষয়েও সে অসৎ হবে।</div>
<div class="v" id="v11"><span class="vn">11</span> তাই, জাগতিক ধনসম্পদ ব্যবহারের ক্ষেত্রে তোমরা যদি বিশ্বাসযোগ্য না হও, তাহলে কে বিশ্বাস করে তোমাদের হাতে প্রকৃত সম্পদ গচ্ছিত রাখবে?</div>
<div class="v" id="v12"><span class="vn">12</span> আর অন্যের সম্পত্তি সম্পর্কে যদি তোমরা বিশ্বস্ত না হও, তবে তোমাদের নিজেদের সম্পত্তির দায়িত্ব তোমাদের হাতে কে ছেড়ে দেবে?</div>
<div class="v" id="v13"><span class="vn">13</span> <span class="br-p"><br><br></span>“কোনো দাস দুজন মনিবের সেবা করতে পারে না। হয় সে একজনকে ঘৃণা করবে ও অন্যজনকে ভালোবাসবে, নয়তো সে একজনের অনুগত হবে এবং অপরজনকে অবজ্ঞা করবে। তোমরা ধন ও ঈশ্বর, উভয়েরই সেবা করতে পারো না।”</div>
<div class="v" id="v14"><span class="vn">14</span> <span class="br-p"><br><br></span>এই সমস্ত কথা শুনে ধনাসক্ত ফরিশীরা যীশুকে ব্যঙ্গ করতে লাগল।</div>
<div class="v" id="v15"><span class="vn">15</span> তিনি তাদের বললেন, “তোমরাই সেই লোক, যারা মানুষের চোখে নিজেদের ন্যায়পরায়ণ বলে প্রতিপন্ন করতে চাও, কিন্তু ঈশ্বর তোমাদের হৃদয় জানেন। মানুষের কাছে যার মূল্য অপরিসীম, ঈশ্বরের দৃষ্টিতে তা ঘৃণ্য।</div>
<div class="v" id="v16"><h2>আরও কিছু শিক্ষা</h2><span class="vn">16</span> <span class="br-p"><br><br></span>“যোহনের আমল পর্যন্ত বিধিবিধান ও ভাববাদীদের বাণী ঘোষিত হয়েছিল। সেই সময় থেকে ঈশ্বরের রাজ্যের সুসমাচার প্রচারিত হয়ে আসছে এবং প্রত্যেকেই সেখানে সবলে প্রবেশ করছে।</div>
<div class="v" id="v17"><span class="vn">17</span> কিন্তু বিধানের একটি আঁচড়ও লোপ হওয়ার চেয়ে বরং আকাশ ও পৃথিবী বিলুপ্ত হওয়া আরও সহজ।</div>
<div class="v" id="v18"><span class="vn">18</span> <span class="br-p"><br><br></span>“নিজের স্ত্রীকে ত্যাগ করে যে অন্য নারীকে বিবাহ করে, সে ব্যভিচার করে এবং যে পুরুষ কোনও বিবাহবিচ্ছিন্ন নারীকে বিবাহ করে, সে-ও ব্যভিচার করে।</div>
<div class="v" id="v19"><h2>ধনী ব্যক্তি ও লাসার</h2><span class="vn">19</span> <span class="br-p"><br><br></span>“এক ধনী ব্যক্তি ছিল। সে বেগুনি রঙের মিহি মসিনার পোশাক পরত। প্রতিদিন সে বিলাসব্যসনে জীবনযাপন করত।</div>
<div class="v" id="v20"><span class="vn">20</span> তার গৃহের প্রবেশপথে এক ভিখারি সর্বাঙ্গে ক্ষত নিয়ে শুয়ে থাকত। তার নাম ছিল লাসার।</div>
<div class="v" id="v21"><span class="vn">21</span> ধনী ব্যক্তির টেবিল থেকে যা কিছু উচ্ছিষ্ট পড়ত, তাই সে খেতে চাইত। এমনকি, কুকুরেরাও এসে তার ক্ষত লেহন করত।</div>
<div class="v" id="v22"><span class="vn">22</span> <span class="br-p"><br><br></span>“কালক্রমে ভিখারিটির মৃত্যু হল। স্বর্গদূতেরা তাকে নিয়ে এল অব্রাহামের পাশে। পরে ধনী ব্যক্তির মৃত্যু হলে, তাকেও সমাধি দেওয়া হল।</div>
<div class="v" id="v23"><span class="vn">23</span> সে পাতালে নিদারুণ যন্ত্রণায় দগ্ধ হচ্ছিল। সেখান থেকে সে দৃষ্টি ঊর্ধ্বে তুলে দূরে অব্রাহামের পাশে লাসারকে দেখতে পেল।</div>
<div class="v" id="v24"><span class="vn">24</span> তাই সে তাঁকে ডাকল, ‘পিতা অব্রাহাম, আমার প্রতি কৃপা করুন; লাসারকে পাঠিয়ে দিন, সে যেন আঙুলের ডগায় জল নিয়ে আমার জিহ্বা শীতল করে দেয়। কারণ এই আগুনে আমি ভীষণ যন্ত্রণা পাচ্ছি।’</div>
<div class="v" id="v25"><span class="vn">25</span> <span class="br-p"><br><br></span>“কিন্তু অব্রাহাম উত্তর দিলেন, ‘বৎস, স্মরণ করে দেখো, তোমার জীবনকালে তুমি সব উৎকৃষ্ট জিনিসগুলি পেয়েছ, লাসার পেয়েছে মন্দ জিনিসগুলি। কিন্তু এখন সে এখানে লাভ করছে সান্ত্বনা, আর তুমি পাচ্ছ যন্ত্রণা।</div>
<div class="v" id="v26"><span class="vn">26</span> তা ছাড়া, এখান থেকে তোমাদের কাছে যেতে চাইলে কেউ যেন যেতে না পারে বা ওখান থেকে কেউ যেন পার হয়ে আমাদের কাছে আসতে না পারে, সে-জন্য তোমাদের ও আমাদের মধ্যে রয়েছে বিরাট এক ব্যবধান।’</div>
<div class="v" id="v27"><span class="vn">27</span> <span class="br-p"><br><br></span>“সে উত্তর দিল, ‘তাহলে পিতা, আপনার কাছে অনুনয় করছি, আমার পিতার আবাসে লাসারকে পাঠিয়ে দিন,</div>
<div class="v" id="v28"><span class="vn">28</span> কারণ আমার পাঁচটি ভাই আছে। সে তাদের সতর্ক করে দিক, যেন তারাও এই যন্ত্রণাময় স্থানে না আসে।’</div>
<div class="v" id="v29"><span class="vn">29</span> <span class="br-p"><br><br></span>“অব্রাহাম উত্তর দিলেন, ‘তাদের জন্য আছেন মোশি ও ভাববাদীরা। তাঁদেরই কথায় তারা কর্ণপাত করুক।’</div>
<div class="v" id="v30"><span class="vn">30</span> <span class="br-p"><br><br></span>“সে বলল, ‘না, পিতা অব্রাহাম, মৃতলোক থেকে কেউ যদি তাদের কাছে যায়, তাহলেই তারা মন পরিবর্তন করবে।’</div>
<div class="v" id="v31"><span class="vn">31</span> <span class="br-p"><br><br></span>“তিনি তাকে বললেন, ‘তারা যদি মোশি ও ভাববাদীদের বাণীতে কর্ণপাত না করে, তাহলে মৃতদের মধ্য থেকে কেউ উপস্থিত হলেও তারা বিশ্বাস করবে না।’ ”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> গ্রিক: একশো ব্যাটোয়াস (হিব্রু: বাত)</div>
<div class="fn"><sup class="fnt"><a name="fn2" href="#fnm2">2</a></sup> ১,০০০ কোরেস (বুশেল)</div>
</div>
<!-- PARSED ABOVE; EDITING MAY BREAK PARSER -->
</body></html>