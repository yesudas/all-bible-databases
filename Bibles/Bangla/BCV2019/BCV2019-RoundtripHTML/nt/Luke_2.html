<html><head>
<meta http-equiv="Content-Type" content="text/html;charset=utf-8" />
<title>Luke 2 &ndash; লূক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 2);">
<div id="navbar"><a href="../index.html">বাংলা সমকালীন সংস্করণ</a> &ndash; <b>লূক</b> &ndash; <a href="Luke_1.html">1</a> <b>2</b> <a href="Luke_3.html">3</a> <a href="Luke_4.html">4</a> ... <a href="Luke_24.html">24</a> </div><hr>
<h1>Luke 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশুর জন্ম</h2><span class="vn">1</span> <span class="br-p"><br><br></span>সেই সময়, সম্রাট<sup class="fnm"><a name="fnm1" href="#fn1">1</a></sup> অগাস্টাস, এক হুকুম জারি করলেন যে, সমগ্র রোমীয় জগতে লোকগণনা করা হবে।</div>
<div class="v" id="v2"><span class="vn">2</span> সিরিয়ার শাসনকর্তা কুরিণিয়ের সময় এটিই ছিল প্রথম জনগণনা।</div>
<div class="v" id="v3"><span class="vn">3</span> আর নাম তালিকাভুক্তির জন্য প্রত্যেকেই নিজের নিজের নগরে গেল।</div>
<div class="v" id="v4"><span class="vn">4</span> <span class="br-p"><br><br></span>যোষেফও দাউদের কুল ও বংশজাত পুরুষ হিসেবে, গালীলের নাসরৎ নগর থেকে যিহূদিয়ার অন্তর্গত দাউদের নগর বেথলেহেমের উদ্দেশে যাত্রা করলেন।</div>
<div class="v" id="v5"><span class="vn">5</span> তিনি তাঁর বাগদত্তা বধূ মরিয়মকে নিয়ে সেখানে নাম তালিকাভুক্তির জন্য গেলেন। মরিয়ম তখন সন্তানের জন্মের প্রতীক্ষায় ছিলেন।</div>
<div class="v" id="v6"><span class="vn">6</span> তাঁরা যখন সেখানে ছিলেন, তখন সন্তানের জন্মলগ্ন ঘনিয়ে এল।</div>
<div class="v" id="v7"><span class="vn">7</span> মরিয়ম তাঁর প্রথম সন্তান, এক পুত্রের জন্ম দিলেন এবং শিশুটিকে কাপড়ে জড়িয়ে জাবপাত্রে শুইয়ে রাখলেন, কারণ পান্থনিবাসে তাঁদের জন্য স্থান ছিল না।</div>
<div class="v" id="v8"><h2>মেষপালকদের কাছে স্বর্গদূতবাহিনী</h2><span class="vn">8</span> <span class="br-p"><br><br></span>নিকটবর্তী মাঠে কয়েকজন মেষপালক অবস্থিতি করছিল। তারা রাত্রিবেলা তাদের মেষপাল পাহারা দিচ্ছিল।</div>
<div class="v" id="v9"><span class="vn">9</span> প্রভুর এক দূত তাঁদের সামনে আবির্ভূত হলেন, ও প্রভুর প্রতাপ তাদের চারপাশে উজ্জ্বল হওয়ায় তারা ভীতচকিত হয়ে উঠল।</div>
<div class="v" id="v10"><span class="vn">10</span> কিন্তু দূত তাদের বললেন, “ভয় কোরো না, আমি তোমাদের কাছে এক মহা আনন্দের সুসমাচার নিয়ে এসেছি—এই আনন্দ হবে সব মানুষেরই জন্য।</div>
<div class="v" id="v11"><span class="vn">11</span> আজ দাউদের নগরে তোমাদের জন্য এক উদ্ধারকর্তা জন্মগ্রহণ করেছেন, তিনি খ্রীষ্ট<sup class="fnm"><a name="fnm2" href="#fn2">2</a></sup> প্রভু।</div>
<div class="v" id="v12"><span class="vn">12</span> তোমাদের কাছে এই হবে চিহ্ন: তোমরা কাপড়ে জড়ানো এক শিশুকে জাবপাত্রে শায়িত অবস্থায় দেখতে পাবে।”</div>
<div class="v" id="v13"><span class="vn">13</span> <span class="br-p"><br><br></span>হঠাৎই বিশাল এক স্বর্গীয় দূতবাহিনী ওই দূতের সঙ্গে সম্মিলিত হয়ে ঈশ্বরের বন্দনা করে বলতে লাগলেন,</div>
<div class="v" id="v14"><span class="vn">14</span> <span class="br-p"><br><br></span><span class="br-ind"><br><span class="indent">&nbsp;</span></span>“ঊর্ধ্বতমলোকে ঈশ্বরের মহিমা,<br> <span class="br-ind"><br><span class="indent">&nbsp;</span></span>আর পৃথিবীতে তাঁর প্রীতির পাত্র সব মানুষের মাঝে শান্তি।”<br></div>
<div class="v" id="v15"><span class="vn">15</span> <span class="br-p"><br><br></span>স্বর্গদূতেরা মেষপালকদের ছেড়ে স্বর্গে ফিরে গেল। তারা পরস্পর বলাবলি করল, “চলো, প্রভু আমাদের যে-ঘটনার কথা জানালেন, আমরা বেথলেহেমে গিয়ে তা দেখে আসি।”</div>
<div class="v" id="v16"><span class="vn">16</span> <span class="br-p"><br><br></span>তারা দ্রুত সেখানে গিয়ে মরিয়ম, যোষেফ ও জাবপাত্রে শায়িত শিশুটিকে দেখতে পেল।</div>
<div class="v" id="v17"><span class="vn">17</span> তারা শিশুটিকে দর্শন করার পর তাঁর সম্পর্কে যে কথা বলা হয়েছিল, সেই কথা চারদিকে ছড়িয়ে দিল।</div>
<div class="v" id="v18"><span class="vn">18</span> যারা মেষপালকদের এই কথা শুনল, তারা সবাই হতচকিত হল।</div>
<div class="v" id="v19"><span class="vn">19</span> কিন্তু মরিয়ম এসব বিষয় তাঁর হৃদয়ের মধ্যে সঞ্চয় করে রাখলেন, আর এ নিয়ে চিন্তা করে গেলেন।</div>
<div class="v" id="v20"><span class="vn">20</span> যেমন তাঁদের সদ্য বলা হয়েছিল, তেমনই সব দেখেশুনে মেষপালকেরা ঈশ্বরের গৌরব ও বন্দনা করতে করতে ফিরে গেল।</div>
<div class="v" id="v21"><h2>মন্দিরে আনীত শিশু যীশু</h2><span class="vn">21</span> <span class="br-p"><br><br></span>অষ্টম দিনে, তাঁর সুন্নতের সময়ে, তাঁর নাম রাখা হল যীশু। গর্ভে আগমনের পূর্বেই স্বর্গদূত তাঁর এই নাম দিয়েছিলেন।</div>
<div class="v" id="v22"><span class="vn">22</span> <span class="br-p"><br><br></span>মোশির বিধান অনুসারে তাঁদের শুদ্ধিকরণের সময় পূর্ণ হওয়ার পর, যোষেফ ও মরিয়ম যীশুকে জেরুশালেমের মন্দিরে প্রভুর সান্নিধ্যে উপস্থিত করার জন্য নিয়ে গেলেন, যেমন</div>
<div class="v" id="v23"><span class="vn">23</span> প্রভুর বিধান লেখা আছে, “প্রত্যেক প্রথমজাত পুরুষ-সন্তান প্রভুর কাছে উত্সর্গীকৃত হবে,”<sup class="fnm"><a name="fnm3" href="#fn3">3</a></sup> এবং</div>
<div class="v" id="v24"><span class="vn">24</span> প্রভুর বিধান অনুযায়ী তাঁরা যেন “এক জোড়া ঘুঘু পাখি বা দুটি কপোতশাবক”<sup class="fnm"><a name="fnm4" href="#fn4">4</a></sup> বলির জন্য উত্সর্গ করেন।</div>
<div class="v" id="v25"><span class="vn">25</span> <span class="br-p"><br><br></span>সেই সময় জেরুশালেমে শিমিয়োন নামে এক ব্যক্তি ছিলেন। তিনি ছিলেন ধার্মিক ও ভক্তিপরায়ণ। তিনি ইস্রায়েলের সান্ত্বনাপ্রাপ্তির প্রতীক্ষায় ছিলেন এবং পবিত্র আত্মা তাঁর উপর অধিষ্ঠিত ছিলেন।</div>
<div class="v" id="v26"><span class="vn">26</span> পবিত্র আত্মা তাঁর কাছে প্রকাশ করেছিলেন যে, প্রভুর মশীহকে দর্শন না করা পর্যন্ত তাঁর মৃত্যু হবে না।</div>
<div class="v" id="v27"><span class="vn">27</span> আত্মার চালনায় তিনি মন্দির-প্রাঙ্গণে এসে উপস্থিত হলেন। বিধানের প্রথা অনুযায়ী সেই পিতামাতা যখন শিশু যীশুকে নিয়ে এলেন,</div>
<div class="v" id="v28"><span class="vn">28</span> শিমিয়োন তাঁকে দুহাতে তুলে নিয়ে ঈশ্বরের স্তুতি করতে লাগলেন এবং বললেন,</div>
<div class="v" id="v29"><span class="vn">29</span> <span class="br-p"><br><br></span><span class="br-ind"><br><span class="indent">&nbsp;</span></span>“সর্বাধিপতি প্রভু,<br> <span class="br-ind"><br><span class="indent">&nbsp;</span></span>তোমার প্রতিশ্রুতিমতো এবার তুমি তোমার দাসকে শান্তিতে বিদায় দাও।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>কারণ আমার দুই নয়ন তোমার পরিত্রাণ দেখেছে,<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>যা তুমি সমস্ত জাতির দৃষ্টিগোচরে প্রস্তুত করেছ,<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>পরজাতিদের কাছে প্রকাশিত হওয়ার জন্য<br> <span class="br-ind"><br><span class="indent">&nbsp;</span></span>ইনিই সেই জ্যোতি এবং তোমার প্রজা ইস্রায়েল জাতির জন্য গৌরব।”<br></div>
<div class="v" id="v33"><span class="vn">33</span> <span class="br-p"><br><br></span>যীশুর সম্পর্কে যে কথা বলা হল, তা শুনে তাঁর পিতামাতা চমৎকৃত হলেন।</div>
<div class="v" id="v34"><span class="vn">34</span> তখন শিমিয়োন তাঁদের আশীর্বাদ করে যীশুর মা মরিয়মকে বললেন, “পূর্ব-নির্ধারণ অনুযায়ী এই শিশু হবেন ইস্রায়েলের অনেকের পতন ও উত্থানের কারণ এবং ইনি হবেন এক চিহ্নস্বরূপ, যার বিরুদ্ধতা করবে অনেকে,</div>
<div class="v" id="v35"><span class="vn">35</span> ফলে অনেকের হৃদয় হবে উদ্ঘাটিত; আর একটি তরোয়াল তোমারও প্রাণকে করবে বিদ্ধ।”</div>
<div class="v" id="v36"><h2>হান্নার ভাববাণী</h2><span class="vn">36</span> <span class="br-p"><br><br></span>সেখানে হান্না নামে এক মহিলা-ভাববাদী ছিলেন। তিনি ছিলেন আশের বংশীয় পনূয়েলের কন্যা। তাঁর অনেক বয়স হয়েছিল। বিবাহের পর তিনি স্বামীর সঙ্গে সাত বছর জীবনযাপন করেছিলেন।</div>
<div class="v" id="v37"><span class="vn">37</span> পরে চুরাশি বছর পর্যন্ত তিনি বৈধব্য জীবনযাপন করেন।<sup class="fnm"><a name="fnm5" href="#fn5">5</a></sup> তিনি কখনও মন্দির পরিত্যাগ করে যাননি, বরং তিনি উপবাস ও প্রার্থনার সঙ্গে দিনরাত আরাধনা করতেন।</div>
<div class="v" id="v38"><span class="vn">38</span> তিনি সেই মুহূর্তে তাঁদের কাছে এগিয়ে এসে ঈশ্বরকে ধন্যবাদ দিলেন। আর যারা জেরুশালেমের মুক্তির অপেক্ষায় ছিল, তাদের সকলের কাছে শিশুটির বিষয়ে বলতে লাগলেন।</div>
<div class="v" id="v39"><span class="vn">39</span> <span class="br-p"><br><br></span>প্রভুর বিধান অনুযায়ী সমস্ত কর্ম সম্পাদন করে যোষেফ ও মরিয়ম তাঁদের নিজেদের নগর গালীল প্রদেশের নাসরতে ফিরে গেলেন।</div>
<div class="v" id="v40"><span class="vn">40</span> আর শিশুটি বেড়ে উঠতে থাকলেন ও বলবান হয়ে উঠলেন; তিনি বিজ্ঞতায় পূর্ণ হলেন এবং তাঁর উপরে ঈশ্বরের অনুগ্রহ রইল।</div>
<div class="v" id="v41"><h2>মন্দিরে কিশোর যীশু</h2><span class="vn">41</span> <span class="br-p"><br><br></span>যীশুর পিতামাতা প্রতি বছর নিস্তারপর্ব পালন করতে জেরুশালেমে যেতেন।</div>
<div class="v" id="v42"><span class="vn">42</span> তাঁর যখন বারো বছর বয়স, প্রথানুসারে তাঁরা পর্বে যোগ দিতে গেলেন।</div>
<div class="v" id="v43"><span class="vn">43</span> পর্ব শেষে তাঁর পিতামাতা যখন ঘরে ফিরে আসছিলেন, কিশোর যীশু জেরুশালেমে রয়ে গেলেন, কিন্তু এ বিষয়ে তাঁরা কিছুই জানতে পারলেন না।</div>
<div class="v" id="v44"><span class="vn">44</span> যীশু তাঁদের দলের সঙ্গেই আছেন, ভেবে নিয়ে তাঁরা একদিনের পথ অতিক্রম করলেন। তারপর তাঁরা তাঁদের আত্মীয়-পরিজন ও বন্ধুবান্ধবদের মধ্যে তাঁর খোঁজ করতে লাগলেন।</div>
<div class="v" id="v45"><span class="vn">45</span> যীশুর সন্ধান না পেয়ে, তাঁকে খুঁজতে তাঁরা জেরুশালেমে ফিরে গেলেন।</div>
<div class="v" id="v46"><span class="vn">46</span> তিনদিন পর তাঁরা তাঁকে মন্দির-প্রাঙ্গণে খুঁজে পেলেন এবং দেখলেন, যীশু শাস্ত্রগুরুদের মাঝে বসে তাঁদের কথা শুনছেন, আর বহু প্রশ্ন করছেন।</div>
<div class="v" id="v47"><span class="vn">47</span> তাঁর বুদ্ধিমত্তা ও উত্তরদানের ক্ষমতায় প্রত্যেক শ্রোতাই বিস্মিত হচ্ছিলেন।</div>
<div class="v" id="v48"><span class="vn">48</span> তাঁর পিতামাতা তাঁকে দেখতে পেয়ে আশ্চর্য হলেন। তাঁর মা তাঁকে বললেন, “বৎস, তুমি আমাদের সঙ্গে এরকম আচরণ করলে কেন? তোমার পিতা আর আমি কত ব্যাকুল হয়ে তোমাকে খুঁজছিলাম!”</div>
<div class="v" id="v49"><span class="vn">49</span> <span class="br-p"><br><br></span>তিনি বললেন, “তোমরা আমার সন্ধান কেন করছিলে? তোমরা কি জানতে না যে, আমাকে আমার পিতার গৃহে থাকতে হবে?”</div>
<div class="v" id="v50"><span class="vn">50</span> যীশু তাঁদের যে কী বলছিলেন, তা তাঁরা কিন্তু বুঝতে পারলেন না।</div>
<div class="v" id="v51"><span class="vn">51</span> <span class="br-p"><br><br></span>এরপর তিনি তাঁদের সঙ্গে নাসরতে ফিরে গেলেন ও তাঁদের বাধ্য হয়ে রইলেন। তাঁর মা কিন্তু এই সমস্ত কথা হৃদয়ে সঞ্চয় করে রাখলেন।</div>
<div class="v" id="v52"><span class="vn">52</span> আর যীশু বিজ্ঞতায় ও বয়সে বেড়ে উঠতে লাগলেন এবং ঈশ্বর ও মানুষের অনুগ্রহে সমৃদ্ধ হতে থাকলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ল্যাটিন: কৈসর।</div>
<div class="fn"><sup class="fnt"><a name="fn2" href="#fnm2">2</a></sup> হিব্রু মশীহ ও গ্রিক খ্রীষ্ট, উভয়ের অর্থ, অভিষিক্ত জন। ২৬ পদেও তাই।</div>
<div class="fn"><sup class="fnt"><a name="fn3" href="#fnm3">3</a></sup> যাত্রা পুস্তক ১৩:২,১২</div>
<div class="fn"><sup class="fnt"><a name="fn4" href="#fnm4">4</a></sup> লেবীয় পুস্তক ১২:৮</div>
<div class="fn"><sup class="fnt"><a name="fn5" href="#fnm5">5</a></sup> অথবা, চুরাশি বছর ধরে বিধবা হয়ে ছিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>