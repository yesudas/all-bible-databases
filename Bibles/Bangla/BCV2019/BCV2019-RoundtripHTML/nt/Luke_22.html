<html><head>
<meta http-equiv="Content-Type" content="text/html;charset=utf-8" />
<title>Luke 22 &ndash; লূক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 22);">
<div id="navbar"><a href="../index.html">বাংলা সমকালীন সংস্করণ</a> &ndash; <b>লূক</b> &ndash; <a href="Luke_1.html">1</a> ... <a href="Luke_20.html">20</a> <a href="Luke_21.html">21</a> <b>22</b> <a href="Luke_23.html">23</a> <a href="Luke_24.html">24</a> </div><hr>
<h1>Luke 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিশ্বাসঘাতকতায় যিহূদার সম্মতি</h2><span class="vn">1</span> <span class="br-p"><br><br></span>তখন, নিস্তারপর্ব নামে পরিচিত খামিরবিহীন রুটির পর্ব<sup class="fnm"><a name="fnm1" href="#fn1">1</a></sup> ক্রমশ এগিয়ে আসছিল।</div>
<div class="v" id="v2"><span class="vn">2</span> আর প্রধান যাজকেরা ও শাস্ত্রবিদরা যীশুর হাত থেকে নিষ্কৃতি পাওয়ার পথ খুঁজছিলেন, কারণ তাঁরা জনসাধারণকে ভয় করছিলেন।</div>
<div class="v" id="v3"><span class="vn">3</span> শয়তান তখন সেই বারোজনের অন্যতম, ইষ্কারিয়োৎ নামে পরিচিত যিহূদার অন্তরে প্রবেশ করল।</div>
<div class="v" id="v4"><span class="vn">4</span> যিহূদা প্রধান যাজকবর্গ ও মন্দিরের প্রহরায় নিযুক্ত পদস্থ কর্মচারীদের কাছে গিয়ে, কীভাবে যীশুকে ধরিয়ে দেবে, তা নিয়ে আলোচনা করল।</div>
<div class="v" id="v5"><span class="vn">5</span> তাঁরা আনন্দিত হয়ে তাকে অর্থ দিতে সম্মত হলেন।</div>
<div class="v" id="v6"><span class="vn">6</span> সে-ও তাঁদের প্রস্তাবে সম্মত হয়ে জনসাধারণের অগোচরে যীশুকে তাঁদের হাতে তুলে দেওয়ার সুযোগ খুঁজতে লাগল।</div>
<div class="v" id="v7"><h2>অন্তিম ভোজ</h2><span class="vn">7</span> <span class="br-p"><br><br></span>অবশেষে খামিরবিহীন রুটির পর্বের দিন উপস্থিত হল। সেদিন নিস্তারপর্বের মেষ বলি দিতে হত।</div>
<div class="v" id="v8"><span class="vn">8</span> যীশু পিতর ও যোহনকে পাঠিয়ে দিয়ে বললেন, “যাও, আমাদের জন্য নিস্তারপর্বের ভোজের আয়োজন করো।”</div>
<div class="v" id="v9"><span class="vn">9</span> <span class="br-p"><br><br></span>তাঁরা জিজ্ঞাসা করলেন, “আপনি কী চান? আমরা কোথায় এর আয়োজন করব?”</div>
<div class="v" id="v10"><span class="vn">10</span> <span class="br-p"><br><br></span>তিনি উত্তর দিলেন, “তোমরা নগরে প্রবেশ করেই দেখতে পাবে, এক ব্যক্তি একটি জলের কলশি নিয়ে যাচ্ছে। তোমরা তাকে অনুসরণ করে যে বাড়িতে সে প্রবেশ করবে, সেখানে যেয়ো।</div>
<div class="v" id="v11"><span class="vn">11</span> তোমরা সেই বাড়ির গৃহকর্তাকে বোলো, ‘গুরুমহাশয় জানতে চান, অতিথিদের জন্য নির্দিষ্ট কামরাটি কোথায়, যেখানে আমি আমার শিষ্যদের নিয়ে নিস্তারপর্বের ভোজ গ্রহণ করতে পারি?’</div>
<div class="v" id="v12"><span class="vn">12</span> তিনি তোমাদের উপরতলার একটি সুসজ্জিত বড় কামরা দেখিয়ে দেবেন। সেখানেই সব আয়োজন কোরো।”</div>
<div class="v" id="v13"><span class="vn">13</span> <span class="br-p"><br><br></span>তাঁরা বেরিয়ে পড়ে যীশুর কথামতো সবকিছুই দেখতে পেলেন এবং নিস্তারপর্বের ভোজ প্রস্তুত করলেন।</div>
<div class="v" id="v14"><span class="vn">14</span> <span class="br-p"><br><br></span>লগ্ন উপস্থিত হলে যীশু ও প্রেরিতশিষ্যেরা আসনে হেলান দিয়ে বসলেন।</div>
<div class="v" id="v15"><span class="vn">15</span> আর তিনি তাঁদের বললেন, “যন্ত্রণাভোগের আগে আমি তোমাদের সঙ্গে নিস্তারপর্বের ভোজ গ্রহণ করার জন্য সাগ্রহে প্রতীক্ষা করেছি।</div>
<div class="v" id="v16"><span class="vn">16</span> কারণ আমি তোমাদের বলছি, এই অনুষ্ঠানের উদ্দেশ্য ঈশ্বরের রাজ্যে বাস্তবায়িত না হওয়া পর্যন্ত, আমি আর এই ভোজন গ্রহণ করব না।”</div>
<div class="v" id="v17"><span class="vn">17</span> <span class="br-p"><br><br></span>পরে তিনি পানপাত্র তুলে নিয়ে ধন্যবাদ দিলেন। তারপর বললেন, “এটি নাও ও তোমাদের মধ্যে বিভাগ করো।</div>
<div class="v" id="v18"><span class="vn">18</span> আমি তোমাদের বলছি, ঈশ্বরের রাজ্যের আগমন না হওয়া পর্যন্ত, আমি আর দ্রাক্ষারস পান করব না।”</div>
<div class="v" id="v19"><span class="vn">19</span> <span class="br-p"><br><br></span>তাপর তিনি রুটি নিলেন, ধন্যবাদ দিলেন এবং ভেঙে নিয়ে তাঁদের দিলেন, আর বললেন, “এ তোমাদের জন্য উত্সর্গীকৃত আমার শরীর। আমার স্মরণার্থে তোমরা এরকম কোরো।”</div>
<div class="v" id="v20"><span class="vn">20</span> <span class="br-p"><br><br></span>একইভাবে, ভোজনের পরে তিনি পানপাত্র নিয়ে বললেন, “এই পানপাত্র আমার রক্তে নতুন নিয়ম, এ তোমাদেরই জন্য পাতিত হয়েছে।</div>
<div class="v" id="v21"><span class="vn">21</span> কিন্তু যে আমাকে ধরিয়ে দিতে উদ্যত তার হাত আমারই সঙ্গে টেবিলের উপরে আছে।</div>
<div class="v" id="v22"><span class="vn">22</span> মনুষ্যপুত্র তাঁর নির্ধারিত পথেই প্রস্থান করবেন, কিন্তু ধিক্ সেই মানুষকে, যে তাঁকে শত্রুদের হাতে তুলে দেবে।”</div>
<div class="v" id="v23"><span class="vn">23</span> তাঁরা পরস্পরকে জিজ্ঞাসা করতে লাগলেন যে, তাঁদের মধ্যে কে এমন কাজ করতে পারেন।</div>
<div class="v" id="v24"><span class="vn">24</span> <span class="br-p"><br><br></span>আর তাঁদের মধ্যে কে শ্রেষ্ঠ, এ-নিয়েও একটি বিতর্ক দেখা দিল।</div>
<div class="v" id="v25"><span class="vn">25</span> যীশু তাঁদের বললেন, “অন্য অন্য জাতির রাজারা প্রজাদের উপরে প্রভুত্ব করে; তবুও যারা তাদের উপরে কর্তৃত্ব করে, তারা নিজেদের, তাদের হিতার্থী বলে অভিহিত করে।</div>
<div class="v" id="v26"><span class="vn">26</span> কিন্তু তোমরা সেইরকম হবে না। বরং, তোমাদের মধ্যে যে শ্রেষ্ঠ, তাকে হতে হবে কনিষ্ঠের মতো, প্রশাসককে হতে হবে এমন একজনের মতো যে সেবা করে।</div>
<div class="v" id="v27"><span class="vn">27</span> কারণ শ্রেষ্ঠ কে? যে ভোজনে বসে সে, না যে পরিবেশন করে, সে? যে ভোজনে বসে, সেই কি নয়? কিন্তু আমি তোমাদের মধ্যে পরিচারকের মতো আছি।</div>
<div class="v" id="v28"><span class="vn">28</span> আমার পরীক্ষার দিনগুলিতে, তোমরা বরাবর আমার সঙ্গে আছো।</div>
<div class="v" id="v29"><span class="vn">29</span> আমার পিতা যেমন আমাকে একটি রাজ্য অর্পণ করেছেন, আমিও তেমনই তোমাদের জন্য একটি রাজ্য নিরূপণ করছি,</div>
<div class="v" id="v30"><span class="vn">30</span> যেন তোমরা আমার রাজ্যে আমারই সঙ্গে পানাহার করতে ও সিংহাসনে আরোহণ করে ইস্রায়েলের দ্বাদশ গোষ্ঠীর বিচার করতে পারো।</div>
<div class="v" id="v31"><span class="vn">31</span> <span class="br-p"><br><br></span>“শিমোন, শিমোন, শয়তান তোমাদের গমের মতো ঝাড়াই করার জন্য অনুমতি চেয়েছে।</div>
<div class="v" id="v32"><span class="vn">32</span> কিন্তু শিমোন, আমি তোমার জন্য প্রার্থনা করেছি, যেন তোমার বিশ্বাস লোপ না পায়। আর তুমিও একবার ফিরে এলে তোমার ভাইদের মধ্যে শক্তি সঞ্চার কোরো।”</div>
<div class="v" id="v33"><span class="vn">33</span> <span class="br-p"><br><br></span>কিন্তু পিতর উত্তর দিলেন, “প্রভু, আমি আপনার সঙ্গে কারাগারে যেতে ও মৃত্যুবরণ করতেও প্রস্তুত আছি।”</div>
<div class="v" id="v34"><span class="vn">34</span> <span class="br-p"><br><br></span>যীশু উত্তর দিলেন, “পিতর, আমি তোমাকে বলছি, আজ মোরগ ডাকার আগেই তুমি আমাকে চেনো না বলে তিনবার অস্বীকার করবে।”</div>
<div class="v" id="v35"><span class="vn">35</span> <span class="br-p"><br><br></span>যীশু তারপর তাঁদের জিজ্ঞাসা করলেন, “আমি যখন তোমাদের টাকার থলি, ঝুলি, বা চটিজুতো ছাড়াই পাঠিয়েছিলাম, তখন তোমরা কি কোনো অভাববোধ করেছিলে?” <span class="br-p"><br><br></span>তাঁরা উত্তর দিলেন, “না, কোনো কিছুরই নয়।”</div>
<div class="v" id="v36"><span class="vn">36</span> <span class="br-p"><br><br></span>তিনি তাঁদের বললেন, “কিন্তু এখন তোমাদের কাছে টাকার থলি থাকলে সঙ্গে নিয়ো, একটি ঝুলিও নিয়ো; যদি তোমাদের তরোয়াল না থাকে, তাহলে পোশাক বিক্রি করে তা কিনে নিয়ো।</div>
<div class="v" id="v37"><span class="vn">37</span> কারণ লেখা আছে: ‘আর তিনি অপরাধীদের সঙ্গে গণিত হলেন’<sup class="fnm"><a name="fnm2" href="#fn2">2</a></sup>; আর আমি তোমাদের বলছি, এটি আমার জীবনে অবশ্যই পূর্ণ হবে। আমার সম্পর্কে যা লেখা আছে, তার পূর্ণতা সমাসন্ন।”</div>
<div class="v" id="v38"><span class="vn">38</span> <span class="br-p"><br><br></span>শিষ্যেরা বললেন, “প্রভু দেখুন, এখানে দুটি তরোয়াল আছে।” <span class="br-p"><br><br></span>তিনি উত্তর দিলেন, “তাই যথেষ্ট।”</div>
<div class="v" id="v39"><h2>জলপাই পর্বতে যীশুর প্রার্থনা</h2><span class="vn">39</span> <span class="br-p"><br><br></span>যীশু অভ্যাসমতোই জলপাই পর্বতে গেলেন। শিষ্যেরা তাঁকে অনুসরণ করলেন।</div>
<div class="v" id="v40"><span class="vn">40</span> সেই স্থানে তিনি উপস্থিত হয়ে তাঁদের বললেন, “তোমরা যেন প্রলোভনে না পড়ো, সেজন্য প্রার্থনা করো।”</div>
<div class="v" id="v41"><span class="vn">41</span> তিনি তাঁদের কাছ থেকে এক-ঢিল ছোঁড়া দূরত্বে গিয়ে নতজানু হয়ে প্রার্থনা করলেন,</div>
<div class="v" id="v42"><span class="vn">42</span> “পিতা, তোমার ইচ্ছা হলে আমার কাছ থেকে এই পানপাত্র সরিয়ে নাও। তবুও আমার ইচ্ছা নয়, তোমারই ইচ্ছা পূর্ণ হোক।”</div>
<div class="v" id="v43"><span class="vn">43</span> তখন স্বর্গের এক দূত তাঁর কাছে আবির্ভূত হয়ে তাঁকে শক্তি জোগালেন।</div>
<div class="v" id="v44"><span class="vn">44</span> নিদারুণ যন্ত্রণায়, তিনি প্রার্থনায় আরও একাগ্র হলেন; তাঁর ঘাম রক্তের বড় বড় ফোঁটার মতো মাটিতে ঝরে পড়ছিল।</div>
<div class="v" id="v45"><span class="vn">45</span> <span class="br-p"><br><br></span>প্রার্থনা থেকে উঠে তিনি শিষ্যদের কাছে ফিরে গিয়ে দেখলেন, তাঁরা দুঃখ-ভারাক্রান্ত হয়ে ঘুমিয়ে পড়েছেন।</div>
<div class="v" id="v46"><span class="vn">46</span> তিনি তাঁদের জিজ্ঞাসা করলেন, “তোমরা ঘুমাচ্ছ কেন? ওঠো, প্রার্থনা করো, যেন তোমরা প্রলোভনে না পড়ো।”</div>
<div class="v" id="v47"><h2>যীশুকে গ্রেপ্তার</h2><span class="vn">47</span> <span class="br-p"><br><br></span>তিনি তখনও কথা বলছেন, এমন সময় একদল লোক উঠে এল। তাদের সঙ্গে এল সেই বারোজনের অন্যতম যিহূদা। সে তাদের নেতৃত্ব দিচ্ছিল। সে চুম্বন করার জন্য যীশুর কাছে এগিয়ে এল।</div>
<div class="v" id="v48"><span class="vn">48</span> কিন্তু যীশু তাঁকে জিজ্ঞাসা করলেন, “যিহূদা, তুমি কি চুম্বন করে মনুষ্যপুত্রকে শত্রুদের হাতে সমর্পণ করছ?”</div>
<div class="v" id="v49"><span class="vn">49</span> <span class="br-p"><br><br></span>যীশুর অনুগামীরা যখন দেখলেন কী ঘটতে যাচ্ছে, তাঁরা বললেন, “প্রভু, আমাদের তরোয়াল দিয়ে কি আঘাত করব?”</div>
<div class="v" id="v50"><span class="vn">50</span> তাঁদের মধ্যে একজন মহাযাজকের দাসকে আঘাত করে তার ডানদিকের কান কেটে ফেললেন।</div>
<div class="v" id="v51"><span class="vn">51</span> <span class="br-p"><br><br></span>কিন্তু যীশু উত্তর দিলেন, “এমন যেন আর না ঘটে।” আর তিনি সেই লোকটির কান স্পর্শ করে তাকে সুস্থ করে দিলেন।</div>
<div class="v" id="v52"><span class="vn">52</span> <span class="br-p"><br><br></span>আর যে প্রধান যাজকবর্গ, মন্দিরের প্রহরীদলের অধ্যক্ষেরা ও প্রাচীনবৃন্দ যীশুর উদ্দেশে এসেছিলেন, তিনি তাঁদের বললেন, “আমি কি বিদ্রোহের নেতৃত্ব দিচ্ছি যে, আপনারা তরোয়াল ও লাঠিসোঁটা নিয়ে এসেছেন?</div>
<div class="v" id="v53"><span class="vn">53</span> আমি মন্দির-প্রাঙ্গণে প্রতিদিনই আপনাদের মধ্যে ছিলাম। তখন আপনারা আমার উপরে হস্তক্ষেপ করেননি। কিন্তু এই হল আপনাদের সুসময়, কারণ এখন অন্ধকারেরই রাজত্ব।”</div>
<div class="v" id="v54"><h2>পিতরের যীশুকে অস্বীকার</h2><span class="vn">54</span> <span class="br-p"><br><br></span>যীশুকে বন্দি করে তারা তাঁকে মহাযাজকের বাড়িতে নিয়ে গেল। পিতর দূরত্ব বজায় রেখে অনুসরণ করলেন।</div>
<div class="v" id="v55"><span class="vn">55</span> কিন্তু প্রাঙ্গণের মাঝখানে তারা যখন আগুন জ্বেলে একসঙ্গে বসল, পিতরও তাদের সঙ্গে বসলেন।</div>
<div class="v" id="v56"><span class="vn">56</span> একজন দাসী আগুনের আলোয় তাঁকে সেখানে বসে থাকতে দেখল। সে তাঁর দিকে একদৃষ্টে তাকিয়ে বলল, “এই লোকটিও ওর সঙ্গে ছিল।”</div>
<div class="v" id="v57"><span class="vn">57</span> <span class="br-p"><br><br></span>কিন্তু তিনি অস্বীকার করে বললেন, “নারী, আমি ওঁকে চিনি না।”</div>
<div class="v" id="v58"><span class="vn">58</span> <span class="br-p"><br><br></span>অল্প কিছুক্ষণ পরে আর একজন তাঁকে দেখে বলল, “তুমিও ওদের একজন।” <span class="br-p"><br><br></span>পিতর বললেন, “ওহে, আমি নই।”</div>
<div class="v" id="v59"><span class="vn">59</span> <span class="br-p"><br><br></span>প্রায় এক ঘণ্টা পরে আরও একজন দৃঢ়ভাবে বলল, “নিঃসন্দেহে, এই লোকটিও তার সঙ্গে ছিল, কারণ এ একজন গালীলীয়।”</div>
<div class="v" id="v60"><span class="vn">60</span> <span class="br-p"><br><br></span>পিতর উত্তর দিলেন, “ওহে, তুমি কী বলছ, আমি বুঝতে পারছি না।” তিনি কথা বলছিলেন, এমন সময় মোরগ ডেকে উঠল।</div>
<div class="v" id="v61"><span class="vn">61</span> প্রভু ফিরে সোজা পিতরের দিকে তাকালেন। তখন প্রভু তাঁকে যে কথা বলেছিলেন, পিতরের তা স্মরণ হল: “আজ মোরগ ডাকার আগেই তুমি আমাকে তিনবার অস্বীকার করবে।”</div>
<div class="v" id="v62"><span class="vn">62</span> তখন পিতর বাইরে গিয়ে তীব্র কান্নায় ভেঙে পড়লেন।</div>
<div class="v" id="v63"><h2>যীশুকে প্রহরীদের বিদ্রুপ ও মন্ত্রণা-পরিষদের সামনে যীশু</h2><span class="vn">63</span> <span class="br-p"><br><br></span>যারা যীশুর প্রহরায় নিযুক্ত ছিল, তারা তাঁকে বিদ্রুপ ও প্রহার করতে লাগল।</div>
<div class="v" id="v64"><span class="vn">64</span> তাঁর চোখ বেঁধে দিয়ে তারা জিজ্ঞাসা করল, “ভাববাণী বল দেখি, কে তোকে মারল?”</div>
<div class="v" id="v65"><span class="vn">65</span> তারা তাঁকে আরও অনেক অপমানসূচক কথা বলল।</div>
<div class="v" id="v66"><span class="vn">66</span> <span class="br-p"><br><br></span>সকাল হলে সেই জাতির প্রাচীনবর্গ, দুই প্রধান যাজক ও শাস্ত্রবিদদের মন্ত্রণা পরিষদ সমবেত হলেন। যীশুকে তাঁদের সামনে হাজির করা হল।</div>
<div class="v" id="v67"><span class="vn">67</span> তাঁরা বললেন, “তুমি যদি সেই খ্রীষ্ট হও, আমাদের তা বলো।” <span class="br-p"><br><br></span>যীশু উত্তর দিলেন, “আমি আপনাদের বললে আপনারা আমাকে বিশ্বাস করবেন না।</div>
<div class="v" id="v68"><span class="vn">68</span> আর আমি যদি আপনাদের প্রশ্ন করি, আপনারাও উত্তর দেবেন না।</div>
<div class="v" id="v69"><span class="vn">69</span> কিন্তু এখন থেকে, মনুষ্যপুত্র পরাক্রান্ত ঈশ্বরের ডানদিকে উপবিষ্ট থাকবেন।”</div>
<div class="v" id="v70"><span class="vn">70</span> <span class="br-p"><br><br></span>তাঁরা সবাই প্রশ্ন করলেন, “তাহলে, তুমিই কি ঈশ্বরের পুত্র?” <span class="br-p"><br><br></span>তিনি বললেন, “আপনারা ঠিক কথাই বলছেন, আমিই তিনি।”</div>
<div class="v" id="v71"><span class="vn">71</span> <span class="br-p"><br><br></span>তখন তাঁরা বললেন, “আর আমাদের সাক্ষ্য-প্রমাণের প্রয়োজন কী? আমরা নিজেরাই তো ওর মুখ থেকে একথা শুনেছি!”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা “তাড়ীশূন্য” রুটির পর্ব।</div>
<div class="fn"><sup class="fnt"><a name="fn2" href="#fnm2">2</a></sup> যিশাইয় ৫৩:১২ পদ দেখুন</div>
</div>
<!-- PARSED ABOVE; EDITING MAY BREAK PARSER -->
</body></html>