<html><head>
<meta http-equiv="Content-Type" content="text/html;charset=utf-8" />
<title>Luke 23 &ndash; লূক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 23);">
<div id="navbar"><a href="../index.html">বাংলা সমকালীন সংস্করণ</a> &ndash; <b>লূক</b> &ndash; <a href="Luke_1.html">1</a> ... <a href="Luke_21.html">21</a> <a href="Luke_22.html">22</a> <b>23</b> <a href="Luke_24.html">24</a> </div><hr>
<h1>Luke 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পীলাত ও হেরোদের দরবারে যীশু</h2><span class="vn">1</span> <span class="br-p"><br><br></span>তখন সমবেত জমায়েত সকলে উঠে তাঁকে পীলাতের কাছে নিয়ে গেল।</div>
<div class="v" id="v2"><span class="vn">2</span> তারা যীশুকে অভিযুক্ত করে বলল, “আমরা দেখেছি, এই লোকটি আমাদের জাতিকে ধ্বংস করতে চাইছে। সে কৈসরকে কর দিতে নিষেধ করে, আর নিজেকে খ্রীষ্ট, একজন রাজা বলে দাবি করে।”</div>
<div class="v" id="v3"><span class="vn">3</span> <span class="br-p"><br><br></span>পীলাত তাই যীশুকে জিজ্ঞাসা করলেন, “তুমি কি ইহুদিদের রাজা?” <span class="br-p"><br><br></span>যীশু উত্তর দিলেন, “হ্যাঁ, আপনি যে-রকম বলছেন, সেরকমই।”</div>
<div class="v" id="v4"><span class="vn">4</span> <span class="br-p"><br><br></span>পীলাত তখন প্রধান যাজকবর্গ ও লোকদের কাছে ঘোষণা করলেন, “এই মানুষটিকে অভিযুক্ত করার মতো কোনো দোষ আমি খুঁজে পেলাম না।”</div>
<div class="v" id="v5"><span class="vn">5</span> <span class="br-p"><br><br></span>কিন্তু তারা জোর দিয়ে বলল, “ও তার শিক্ষায় সমগ্র যিহূদিয়ার<sup class="fnm"><a name="fnm1" href="#fn1">1</a></sup> লোকদের উত্তেজিত করে তুলেছে। গালীল থেকে শুরু করে ও এখানেও এসে পৌঁছেছে।”</div>
<div class="v" id="v6"><span class="vn">6</span> <span class="br-p"><br><br></span>একথা শুনে পীলাত জানতে চাইলেন, লোকটি গালীলীয় কি না।</div>
<div class="v" id="v7"><span class="vn">7</span> তিনি যখন জানতে পারলেন যে, যীশু হেরোদের শাসনাধীন, তিনি তাঁকে হেরোদের কাছে পাঠিয়ে দিলেন। সেই সময় হেরোদও জেরুশালেমে ছিলেন।</div>
<div class="v" id="v8"><span class="vn">8</span> <span class="br-p"><br><br></span>যীশুকে দেখে হেরোদ অত্যন্ত প্রীত হলেন, কারণ দীর্ঘকাল যাবৎ তিনি তাঁকে দেখতে চাইছিলেন। তিনি যীশুর সম্পর্কে যা শুনেছিলেন, সেইমতো আশা করছিলেন, তাঁকে কোনো অলৌকিক চিহ্নকর্ম করতে দেখবেন।</div>
<div class="v" id="v9"><span class="vn">9</span> তিনি তাঁকে বহু প্রশ্ন করলেন, কিন্তু যীশু তাঁকে কোনও উত্তর দিলেন না।</div>
<div class="v" id="v10"><span class="vn">10</span> প্রধান যাজকবৃন্দ ও শাস্ত্রবিদরা সেখানে দাঁড়িয়ে প্রচণ্ডভাবে তাঁর বিরুদ্ধে দোষারোপ করতে লাগলেন।</div>
<div class="v" id="v11"><span class="vn">11</span> তখন হেরোদ ও তাঁর সেনারা তাঁকে ব্যঙ্গবিদ্রুপ করলেন। এক জমকালো পোশাক পরিয়ে যীশুকে তাঁরা পীলাতের কাছে ফেরত পাঠালেন।</div>
<div class="v" id="v12"><span class="vn">12</span> সেদিন হেরোদ ও পীলাত মিত্রতায় আবদ্ধ হলেন, কারণ এর আগে তাঁরা পরস্পরের শত্রু ছিলেন।</div>
<div class="v" id="v13"><span class="vn">13</span> <span class="br-p"><br><br></span>পীলাত প্রধান যাজকদের, সমাজভবনের অধ্যক্ষদের ও জনসাধারণকে একসঙ্গে ডেকে তাদের বললেন,</div>
<div class="v" id="v14"><span class="vn">14</span> “বিদ্রোহের জন্য লোকদের উত্তেজিত করার অভিযোগে তোমরা এই লোকটিকে আমার কাছে নিয়ে এসেছ। তোমাদের সাক্ষাতে আমি তাকে পরীক্ষা করেছি, কিন্তু তার বিরুদ্ধে তোমাদের অভিযোগের কোনো ভিত্তি খুঁজে পাইনি।</div>
<div class="v" id="v15"><span class="vn">15</span> আর হেরোদও পাননি, কারণ তিনি তাকে আমার কাছে ফেরত পাঠিয়েছেন। তোমরা দেখতেই পাচ্ছ, মৃত্যুদণ্ডের যোগ্য কোনো অপরাধই সে করেনি।</div>
<div class="v" id="v16"><span class="vn">16</span> তাই, আমি তাকে শাস্তি দিয়ে ছেড়ে দেব।”</div>
<div class="v" id="v17"><span class="vn">17</span> সেই পর্বের সময়ে তাঁকে, তাদের জন্য একজন ব্যক্তিকে ছেড়ে দিতেই হত।<sup class="fnm"><a name="fnm2" href="#fn2">2</a></sup></div>
<div class="v" id="v18"><span class="vn">18</span> <span class="br-p"><br><br></span>তারা সমস্বরে চিৎকার করে উঠল, “এই লোকটিকে দূর করুন। আমরা বারাব্বার মুক্তি চাই।”</div>
<div class="v" id="v19"><span class="vn">19</span> (নগরে বিদ্রোহের চেষ্টা ও হত্যার অপরাধে বারাব্বাকে কারারুদ্ধ করা হয়েছিল)</div>
<div class="v" id="v20"><span class="vn">20</span> <span class="br-p"><br><br></span>যীশুকে মুক্ত করার অভিপ্রায়ে পীলাত তাদের কাছে আবার অনুরোধ করলেন।</div>
<div class="v" id="v21"><span class="vn">21</span> কিন্তু তারা চিৎকার করতে লাগল, “ওকে ক্রুশে দিন! ওকে ক্রুশে দিন!”</div>
<div class="v" id="v22"><span class="vn">22</span> <span class="br-p"><br><br></span>তিনি তৃতীয়বার তাদের কাছে বললেন, “কেন? এই মানুষটি কী অপরাধ করেছে? মৃত্যুদণ্ড দেওয়ার মতো কোনো কারণই আমি এর মধ্যে খুঁজে পাইনি। সেইজন্য আমি ওকে শাস্তি দিয়ে ছেড়ে দেব।”</div>
<div class="v" id="v23"><span class="vn">23</span> <span class="br-p"><br><br></span>কিন্তু তাঁকে ক্রুশবিদ্ধ করার অনড় দাবিতে তারা উচ্চকণ্ঠে চিৎকার করতে লাগল। শেষ পর্যন্ত তাদের চিত্কারেরই জয় হল।</div>
<div class="v" id="v24"><span class="vn">24</span> তাই পীলাত তাদের দাবি মেনে নেওয়ার সিদ্ধান্ত নিলেন।</div>
<div class="v" id="v25"><span class="vn">25</span> বিদ্রোহ ও হত্যার অভিযোগে যে লোকটি কারারুদ্ধ হয়েছিল ও যাকে তারা চেয়েছিল, তিনি তাকে মুক্তি দিলেন এবং তাদের ইচ্ছার কাছে তিনি যীশুকে সমর্পণ করলেন।</div>
<div class="v" id="v26"><h2>যীশুকে ক্রুশার্পণ</h2><span class="vn">26</span> <span class="br-p"><br><br></span>যীশুকে নিয়ে এগিয়ে চলার পথে কুরীণের<sup class="fnm"><a name="fnm3" href="#fn3">3</a></sup> অধিবাসী শিমোনকে তারা ধরল। সে আসছিল গ্রামাঞ্চল থেকে। তারা ক্রুশটি তার উপরে চাপিয়ে দিয়ে যীশুর পেছন পেছন সেটি বয়ে নিয়ে যেতে তাকে বাধ্য করল।</div>
<div class="v" id="v27"><span class="vn">27</span> বিস্তর লোক তাঁকে অনুসরণ করছিল। সেই সঙ্গে ছিল কিছু নারীও, যারা তাঁর জন্য শোক ও বিলাপ করছিল।</div>
<div class="v" id="v28"><span class="vn">28</span> যীশু ফিরে তাদের উদ্দেশে বললেন, “ওগো জেরুশালেমের কন্যারা, আমার জন্য তোমরা কেঁদো না, কিন্তু নিজেদের জন্য ও তোমাদের ছেলেমেয়েদের জন্য কাঁদো।</div>
<div class="v" id="v29"><span class="vn">29</span> কারণ এমন সময় আসবে, যখন তোমরা বলবে, ‘ধন্য সেই বন্ধ্যা নারীরা, যাদের গর্ভ কোনোদিন সন্তানধারণ করেনি, যারা কোনোদিন স্তন্যদুগ্ধ পান করায়নি।’</div>
<div class="v" id="v30"><span class="vn">30</span> তখন <span class="br-p"><br><br></span><span class="br-ind"><br><span class="indent">&nbsp;</span></span>“ ‘পর্বতসকলের উদ্দেশে তারা বলবে, “আমাদের উপরে পড়ো!”<br> <span class="br-ind"><br><span class="indent">&nbsp;</span></span>আর পাহাড়গুলিকে বলবে, “আমাদের আবৃত করে রাখো!” ’<sup class="fnm"><a name="fnm4" href="#fn4">4</a></sup><br></div>
<div class="v" id="v31"><span class="vn">31</span> <span class="br-p"><br><br></span>গাছ সতেজ থাকার সময়ই মানুষ যদি এরকম আচরণ করে, তাহলে গাছ যখন শুকিয়ে যাবে, তখন আরও কি-না ঘটবে!”</div>
<div class="v" id="v32"><span class="vn">32</span> <span class="br-p"><br><br></span>আরও দুজন দুষ্কৃতীকে মৃত্যুদণ্ড দেওয়ার জন্য তাঁর সঙ্গে নিয়ে যাওয়া হচ্ছিল।</div>
<div class="v" id="v33"><span class="vn">33</span> করোটি নামক স্থানে উপস্থিত হয়ে তারা তাঁকে সেই দুষ্কৃতীদের সঙ্গে ক্রুশবিদ্ধ করল, একজনকে তাঁর ডানদিকে, অন্যজনকে তাঁর বাঁদিকে।</div>
<div class="v" id="v34"><span class="vn">34</span> যীশু বললেন, “পিতা, এদের ক্ষমা করো, কারণ এরা জানে না, এরা কী করছে।” আর গুটিকাপাত করে তারা তাঁর পোশাক ভাগ করে নিল।</div>
<div class="v" id="v35"><span class="vn">35</span> <span class="br-p"><br><br></span>লোকেরা দাঁড়িয়ে সবকিছু লক্ষ্য করছিল। এমনকি, সমাজভবনের অধ্যক্ষরাও তাঁকে ব্যঙ্গবিদ্রুপ করল। তারা বলল, “ও অপরকে উদ্ধার করেছে; ও যদি ঈশ্বরের সেই খ্রীষ্ট, সেই মনোনীত জন হয়, তাহলে এখন নিজেকে উদ্ধার করুক!”</div>
<div class="v" id="v36"><span class="vn">36</span> <span class="br-p"><br><br></span>সৈন্যেরাও উঠে এসে তাঁকে বিদ্রুপ করল। তারা তাঁকে সিরকা দিয়ে বলল,</div>
<div class="v" id="v37"><span class="vn">37</span> “তুমি যদি ইহুদিদের রাজা হও, তাহলে নিজেকে বাঁচাও।”</div>
<div class="v" id="v38"><span class="vn">38</span> <span class="br-p"><br><br></span>তাঁর মাথার উপরে একটি লিখিত বিজ্ঞপ্তি ছিল। তাতে লেখা ছিল, <span class="br-p"><br><br></span>“এই ব্যক্তি ইহুদিদের রাজা।”</div>
<div class="v" id="v39"><span class="vn">39</span> <span class="br-p"><br><br></span>ক্রুশার্পিত দুষ্কৃতীদের একজন তাঁকে কটূক্তি করে বলল, “তুমিই কি সেই খ্রীষ্ট নও? নিজেকে আর আমাদের বাঁচাও!”</div>
<div class="v" id="v40"><span class="vn">40</span> <span class="br-p"><br><br></span>কিন্তু অপর দুষ্কৃতী তাকে তিরস্কার করে বলল, “তুমি কি ঈশ্বরকেও ভয় করো না? তুমিও তো সেই একই দণ্ডভোগ করছ।</div>
<div class="v" id="v41"><span class="vn">41</span> আমরা ন্যায়সঙ্গত দণ্ডভোগ করছি, আমরা যা করেছি, তারই সমুচিত ফলভোগ করছি। কিন্তু এই মানুষটি কোনও অন্যায় করেননি।”</div>
<div class="v" id="v42"><span class="vn">42</span> <span class="br-p"><br><br></span>তারপর সে বলল, “যীশু, আপনি যখন স্বরাজ্যে আসবেন, তখন আমাকে স্মরণ করবেন।”</div>
<div class="v" id="v43"><span class="vn">43</span> <span class="br-p"><br><br></span>যীশু তাকে উত্তর দিলেন, “আমি তোমাকে সত্যিই বলছি, আজই তুমি আমার সঙ্গে পরমদেশে<sup class="fnm"><a name="fnm5" href="#fn5">5</a></sup> উপস্থিত হবে।”</div>
<div class="v" id="v44"><h2>যীশুর মৃত্যু</h2><span class="vn">44</span> <span class="br-p"><br><br></span>তখন দুপুর প্রায় বারোটা। সেই সময় থেকে বিকেল তিনটে পর্যন্ত সমস্ত দেশের উপরে অন্ধকার ছেয়ে রইল।</div>
<div class="v" id="v45"><span class="vn">45</span> সূর্যের আলো নির্বাপিত হল। আর মন্দিরের যবনিকা ছিঁড়ে দু-টুকরো হয়ে গেল।</div>
<div class="v" id="v46"><span class="vn">46</span> যীশু উচ্চকণ্ঠে বলে উঠলেন, “পিতা, তোমার হাতে আমি আমার আত্মা সমর্পণ করি।” একথা বলে তিনি তাঁর শেষনিশ্বাস ত্যাগ করলেন।</div>
<div class="v" id="v47"><span class="vn">47</span> <span class="br-p"><br><br></span>সমস্ত ঘটনা প্রত্যক্ষ করে শতসেনাপতি ঈশ্বরের প্রশংসা করে বললেন, “এই মানুষটি নিঃসন্দেহে ধার্মিক ছিলেন।”</div>
<div class="v" id="v48"><span class="vn">48</span> এই দৃশ্য প্রত্যক্ষ করার জন্য যারা সমবেত হয়েছিল, তারা তা দেখে বক্ষে করাঘাত করতে করতে ফিরে গেল।</div>
<div class="v" id="v49"><span class="vn">49</span> কিন্তু তাঁর পরিচিতজনেরা এবং গালীলের যে মহিলারা তাঁকে অনুসরণ করছিলেন, তারা দূরে দাঁড়িয়ে এই সমস্ত ঘটনা লক্ষ্য করছিলেন।</div>
<div class="v" id="v50"><h2>যীশুর সমাধি</h2><span class="vn">50</span> <span class="br-p"><br><br></span>এখন যোষেফ নামে মহাসভার এক সদস্য সেখানে ছিলেন। তিনি ছিলেন সৎ ও ন্যায়পরায়ণ।</div>
<div class="v" id="v51"><span class="vn">51</span> তিনি তাদের সিদ্ধান্তে ও কাজকর্মে সহমত ছিলেন না। তিনি ছিলেন যিহূদিয়ার আরিমাথিয়া নগরের অধিবাসী। তিনি ঈশ্বরের রাজ্যের আগমনের প্রতীক্ষায় ছিলেন।</div>
<div class="v" id="v52"><span class="vn">52</span> তিনি পীলাতের কাছে গিয়ে যীশুর দেহটি চেয়ে নিলেন।</div>
<div class="v" id="v53"><span class="vn">53</span> তিনি তা ক্রুশ থেকে নামিয়ে একখণ্ড ক্ষৌমবস্ত্রে দেহটি জড়িয়ে, পাহাড় কেটে তৈরি করা একটি সমাধিতে রাখলেন। সেখানে সে-পর্যন্ত আর কাউকে সমাধি দেওয়া হয়নি।</div>
<div class="v" id="v54"><span class="vn">54</span> সেদিনটি ছিল “প্রস্তুতির দিন,” বিশ্রামবার শুরু হতে অল্প কিছুক্ষণ বাকি ছিল।</div>
<div class="v" id="v55"><span class="vn">55</span> <span class="br-p"><br><br></span>গালীল থেকে যীশুর সঙ্গে আগত মহিলারা যোষেফকে অনুসরণ করে সমাধি স্থানটি ও কীভাবে তাঁর দেহটি রাখা হল, তা দেখলেন।</div>
<div class="v" id="v56"><span class="vn">56</span> তারপর তাঁরা বাড়ি ফিরে বিভিন্ন রকম মশলা ও সুগন্ধি-দ্রব্য প্রস্তুত করলেন। কিন্তু বিধানের প্রতি বাধ্যতায় তাঁরা বিশ্রামদিনে বিশ্রাম করলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা, ইহুদিদের দেশের সর্বত্র।</div>
<div class="fn"><sup class="fnt"><a name="fn2" href="#fnm2">2</a></sup> সবচেয়ে নির্ভরযোগ্য প্রাচীন সব পাণ্ডুলিপিতে এই পদের কথাগুলি অনুপস্থিত</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><em><!--endraw 1-->কুরীণ<!--raw 1 bo --></em><!--endraw 1-->—উত্তর আফ্রিকার একটি নগর।</div>
<div class="fn"><sup class="fnt"><a name="fn4" href="#fnm4">4</a></sup> হোশেয় ১০:৮</div>
<div class="fn"><sup class="fnt"><a name="fn5" href="#fnm5">5</a></sup> অনুমিত হয়, বিশ্বাসীদের আত্মা, শেষ বিচারের পূর্ব পর্যন্ত, এখানেই বিশ্রাম লাভ করে।</div>
</div>
<!-- PARSED ABOVE; EDITING MAY BREAK PARSER -->
</body></html>