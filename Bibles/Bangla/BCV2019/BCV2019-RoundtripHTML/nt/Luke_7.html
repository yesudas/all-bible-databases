<html><head>
<meta http-equiv="Content-Type" content="text/html;charset=utf-8" />
<title>Luke 7 &ndash; লূক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 7);">
<div id="navbar"><a href="../index.html">বাংলা সমকালীন সংস্করণ</a> &ndash; <b>লূক</b> &ndash; <a href="Luke_1.html">1</a> ... <a href="Luke_5.html">5</a> <a href="Luke_6.html">6</a> <b>7</b> <a href="Luke_8.html">8</a> <a href="Luke_9.html">9</a> ... <a href="Luke_24.html">24</a> </div><hr>
<h1>Luke 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শতসেনাপতির বিশ্বাস</h2><span class="vn">1</span> <span class="br-p"><br><br></span>যীশু সকলের কর্ণগোচরে এই সমস্ত কথা বলার পর কফরনাহূমে ফিরে গেলেন।</div>
<div class="v" id="v2"><span class="vn">2</span> সেখানে এক শতসেনাপতির দাস, যে ছিল তাঁর প্রিয়পাত্র, রোগে মৃতপ্রায় হয়ে পড়েছিল।</div>
<div class="v" id="v3"><span class="vn">3</span> শতসেনাপতি যীশুর কথা শুনেছিলেন। তিনি ইহুদি-সম্প্রদায়ের কয়েকজন প্রাচীনকে যীশুর কাছে পাঠিয়ে অনুরোধ জানালেন, তিনি যেন এসে তাঁর দাসকে সুস্থ করেন।</div>
<div class="v" id="v4"><span class="vn">4</span> তাঁরা যীশুর কাছে এসে তাঁকে কাতর মিনতি জানালেন, “এই ব্যক্তি আপনার সাহায্য পাওয়ার যোগ্য,</div>
<div class="v" id="v5"><span class="vn">5</span> কারণ তিনি আমাদের জাতিকে ভালোবাসেন, আর আমাদের সমাজভবনটি নির্মাণ করে দিয়েছেন।”</div>
<div class="v" id="v6"><span class="vn">6</span> তাই যীশু তাঁদের সঙ্গে গেলেন। <span class="br-p"><br><br></span>যীশু শতসেনাপতির বাড়ির কাছাকাছি এলে, তিনি তাঁর কয়েকজন বন্ধুকে যীশুর কাছে বলে পাঠালেন, “প্রভু, আপনি নিজে কষ্ট করবেন না। আপনি যে আমার ছাদের নিচে আসবেন, এমন যোগ্যতা আমার নেই।</div>
<div class="v" id="v7"><span class="vn">7</span> তাই আমি নিজেকেও আপনার কাছে যাওয়ার যোগ্য মনে করিনি। আপনি শুধু মুখে বলুন, তাহলেই আমার দাস সুস্থ হবে।</div>
<div class="v" id="v8"><span class="vn">8</span> কারণ আমি নিজেও কর্তৃত্বের অধিকারী, আবার আমার অধীনেও সেনারা আছে। আমি তাদের কাউকে যেতে আদেশ করলে, সে যায়; কাউকে আসতে আদেশ করলে, সে আসে। আর আমার পরিচারককে যখন বলি, ‘এই কাজটি করো,’ সে তা করে।”</div>
<div class="v" id="v9"><span class="vn">9</span> <span class="br-p"><br><br></span>একথা শুনে যীশু তার সম্পর্কে চমৎকৃত হলেন। তাঁকে অনুসরণরত লোকের দিকে ফিরে তিনি বললেন, “আমি তোমাদের বলছি, ইস্রায়েলের মধ্যেও আমি এমন প্রগাঢ় বিশ্বাস দেখতে পাইনি।”</div>
<div class="v" id="v10"><span class="vn">10</span> তখন যে লোকদের তাঁর কাছে পাঠানো হয়েছিল, তারা বাড়ি ফিরে গিয়ে দেখল, দাসটি সুস্থ হয়ে উঠেছে।</div>
<div class="v" id="v11"><h2>বিধবার পুত্রকে পুনর্জীবন দান</h2><span class="vn">11</span> <span class="br-p"><br><br></span>এর কিছুকাল পরেই যীশু নায়িন নামে এক নগরে গেলেন। তাঁর শিষ্যেরা ও বিস্তর লোক তাঁর সঙ্গী হল।</div>
<div class="v" id="v12"><span class="vn">12</span> তিনি নগরদ্বারের কাছে এসে পৌঁছালেন। তখন দেখলেন, লোকেরা এক মৃত ব্যক্তিকে বয়ে নিয়ে যাচ্ছে। তার মা ছিল বিধবা এবং সে ছিল তার একমাত্র পুত্র। নগরের বিস্তর লোক তাদের সঙ্গে ছিল।</div>
<div class="v" id="v13"><span class="vn">13</span> তাকে দেখে প্রভুর হৃদয় তার প্রতি বিগলিত হয়ে উঠল। তিনি তাকে বললেন, “কেঁদো না।”</div>
<div class="v" id="v14"><span class="vn">14</span> <span class="br-p"><br><br></span>তারপর তিনি এগিয়ে গিয়ে শবাধারটি স্পর্শ করলেন। শববাহকেরা দাঁড়িয়ে পড়ল। তিনি বললেন, “যুবক, আমি তোমাকে বলছি, তুমি ওঠো!”</div>
<div class="v" id="v15"><span class="vn">15</span> মৃত মানুষটি উঠে বসে কথা বলতে লাগল। যীশু তাকে তার মায়ের কাছে ফিরিয়ে দিলেন।</div>
<div class="v" id="v16"><span class="vn">16</span> <span class="br-p"><br><br></span>এই দেখে তারা সকলে ভয়ে ও ভক্তিতে অভিভূত হল, ঈশ্বরের প্রশংসা করতে লাগল এবং তারা বলতে লাগল, “আমাদের মধ্যে এক মহান ভাববাদীর উদয় হয়েছে। ঈশ্বর তাঁর প্রজাদের সাহায্য করতে এসেছেন।”</div>
<div class="v" id="v17"><span class="vn">17</span> যীশুর এই কীর্তির কথা যিহূদিয়ার সর্বত্র এবং সন্নিহিত অঞ্চলগুলিতে ছড়িয়ে পড়ল।</div>
<div class="v" id="v18"><h2>যীশু ও বাপ্তিষ্মদাতা যোহন</h2><span class="vn">18</span> <span class="br-p"><br><br></span>যোহনের শিষ্যেরা তাঁকে এই সমস্ত কথা জানাল।</div>
<div class="v" id="v19"><span class="vn">19</span> তিনি তাদের দুজনকে ডেকে প্রভুর কাছে জিজ্ঞাসা করতে পাঠালেন, “যে মশীহের আবির্ভাবের কথা ছিল, সে কি আপনি, না আমরা অন্য কারও প্রতীক্ষায় থাকব?”</div>
<div class="v" id="v20"><span class="vn">20</span> <span class="br-p"><br><br></span>তারা যখন যীশুর কাছে এল, তারা বলল, “বাপ্তিষ্মদাতা যোহন আপনার কাছে আমাদের জিজ্ঞাসা করতে পাঠিয়েছেন, ‘যে মশীহের আবির্ভাবের কথা ছিল, সে কি আপনি, না আমরা অন্য কারও প্রতীক্ষায় থাকব?’ ”</div>
<div class="v" id="v21"><span class="vn">21</span> <span class="br-p"><br><br></span>ঠিক সেই সময়ে যীশু বহু রোগগ্রস্ত, পীড়িত ও মন্দ-আত্মাগ্রস্ত ব্যক্তিদের নিরাময় করছিলেন; বহু অন্ধকেও দৃষ্টিশক্তি দান করছিলেন।</div>
<div class="v" id="v22"><span class="vn">22</span> তাই তিনি সেই বার্তাবহদের উত্তর দিলেন, “তোমরা যা দেখলে, যা শুনলে, ফিরে গিয়ে সেসব যোহনকে জানাও। অন্ধ দেখতে পাচ্ছে, খঞ্জ হেঁটে বেড়াচ্ছে, যাদের কুষ্ঠরোগ ছিল, তারা শুচিশুদ্ধ হচ্ছে, বধিরেরা শুনতে পাচ্ছে, মৃতেরা উত্থাপিত হচ্ছে এবং দীনদরিদ্রদের কাছে সুসমাচার প্রচারিত হচ্ছে।</div>
<div class="v" id="v23"><span class="vn">23</span> আর ধন্য সেই মানুষ, যে আমার কারণে বিঘ্নিত না হয়।”</div>
<div class="v" id="v24"><span class="vn">24</span> <span class="br-p"><br><br></span>যোহনের বার্তাবাহকেরা চলে গেলে, যীশু উপস্থিত সকলকে যোহন সম্পর্কে বললেন, “তোমরা প্রান্তরে কী দেখতে গিয়েছিলে? বাতাসে দোদুল্যমান একটি নল-খাগড়াকে?</div>
<div class="v" id="v25"><span class="vn">25</span> তা না হলে, তোমরা কী দেখতে গিয়েছিলে? মোলায়েম পোশাক পরিহিত কোনো মানুষকে? তা নয়, যারা মূল্যবান পোশাক পরে, বিলাসবহুল জীবনযাপন করে, তারা থাকে রাজপ্রাসাদে।</div>
<div class="v" id="v26"><span class="vn">26</span> কিন্তু তোমরা কী দেখতে গিয়েছিলে? একজন ভাববাদীকে? হ্যাঁ, আমি তোমাদের বলছি, তিনি ভাববাদীর চেয়েও মহান।</div>
<div class="v" id="v27"><span class="vn">27</span> ইনিই সেই ব্যক্তি, যাঁর সম্পর্কে লিখিত আছে: <span class="br-p"><br><br></span><span class="br-ind"><br><span class="indent">&nbsp;</span></span>“ ‘আমি আমার বার্তাবাহককে পাঠাব,<br> <span class="br-ind"><br><span class="indent">&nbsp;</span></span>যে তোমার আগে তোমার জন্য পথ প্রস্তুত করবে।’<sup class="fnm"><a name="fnm1" href="#fn1">1</a></sup><br></div>
<div class="v" id="v28"><span class="vn">28</span> <span class="br-p"><br><br></span>আমি তোমাদের বলছি, নারীর গর্ভে জন্মেছে এমন ব্যক্তিদের মধ্যে যোহনের চেয়ে মহান আর কেউই নেই; তবুও ঈশ্বরের রাজ্যের ক্ষুদ্রতম ব্যক্তিও তাঁর চেয়ে মহান।”</div>
<div class="v" id="v29"><span class="vn">29</span> <span class="br-p"><br><br></span>সব লোক, এমনকি, কর আদায়কারীরাও, যীশুর শিক্ষা শুনে ঈশ্বরের পথকে সঠিক বলে স্বীকার করল, কারণ তারা বুঝতে পারল, যোহনের কাছে বাপ্তিষ্ম নিয়ে তারা ভুল করেনি।</div>
<div class="v" id="v30"><span class="vn">30</span> কিন্তু ফরিশীরা ও শাস্ত্রবিদরা তাঁদের বিষয়ে ঈশ্বরের পরিকল্পনা অগ্রাহ্য করল, কারণ তাঁরা যোহনের কাছে বাপ্তিষ্ম গ্রহণ করেননি।</div>
<div class="v" id="v31"><span class="vn">31</span> <span class="br-p"><br><br></span>“তাহলে, কার সঙ্গে আমি এই প্রজন্মের লোকদের তুলনা করতে পারি? তারা কাদের মতো?</div>
<div class="v" id="v32"><span class="vn">32</span> তারা সেইসব ছেলেমেয়ের মতো, যারা হাটেবাজারে বসে পরস্পরকে সম্বোধন করে বলে, <span class="br-p"><br><br></span><span class="br-ind"><br><span class="indent">&nbsp;</span></span>“ ‘আমরা তোমাদের জন্য বাঁশি বাজালাম,<br> <span class="br-ind"><br><span class="indent">&nbsp;</span></span>কিন্তু তোমরা নৃত্য করলে না;<br> <span class="br-ind"><br><span class="indent">&nbsp;</span></span>আমরা শোকগাথা গাইলাম,<br> <span class="br-ind"><br><span class="indent">&nbsp;</span></span>কিন্তু তোমরা বিলাপ করলে না।’<br></div>
<div class="v" id="v33"><span class="vn">33</span> <span class="br-p"><br><br></span>বাপ্তিষ্মদাতা যোহন এসে রুটি ভোজন, বা দ্রাক্ষারস পান, কিছুই করলেন না, কিন্তু তোমরা বললে, ‘তিনি ভূতগ্রস্ত।’</div>
<div class="v" id="v34"><span class="vn">34</span> মনুষ্যপুত্র এলেন, ভোজনপান করলেন, কিন্তু তোমরা বললে, ‘তিনি পেটুক ও মদ্যপ, কর আদায়কারী ও “পাপীদের” বন্ধু।’</div>
<div class="v" id="v35"><span class="vn">35</span> কিন্তু প্রজ্ঞা তার অনুসরণকারীদের জীবনাচরণের দ্বারাই সঠিক প্রমাণিত হয়।”</div>
<div class="v" id="v36"><h2>পাপীষ্ঠা নারীকে যীশুর অভিষেক</h2><span class="vn">36</span> <span class="br-p"><br><br></span>আর একজন ফরিশী আহার করার জন্য যীশুকে নিমন্ত্রণ করল। যীশু তার বাড়িতে গেলেন এবং আহারের সময় আসনে হেলান দিয়ে বসলেন।</div>
<div class="v" id="v37"><span class="vn">37</span> সেই নগরে একজন পাপীষ্ঠা নারী ছিল। যীশু ফরিশীর বাড়িতে আহার করছেন শুনে, সে একটি শ্বেতস্ফটিকের পাত্রে সুগন্ধি আতর নিয়ে এল।</div>
<div class="v" id="v38"><span class="vn">38</span> সে যীশুর পেছনে তাঁর পায়ের কাছে দাঁড়িয়ে চোখের জলে তাঁর পা-দুটি ভিজিয়ে দিতে লাগল। তারপর সে তার কেশরাশি দিয়ে তাঁর পা দুটিকে মুছিয়ে দিয়ে চুম্বন করল এবং সেই সুগন্ধি নির্যাস ঢেলে দিল।</div>
<div class="v" id="v39"><span class="vn">39</span> <span class="br-p"><br><br></span>এই ঘটনা দেখে আমন্ত্রণকর্তা ফরিশী মনে মনে ভাবল, “এই লোকটি যদি ভাববাদী হত, তাহলে বুঝতে পারত, কে তাকে স্পর্শ করছে এবং সে কী-প্রকৃতির নারী! সে তো পাপীষ্ঠা!”</div>
<div class="v" id="v40"><span class="vn">40</span> <span class="br-p"><br><br></span>যীশু তাঁকে উত্তর দিলেন, “শিমোন, তোমাকে আমার কিছু বলার আছে।” <span class="br-p"><br><br></span>শিমোন বলল, “গুরুমহাশয়, বলুন।”</div>
<div class="v" id="v41"><span class="vn">41</span> <span class="br-p"><br><br></span>“এক মহাজনের কাছে দুজন ব্যক্তি ঋণ নিয়েছিল। একজন নিয়েছিল পাঁচশো দিনার,<sup class="fnm"><a name="fnm2" href="#fn2">2</a></sup> অন্যজন পঞ্চাশ দিনার।</div>
<div class="v" id="v42"><span class="vn">42</span> তাদের কারোরই সেই পরিমাণ অর্থ ফেরত দেওয়ার ক্ষমতা ছিল না, তাই তিনি দুজনেরই ঋণ মকুব করে দিলেন। এখন তাদের মধ্যে কে তাকে বেশি ভালোবাসবে?”</div>
<div class="v" id="v43"><span class="vn">43</span> <span class="br-p"><br><br></span>শিমোন উত্তর দিল, “আমার মনে হয়, যার বেশি ঋণ মকুব করা হয়েছিল, সেই।” <span class="br-p"><br><br></span>যীশু বললেন, “তুমি যথার্থ বিচার করেছ।”</div>
<div class="v" id="v44"><span class="vn">44</span> <span class="br-p"><br><br></span>তারপর তিনি সেই নারীর দিকে ফিরে শিমোনকে বললেন, “তুমি এই স্ত্রীলোককে দেখতে পাচ্ছ, আমি তোমার বাড়িতে প্রবেশ করলাম, অথচ তুমি আমাকে পা-ধোওয়ার জল দিলে না। কিন্তু এ তার চোখের জলে আমার পা ভিজিয়ে দিল, আর তার চুল দিয়ে তা মুছিয়ে দিল।</div>
<div class="v" id="v45"><span class="vn">45</span> তুমি আমাকে একবারও চুম্বন<sup class="fnm"><a name="fnm3" href="#fn3">3</a></sup> করলে না, কিন্তু আমি এই গৃহে প্রবেশ করার সময় থেকেই এই নারী আমার পদচুম্বনে বিরত হয়নি।</div>
<div class="v" id="v46"><span class="vn">46</span> তুমি আমার মাথায় তেল দিয়ে অভিষেক করলে না, কিন্তু এ আমার পায়ে সুগন্ধি নির্যাস ঢেলে অভিষেক করল।</div>
<div class="v" id="v47"><span class="vn">47</span> তাই আমি তোমাকে বলছি, যেহেতু তার অজস্র পাপ ক্ষমা করা হয়েছে, সে বেশি ভালোবেসেছে। কিন্তু যাকে অল্প ক্ষমা করা হয়, সে অল্পই ভালোবাসে।”</div>
<div class="v" id="v48"><span class="vn">48</span> <span class="br-p"><br><br></span>তারপর যীশু সেই নারীকে বললেন, “তোমার সব পাপ ক্ষমা করা হয়েছে।”</div>
<div class="v" id="v49"><span class="vn">49</span> <span class="br-p"><br><br></span>অন্য অতিথিরা নিজেদের মধ্যে বলাবলি করতে লাগল “ইনি কে, যে পাপও ক্ষমা করেন?”</div>
<div class="v" id="v50"><span class="vn">50</span> <span class="br-p"><br><br></span>যীশু সেই নারীকে বললেন, “তোমার বিশ্বাসই তোমাকে পরিত্রাণ দিয়েছে, শান্তিতে চলে যাও।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> মালাখি ৩:১</div>
<div class="fn"><sup class="fnt"><a name="fn2" href="#fnm2">2</a></sup> এক দিনারের মূল্য সেই সময়ের একদিনের মজুরি, বা বেতনের সমান।</div>
<div class="fn"><sup class="fnt"><a name="fn3" href="#fnm3">3</a></sup> এই চুম্বন স্বাগত জানানোর জন্য।</div>
</div>
<!-- PARSED ABOVE; EDITING MAY BREAK PARSER -->
</body></html>