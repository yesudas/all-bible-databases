<html><head>
<meta http-equiv="Content-Type" content="text/html;charset=utf-8" />
<title>Mark 11 &ndash; মার্ক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 11);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মার্ক</b> &ndash; <a href="Mark_1.html">1</a> ... <a href="Mark_9.html">9</a> <a href="Mark_10.html">10</a> <b>11</b> <a href="Mark_12.html">12</a> <a href="Mark_13.html">13</a> ... <a href="Mark_16.html">16</a> </div><hr>
<h1>Mark 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশু জেরুশালেমে রাজার মতো প্রবেশ করলেন</h2><span class="vn">1</span> <span class="br-p"><br><br></span>তাঁরা জেরুশালেমের নিকটবর্তী হয়ে জলপাই পর্বতের গায়ে, বেথফাগের ও বেথানির সামনে উপস্থিত হলেন। যীশু তাঁর দুজন শিষ্যকে এই বলে পাঠালেন,</div>
<div class="v" id="v2"><span class="vn">2</span> “তোমরা সামনের ওই গ্রামটিতে যাও। সেখানে প্রবেশ করা মাত্র তোমরা দেখবে, একটি গর্দভ-শাবক বাঁধা আছে, যার উপরে কেউ কখনও বসেনি। সেটিকে খুলে এখানে নিয়ে এসো।</div>
<div class="v" id="v3"><span class="vn">3</span> কেউ যদি তোমাদের জিজ্ঞাসা করে, ‘তোমরা কেন এরকম করছ?’ তাকে বোলো, ‘প্রভুর প্রয়োজন আছে, শীঘ্রই তিনি এটি ফেরত পাঠিয়ে দেবেন।’ ”</div>
<div class="v" id="v4"><span class="vn">4</span> <span class="br-p"><br><br></span>তাঁরা গিয়ে দেখলেন, একটি দ্বারের কাছে, বাইরের রাস্তায় একটি গর্দভ-শাবক বাঁধা আছে। তাঁরা সেটি খোলা মাত্র,</div>
<div class="v" id="v5"><span class="vn">5</span> সেখানে দাঁড়িয়ে থাকা কয়েকজন লোক জিজ্ঞাসা করল, “তোমরা কী করছ? শাবকটির বাঁধন খুলছ কেন?”</div>
<div class="v" id="v6"><span class="vn">6</span> এতে যীশু যেমন বলেছিলেন, তাঁরা সেভাবেই উত্তর দিলেন। সেই লোকেরা সেটি নিয়ে যেতে দিল।</div>
<div class="v" id="v7"><span class="vn">7</span> তাঁরা গর্দভ-শাবকটি যীশুর কাছে নিয়ে এসে তার উপর তাঁদের পোশাক বিছিয়ে দিলেন। তিনি তার উপরে বসলেন।</div>
<div class="v" id="v8"><span class="vn">8</span> বহু মানুষ পথের উপরে তাদের পোশাক বিছিয়ে দিল, অন্যেরা মাঠ থেকে গাছের ডালপালা কেটে এনে রাস্তার উপরে ছড়িয়ে দিল।</div>
<div class="v" id="v9"><span class="vn">9</span> যারা সামনে যাচ্ছিল ও যারা পেছনে ছিল, তারা চিৎকার করে বলতে লাগল, <span class="br-p"><br><br></span><span class="br-ind"><br><span class="indent">&nbsp;</span></span>“হোশান্না!<sup class="fnm"><a name="fnm1" href="#fn1">1</a></sup>” <span class="br-p"><br><br></span>“ধন্য তিনি, যিনি প্রভুর নামে আসছেন!”<sup class="fnm"><a name="fnm2" href="#fn2">2</a></sup> <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“ধন্য আমাদের পিতা দাউদের সন্নিকট রাজ্য!” <span class="br-p"><br><br></span>“ঊর্ধ্বতমলোকে হোশান্না!”<br></div>
<div class="v" id="v11"><span class="vn">11</span> <span class="br-p"><br><br></span>যীশু জেরুশালেমে প্রবেশ করে মন্দিরে গেলেন। তিনি চারপাশের সবকিছু লক্ষ্য করতে লাগলেন। কিন্তু ইতিমধ্যে অনেক দেরি হওয়াতে, তিনি সেই বারোজনের সঙ্গে বেথানিতে চলে গেলেন।</div>
<div class="v" id="v12"><h2>যীশু মন্দির পরিষ্কার করলেন</h2><span class="vn">12</span> <span class="br-p"><br><br></span>পরদিন, তাঁরা বেথানি পরিত্যাগ করে যাওয়ার সময়, যীশু ক্ষুধার্ত হলেন।</div>
<div class="v" id="v13"><span class="vn">13</span> দূরে একটি পত্রবহুল ডুমুর গাছ দেখে, তাতে কোনো ফল আছে কি না, তিনি খুঁজতে গেলেন। তিনি গাছটির কাছে গিয়ে পাতা ছাড়া আর কিছুই দেখতে পেলেন না, কারণ তখন ডুমুরের মরশুম ছিল না।</div>
<div class="v" id="v14"><span class="vn">14</span> তখন তিনি সেই গাছটিকে বললেন, “তোমার ফল কেউ যেন আর কখনও না খায়।” শিষ্যেরা তাঁকে একথা বলতে শুনলেন।</div>
<div class="v" id="v15"><span class="vn">15</span> <span class="br-p"><br><br></span>জেরুশালেমে পৌঁছে যীশু মন্দির-চত্বরে প্রবেশ করলেন এবং যারা সেখানে কেনাবেচা করছিল, তাদের তাড়িয়ে দিতে লাগলেন। তিনি মুদ্রা-বিনিময়কারীদের টেবিল ও পায়রা-বিক্রেতাদের বেঞ্চি উল্টে দিলেন।</div>
<div class="v" id="v16"><span class="vn">16</span> মন্দির-প্রাঙ্গণ দিয়ে তিনি কাউকে কোনো পসরা নিয়ে যাওয়ার অনুমতি দিলেন না।</div>
<div class="v" id="v17"><span class="vn">17</span> তিনি তাদের বললেন, “একথা কি লেখা নেই, ‘আমার গৃহ সর্বজাতির প্রার্থনা-গৃহরূপে আখ্যাত হবে’?<sup class="fnm"><a name="fnm3" href="#fn3">3</a></sup> কিন্তু তোমরা একে ‘দস্যুদের গহ্বরে পরিণত করেছ।’<sup class="fnm"><a name="fnm4" href="#fn4">4</a></sup>”</div>
<div class="v" id="v18"><span class="vn">18</span> <span class="br-p"><br><br></span>প্রধান যাজকেরা ও শাস্ত্রবিদরা একথা শুনতে পেয়ে, তাঁকে হত্যা করার পথ খুঁজতে লাগলেন। কিন্তু তারা তাঁকে ভয় পেলেন, কারণ লোকসকল তার উপদেশে চমৎকৃত হয়েছিল।</div>
<div class="v" id="v19"><span class="vn">19</span> <span class="br-p"><br><br></span>সন্ধ্যা ঘনিয়ে এলে, যীশু ও তাঁর শিষ্যরা নগরের বাইরে চলে গেলেন।</div>
<div class="v" id="v20"><h2>শুকিয়ে যাওয়া ডুমুর গাছ</h2><span class="vn">20</span> <span class="br-p"><br><br></span>সকালবেলা, পথে যাওয়ার সময় তাঁরা দেখলেন, সেই ডুমুর গাছটি সমূলে শুকিয়ে গেছে।</div>
<div class="v" id="v21"><span class="vn">21</span> পিতরের পূর্বকথা স্মরণে এলে, তিনি যীশুকে বললেন, “রব্বি দেখুন, যে ডুমুর গাছটিকে আপনি অভিশাপ দিয়েছিলেন, সেটি শুকিয়ে গেছে।”</div>
<div class="v" id="v22"><span class="vn">22</span> <span class="br-p"><br><br></span>যীশু উত্তর দিলেন, “ঈশ্বরে বিশ্বাস রাখো।</div>
<div class="v" id="v23"><span class="vn">23</span> আমি তোমাদের সত্যিই বলছি, কেউ যদি এই পর্বতটিকে বলে, ‘যাও, উপড়ে গিয়ে সমুদ্রে পড়ো,’ কিন্তু তার মনে কোনো সন্দেহ পোষণ না করে বিশ্বাস করে যে, সে যা বলেছে, তা ঘটবে, তার জন্য সেইরকমই করা হবে।</div>
<div class="v" id="v24"><span class="vn">24</span> সেই কারণে আমি তোমাদের বলছি, তোমরা প্রার্থনায় যা কিছু চাও, বিশ্বাস করো যে তোমরা তা পেয়ে গিয়েছ, তোমাদের জন্য সেইরকমই হবে।</div>
<div class="v" id="v25"><span class="vn">25</span> আর তোমরা যখন প্রার্থনা করার জন্য দাঁড়াও, যদি কারও বিরুদ্ধে তোমাদের কোনও ক্ষোভ থাকে, তাকে ক্ষমা করো,</div>
<div class="v" id="v26"><span class="vn">26</span> যেন তোমাদের স্বর্গস্থ পিতাও তোমাদের সকল পাপ ক্ষমা করেন।”<sup class="fnm"><a name="fnm5" href="#fn5">5</a></sup></div>
<div class="v" id="v27"><h2>যীশুর অধিকার সম্পর্কে প্রশ্ন</h2><span class="vn">27</span> <span class="br-p"><br><br></span>তাঁরা পুনরায় জেরুশালেমে এলেন। যীশু যখন মন্দির-প্রাঙ্গণে হেঁটে যাচ্ছিলেন, তখন প্রধান যাজকেরা, শাস্ত্রবিদরা ও প্রাচীনবর্গ তাঁর কাছে এলেন।</div>
<div class="v" id="v28"><span class="vn">28</span> তাঁরা প্রশ্ন করলেন, “তুমি কোন অধিকারে এসব কাজ করছ? আর এসব করার অধিকারই বা কে তোমাকে দিল?”</div>
<div class="v" id="v29"><span class="vn">29</span> <span class="br-p"><br><br></span>যীশু উত্তর দিলেন, “আমিও আপনাদের একটি প্রশ্ন করব। আমাকে উত্তর দিন, তাহলে আমিও বলব, কোন অধিকারে আমি এসব কাজ করছি।</div>
<div class="v" id="v30"><span class="vn">30</span> আমাকে বলুন, যোহনের বাপ্তিষ্ম স্বর্গ থেকে হয়েছিল, না মানুষের কাছ থেকে?”</div>
<div class="v" id="v31"><span class="vn">31</span> <span class="br-p"><br><br></span>তাঁরা নিজেদের মধ্যে এ বিষয়ে আলোচনা করে বললেন, “যদি আমরা বলি, ‘স্বর্গ থেকে,’ ও জিজ্ঞাসা করবে, ‘তাহলে আপনারা তাঁকে বিশ্বাস করেননি কেন?’</div>
<div class="v" id="v32"><span class="vn">32</span> কিন্তু যদি আমরা বলি, ‘মানুষদের কাছ থেকে’ ” (তাঁরা জনসাধারণকে ভয় পাচ্ছিলেন, কারণ প্রত্যেকে যোহনকে প্রকৃতই ভাববাদী বলে মনে করত)</div>
<div class="v" id="v33"><span class="vn">33</span> <span class="br-p"><br><br></span>তাই তাঁরা যীশুকে উত্তর দিলেন, “আমরা জানি না।” <span class="br-p"><br><br></span>যীশু বললেন, “আমিও কোন অধিকারে এসব কাজ করছি, আপনাদের বলব না।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->হোশান্না<!--raw 1 bo --></em><!--endraw 1-->—এক হিব্রু অভিব্যক্তি, যার অর্থ, রক্ষা করো। পরে এটি একটি প্রশংসাসূচক ধ্বনিতে পরিণত হয়েছে।</div>
<div class="fn"><sup class="fnt"><a name="fn2" href="#fnm2">2</a></sup> গীত ১১৮:২৬,২৭</div>
<div class="fn"><sup class="fnt"><a name="fn3" href="#fnm3">3</a></sup> যিশাইয় ৫৬:৭</div>
<div class="fn"><sup class="fnt"><a name="fn4" href="#fnm4">4</a></sup> যিরমিয় ৭:১১</div>
<div class="fn"><sup class="fnt"><a name="fn5" href="#fnm5">5</a></sup> কোনো কোনো পাণ্ডুলিপিতে এরপর এই কথাগুলি পাওয়া যায়: তোমরা যদি ক্ষমা না করো, তবে তোমাদের স্বর্গস্থ পিতাও তোমাদের সকল পাপ ক্ষমা করবেন না।</div>
</div>
<!-- PARSED ABOVE; EDITING MAY BREAK PARSER -->
</body></html>