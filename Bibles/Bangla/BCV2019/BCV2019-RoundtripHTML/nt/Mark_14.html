<html><head>
<meta http-equiv="Content-Type" content="text/html;charset=utf-8" />
<title>Mark 14 &ndash; মার্ক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 14);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মার্ক</b> &ndash; <a href="Mark_1.html">1</a> ... <a href="Mark_12.html">12</a> <a href="Mark_13.html">13</a> <b>14</b> <a href="Mark_15.html">15</a> <a href="Mark_16.html">16</a> </div><hr>
<h1>Mark 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বেথানিতে যীশুর অভিষেক</h2><span class="vn">1</span> <span class="br-p"><br><br></span>নিস্তারপর্ব ও খামিরবিহীন রুটির পর্ব শুরু হতে আর মাত্র দুদিন বাকি ছিল। প্রধান যাজকেরা ও শাস্ত্রবিদরা সুকৌশলে যীশুকে গ্রেপ্তার ও হত্যা করার জন্য সুযোগ খুঁজে বেড়াচ্ছিলেন।</div>
<div class="v" id="v2"><span class="vn">2</span> তাঁরা বললেন, “কিন্তু পর্বের সময়ে নয়, তাহলে লোকদের মধ্যে দাঙ্গা বেধে যেতে পারে।”</div>
<div class="v" id="v3"><span class="vn">3</span> <span class="br-p"><br><br></span>যীশু যখন বেথানিতে “কুষ্ঠরোগী শিমোন” নামে পরিচিত এক ব্যক্তির বাড়িতে আসনে হেলান দিয়ে আহার করতে বসেছিলেন, এমন সময় একজন নারী, একটি শ্বেতস্ফটিকের পাত্রে বিশুদ্ধ জটামাংসীর নির্যাসে তৈরি বহুমূল্য সুগন্ধি-দ্রব্য নিয়ে এল। সে পাত্রটি ভেঙে তাঁর মাথায় ওই সুগন্ধি-দ্রব্য ঢেলে দিল।</div>
<div class="v" id="v4"><span class="vn">4</span> <span class="br-p"><br><br></span>উপস্থিত ব্যক্তিদের মধ্যে কেউ কেউ বিরক্তির স্বরে বললেন, “সুগন্ধি-দ্রব্যের এই অপচয় কেন?</div>
<div class="v" id="v5"><span class="vn">5</span> এটি বিক্রি করে তো তিনশো দিনারেরও<sup class="fnm"><a name="fnm1" href="#fn1">1</a></sup> বেশি অর্থ পাওয়া যেত ও দরিদ্রদের দান করা যেত।” তাঁরা রূঢ়ভাবে তাকে তিরস্কার করলেন।</div>
<div class="v" id="v6"><span class="vn">6</span> <span class="br-p"><br><br></span>যীশু বললেন, “ওকে ছেড়ে দাও। তোমরা কেন ওকে উত্যক্ত করছ? ও আমার প্রতি এক অপূর্ব কাজ করেছে।</div>
<div class="v" id="v7"><span class="vn">7</span> দরিদ্রদের তোমরা সবসময়ই সঙ্গে পাবে, আর তোমরা চাইলে যে কোনো সময় তাদের সাহায্য করতে পারো। কিন্তু আমাকে তোমরা সবসময় পাবে না।</div>
<div class="v" id="v8"><span class="vn">8</span> সে ওর সাধ্যমতোই কাজ করেছে। আমার সমাধির প্রস্তুতিরূপে ও আমার শরীরে পূর্ব থেকেই সুগন্ধি-দ্রব্য ঢেলে দিয়েছে।</div>
<div class="v" id="v9"><span class="vn">9</span> আমি তোমাদের সত্যিই বলছি, সমস্ত জগতে, যেখানেই এই সুসমাচার প্রচারিত হবে, সেখানেই এর স্মরণার্থে ও যা করেছে, সেই কথা বলা হবে।”</div>
<div class="v" id="v10"><span class="vn">10</span> <span class="br-p"><br><br></span>তখন সেই বারোজনের একজন, যিহূদা ইষ্কারিয়োৎ যীশুকে ধরিয়ে দেওয়ার জন্য প্রধান যাজকদের কাছে গেল।</div>
<div class="v" id="v11"><span class="vn">11</span> তাঁরা একথা শুনে আনন্দিত হয়ে তাকে অর্থদানের প্রতিশ্রুতি দিলেন। তাই সে তাঁকে ধরিয়ে দেওয়ার জন্য এক সুযোগ খুঁজতে লাগল।</div>
<div class="v" id="v12"><h2>প্রভুর ভোজ</h2><span class="vn">12</span> <span class="br-p"><br><br></span>খামিরবিহীন রুটির পর্বের প্রথম দিনে, যখন নিস্তারপর্বের মেষশাবক বলিদান করার প্রথা ছিল, যীশুর শিষ্যেরা তাঁকে জিজ্ঞাসা করলেন, “আপনার ইচ্ছা কী, আমরা কোথায় গিয়ে আপনার জন্য নিস্তারপর্বের ভোজ প্রস্তুত করব?”</div>
<div class="v" id="v13"><span class="vn">13</span> <span class="br-p"><br><br></span>তাই তিনি তাঁর দুজন শিষ্যকে এই বলে পাঠালেন, “তোমরা ওই নগরে যাও। সেখানে দেখবে, একজন এক কলশি জল নিয়ে যাচ্ছে। তোমরা তাকে অনুসরণ কোরো।</div>
<div class="v" id="v14"><span class="vn">14</span> যে গৃহে সে প্রবেশ করে, সেই গৃহকর্তাকে তোমরা বোলো, ‘গুরুমহাশয় জিজ্ঞাসা করলেন, সেই অতিথিশালা কোথায়, যেখানে আমি আমার শিষ্যদের সঙ্গে নিস্তারপর্বের ভোজ গ্রহণ করতে পারি’?</div>
<div class="v" id="v15"><span class="vn">15</span> তিনি তোমাদের উপরতলায় একটি বড় কামরা দেখাবেন। তা সুসজ্জিত ও প্রস্তুত অবস্থায় আছে। আমাদের জন্য সেখানেই ভোজ প্রস্তুত কোরো।”</div>
<div class="v" id="v16"><span class="vn">16</span> <span class="br-p"><br><br></span>সেই শিষ্যেরা বেরিয়ে পড়লেন। নগরে প্রবেশ করে যীশু তাঁদের যেমন বলেছিলেন, ঠিক তেমনই তাঁরা সবকিছু দেখতে পেলেন। তাই তাঁরা সেখানেই নিস্তারপর্বের ভোজ প্রস্তুত করলেন।</div>
<div class="v" id="v17"><span class="vn">17</span> <span class="br-p"><br><br></span>সন্ধ্যা ঘনিয়ে এলে, যীশু সেই বারোজনের সঙ্গে সেখানে উপস্থিত হলেন।</div>
<div class="v" id="v18"><span class="vn">18</span> আসনে হেলান দিয়ে তাঁরা যখন আহার করছিলেন, তিনি বললেন, “আমি তোমাদের সত্যিই বলছি, তোমাদের মধ্যে একজন আমার সঙ্গে বিশ্বাসঘাতকতা করবে—সে আমারই সঙ্গে আহার করছে।”</div>
<div class="v" id="v19"><span class="vn">19</span> <span class="br-p"><br><br></span>তাঁরা দুঃখিত হলেন এবং এক এক করে তাঁকে জিজ্ঞাসা করলেন, “সে নিশ্চয়ই আমি নই?”</div>
<div class="v" id="v20"><span class="vn">20</span> <span class="br-p"><br><br></span>তিনি উত্তর দিলেন, “সে এই বারোজনের মধ্যেই একজন, যে আমার সঙ্গে ভোজনপাত্রে রুটি ডুবিয়ে নিচ্ছে।</div>
<div class="v" id="v21"><span class="vn">21</span> মনুষ্যপুত্রের সম্পর্কে যেমন লিখিত আছে, তিনি তেমনই চলে যাচ্ছেন। কিন্তু ধিক্ সেই ব্যক্তিকে, যে মনুষ্যপুত্রের সঙ্গে বিশ্বাসঘাতকতা করবে। জন্মগ্রহণ না-করলেই বরং তার পক্ষে ভালো হত।”</div>
<div class="v" id="v22"><span class="vn">22</span> <span class="br-p"><br><br></span>তাঁরা যখন আহার করছিলেন, যীশু রুটি নিলেন, ধন্যবাদ দিলেন ও তা ভাঙ্গলেন এবং তা শিষ্যদের দিয়ে বললেন, “তোমরা এটি নাও, এ আমার শরীর।”</div>
<div class="v" id="v23"><span class="vn">23</span> <span class="br-p"><br><br></span>তারপর তিনি পানপাত্রটি নিলেন, ধন্যবাদ দিলেন ও তাঁদের সেটি দিলেন। তাঁরা সবাই তা থেকে পান করলেন।</div>
<div class="v" id="v24"><span class="vn">24</span> <span class="br-p"><br><br></span>তিনি তাঁদের বললেন, “এ আমার রক্ত, নতুন নিয়মের<sup class="fnm"><a name="fnm2" href="#fn2">2</a></sup> রক্ত, যা অনেকের জন্য পাতিত হয়েছে।</div>
<div class="v" id="v25"><span class="vn">25</span> আমি তোমাদের সত্যি বলছি, ঈশ্বরের রাজ্যে আমি নতুন করে পান না করা পর্যন্ত দ্রাক্ষারস আর কখনও পান করব না।”</div>
<div class="v" id="v26"><span class="vn">26</span> <span class="br-p"><br><br></span>পরে তাঁরা একটি গান করে সেখান থেকে বের হয়ে জলপাই পর্বতে গেলেন।</div>
<div class="v" id="v27"><h2>পিতরের যীশুকে অস্বীকার করা সম্পর্কে ভবিষ্যৎ বাণী</h2><span class="vn">27</span> <span class="br-p"><br><br></span>যীশু তাঁদের বললেন, “তোমরা সবাই আমাকে ছেড়ে যাবে, কারণ এরকম লিখিত আছে: <span class="br-p"><br><br></span><span class="br-ind"><br><span class="indent">&nbsp;</span></span>“ ‘আমি মেষপালককে আঘাত করব,<br> <span class="br-ind"><br><span class="indent">&nbsp;</span></span>এতে মেষেরা ছিন্নভিন্ন হয়ে পড়বে।’<br></div>
<div class="v" id="v28"><span class="vn">28</span> <span class="br-p"><br><br></span>কিন্তু <i>কবর থেকে</i> উত্থিত হলে পর, আমি তোমাদের আগেই গালীলে যাব।”</div>
<div class="v" id="v29"><span class="vn">29</span> <span class="br-p"><br><br></span>পিতর তাঁকে বললেন, “সবাই আপনাকে ছেড়ে গেলেও, আমি যাব না।”</div>
<div class="v" id="v30"><span class="vn">30</span> <span class="br-p"><br><br></span>যীশু উত্তরে বললেন, “আমি তোমাকে সত্যিই বলছি, আজই—হ্যাঁ, আজ রাত্রিবেলায়—দুবার মোরগ ডাকার পূর্বেই, তুমি আমাকে তিনবার অস্বীকার করবে।”</div>
<div class="v" id="v31"><span class="vn">31</span> <span class="br-p"><br><br></span>কিন্তু পিতর আরও জোরের সঙ্গে বললেন, “আপনার সঙ্গে যদি আমাকে মৃত্যুবরণও করতে হয়, তাহলেও আমি আপনাকে কখনোই অস্বীকার করব না।”</div>
<div class="v" id="v32"><h2>গেৎশিমানি</h2><span class="vn">32</span> <span class="br-p"><br><br></span>পরে তাঁরা গেৎশিমানি নামে পরিচিত একটি স্থানে গেলেন। আর যীশু তাঁর শিষ্যদের বললেন, “আমি যখন প্রার্থনা করি, তোমরা এখানে বসে থাকো।”</div>
<div class="v" id="v33"><span class="vn">33</span> তিনি পিতর, যাকোব ও যোহনকে তাঁর সঙ্গে নিলেন এবং গভীর মর্মবেদনাগ্রস্ত ও উৎকণ্ঠিত হয়ে পড়লেন।</div>
<div class="v" id="v34"><span class="vn">34</span> তিনি তাদের বললেন, “আমার প্রাণ মৃত্যুলগ্নের উদ্দেশে অত্যন্ত দুঃখে ভারাক্রান্ত হয়েছে। তোমরা এখানেই থাকো ও আমার সঙ্গে জেগে থাকো।”</div>
<div class="v" id="v35"><span class="vn">35</span> <span class="br-p"><br><br></span>আরও কিছু দূর এগিয়ে গিয়ে, তিনি মাটিতে লুটিয়ে পড়ে প্রার্থনা করলেন, যেন সম্ভব হলে সেই লগ্ন তাঁর কাছ থেকে দূরীভূত হয়।</div>
<div class="v" id="v36"><span class="vn">36</span> তিনি বললেন, <b>“আব্বা</b>,<sup class="fnm"><a name="fnm3" href="#fn3">3</a></sup> পিতা, তোমার পক্ষে সবকিছুই করা সম্ভব। এই পানপাত্র আমার কাছ থেকে সরিয়ে নাও। তবুও আমার ইচ্ছা অনুযায়ী নয়, কিন্তু তোমারই ইচ্ছা অনুসারে হোক।”</div>
<div class="v" id="v37"><span class="vn">37</span> <span class="br-p"><br><br></span>তারপর তিনি শিষ্যদের কাছে ফিরে এসে দেখলেন, তাঁরা ঘুমিয়ে পড়েছেন। তিনি পিতরকে বললেন, “শিমোন, তুমি কি ঘুমিয়ে পড়েছ?</div>
<div class="v" id="v38"><span class="vn">38</span> তোমরা জেগে থাকো ও প্রার্থনা করো, যেন প্রলোভনে না পড়ো। আত্মা ইচ্ছুক, কিন্তু শরীর দুর্বল।”</div>
<div class="v" id="v39"><span class="vn">39</span> <span class="br-p"><br><br></span>আর একবার তিনি দূরে গিয়ে সেই একই প্রার্থনা করলেন।</div>
<div class="v" id="v40"><span class="vn">40</span> যখন তিনি ফিরে এলেন, তিনি আবার তাঁদের ঘুমাতে দেখলেন, কারণ তাঁদের চোখের পাতা ভারী হয়ে উঠেছিল। তাঁরা তাঁকে কী বলবেন, বুঝতে পারলেন না।</div>
<div class="v" id="v41"><span class="vn">41</span> <span class="br-p"><br><br></span>তৃতীয়বার তিনি ফিরে এসে তাঁদের বললেন, “তোমরা কি এখনও ঘুমিয়ে আছো ও বিশ্রাম করছ? যথেষ্ট হয়েছে! সময় এসে গেছে। দেখো, মনুষ্যপুত্রকে পাপীদের হাতে ধরিয়ে দেওয়া হচ্ছে।</div>
<div class="v" id="v42"><span class="vn">42</span> ওঠো! চলো আমরা যাই! আমার সঙ্গে যে বিশ্বাসঘাতকতা করবে, সে এসে পড়েছে।”</div>
<div class="v" id="v43"><h2>যীশুকে গ্রেপ্তার</h2><span class="vn">43</span> <span class="br-p"><br><br></span>তিনি তখনও কথা বলছেন, সেই সময় বারোজনের অন্যতম যিহূদা এসে উপস্থিত হল। তাঁর সঙ্গে ছিল একদল সশস্ত্র লোক, তাদের হাতে ছিল তরোয়াল ও লাঠি। প্রধান যাজকেরা, শাস্ত্রবিদরা ও প্রাচীনেরা তাদের পাঠিয়েছিলেন।</div>
<div class="v" id="v44"><span class="vn">44</span> <span class="br-p"><br><br></span>সেই বিশ্বাসঘাতক তাদের এক সংকেত দিয়েছিল, “আমি যাঁকে চুম্বন করব, তিনিই সেই ব্যক্তি। তোমরা তাঁকে গ্রেপ্তার করে সতর্ক পাহারা দিয়ে নিয়ে যাবে।”</div>
<div class="v" id="v45"><span class="vn">45</span> সেই মুহূর্তে যিহূদা যীশুর কাছে গিয়ে বলল, “রব্বি!” আর তাঁকে চুম্বন করল।</div>
<div class="v" id="v46"><span class="vn">46</span> সেই লোকেরা যীশুকে ধরল ও তাঁকে গ্রেপ্তার করল।</div>
<div class="v" id="v47"><span class="vn">47</span> তখন যাঁরা কাছে দাঁড়িয়েছিলেন, তাঁদের মধ্যে একজন তাঁর তরোয়াল নিষ্কোশিত করে মহাযাজকের দাসকে আঘাত করলেন ও তার একটি কান কেটে ফেললেন।</div>
<div class="v" id="v48"><span class="vn">48</span> <span class="br-p"><br><br></span>যীশু বললেন, “আমি কি কোনও বিদ্রোহের নেতৃত্ব দিচ্ছি যে, তোমরা তরোয়াল ও লাঠি নিয়ে আমাকে ধরতে এসেছ?</div>
<div class="v" id="v49"><span class="vn">49</span> প্রতিদিনই আমি তোমাদের সঙ্গে থেকে মন্দিরপ্রাঙ্গণে শিক্ষা দিয়েছি, তখন তো তোমরা আমাকে গ্রেপ্তার করোনি। কিন্তু শাস্ত্রবাণী অবশ্যই পূর্ণ হতে হবে।”</div>
<div class="v" id="v50"><span class="vn">50</span> তখন প্রত্যেকে তাঁকে ত্যাগ করে পালিয়ে গেলেন।</div>
<div class="v" id="v51"><span class="vn">51</span> <span class="br-p"><br><br></span>আর একজন যুবক, কোনো কিছু না-পরে, কেবলমাত্র একটি মসিনার কাপড় গায়ে দিয়ে জড়িয়ে যীশুকে অনুসরণ করছিল।</div>
<div class="v" id="v52"><span class="vn">52</span> তারা তাকে ধরলে, সে তার পোশাক ফেলে নগ্ন অবস্থাতেই পালিয়ে গেল।</div>
<div class="v" id="v53"><h2>মহাসভার সামনে যীশু</h2><span class="vn">53</span> <span class="br-p"><br><br></span>তারা যীশুকে মহাযাজকের কাছে নিয়ে গেল। আর প্রধান যাজকেরা, প্রাচীনবর্গ ও শাস্ত্রবিদরা একসঙ্গে এসে উপস্থিত হলেন।</div>
<div class="v" id="v54"><span class="vn">54</span> পিতর দূর থেকে তাঁকে অনুসরণ করে মহাযাজকের প্রাঙ্গণ পর্যন্ত চলে গেলেন। সেখানে তিনি প্রহরীদের সঙ্গে বসে আগুন পোহাতে লাগলেন।</div>
<div class="v" id="v55"><span class="vn">55</span> <span class="br-p"><br><br></span>প্রধান যাজকেরা ও মহাসভার সকলেই যীশুকে মৃত্যুদণ্ড দেওয়ার জন্য তাঁর বিরুদ্ধে সাক্ষ্য-প্রমাণ খুঁজছিলেন, কিন্তু তাঁরা সেরকম কিছুই পেলেন না।</div>
<div class="v" id="v56"><span class="vn">56</span> অনেকে তাঁর বিরুদ্ধে মিথ্যা সাক্ষ্য দিল ঠিকই, কিন্তু তাদের সাক্ষ্যের মধ্যে মিল ছিল না।</div>
<div class="v" id="v57"><span class="vn">57</span> <span class="br-p"><br><br></span>তখন কয়েকজন উঠে দাঁড়িয়ে তাঁর বিরুদ্ধে এই মিথ্যা সাক্ষ্য দিল:</div>
<div class="v" id="v58"><span class="vn">58</span> “আমরা একে বলতে শুনেছি, ‘মানুষের তৈরি এই মন্দির আমি ধ্বংস করতে ও তিনদিনের মধ্যে আর একটি মন্দির নির্মাণ করতে পারি, যা মানুষের তৈরি নয়।’ ”</div>
<div class="v" id="v59"><span class="vn">59</span> তবুও, এই সাক্ষ্যের মধ্যেও কোনো মিল খুঁজে পাওয়া গেল না।</div>
<div class="v" id="v60"><span class="vn">60</span> <span class="br-p"><br><br></span>তখন মহাযাজক তাদের সামনে উঠে দাঁড়ালেন ও যীশুকে জিজ্ঞাসা করলেন, “তুমি কি উত্তর দেবে না? তোমার বিরুদ্ধে এরা যেসব সাক্ষ্য-প্রমাণ এনেছে, সেগুলি কী?”</div>
<div class="v" id="v61"><span class="vn">61</span> যীশু নীরব রইলেন, কোনও উত্তর দিলেন না। <span class="br-p"><br><br></span>মহাযাজক তাঁকে আবার জিজ্ঞাসা করলেন, “তুমিই কি সেই খ্রীষ্ট, যিনি পরমধন্য, তাঁর পুত্র?”</div>
<div class="v" id="v62"><span class="vn">62</span> <span class="br-p"><br><br></span>যীশু বললেন, “আমিই তিনি। আর আপনারা মনুষ্যপুত্রকে সেই পরাক্রমী জনের ডানদিকে বসে থাকতে ও আকাশের মেঘসহ আসতে দেখবেন।”</div>
<div class="v" id="v63"><span class="vn">63</span> <span class="br-p"><br><br></span>তখন মহাযাজক তাঁর পোশাক ছিঁড়ে ফেললেন। তিনি বললেন, “আমাদের আর সাক্ষ্য-প্রমাণের কী প্রয়োজন?</div>
<div class="v" id="v64"><span class="vn">64</span> আপনারা তো ঈশ্বরনিন্দা শুনলেন। আপনাদের অভিমত কী?” <span class="br-p"><br><br></span>তাঁরা সবাই যীশুকে অপরাধী সাব্যস্ত করে মৃত্যুদণ্ড পাওয়ার যোগ্য বলে রায় দিলেন।</div>
<div class="v" id="v65"><span class="vn">65</span> তখন কেউ কেউ তাঁর গায়ে থুতু দিল, তারা তাঁর চোখ বেঁধে তাঁকে ঘুসি মারল ও বলল, “ভবিষ্যদ্‌বাণী কর না!” আর প্রহরীরা তাঁকে নিয়ে গিয়ে প্রহার করতে লাগল।</div>
<div class="v" id="v66"><h2>পিতর যীশুকে অস্বীকার করলেন</h2><span class="vn">66</span> <span class="br-p"><br><br></span>পিতর যখন নিচে প্রাঙ্গণে ছিলেন, মহাযাজকের একজন দাসী তাঁর কাছে এল।</div>
<div class="v" id="v67"><span class="vn">67</span> পিতরকে আগুন পোহাতে দেখে সে তাঁকে মনোযোগ দিয়ে দেখতে লাগল। সে বলল, <span class="br-p"><br><br></span>“তুমিও ওই নাসরতীয় যীশুর সঙ্গে ছিলে।”</div>
<div class="v" id="v68"><span class="vn">68</span> <span class="br-p"><br><br></span>কিন্তু তিনি সেই কথা অস্বীকার করলেন। তিনি বললেন, “তুমি কী বলছ, তা আমি জানি না, বুঝতেও পারছি না।” এরপর তিনি প্রবেশদ্বারের দিকে চলে গেলেন, আর তক্ষুনি মোরগ ডেকে উঠল।</div>
<div class="v" id="v69"><span class="vn">69</span> <span class="br-p"><br><br></span>দাসীটি তাঁকে সেখানে দেখে তাঁর চারপাশের লোকদের আবার বলল, “এই লোকটিও ওদেরই একজন!”</div>
<div class="v" id="v70"><span class="vn">70</span> তিনি আবার তা অস্বীকার করলেন। <span class="br-p"><br><br></span>এর কিছুক্ষণ পরে, যারা পিতরের কাছে দাঁড়িয়েছিল, তারা বলল, “তুমি নিশ্চয় ওদেরই একজন, কারণ তুমি একজন গালীলীয়।”</div>
<div class="v" id="v71"><span class="vn">71</span> <span class="br-p"><br><br></span>তিনি নিজেকে অভিশাপ দিতে লাগলেন ও তাদের কাছে শপথ করে বললেন, “যাঁর সম্পর্কে আপনারা বলছেন, তাঁকে আমি চিনি না।”</div>
<div class="v" id="v72"><span class="vn">72</span> <span class="br-p"><br><br></span>সঙ্গে সঙ্গে মোরগ দ্বিতীয়বার ডেকে উঠল। তখন যীশু পিতরকে যে কথা বলেছিলেন, তাঁর তা মনে পড়ল: “মোরগ দুবার ডাকার পূর্বে তুমি তিনবার আমাকে অস্বীকার করবে।” তখন তিনি অত্যন্ত কান্নায় ভেঙে পড়লেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> তিনশো দিনার হল সেই সময়ের প্রায় এক বৎ সরের মজুরির সমান মূল্য।</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->নিয়মের<!--raw 1 bo --></em><!--endraw 1-->—অর্থাৎ চুক্তির।</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><em><!--endraw 1-->আব্বা<!--raw 1 bo --></em><!--endraw 1-->—পিতা শব্দের আরামীয় প্রতিশব্দ।</div>
</div>
<!-- PARSED ABOVE; EDITING MAY BREAK PARSER -->
</body></html>