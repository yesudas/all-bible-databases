<html><head>
<meta http-equiv="Content-Type" content="text/html;charset=utf-8" />
<title>Mark 16 &ndash; মার্ক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 16);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মার্ক</b> &ndash; <a href="Mark_1.html">1</a> ... <a href="Mark_14.html">14</a> <a href="Mark_15.html">15</a> <b>16</b> </div><hr>
<h1>Mark 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশুর পুনরুত্থান</h2><span class="vn">1</span> <span class="br-p"><br><br></span>বিশ্রামদিন অতিক্রান্ত হলে, মাগ্দালাবাসী মরিয়ম, যাকোবের মা মরিয়ম ও শালোমি কিছু সুগন্ধি-দ্রব্য ক্রয় করে নিয়ে এলেন, যেন যীশুর দেহে তা লেপন<sup class="fnm"><a name="fnm1" href="#fn1">1</a></sup> করতে পারেন।</div>
<div class="v" id="v2"><span class="vn">2</span> সপ্তাহের প্রথম দিন, অতি প্রত্যুষে, সূর্যোদয়ের অব্যবহিত পরেই তাঁরা সমাধির পথে যাচ্ছিলেন।</div>
<div class="v" id="v3"><span class="vn">3</span> তাঁরা পরস্পরকে জিজ্ঞাসা করলেন, “সমাধির প্রবেশ-মুখ থেকে কে পাথরখানা সরাবে?”</div>
<div class="v" id="v4"><span class="vn">4</span> <span class="br-p"><br><br></span>কিন্তু তাঁরা যখন চোখ তুলে তাকালেন, তারা দেখলেন যে, অতি বিশাল সেই পাথরখানা সরানো হয়েছে।</div>
<div class="v" id="v5"><span class="vn">5</span> সমাধি মধ্যে প্রবেশ করা মাত্র, তাঁরা দেখলেন, শুভ্র বসন পরিহিত এক যুবক ডানদিকে বসে আছেন। এতে তাঁরা ভীষণ ভয় পেলেন।</div>
<div class="v" id="v6"><span class="vn">6</span> <span class="br-p"><br><br></span>তিনি বললেন, “তোমরা ভয় পেয়ো না। তোমরা তো নাসরতীয় যীশুর অন্বেষণ করছ, যিনি ক্রুশার্পিত হয়েছিলেন, তিনি উত্থিত হয়েছেন। তিনি এখানে নেই। এই দেখো সেই স্থান, যেখানে তাঁর শব রাখা হয়েছিল।</div>
<div class="v" id="v7"><span class="vn">7</span> কিন্তু তোমরা যাও, গিয়ে তাঁর শিষ্যদের ও পিতরকেও বলো, ‘তিনি তোমাদের আগেই গালীলে যাচ্ছেন। সেখানে তোমরা তাঁর দর্শন পাবে, যেমন তিনি তোমাদের বলেছিলেন।’ ”</div>
<div class="v" id="v8"><span class="vn">8</span> <span class="br-p"><br><br></span>ভীতকম্পিত ও কিংকর্তব্যবিমূঢ় হয়ে সেই নারীরা বাইরে গিয়ে সেই সমাধি-স্থল থেকে পালিয়ে গেলেন। তাঁরা ভয় পেয়েছিলেন বলে কাউকে কিছু বললেন না।</div>
<div class="v" id="v9"><span class="vn">9</span> <span class="br-p"><br><br></span><sup class="fnm"><a name="fnm2" href="#fn2">2</a></sup>সপ্তাহের প্রথম দিনে প্রত্যুষে যীশু <i>সমাধি থেকে</i> উত্থিত হয়ে প্রথমে মাগ্দালাবাসী মরিয়মকে দর্শন দেন, যাঁর মধ্য থেকে তিনি সাতটি ভূত বিতাড়িত করেছিলেন।</div>
<div class="v" id="v10"><span class="vn">10</span> তিনি গিয়ে যাঁরা যীশুর সঙ্গে ছিলেন এবং ক্রন্দন ও বিলাপ করছিলেন, তাঁদের কাছে সেই সংবাদ দিলেন।</div>
<div class="v" id="v11"><span class="vn">11</span> তাঁরা যখন শুনলেন যে, যীশু জীবিত আছেন ও মরিয়ম তাঁকে দর্শন করেছেন, তাঁরা সেকথা বিশ্বাস করলেন না।</div>
<div class="v" id="v12"><span class="vn">12</span> <span class="br-p"><br><br></span>এরপর যীশু ভিন্ন রূপে অপর দুজন শিষ্যকে দর্শন দিলেন। তাঁরা পদব্রজে একটি গ্রামের উদ্দেশে যাচ্ছিলেন।</div>
<div class="v" id="v13"><span class="vn">13</span> তাঁরাও ফিরে এসে অন্য সবার কাছে সেকথা বললেন, কিন্তু তাঁরা তাদের কথাও বিশ্বাস করলেন না।</div>
<div class="v" id="v14"><span class="vn">14</span> <span class="br-p"><br><br></span>পরে এগারোজন শিষ্য যখন আহার করছিলেন, যীশু তাঁদের কাছে আবির্ভূত হলেন, তাঁদের বিশ্বাসের অভাব দেখে ও পুনরুত্থানের পরে যাঁরা তাঁকে দেখেছিলেন, তাঁদের কথা কিছুতেই বিশ্বাস করতে রাজি না-হওয়াতে তিনি তাঁদের তিরস্কার করলেন।</div>
<div class="v" id="v15"><span class="vn">15</span> <span class="br-p"><br><br></span>তিনি তাঁদের বললেন, “তোমরা সমস্ত জগতে যাও ও সমস্ত সৃষ্টির কাছে সুসমাচার প্রচার করো।</div>
<div class="v" id="v16"><span class="vn">16</span> যে বিশ্বাস করে ও বাপ্তাইজিত হয়, সে পরিত্রাণ পাবে, কিন্তু যে বিশ্বাস করে না, তার দণ্ডাদেশ করা হবে।</div>
<div class="v" id="v17"><span class="vn">17</span> আর যারা বিশ্বাস করে, এই চিহ্নগুলি তাদের মধ্যে দেখতে পাওয়া যাবে: তারা আমার নামে ভূতদের বিতাড়িত করবে, তারা নতুন নতুন ভাষায় কথা বলবে,</div>
<div class="v" id="v18"><span class="vn">18</span> তারা হাতে করে সাপ তুলে ধরবে, আর তারা প্রাণনাশক বিষ পান করলেও তাদের কোনো ক্ষতি হবে না। তারা পীড়িত ব্যক্তিদের উপরে হাত রেখে প্রার্থনা করবে, আর তারা সুস্থ হবে।”</div>
<div class="v" id="v19"><span class="vn">19</span> <span class="br-p"><br><br></span>তাঁদের সঙ্গে প্রভু যীশুর কথা বলা শেষ হওয়ার পর, তাঁকে স্বর্গে তুলে নেওয়া হল, আর তিনি ঈশ্বরের ডানদিকে গিয়ে উপবেশন করলেন।</div>
<div class="v" id="v20"><span class="vn">20</span> তারপর শিষ্যেরা বেরিয়ে পড়ে সর্বত্র প্রচার করতে লাগলেন। আর প্রভু তাঁদের সঙ্গী হয়ে কাজ করতে লাগলেন এবং সেই সঙ্গে কৃত বহু চিহ্নকর্মের মাধ্যমে তাঁর বাক্যের সত্যতা সুপ্রতিষ্ঠিত করলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> গ্রিক: অভিষেক।</div>
<div class="fn"><sup class="fnt"><a name="fn2" href="#fnm2">2</a></sup> মার্ক ১৬:৯-২০ পদগুলি বহু প্রাচীন পাণ্ডুলিপিতে পাওয়া যায় না। সুসমাচারটি হয় ১৬:৮ পদে শেষ হয়েছে, কিংবা এর অবশিষ্ট অংশটুকু হারিয়ে গেছে।</div>
</div>
<!-- PARSED ABOVE; EDITING MAY BREAK PARSER -->
</body></html>