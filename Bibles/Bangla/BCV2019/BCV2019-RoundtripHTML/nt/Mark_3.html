<html><head>
<meta http-equiv="Content-Type" content="text/html;charset=utf-8" />
<title>Mark 3 &ndash; মার্ক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মার্ক</b> &ndash; <a href="Mark_1.html">1</a> <a href="Mark_2.html">2</a> <b>3</b> <a href="Mark_4.html">4</a> <a href="Mark_5.html">5</a> ... <a href="Mark_16.html">16</a> </div><hr>
<h1>Mark 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশু বিশ্রামবারে সুস্থ করলেন</h2><span class="vn">1</span> <span class="br-p"><br><br></span>আর একদিন যীশু সমাজভবনে গেলেন। সেখানে এক ব্যক্তি ছিল, যার একটি হাত শুকিয়ে গিয়েছিল।</div>
<div class="v" id="v2"><span class="vn">2</span> কয়েকজন ফরিশী যীশুকে অভিযুক্ত করার সুযোগ খুঁজে বেড়াচ্ছিল। যীশু বিশ্রামবারে লোকটিকে সুস্থ করেন কি না, দেখার জন্য তারা তাঁর উপর সতর্ক দৃষ্টি রাখল।</div>
<div class="v" id="v3"><span class="vn">3</span> যার হাত শুকিয়ে গিয়েছিল, তাকে যীশু বললেন, “তুমি সবার সামনে এসে দাঁড়াও।”</div>
<div class="v" id="v4"><span class="vn">4</span> <span class="br-p"><br><br></span>এরপর যীশু তাদের জিজ্ঞাসা করলেন, “বিশ্রামবারে কী করা ন্যায়সঙ্গত, ভালো কাজ করা, না মন্দ কাজ করা; কারও প্রাণরক্ষা করা, না নষ্ট করা?” কিন্তু তারা নীরব হয়ে রইল।</div>
<div class="v" id="v5"><span class="vn">5</span> <span class="br-p"><br><br></span>যীশু ক্রুদ্ধ দৃষ্টিতে তাদের সকলের দিকে তাকালেন এবং তাদের হৃদয়ের তীব্র কাঠিন্যের<sup class="fnm"><a name="fnm1" href="#fn1">1</a></sup> জন্য তিনি গভীর বেদনায় লোকটিকে বললেন, “তোমার হাতটি বাড়িয়ে দাও।” লোকটি হাত বাড়িয়ে দিল, সঙ্গে সঙ্গে তার হাত আগের মতো সম্পূর্ণ সুস্থ হয়ে গেল।</div>
<div class="v" id="v6"><span class="vn">6</span> এরপর ফরিশীরা বেরিয়ে গেল এবং হেরোদীয় সম্প্রদায়ের সঙ্গে ষড়যন্ত্র করতে শুরু করল যে, কীভাবে যীশুকে হত্যা করা যায়।</div>
<div class="v" id="v7"><h2>অনেক লোক যীশুকে অনুসরণ করলেন</h2><span class="vn">7</span> <span class="br-p"><br><br></span>যীশু তাঁর শিষ্যদের নিয়ে হ্রদের দিকে চলে গেলেন। গালীল থেকে অনেক লোক তাঁকে সেখানে অনুসরণ করল।</div>
<div class="v" id="v8"><span class="vn">8</span> তারা যখন যীশুর সমস্ত কীর্তির কথা শুনল, তখন যিহূদিয়া, জেরুশালেম, ইদুমিয়া, জর্ডনের অপর পারের অঞ্চল এবং টায়ার ও সীদোনের চারদিক থেকে অসংখ্য মানুষ তাঁর কাছে এসে জড়ো হল।</div>
<div class="v" id="v9"><span class="vn">9</span> এই বিপুল সংখ্যক লোক দেখে যীশু শিষ্যদের বললেন, তাঁর জন্য একটি ছোট নৌকা প্রস্তুত রাখতে, যেন এত ভিড়ের চাপ তাঁর উপরে এসে না পড়ে।</div>
<div class="v" id="v10"><span class="vn">10</span> যেহেতু যীশু এর আগে বহু মানুষকে সুস্থ করেছিলেন, তাই অসংখ্য রোগী তাঁকে একবার স্পর্শ করার জন্য ঠেলাঠেলি করে সামনে এগোতে চাইছিল।</div>
<div class="v" id="v11"><span class="vn">11</span> তাদের মধ্যে মন্দ<sup class="fnm"><a name="fnm2" href="#fn2">2</a></sup>-আত্মাগ্রস্ত ব্যক্তিরা তাঁকে দেখে তাঁর সামনে লুটিয়ে পড়ে চিৎকার করে বলছিল, “আপনিই সেই ঈশ্বরের পুত্র।”</div>
<div class="v" id="v12"><span class="vn">12</span> যীশু কিন্তু তাদের কঠোর নির্দেশ দিলেন, তারা যেন কাউকে না বলে যে, আসলে তিনি কে।</div>
<div class="v" id="v13"><h2>যীশু বারোজন প্রেরিতশিষ্যকে মনোনয়ন করলেন</h2><span class="vn">13</span> <span class="br-p"><br><br></span>পরে যীশু এক পাহাড়ে গেলেন এবং তাঁর মনোমতো ব্যক্তিদের আহ্বান করলে পর তাঁরা তাঁর কাছে এগিয়ে গেলেন।</div>
<div class="v" id="v14"><span class="vn">14</span> তিনি বারোজন শিষ্যকে নিয়োগ করলেন এবং তাঁদের নাম দিলেন “প্রেরিতশিষ্য,”<sup class="fnm"><a name="fnm3" href="#fn3">3</a></sup> যেন তাঁরা তাঁর সঙ্গে সঙ্গে থাকেন ও তিনি যেন তাঁদের প্রচারের কাজে চারদিকে প্রেরণ করতে পারেন</div>
<div class="v" id="v15"><span class="vn">15</span> এবং তাঁরা যেন ভূত তাড়ানোর ক্ষমতাপ্রাপ্ত হন।</div>
<div class="v" id="v16"><span class="vn">16</span> <span class="br-p"><br><br></span><span class="br-ind"><br><span class="indent">&nbsp;</span></span>যে বারোজনকে তিনি প্রেরিতশিষ্য পদে নিয়োগ করলেন, তাঁরা হলেন: <span class="br-p"><br><br></span>শিমোন (যাঁকে তিনি নাম দিয়েছিলেন পিতর), <span class="br-p"><br><br></span><br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সিবদিয়ের পুত্র যাকোব ও তাঁর ভাই যোহন (তিনি যাঁদের নাম দিয়েছিলেন বোনেরগশ, এর অর্থ, বজ্রতনয়); <span class="br-p"><br><br></span><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আন্দ্রিয়, <span class="br-p"><br><br></span>ফিলিপ, <span class="br-p"><br><br></span>বর্থলময়, <span class="br-p"><br><br></span>মথি, <span class="br-p"><br><br></span>থোমা, <span class="br-p"><br><br></span>আলফেয়ের পুত্র যাকোব, <span class="br-p"><br><br></span>থদ্দেয়, <span class="br-p"><br><br></span>জিলোট দলভুক্ত শিমোন, <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>এবং যিহূদা ইষ্কারিয়োৎ, যে যীশুর সঙ্গে বিশ্বাসঘাতকতা করেছিল।<br></div>
<div class="v" id="v20"><h2>যীশু ও বেলসবূব</h2><span class="vn">20</span> <span class="br-p"><br><br></span>এরপর যীশু এক গৃহে প্রবেশ করলেন, কিন্তু সেখানেও আবার এত লোক ভিড় জমালো যে, তিনি ও তাঁর শিষ্যেরা আহারে বসার সময়ই পেলেন না।</div>
<div class="v" id="v21"><span class="vn">21</span> এসব ঘটনার কথা শুনে যীশুর আত্মীয়পরিজনেরা বললেন, “ওর বুদ্ধিভ্রম হয়েছে।” এই বলে তাঁরা তাঁকে নিয়ে আসতে গেলেন।</div>
<div class="v" id="v22"><span class="vn">22</span> <span class="br-p"><br><br></span>আর জেরুশালেম থেকে যেসব শাস্ত্রবিদ এসেছিলেন, তাঁরা বললেন, “ওর উপর বেলসবুল ভর করেছে। ভূতদের অধিপতির সাহায্যেই ও ভূতদের দূর করছে।”</div>
<div class="v" id="v23"><span class="vn">23</span> <span class="br-p"><br><br></span>যীশু তখন তাঁদের ডাকলেন ও রূপকের আশ্রয়ে তাঁদের বললেন, “শয়তান কীভাবে শয়তানকে দূর করতে পারে?</div>
<div class="v" id="v24"><span class="vn">24</span> কোনো রাজ্য যদি নিজের বিপক্ষে বিভক্ত হয়, তাহলে সেই রাজ্য টিকে থাকতে পারে না।</div>
<div class="v" id="v25"><span class="vn">25</span> আবার একটি পরিবার যদি নিজেরই বিরোধিতা করে, তাহলে সেই পরিবারও টিকে থাকতে পারে না।</div>
<div class="v" id="v26"><span class="vn">26</span> এভাবে শয়তান যদি নিজেরই বিরুদ্ধে যায় ও বিভক্ত হয়, তাহলে সে ও আর টিকে থাকতে পারে না। অর্থাৎ তার সমাপ্তি সন্নিকট।</div>
<div class="v" id="v27"><span class="vn">27</span> বস্তুত, শক্তিশালী মানুষের ধনসম্পত্তি লুট করতে হলে, প্রথমেই তাকে বেঁধে ফেলতে হয়, তা না হলে তার ঘরে ঢুকে তার সম্পত্তি লুট করা অসম্ভব।</div>
<div class="v" id="v28"><span class="vn">28</span> আমি আপনাদের সত্যিই বলছি, মানুষের সব পাপ ও ঈশ্বরনিন্দা ক্ষমা করা হবে,</div>
<div class="v" id="v29"><span class="vn">29</span> কিন্তু পবিত্র আত্মার নিন্দা যে করবে, তাকে কোনো কালেই ক্ষমা করা হবে না, বরং সে হবে অনন্ত পাপের অপরাধী।”</div>
<div class="v" id="v30"><span class="vn">30</span> <span class="br-p"><br><br></span>তাঁর একথা বলার কারণ হল, শাস্ত্রবিদরা বলেছিলেন, “ওর মধ্যে মন্দ-আত্মা ভর করেছে।”</div>
<div class="v" id="v31"><span class="vn">31</span> <span class="br-p"><br><br></span>তখন যীশুর মা ও ভাইয়েরা সেখানে এসে পৌঁছালেন। তাঁরা ঘরের বাইরে দাঁড়িয়ে যীশুকে ডেকে আনার জন্য একজনকে ভেতরে পাঠালেন।</div>
<div class="v" id="v32"><span class="vn">32</span> সেই সময় যীশুর চারপাশে বহু মানুষ ভিড় করে বসেছিল। তাঁরা তাঁকে বলল, “আপনার মা ও ভাইয়েরা বাইরে দাঁড়িয়ে আছেন এবং আপনার খোঁজ করছেন।”</div>
<div class="v" id="v33"><span class="vn">33</span> <span class="br-p"><br><br></span>তিনি প্রশ্ন করলেন, “কে আমার মা ও আমার ভাইয়েরাই বা কারা?”</div>
<div class="v" id="v34"><span class="vn">34</span> <span class="br-p"><br><br></span>তারপর, যারা তাঁর চারপাশে গোল করে বসেছিল, তাদের দিকে তাকিয়ে তিনি বললেন, “এরাই হল আমার মা ও ভাইয়েরা!</div>
<div class="v" id="v35"><span class="vn">35</span> কারণ যে কেউ ঈশ্বরের ইচ্ছা পালন করে, সেই আমার ভাই ও বোন এবং মা।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বিশ্রামবারে একজন পঙ্গুকে সারিয়ে তোলা যে ভালো, বা নিয়মসঙ্গত কাজ, সেই সত্যকে কঠিন হৃদয়ের ফরিশীরা মানতে পারেনি।</div>
<div class="fn"><sup class="fnt"><a name="fn2" href="#fnm2">2</a></sup> এখানে ব্যবহৃত মূল গ্রিক শব্দটির অর্থ, অশুচি।</div>
<div class="fn"><sup class="fnt"><a name="fn3" href="#fnm3">3</a></sup> কোনো কোনো প্রাচীন লিপিতে, <!--raw 1 bo --><em><!--endraw 1-->তাঁদের নাম দিলেন প্রেরিতশিষ্য<!--raw 1 bo --></em><!--endraw 1-->—বাক্যটি নেই। প্রভু যীশু তাঁর এই বারোজন শিষ্যের হাতে তাঁর ঐশ-রাজ্য এবং মণ্ডলীর প্রচার ও প্রসারের দায়িত্বভার অর্পণ করেছিলেন। তাঁর কাছ থেকেই এই বারোজন প্রেরিতশিষ্য খ্রীষ্টিয় জীবন ও খ্রীষ্টিয় বিশ্বাসের শিক্ষা-দীক্ষা লাভ করেছিলেন। প্রেরিতশিষ্য (লূক ৬:১৩) শব্দটির তাৎপর্য হল, যীশু চেয়েছিলেন যে, এঁরা একদিন তাঁর প্রেরিত দূত হিসেবে তাঁর জীবন, কর্ম, মৃত্যু ও পুনরুত্থানের সাক্ষী হয়ে ঈশ্বরের রাজ্যের বাণী প্রচার করবেন।</div>
</div>
<!-- PARSED ABOVE; EDITING MAY BREAK PARSER -->
</body></html>