<html><head>
<meta http-equiv="Content-Type" content="text/html;charset=utf-8" />
<title>Mark 6 &ndash; মার্ক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 6);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মার্ক</b> &ndash; <a href="Mark_1.html">1</a> ... <a href="Mark_4.html">4</a> <a href="Mark_5.html">5</a> <b>6</b> <a href="Mark_7.html">7</a> <a href="Mark_8.html">8</a> ... <a href="Mark_16.html">16</a> </div><hr>
<h1>Mark 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অনাদৃত ভাববাদী</h2><span class="vn">1</span> <span class="br-p"><br><br></span>যীশু সেই স্থান ত্যাগ করে তাঁর শিষ্যদের সঙ্গে নিয়ে নিজের নগরে গেলেন।</div>
<div class="v" id="v2"><span class="vn">2</span> বিশ্রামদিন উপস্থিত হলে তিনি সমাজভবনে শিক্ষা দিতে লাগলেন। তাঁর শ্রোতাদের অনেকেই এতে বিস্মিত হল। <span class="br-p"><br><br></span>তারা প্রশ্ন করল, “এই লোকটি কোথা থেকে এমন জ্ঞান পেল? সে এসব অলৌকিক কাজ কীভাবে করছে?</div>
<div class="v" id="v3"><span class="vn">3</span> এ কি সেই ছুতোরমিস্ত্রি নয়? এ কি মরিয়মের পুত্র নয় এবং যাকোব, যোষি, যিহূদা ও শিমোনের দাদা নয়? ওর বোনেরাও কি এখানে আমাদের মধ্যে নেই?” তারা তাঁর উপরে বিরূপ হয়ে উঠল।</div>
<div class="v" id="v4"><span class="vn">4</span> <span class="br-p"><br><br></span>যীশু তাদের বললেন, “নিজের নগরে আপনজনদের মধ্যে ও নিজের গৃহেই ভাববাদী অসম্মানিত হন।”</div>
<div class="v" id="v5"><span class="vn">5</span> তিনি সেখানে আর কোনো অলৌকিক কাজ করতে পারলেন না, কেবলমাত্র কয়েকজন অসুস্থ ব্যক্তির উপরে হাত রাখলেন ও তিনি তাদের সুস্থ করলেন।</div>
<div class="v" id="v6"><span class="vn">6</span> তাদের বিশ্বাসের অভাব দেখে তিনি অবাক হয়ে গেলেন। <span class="br-p"><br><br></span>তারপর যীশু গ্রাম থেকে গ্রামান্তরে ঘুরে ঘুরে শিক্ষা দিতে লাগলেন।</div>
<div class="v" id="v7"><h2>যীশুর বারোজন শিষ্যকে প্রেরণ</h2><span class="vn">7</span> তিনি সেই বারোজনকে তাঁর কাছে ডেকে, দুজন দুজন করে তাঁদের প্রেরণ করলেন। তিনি তাঁদের অশুচি আত্মাদের উপরে কর্তৃত্ব করার ক্ষমতাও প্রদান করলেন।</div>
<div class="v" id="v8"><span class="vn">8</span> <span class="br-p"><br><br></span>তাঁর নির্দেশগুলি ছিল এরকম: “যাত্রাপথে একটি ছড়ি ছাড়া আর কিছুই সঙ্গে নিয়ো না—কোনো আহার্য-দ্রব্য, কোনো থলি বা কটিবন্ধনীতে কোনো অর্থও নয়।</div>
<div class="v" id="v9"><span class="vn">9</span> চটিজুতো পোরো, কিন্তু কোনো অতিরিক্ত পোশাক নিয়ো না।</div>
<div class="v" id="v10"><span class="vn">10</span> কোনো গৃহে প্রবেশ করলে, সেই নগর পরিত্যাগ না করা পর্যন্ত তোমরা সেখানেই থেকো।</div>
<div class="v" id="v11"><span class="vn">11</span> আর কোনো স্থানের মানুষ যদি তোমাদের স্বাগত না জানায়, বা তোমাদের বাক্যে কর্ণপাত না করে, সেই স্থান ছেড়ে যাওয়ার সময় তাদের বিরুদ্ধে সাক্ষ্যস্বরূপ তোমাদের পায়ের ধুলো ঝেড়ে ফেলো।”</div>
<div class="v" id="v12"><span class="vn">12</span> <span class="br-p"><br><br></span>তাঁরা বেরিয়ে পড়লেন ও প্রচার করতে লাগলেন, যেন লোকেরা মন পরিবর্তন করে।</div>
<div class="v" id="v13"><span class="vn">13</span> তাঁরা বহু ভূত বিতাড়িত করলেন ও অনেক অসুস্থ মানুষকে তেল দিয়ে অভিষেক করে তাদের রোগনিরাময় করলেন।</div>
<div class="v" id="v14"><h2>বাপ্তিষ্মদাতা যোহনের শিরশ্ছেদ</h2><span class="vn">14</span> <span class="br-p"><br><br></span>রাজা হেরোদ এ সম্পর্কে শুনতে পেলেন, কারণ যীশুর নাম সুপরিচিত হয়ে উঠেছিল। কেউ কেউ বলছিল, “বাপ্তিষ্মদাতা যোহন মৃতলোক থেকে উত্থাপিত হয়েছেন, সেই কারণে এইসব অলৌকিক ক্ষমতা তাঁর মধ্যে সক্রিয় রয়েছে।”</div>
<div class="v" id="v15"><span class="vn">15</span> <span class="br-p"><br><br></span>অন্যেরা বলল, “তিনি এলিয়।” <span class="br-p"><br><br></span>কিন্তু আরও অন্যেরা দাবি করল, “উনি একজন ভাববাদী, বা পুরাকালের ভাববাদীদের একজনের মতো।”</div>
<div class="v" id="v16"><span class="vn">16</span> <span class="br-p"><br><br></span>কিন্তু হেরোদ একথা শুনে বললেন, “যে যোহনের আমি শিরশ্ছেদ করেছিলাম, তিনি মৃতলোক থেকে উত্থাপিত হয়েছেন!”</div>
<div class="v" id="v17"><span class="vn">17</span> <span class="br-p"><br><br></span>কারণ হেরোদ স্বয়ং যোহনকে গ্রেপ্তার করার আদেশ দিয়েছিলেন এবং তাঁকে শিকলে বন্দি করে কারারুদ্ধ করেছিলেন। তিনি এ কাজ করেছিলেন তাঁর ভাই ফিলিপের স্ত্রী হেরোদিয়ার জন্য, কারণ তিনি তাঁকে বিবাহ করেছিলেন।</div>
<div class="v" id="v18"><span class="vn">18</span> এর কারণ হল, যোহন ক্রমাগত হেরোদকে বলতেন, “ভাইয়ের স্ত্রীর সঙ্গে সহবাস করা আপনার পক্ষে ন্যায়সঙ্গত নয়।”</div>
<div class="v" id="v19"><span class="vn">19</span> সেই কারণে, হেরোদিয়া যোহনের বিরুদ্ধে অসন্তোষ পোষণ করছিলেন ও তাঁকে হত্যা করতে চেয়েছিলেন। কিন্তু তাঁর পক্ষে তা করা সম্ভব ছিল না।</div>
<div class="v" id="v20"><span class="vn">20</span> এর কারণ হল, হেরোদ যোহনকে ভয় করতেন এবং তিনি একজন ধার্মিক ও পবিত্র মানুষ জেনে তাঁকে সুরক্ষা দিতেন। হেরোদ যখন যোহনের কথা শুনলেন, তখন তিনি অত্যন্ত হতবুদ্ধি হয়ে পড়লেন, তবুও তিনি তাঁর কথা শুনতে ভালোবাসতেন।</div>
<div class="v" id="v21"><span class="vn">21</span> <span class="br-p"><br><br></span>অবশেষে এক সুযোগ এসে গেল। হেরোদ তাঁর জন্মদিনে তাঁর উচ্চপদস্থ কর্মচারীদের, সেনাধক্ষ্য ও গালীলের নেতৃস্থানীয় ব্যক্তিদের জন্য এক ভোজসভার আয়োজন করলেন।</div>
<div class="v" id="v22"><span class="vn">22</span> সেখানে হেরোদিয়ার কন্যা এসে নৃত্য পরিবেশন করে হেরোদ ও ভোজে আগত অতিথিদের সন্তুষ্ট করল। <span class="br-p"><br><br></span>রাজা সেই কন্যাটিকে বললেন, “তুমি যা খুশি আমার কাছে চাইতে পারো, আমি তা তোমাকে দেব।”</div>
<div class="v" id="v23"><span class="vn">23</span> তিনি শপথ করে তাকে প্রতিশ্রুতি দিলেন, “তুমি যা চাইবে, অর্ধেক রাজত্ব হলেও আমি তোমাকে তাই দেব।”</div>
<div class="v" id="v24"><span class="vn">24</span> <span class="br-p"><br><br></span>সে বাইরে গিয়ে তার মাকে জিজ্ঞাসা করল, “আমি কী চাইব?” <span class="br-p"><br><br></span>সে উত্তর দিল, “বাপ্তিষ্মদাতা যোহনের মস্তক।”</div>
<div class="v" id="v25"><span class="vn">25</span> <span class="br-p"><br><br></span>কন্যাটি তখনই ভেতরে প্রবেশ করে রাজাকে তার অনুরোধ জানাল, “আমি চাই, আপনি একটি থালায় বাপ্তিষ্মদাতা যোহনের মস্তক এনে এখনই আমাকে দিন।”</div>
<div class="v" id="v26"><span class="vn">26</span> <span class="br-p"><br><br></span>রাজা অত্যন্ত মর্মাহত হলেন, কিন্তু তাঁর শপথের জন্য ও ভোজে উপস্থিত অতিথিদের জন্য, তিনি তাকে প্রত্যাখ্যান করতে চাইলেন না।</div>
<div class="v" id="v27"><span class="vn">27</span> তিনি তক্ষুনি যোহনের মস্তক নিয়ে আসার আদেশ দিয়ে একজন ঘাতককে প্রেরণ করলেন। লোকটি কারাগারে গিয়ে যোহনের শিরশ্ছেদ করল।</div>
<div class="v" id="v28"><span class="vn">28</span> সে থালায় করে তাঁর মস্তক নিয়ে এল। তিনি তা নিয়ে সেই কন্যাটিকে দিলেন ও সে তা নিয়ে তার মাকে দিল।</div>
<div class="v" id="v29"><span class="vn">29</span> একথা শুনে যোহনের শিষ্যেরা এসে তাঁর মৃতদেহ নিয়ে গেল ও সমাধি দিল।</div>
<div class="v" id="v30"><h2>পাঁচ হাজার মানুষকে আহারদান</h2><span class="vn">30</span> <span class="br-p"><br><br></span>প্রেরিতশিষ্যেরা যীশুর চারপাশে জড়ো হয়ে তাদের সমস্ত কাজ ও শিক্ষাদানের বিবরণ দিলেন।</div>
<div class="v" id="v31"><span class="vn">31</span> সেই সময় এত বেশি লোক সেখানে যাওয়া-আসা করছিল যে, তাঁরা আহার করারও সুযোগ পাচ্ছিলেন না। তিনি তাঁদের বললেন, “তোমরা আমার সঙ্গে কোনো নির্জন স্থানে চলো ও সেখানেই কিছু সময় বিশ্রাম করো।”</div>
<div class="v" id="v32"><span class="vn">32</span> <span class="br-p"><br><br></span>তাই তাঁরা নিজেরাই নৌকায় করে এক নির্জন স্থানে গেলেন।</div>
<div class="v" id="v33"><span class="vn">33</span> কিন্তু সেই স্থান ত্যাগ করার সময় বহু মানুষ তাঁদের চিনতে পারল। লোকেরা সব নগর থেকে দৌড়ে গিয়ে তাঁদের আগেই সেখানে উপস্থিত হল।</div>
<div class="v" id="v34"><span class="vn">34</span> তীরে নেমে যীশু যখন অনেক লোককে দেখতে পেলেন, তিনি তাদের প্রতি করুণায় পূর্ণ হলেন। কারণ তারা ছিল পালকবিহীন এক মেষপালের মতো। তাই তিনি তাদের বহু বিষয়ে শিক্ষা দিতে লাগলেন।</div>
<div class="v" id="v35"><span class="vn">35</span> <span class="br-p"><br><br></span>এসময় দিনের প্রায় অবসান হয়ে এল। তাই শিষ্যেরা তাঁর কাছে এসে বললেন, “এটি একটি নির্জন এলাকা, আর ইতিমধ্যে অনেক দেরিও হয়ে গেছে।</div>
<div class="v" id="v36"><span class="vn">36</span> লোকদের বিদায় দিন, যেন তারা নিকটবর্তী গ্রাম বা পল্লিগুলিতে গিয়ে নিজেদের জন্য কিছু খাবার কিনে নেয়।”</div>
<div class="v" id="v37"><span class="vn">37</span> <span class="br-p"><br><br></span>কিন্তু প্রত্যুত্তরে তিনি বললেন, “তোমরা তাদের কিছু খেতে দাও।” <span class="br-p"><br><br></span>তাঁরা তাঁকে বললেন, “এর জন্য ছয় মাসের বেতনের সমান পরিমাণ অর্থের<sup class="fnm"><a name="fnm1" href="#fn1">1</a></sup> প্রয়োজন হবে। আমরা কি গিয়ে অত পরিমাণ অর্থ ব্যয় করে রুটি কিনে লোকদের খেতে দেব?”</div>
<div class="v" id="v38"><span class="vn">38</span> <span class="br-p"><br><br></span>তিনি তাঁদের জিজ্ঞাসা করলেন, “তোমাদের কাছে কতগুলি রুটি আছে? যাও গিয়ে দেখো।” <span class="br-p"><br><br></span>তাঁরা খুঁজে দেখে বললেন, “পাঁচটি, আর দুটি ছোট মাছও আছে।”</div>
<div class="v" id="v39"><span class="vn">39</span> <span class="br-p"><br><br></span>তখন যীশু লোকদের সবুজ ঘাসে দলে দলে বসবার জন্য শিষ্যদের নির্দেশ দিলেন।</div>
<div class="v" id="v40"><span class="vn">40</span> তারা এক-একশো ও পঞ্চাশ-পঞ্চাশ জন করে পঙক্তিতে বসে গেল।</div>
<div class="v" id="v41"><span class="vn">41</span> সেই পাঁচটি রুটি ও দুটি মাছ নিয়ে যীশু স্বর্গের দিকে ঊর্ধ্বদৃষ্টি করলেন, ধন্যবাদ দিলেন ও রুটিগুলিকে ভেঙে ভেঙে দিলেন। তারপর তিনি সেগুলি লোকদের পরিবেশন করার জন্য শিষ্যদের হাতে তুলে দিলেন। তিনি সেই মাছ দুটিও সবার মধ্যে ভাগ করে দিলেন।</div>
<div class="v" id="v42"><span class="vn">42</span> তারা সবাই খেয়ে পরিতৃপ্ত হল।</div>
<div class="v" id="v43"><span class="vn">43</span> আর শিষ্যেরা রুটি ও মাছের ভাঙা টুকরো কুড়িয়ে নিয়ে বারো ঝুড়ি পূর্ণ করলেন।</div>
<div class="v" id="v44"><span class="vn">44</span> যত পুরুষ ভোজন করেছিল, তাদের সংখ্যা ছিল পাঁচ হাজার।</div>
<div class="v" id="v45"><h2>যীশু হ্রদের জলের উপরে হাঁটলেন</h2><span class="vn">45</span> <span class="br-p"><br><br></span>যীশু তখনই শিষ্যদের নৌকায় তুলে দিয়ে তাঁর যাওয়ার আগেই তাঁদের বেথসৈদায় উপস্থিত হওয়ার নির্দেশ দিলেন। ইতিমধ্যে তিনি সকলকে বিদায় দিলেন।</div>
<div class="v" id="v46"><span class="vn">46</span> তাদের বিদায় করে তিনি প্রার্থনা করার জন্য একটি পাহাড়ে উঠে গেলেন।</div>
<div class="v" id="v47"><span class="vn">47</span> <span class="br-p"><br><br></span>সন্ধ্যা ঘনিয়ে এলে, নৌকা ছিল হ্রদের মাঝখানে, কেবলমাত্র তিনি একা স্থলে ছিলেন।</div>
<div class="v" id="v48"><span class="vn">48</span> তিনি দেখলেন, প্রতিকূল বাতাসে শিষ্যেরা অতিকষ্টে নৌকা বইছিল। রাত্রি চতুর্থ প্রহরে তিনি হ্রদে, জলের উপরে হেঁটে শিষ্যদের কাছে চললেন। তিনি তাঁদের ছাড়িয়ে যেতে উদ্যত হলেন।</div>
<div class="v" id="v49"><span class="vn">49</span> কিন্তু হ্রদের উপর দিয়ে তাঁকে হেঁটে যেতে দেখে তাঁরা তাঁকে কোনও ভূত মনে করলেন।</div>
<div class="v" id="v50"><span class="vn">50</span> তাঁরা চিৎকার করে উঠলেন, কারণ তাঁরা সবাই তাঁকে দেখে আতঙ্কগ্রস্ত হয়ে পড়েছিলেন। <span class="br-p"><br><br></span>তিনি তক্ষুনি তাঁদের সঙ্গে কথা বললেন। তিনি বললেন, “সাহস করো! এ আমি! ভয় পেয়ো না।”</div>
<div class="v" id="v51"><span class="vn">51</span> তারপর তিনি তাঁদের কাছে নৌকায় উঠলেন। বাতাস শান্ত হয়ে এল। তাঁরা সম্পূর্ণরূপে বিস্মিত হলেন,</div>
<div class="v" id="v52"><span class="vn">52</span> কারণ তাঁরা সেই রুটির বিষয়ে কিছুই বুঝতে পারেননি, তাঁদের হৃদয় কঠিন হয়ে পড়েছিল।</div>
<div class="v" id="v53"><span class="vn">53</span> <span class="br-p"><br><br></span>তাঁরা হ্রদের অপর পারে গিয়ে গিনেষরৎ-এ অবতরণ করলেন ও নৌকা নোঙর করলেন।</div>
<div class="v" id="v54"><span class="vn">54</span> তাঁরা নৌকা থেকে নামা মাত্র লোকেরা যীশুকে চিনতে পারল।</div>
<div class="v" id="v55"><span class="vn">55</span> তারা সেখানকার সমগ্র অঞ্চলে ছুটে গেল এবং যেখানেই যীশু আছেন শুনতে পেল, তারা সেখানেই খাটে করে পীড়িতদের বয়ে নিয়ে এল।</div>
<div class="v" id="v56"><span class="vn">56</span> গ্রামে, নগরে বা পল্লি-অঞ্চলে, যেখানেই তিনি গেলেন, সেখানেই তারা পীড়িতদের পথে পথে এনে রাখল। তারা মিনতি করল, তিনি যেন তাঁর পোশাকের আঁচলও তাদের স্পর্শ করতে দেন। আর যারাই তাঁকে স্পর্শ করল, তারা সবাই সুস্থ হল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> গ্রিক: দুশো দিনার।</div>
</div>
<!-- PARSED ABOVE; EDITING MAY BREAK PARSER -->
</body></html>