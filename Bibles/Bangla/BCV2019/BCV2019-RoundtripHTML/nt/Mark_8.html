<html><head>
<meta http-equiv="Content-Type" content="text/html;charset=utf-8" />
<title>Mark 8 &ndash; মার্ক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 8);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মার্ক</b> &ndash; <a href="Mark_1.html">1</a> ... <a href="Mark_6.html">6</a> <a href="Mark_7.html">7</a> <b>8</b> <a href="Mark_9.html">9</a> <a href="Mark_10.html">10</a> ... <a href="Mark_16.html">16</a> </div><hr>
<h1>Mark 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশু চার হাজার লোককে আহার দিলেন</h2><span class="vn">1</span> <span class="br-p"><br><br></span>সেই দিনগুলিতে আবার অনেক লোকের ভিড় হল। তাদের কাছে কোনও আহার্য-দ্রব্য ছিল না। যীশু তাই তাঁর শিষ্যদের কাছে ডেকে বললেন,</div>
<div class="v" id="v2"><span class="vn">2</span> “এই মানুষগুলির প্রতি আমার করুণা হচ্ছে; এরা তিনদিন ধরে আমার সঙ্গে আছে এবং এদের কাছে খাওয়ার জন্য কিছুই নেই।</div>
<div class="v" id="v3"><span class="vn">3</span> আমি যদি এদের ক্ষুধার্ত অবস্থায় বাড়ি পাঠিয়ে দিই, তাহলে এরা পথেই মূর্ছিত হয়ে পড়বে। কারণ এদের মধ্যে কেউ কেউ বহুদূর থেকে এসেছে।”</div>
<div class="v" id="v4"><span class="vn">4</span> <span class="br-p"><br><br></span>তাঁর শিষ্যেরা উত্তর দিলেন, “কিন্তু এই জনহীন প্রান্তরে ওদের তৃপ্ত করার মতো কে এত রুটি জোগাড় করবে?”</div>
<div class="v" id="v5"><span class="vn">5</span> <span class="br-p"><br><br></span>যীশু জিজ্ঞাসা করলেন, “তোমাদের কাছে কতগুলি রুটি আছে?” <span class="br-p"><br><br></span>তাঁরা উত্তর দিলেন, “সাতটি।”</div>
<div class="v" id="v6"><span class="vn">6</span> <span class="br-p"><br><br></span>তিনি লোকদের মাটির উপরে বসার আদেশ দিলেন। তিনি সেই সাতটি রুটি নিলেন ও ধন্যবাদ দিলেন। পরে সেগুলি ভেঙে ভেঙে লোকদের পরিবেশন করার জন্য শিষ্যদের দিতে লাগলেন। তারা তাই করলেন।</div>
<div class="v" id="v7"><span class="vn">7</span> তাঁদের কাছে কয়েকটি ছোট মাছও ছিল। তিনি সেগুলির জন্যও ধন্যবাদ দিয়ে পরিবেশন করার জন্য শিষ্যদের বললেন।</div>
<div class="v" id="v8"><span class="vn">8</span> লোকেরা আহার করে তৃপ্ত হল। তারপর শিষ্যেরা খাদ্যের অবশেষ তুলে সাতটি ঝুড়ি ভর্তি করল।</div>
<div class="v" id="v9"><span class="vn">9</span> সেখানে উপস্থিত পুরুষদের সংখ্যা ছিল প্রায় চার হাজার। তিনি তাদের বিদায় দিলেন।</div>
<div class="v" id="v10"><span class="vn">10</span> পরে তিনি তাঁর শিষ্যদের সঙ্গে নৌকায় বসলেন ও দলমনুথা প্রদেশে চলে গেলেন।</div>
<div class="v" id="v11"><span class="vn">11</span> <span class="br-p"><br><br></span>ফরিশীরা এসে যীশুকে বিভিন্ন প্রশ্ন করতে লাগল। তাঁকে পরীক্ষা করার জন্য তারা এক স্বর্গীয় নিদর্শন দেখতে চাইল।</div>
<div class="v" id="v12"><span class="vn">12</span> তিনি দীর্ঘশ্বাস ত্যাগ করে বললেন, “এই প্রজন্মের লোকেরা কেন অলৌকিক নিদর্শন দেখতে চায়? আমি তোমাদের সত্যিই বলছি, ওদের কোনো নিদর্শন দেখানো হবে না।”</div>
<div class="v" id="v13"><span class="vn">13</span> তারপর তিনি তাদের ত্যাগ করে নৌকায় উঠলেন ও অপর পারে চলে গেলেন।</div>
<div class="v" id="v14"><h2>হেরোদ ও ফরিশীদের খামির</h2><span class="vn">14</span> <span class="br-p"><br><br></span>শিষ্যেরা রুটি নিতে ভুলে গিয়েছিলেন। নৌকায় তাদের সঙ্গে কেবলমাত্র একটি ছাড়া আর কোনো রুটি ছিল না।</div>
<div class="v" id="v15"><span class="vn">15</span> যীশু তাঁদের সতর্ক করে দিলেন, “সাবধান, হেরোদ ও ফরিশীদের খামির<sup class="fnm"><a name="fnm1" href="#fn1">1</a></sup> থেকে সতর্ক থেকো।”</div>
<div class="v" id="v16"><span class="vn">16</span> <span class="br-p"><br><br></span>এ বিষয়ে তাঁরা পরস্পরের সঙ্গে আলোচনা করে বললেন, “এর কারণ হল, আমাদের কাছে কোনো রুটি নেই।”</div>
<div class="v" id="v17"><span class="vn">17</span> <span class="br-p"><br><br></span>তাঁদের আলোচনার বিষয় অবহিত ছিলেন বলে যীশু তাঁদের জিজ্ঞাসা করলেন, “রুটি নেই বলে তোমরা তর্ক-বিবাদ করছ কেন? তোমরা কি এখনও কিছু দেখতে বা বুঝতে পারছ না? তোমাদের মন কি কঠোর হয়ে গেছে?</div>
<div class="v" id="v18"><span class="vn">18</span> তোমরা কি চোখ থাকতেও দেখতে পাচ্ছ না, কান থাকতেও শুনতে পাচ্ছ না?</div>
<div class="v" id="v19"><span class="vn">19</span> আমি যখন পাঁচ হাজার লোকের জন্য পাঁচটি রুটি ভেঙেছিলাম, তোমরা কত ঝুড়ি রুটির টুকরো তুলে নিয়েছিলে?” <span class="br-p"><br><br></span>তাঁরা উত্তর দিলেন, “বারো ঝুড়ি।”</div>
<div class="v" id="v20"><span class="vn">20</span> <span class="br-p"><br><br></span>“আর যখন আমি চার হাজার লোকের জন্য সাতটি রুটি ভেঙেছিলাম, তোমরা কত ঝুড়ি রুটির টুকরো তুলে নিয়েছিলে?” <span class="br-p"><br><br></span>উত্তরে তাঁরা বললেন, “সাত ঝুড়ি।”</div>
<div class="v" id="v21"><span class="vn">21</span> <span class="br-p"><br><br></span>তিনি তাঁদের বললেন, “তোমরা কি এখনও বুঝতে পারছ না?”</div>
<div class="v" id="v22"><h2>যীশু বেথসৈদায় এক অন্ধকে দৃষ্টিশক্তি দান করলেন</h2><span class="vn">22</span> <span class="br-p"><br><br></span>তাঁরা বেথসৈদায় উপস্থিত হলে কয়েকজন লোক এক দৃষ্টিহীন ব্যক্তিকে নিয়ে এল ও তাকে স্পর্শ করার জন্য যীশুকে অনুরোধ করল।</div>
<div class="v" id="v23"><span class="vn">23</span> তিনি সেই দৃষ্টিহীন ব্যক্তির হাত ধরে তাকে গ্রামের বাইরে নিয়ে গেলেন। যীশু তার দুই চোখে থুতু দিয়ে তার উপর হাত রাখলেন। যীশু জিজ্ঞাসা করলেন,</div>
<div class="v" id="v24"><span class="vn">24</span> “তুমি কিছু দেখতে পাচ্ছ কি?” <span class="br-p"><br><br></span>সে চোখ তুলে চাইল ও বলল, “আমি মানুষ দেখতে পাচ্ছি, তারা দেখতে গাছের মতো, ঘুরে বেড়াচ্ছে।”</div>
<div class="v" id="v25"><span class="vn">25</span> <span class="br-p"><br><br></span>যীশু আর একবার তার চোখে হাত রাখলেন। তখন তার দৃষ্টি স্থির হল। আরোগ্য লাভ করে সেসবকিছু স্পষ্ট দেখতে লাগল।</div>
<div class="v" id="v26"><span class="vn">26</span> যীশু তাকে একথা বলে বাড়ি পাঠিয়ে দিলেন, “তুমি এই গ্রামে যেয়ো না।”</div>
<div class="v" id="v27"><h2>খ্রীষ্ট সম্পর্কে পিতরের স্বীকারোক্তি</h2><span class="vn">27</span> <span class="br-p"><br><br></span>যীশু ও তাঁর শিষ্যেরা কৈসরিয়া-ফিলিপী অঞ্চলের গ্রামে গ্রামে পরিভ্রমণ করতে লাগলেন। পথে তিনি তাঁদের জিজ্ঞাসা করলেন, “আমি কে, লোকেরা এ সম্পর্কে কী বলে?”</div>
<div class="v" id="v28"><span class="vn">28</span> <span class="br-p"><br><br></span>তাঁরা উত্তর দিলেন, “কেউ কেউ বলে আপনি বাপ্তিষ্মদাতা যোহন, অন্যেরা বলে এলিয়, আর কেউ কেউ বলে, আপনি ভাববাদীদের মধ্যে কোনও একজন।”</div>
<div class="v" id="v29"><span class="vn">29</span> <span class="br-p"><br><br></span>তিনি তাঁদের জিজ্ঞাসা করলেন, “কিন্তু তোমরা কী বলো, আমি কে?” <span class="br-p"><br><br></span>পিতর উত্তর দিলেন, “আপনি সেই খ্রীষ্ট।”</div>
<div class="v" id="v30"><span class="vn">30</span> <span class="br-p"><br><br></span>যীশু তাঁর সম্পর্কে কাউকে কিছু না বলার জন্য তাঁদের সতর্ক করে দিলেন।</div>
<div class="v" id="v31"><h2>যীশু নিজের মৃত্যু সম্পর্কে ভবিষ্যৎ বাণী করলেন</h2><span class="vn">31</span> <span class="br-p"><br><br></span>তারপর তিনি তাঁদের শিক্ষা দিতে গিয়ে একথা বললেন যে, মনুষ্যপুত্রকে অনেক বিষয়ে কষ্টভোগ করতে হবে। তিনি প্রাচীনদের, প্রধান যাজকদের ও শাস্ত্রবিদদের দ্বারা প্রত্যাখ্যাত হবেন। তাঁকে অবশ্যই নিহত হতে হবে এবং তিনদিন পরে তিনি আবার উত্থিত হবেন।</div>
<div class="v" id="v32"><span class="vn">32</span> তিনি এ বিষয়ে স্পষ্টরূপে কথা বললেন, কিন্তু পিতর তাঁকে এক পাশে সরিয়ে নিয়ে অনুযোগ করতে লাগলেন।</div>
<div class="v" id="v33"><span class="vn">33</span> <span class="br-p"><br><br></span>কিন্তু যীশু যখন ফিরে শিষ্যদের দিকে তাকালেন, তিনি পিতরকে তিরস্কার করলেন। তিনি বললেন, “আমার কাছ থেকে দূর হও শয়তান! তোমার মনে ঈশ্বরের বিষয়গুলি নেই, আছে মানুষদের সব বিষয়।”</div>
<div class="v" id="v34"><span class="vn">34</span> <span class="br-p"><br><br></span>তারপর তিনি শিষ্যদের সঙ্গে অন্যান্য লোকদেরও তাঁর কাছে ডাকলেন ও বললেন, “কেউ যদি আমার অনুগামী হতে চায়, সে অবশ্যই নিজেকে অস্বীকার করবে, তার ক্রুশ তুলে নেবে ও আমাকে অনুসরণ করবে।</div>
<div class="v" id="v35"><span class="vn">35</span> কারণ যে তার জীবন রক্ষা করতে চায়, সে তা হারাবে, কিন্তু যে তার জীবন আমার ও সুসমাচারের জন্য হারায়, সে তা রক্ষা করবে।</div>
<div class="v" id="v36"><span class="vn">36</span> বস্তুত, কোনো মানুষ যদি সমস্ত জগতের অধিকার লাভ করে ও তার প্রাণ হারায়, তাহলে তার কী লাভ হবে?</div>
<div class="v" id="v37"><span class="vn">37</span> কিংবা, নিজের প্রাণের পরিবর্তে মানুষ আর কী দিতে পারে?</div>
<div class="v" id="v38"><span class="vn">38</span> এই ব্যভিচারী ও পাপিষ্ঠ প্রজন্মের মধ্যে কেউ যদি আমাকে ও আমার বাক্যকে লজ্জার বিষয় বলে মনে করে, মনুষ্যপুত্রও যখন পবিত্র দূতবাহিনীর সঙ্গে তাঁর পিতার মহিমায় আসবেন, তখন তিনিও তাকে লজ্জার পাত্র বলে মনে করবেন।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> পুরোনো. স. তাড়ি</div>
</div>
<!-- PARSED ABOVE; EDITING MAY BREAK PARSER -->
</body></html>