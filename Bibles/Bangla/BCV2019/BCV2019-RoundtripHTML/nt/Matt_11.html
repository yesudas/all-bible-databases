<html><head>
<meta http-equiv="Content-Type" content="text/html;charset=utf-8" />
<title>Matt 11 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 11);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_9.html">9</a> <a href="Matt_10.html">10</a> <b>11</b> <a href="Matt_12.html">12</a> <a href="Matt_13.html">13</a> ... <a href="Matt_28.html">28</a> </div><hr>
<h1>Matt 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশু ও বাপ্তিষ্মদাতা যোহন</h2><span class="vn">1</span> <span class="br-p"><br><br></span>যীশু তাঁর বারোজন শিষ্যকে আদেশ দেওয়া শেষ করে সেখান থেকে গালীলের বিভিন্ন নগরে শিক্ষা দিতে ও প্রচার করতে চলে গেলেন।</div>
<div class="v" id="v2"><span class="vn">2</span> <span class="br-p"><br><br></span>সেই সময়ে, যোহন কারাগার থেকে মশীহের কার্যাবলি শুনে তাঁকে জিজ্ঞাসা করার জন্য তাঁর শিষ্যদের এই বলে পাঠালেন,</div>
<div class="v" id="v3"><span class="vn">3</span> “যাঁর আসার কথা ছিল আপনিই কি তিনি না আমরা অন্য কারও প্রতীক্ষায় থাকব?”</div>
<div class="v" id="v4"><span class="vn">4</span> <span class="br-p"><br><br></span>যীশু উত্তর দিলেন, “তোমরা যা শুনছ ও দেখছ, ফিরে গিয়ে যোহনকে সেই কথা বলো।</div>
<div class="v" id="v5"><span class="vn">5</span> অন্ধেরা দৃষ্টি পাচ্ছে, খঞ্জেরা চলতে পারছে, কুষ্ঠরোগীরা শুচিশুদ্ধ হচ্ছে, বধিরেরা শুনতে পাচ্ছে, মৃতেরা উত্থাপিত হচ্ছে ও দরিদ্রদের কাছে সুসমাচার প্রচারিত হচ্ছে।</div>
<div class="v" id="v6"><span class="vn">6</span> আর ধন্য সেই ব্যক্তি যে আমার কারণে বাধা না পায়।”</div>
<div class="v" id="v7"><span class="vn">7</span> <span class="br-p"><br><br></span>যখন যোহনের শিষ্যেরা চলে যাচ্ছিল তখন যীশু সকলের কাছে যোহনের সম্পর্কে বলতে লাগলেন, “তোমরা মরুপ্রান্তরে কী দেখতে গিয়েছিলে? বাতাসে দুলছে এমন কোনো নল-খাগড়া?</div>
<div class="v" id="v8"><span class="vn">8</span> তা যদি না হয়, তাহলে তোমরা কী দেখতে গিয়েছিলে? মোলায়েম পোশাক পরিহিত কোনো মানুষকে? তা নয়, যারা মোলায়েম পোশাকে পরিচ্ছন্ন তারা রাজপ্রাসাদে থাকে।</div>
<div class="v" id="v9"><span class="vn">9</span> তাহলে তোমরা কী দেখতে গিয়েছিলে? কোনো ভাববাদীকে? হ্যাঁ, আমি তোমাদের বলি, ভাববাদীর চেয়েও মহত্তর একজনকে।</div>
<div class="v" id="v10"><span class="vn">10</span> ইনিই সেই ব্যক্তি, যাঁর সম্পর্কে লিখিত আছে: <span class="br-p"><br><br></span><span class="br-ind"><br><span class="indent">&nbsp;</span></span>“ ‘আমি আমার বার্তাবহকে পাঠাব,<br> <span class="br-ind"><br><span class="indent">&nbsp;</span></span>যে তোমার আগে তোমার জন্য পথ প্রস্তুত করবে।’<sup class="fnm"><a name="fnm1" href="#fn1">1</a></sup><br></div>
<div class="v" id="v11"><span class="vn">11</span> <span class="br-p"><br><br></span>আমি তোমাদের সত্যি বলছি: নারীর গর্ভে জন্মানো মানুষদের মধ্যে, বাপ্তিষ্মদাতা যোহনের চেয়ে মহান আর কেউই নেই; তবুও স্বর্গরাজ্যে যে নগণ্যতম সে-ও যোহনের চেয়ে মহান।</div>
<div class="v" id="v12"><span class="vn">12</span> বাপ্তিষ্মদাতা যোহনের সময় থেকে এখন পর্যন্ত, স্বর্গরাজ্য সবলে অগ্রসর হচ্ছে ও পরাক্রমী ব্যক্তিরা তা অধিকার করছে।</div>
<div class="v" id="v13"><span class="vn">13</span> কারণ সমস্ত ভাববাদী ও বিধান যোহনের সময় পর্যন্ত ভবিষ্যদ্‌বাণী করেছে।</div>
<div class="v" id="v14"><span class="vn">14</span> আর তোমরা যদি স্বীকার করতে আগ্রহী হও তাহলে জেনে নাও, ইনিই সেই এলিয় যার আগমনের কথা ছিল।</div>
<div class="v" id="v15"><span class="vn">15</span> যার কান আছে, সে শুনুক।</div>
<div class="v" id="v16"><span class="vn">16</span> <span class="br-p"><br><br></span>“এই প্রজন্মকে আমি কার সঙ্গে তুলনা করব? তারা সেই ছেলেমেয়েদের মতো, যারা হাটেবাজারে বসে অন্য লোকদের আহ্বান করে বলে,</div>
<div class="v" id="v17"><span class="vn">17</span> <span class="br-p"><br><br></span><span class="br-ind"><br><span class="indent">&nbsp;</span></span>“ ‘আমরা তোমাদের জন্য বাঁশি বাজালাম,<br> <span class="br-ind"><br><span class="indent">&nbsp;</span></span>তোমরা তো নৃত্য করলে না;<br> <span class="br-ind"><br><span class="indent">&nbsp;</span></span>আমরা শোকগাথা গাইলাম,<br> <span class="br-ind"><br><span class="indent">&nbsp;</span></span>তোমরা তো বিলাপ করলে না!’<sup class="fnm"><a name="fnm2" href="#fn2">2</a></sup><br></div>
<div class="v" id="v18"><span class="vn">18</span> <span class="br-p"><br><br></span>কারণ যোহন এসে ভোজন করলেন না, দ্রাক্ষারসও পান করলেন না, অথচ তারা বলল, ‘সে ভূতগ্রস্ত।’</div>
<div class="v" id="v19"><span class="vn">19</span> মনুষ্যপুত্র এসে ভোজন ও পান করলেন, আর তারা বলল, ‘এই দেখো একজন পেটুক ও মদ্যপ ব্যক্তি, কর আদায়কারী ও পাপীদের বন্ধু।’ কিন্তু প্রজ্ঞা তার অনুসরণকারীর আচরণের দ্বারাই সত্য বলে প্রমাণিত হয়।”</div>
<div class="v" id="v20"><h2>অনুতাপহীন নগরগুলিকে ধিক্কার</h2><span class="vn">20</span> <span class="br-p"><br><br></span>এরপর যীশু সেই সমস্ত নগরকে ধিক্কার দিতে লাগলেন, যেখানে তাঁর অধিকাংশ অলৌকিক কর্ম সম্পাদিত হয়েছিল, কারণ তারা মন পরিবর্তন করেনি। তিনি বললেন,</div>
<div class="v" id="v21"><span class="vn">21</span> “কোরাসীন, ধিক্ তোমাকে! বেথসৈদা, ধিক্ তোমাকে! তোমাদের মধ্যে যেসব অলৌকিক কর্ম সম্পন্ন করা হয়েছে, সেগুলি যদি টায়ার<sup class="fnm"><a name="fnm3" href="#fn3">3</a></sup> ও সীদোনে করা হত, তারা বহুপূর্বে চটবস্ত্র পরে ভস্মে বসে অনুতাপ করত।</div>
<div class="v" id="v22"><span class="vn">22</span> কিন্তু আমি তোমাদের বলছি, বিচারদিনে টায়ার ও সীদোনের দশা, বরং তোমাদের চেয়ে বেশি সহনীয় হবে।</div>
<div class="v" id="v23"><span class="vn">23</span> আর তুমি কফরনাহূম, তুমি কি না স্বর্গ পর্যন্ত উঁচুতে উঠবে? তা নয়, তুমি অধোলোক<sup class="fnm"><a name="fnm4" href="#fn4">4</a></sup> পর্যন্ত নেমে যাবে। তোমার মধ্যে যেসব অলৌকিক কর্ম করা হয়েছে, সেগুলি যদি সদোমে করা হত, তাহলে আজও সেই নগরের অস্তিত্ব থাকত।</div>
<div class="v" id="v24"><span class="vn">24</span> কিন্তু আমি তোমাকে বলছি যে, বিচারদিনে সদোমের দশা, তোমার থেকে বেশি সহনীয় হবে।”</div>
<div class="v" id="v25"><h2>পরিশ্রান্তজনেদের জন্য বিশ্রাম</h2><span class="vn">25</span> <span class="br-p"><br><br></span>সেই সময়ে যীশু বললেন, “হে পিতা, তুমি স্বর্গ ও পৃথিবীর প্রভু, আমি তোমার ধন্যবাদ করি, কারণ তুমি এই সমস্ত বিষয় বিজ্ঞ ও শিক্ষিত মানুষদের কাছ থেকে গোপন রেখে ছোট শিশুদের কাছে প্রকাশ করেছ।</div>
<div class="v" id="v26"><span class="vn">26</span> হ্যাঁ পিতা, কারণ এই ছিল তোমার ঈপ্সিত ইচ্ছা।</div>
<div class="v" id="v27"><span class="vn">27</span> <span class="br-p"><br><br></span>“আমার পিতা সবকিছুই আমার হাতে সমর্পণ করেছেন। পুত্রকে কেউ জানে না, কেবলমাত্র পিতা জানেন এবং পিতাকে কেউ জানে না, কেবলমাত্র পুত্র জানেন ও পুত্র যার কাছে তাঁকে প্রকাশ করে, সেই জানে।</div>
<div class="v" id="v28"><span class="vn">28</span> <span class="br-p"><br><br></span>“ওহে, তোমরা যারা পরিশ্রান্ত ও ভারাক্রান্ত, আমার কাছে এসো, আমি তোমাদের বিশ্রাম দেব।</div>
<div class="v" id="v29"><span class="vn">29</span> আমার জোয়াল তোমরা নিজেদের উপরে তুলে নাও ও আমার কাছে শিক্ষা নাও, কারণ আমার স্বভাব কোমল ও নম্র। এতে তোমরা নিজেদের অন্তরে বিশ্রাম পাবে।</div>
<div class="v" id="v30"><span class="vn">30</span> কারণ আমার জোয়াল সহজ ও আমার বোঝা হালকা।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> মালাখি ৩:১</div>
<div class="fn"><sup class="fnt"><a name="fn2" href="#fnm2">2</a></sup> বাঁশি বাজানো হত বিয়ের সময়, শোকগাথা গাওয়া হত অন্ত্যেষ্টিক্রিয়ার সময়। প্রথমেরটি যীশুর, শেষেরটি যোহনের পরিচর্যার প্রতীক। ইহুদিরা সেইসব ছেলেমেয়ের মতো, যারা কোনো উপলক্ষেই সাড়া দেয়নি।</div>
<div class="fn"><sup class="fnt"><a name="fn3" href="#fnm3">3</a></sup> বা, সোরে</div>
<div class="fn"><sup class="fnt"><a name="fn4" href="#fnm4">4</a></sup> গ্রিক, পাতালে</div>
</div>
<!-- PARSED ABOVE; EDITING MAY BREAK PARSER -->
</body></html>