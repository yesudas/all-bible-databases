<html><head>
<meta http-equiv="Content-Type" content="text/html;charset=utf-8" />
<title>Matt 12 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 12);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_10.html">10</a> <a href="Matt_11.html">11</a> <b>12</b> <a href="Matt_13.html">13</a> <a href="Matt_14.html">14</a> ... <a href="Matt_28.html">28</a> </div><hr>
<h1>Matt 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিশ্রামদিনের প্রভু</h2><span class="vn">1</span> <span class="br-p"><br><br></span>সেই সময়ে যীশু বিশ্রামদিনে শস্যক্ষেত্রের মধ্য দিয়ে গেলেন। তাঁর শিষ্যেরা ক্ষুধার্ত ছিলেন। তাঁরা শস্যের শিষ ছিঁড়ে খেতে লাগলেন।</div>
<div class="v" id="v2"><span class="vn">2</span> এ দেখে ফরিশীরা তাঁকে বলল, “দেখুন! বিশ্রামদিনে যা করা বিধিসঙ্গত নয়, আপনার শিষ্যেরা তাই করছে।”</div>
<div class="v" id="v3"><span class="vn">3</span> <span class="br-p"><br><br></span>তিনি উত্তর দিলেন, “দাউদ ও তাঁর সঙ্গীরা যখন ক্ষুধার্ত ছিলেন, তখন তাঁরা কী করেছিলেন, তা কি আপনারা পড়েননি?<sup class="fnm"><a name="fnm1" href="#fn1">1</a></sup></div>
<div class="v" id="v4"><span class="vn">4</span> তিনি তো ঈশ্বরের গৃহে প্রবেশ করেছিলেন এবং তিনি ও তাঁর সঙ্গীরা সেই দর্শন-রুটি<sup class="fnm"><a name="fnm2" href="#fn2">2</a></sup> খেয়েছিলেন, যা করা তাঁদের পক্ষে বিধিসঙ্গত ছিল না, কিন্তু কেবলমাত্র যাজকদেরই ছিল।</div>
<div class="v" id="v5"><span class="vn">5</span> কিংবা, আপনারা কি মোশির বিধানে (বিধিগ্রন্থে<sup class="fnm"><a name="fnm3" href="#fn3">3</a></sup>) পড়েননি যে, বিশ্রামদিনে যাজকেরা মন্দির অপবিত্র করলেও তাঁরা নির্দোষ থাকতেন?</div>
<div class="v" id="v6"><span class="vn">6</span> আমি আপনাদের বলছি, মন্দির থেকেও মহান এক ব্যক্তি এখানে আছেন।</div>
<div class="v" id="v7"><span class="vn">7</span> ‘আমি দয়াই চাই, বলিদান নয়,’<sup class="fnm"><a name="fnm4" href="#fn4">4</a></sup> এই বচনের মর্ম যদি আপনারা বুঝতেন, তাহলে নির্দোষীদের আপনারা দোষী সাব্যস্ত করতেন না।</div>
<div class="v" id="v8"><span class="vn">8</span> জেনে রাখুন, মনুষ্যপুত্রই হলেন বিশ্রামদিনের প্রভু।”</div>
<div class="v" id="v9"><span class="vn">9</span> <span class="br-p"><br><br></span>সেই স্থান থেকে চলে গিয়ে, তিনি তাদের সমাজভবনে প্রবেশ করলেন।</div>
<div class="v" id="v10"><span class="vn">10</span> সেখানে একটি লোক ছিল, যার একটি হাত শুকিয়ে গিয়েছিল। যীশুকে অভিযুক্ত করার মতো কোনো সূত্র পাওয়ার সন্ধানে তারা তাঁকে জিজ্ঞাসা করল, “বিশ্রামদিনে সুস্থ করা কি বিধিসঙ্গত?”</div>
<div class="v" id="v11"><span class="vn">11</span> <span class="br-p"><br><br></span>তিনি তাদের বললেন, “আপনাদের মধ্যে কারও যদি একটি মেষ থাকে ও সেটি বিশ্রামদিনে গর্তে পড়ে যায়, তাহলে আপনারা কি সেটিকে ধরে তুলবেন না?</div>
<div class="v" id="v12"><span class="vn">12</span> একটি মেষের চেয়ে একজন মানুষ আরও কত না মূল্যবান! সেই কারণে, বিশ্রামদিনে সৎকর্ম করা বিধিসঙ্গত।”</div>
<div class="v" id="v13"><span class="vn">13</span> <span class="br-p"><br><br></span>তারপর তিনি সেই লোকটিকে বললেন, “তোমার হাতটি বাড়িয়ে দাও।” তাই সে হাতটি বাড়িয়ে দিল এবং সেটি অন্য হাতটির মতোই সম্পূর্ণ সুস্থ হয়ে গেল।</div>
<div class="v" id="v14"><span class="vn">14</span> কিন্তু ফরিশীরা বাইরে গিয়ে কীভাবে যীশুকে হত্যা করতে পারে, তার ষড়যন্ত্র করতে লাগল।</div>
<div class="v" id="v15"><h2>ঈশ্বরের মনোনীত দাস</h2><span class="vn">15</span> <span class="br-p"><br><br></span>সেকথা জানতে পেরে, যীশু সেই স্থান থেকে চলে গেলেন। বহু মানুষ তাঁকে অনুসরণ করল এবং তিনি তাদের সব অসুস্থ মানুষকে সুস্থ করলেন।</div>
<div class="v" id="v16"><span class="vn">16</span> তিনি তাদের সতর্ক করলেন যেন তারা তাঁর পরিচয় প্রকাশ না করে।</div>
<div class="v" id="v17"><span class="vn">17</span> এরকম হল যেন ভাববাদী যিশাইয়ের মাধ্যমে কথিত বচন পূর্ণ হয়:</div>
<div class="v" id="v18"><span class="vn">18</span> <span class="br-p"><br><br></span><span class="br-ind"><br><span class="indent">&nbsp;</span></span>“এই দেখো আমার দাস,<br> <span class="br-ind"><br><span class="indent">&nbsp;</span></span>আমার মনোনীত,<br> <span class="br-ind"><br><span class="indent">&nbsp;</span></span>যাঁকে আমি ভালোবাসি, যাঁর প্রতি আমি পরম প্রসন্ন;<br> <span class="br-ind"><br><span class="indent">&nbsp;</span></span>আমি তাঁর উপরে আমার আত্মাকে স্থাপন করব,<br> <span class="br-ind"><br><span class="indent">&nbsp;</span></span>আর তিনি সর্বজাতির কাছে ন্যায়ের বাণী প্রচার করবেন।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তিনি কলহ-বিবাদ করবেন না,<br> <span class="br-ind"><br><span class="indent">&nbsp;</span></span>উচ্চরবে চিৎকার করবেন না,<br> <span class="br-ind"><br><span class="indent">&nbsp;</span></span>পথে পথে কেউ তাঁর কণ্ঠস্বর শুনতে পাবে না।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তিনি দলিত নল-খাগড়া ভেঙে ফেলবেন না,<br> <span class="br-ind"><br><span class="indent">&nbsp;</span></span>ধূমায়িত সলতে তিনি নির্বাপিত করবেন না,<br> <span class="br-ind"><br><span class="indent">&nbsp;</span></span>যতক্ষণ না ন্যায়বিচারকে প্রবলরূপে বলবৎ করেন।<sup class="fnm"><a name="fnm5" href="#fn5">5</a></sup><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আর সর্বজাতি তাঁরই নামে তাদের প্রত্যাশা রাখবে।”<sup class="fnm"><a name="fnm6" href="#fn6">6</a></sup><br></div>
<div class="v" id="v22"><h2>যীশু ও বেলসবূব</h2><span class="vn">22</span> <span class="br-p"><br><br></span>তারপর তারা একজন ভূতগ্রস্ত মানুষকে তাঁর কাছে নিয়ে এল। সে ছিল অন্ধ ও বোবা। যীশু তাকে সুস্থ করলেন, আর সে দৃষ্টি ও বাক্ শক্তি, উভয়ই ফিরে পেল।</div>
<div class="v" id="v23"><span class="vn">23</span> সব মানুষ চমৎকৃত হয়ে বলল, “ইনি কি সেই দাউদের সন্তান?”</div>
<div class="v" id="v24"><span class="vn">24</span> <span class="br-p"><br><br></span>কিন্তু ফরিশীরা একথা শুনে বলল, “এই লোকটি তো ভূতদের অধিপতি, বেলসবুলের দ্বারা ভূত তাড়ায়।”</div>
<div class="v" id="v25"><span class="vn">25</span> <span class="br-p"><br><br></span>যীশু তাদের মনের কথা বুঝতে পেরে তাদের বললেন, “যে কোনো রাজ্য অন্তর্বিরোধের ফলে বিভাজিত হলে, তা ধ্বংস হয়, আর যে কোনো নগর বা পরিবার অন্তর্বিরোধের কারণে বিভাজিত হলে, তা স্থির থাকতে পারে না।</div>
<div class="v" id="v26"><span class="vn">26</span> শয়তান যদি শয়তানকে বিতাড়িত করে, সে তার নিজের বিপক্ষেই বিভাজিত হবে। তাহলে কীভাবে তার রাজ্য স্থির থাকবে?</div>
<div class="v" id="v27"><span class="vn">27</span> আর আমি যদি বেলসবুলের দ্বারা ভূত বিতাড়িত করি, তাহলে আপনাদের লোকেরা কার সাহায্যে তাদের বিতাড়িত করে? সেই কারণে, তারাই আপনাদের বিচারক হবে।</div>
<div class="v" id="v28"><span class="vn">28</span> কিন্তু যদি আমি ঈশ্বরের আত্মার সাহায্যে ভূতদের বিতাড়িত করি, তাহলে ঈশ্বরের রাজ্য আপনাদের উপরে এসে পড়েছে।</div>
<div class="v" id="v29"><span class="vn">29</span> <span class="br-p"><br><br></span>“আবার, কীভাবে কেউ কোনো শক্তিশালী ব্যক্তির গৃহে প্রবেশ করে তার ধনসম্পত্তি লুট করতে পারে, যতক্ষণ না সেই শক্তিশালী ব্যক্তিকে বেঁধে ফেলে? কেবলমাত্র তখনই সে তার গৃহ লুট করতে পারবে।</div>
<div class="v" id="v30"><span class="vn">30</span> <span class="br-p"><br><br></span>“যে আমার পক্ষে নয়, সে আমার বিপক্ষে, আর যে আমার সঙ্গে সংগ্রহ করে না, সে ছড়িয়ে ফেলে।</div>
<div class="v" id="v31"><span class="vn">31</span> আর তাই আমি আপনাদের বলছি, মানুষের সব পাপ ও ঈশ্বরনিন্দার ক্ষমা হবে, কিন্তু <i>পবিত্র</i> আত্মার বিরুদ্ধে নিন্দা ক্ষমা করা হবে না।</div>
<div class="v" id="v32"><span class="vn">32</span> কোনো ব্যক্তি মনুষ্যপুত্রের বিরুদ্ধে কথা বললে তাকে ক্ষমা করা হবে, কিন্তু কেউ যদি পবিত্র আত্মার বিরুদ্ধে কথা বলে, তাকে ইহকাল বা পরকাল, কোনো কালেই ক্ষমা করা হবে না।</div>
<div class="v" id="v33"><span class="vn">33</span> <span class="br-p"><br><br></span>“গাছ ভালো হলে তার ফল-ও ভাল হবে, আবার গাছ মন্দ হলে তার ফল-ও মন্দ হবে, কারণ ফল দেখেই গাছ চেনা যায়।</div>
<div class="v" id="v34"><span class="vn">34</span> আপনারা বিষধর সাপের বংশধর! আপনাদের মতো মন্দ মানুষ কীভাবে কোনও ভালো কথা বলতে পারে? কারণ হৃদয় থেকে যা উপচে পড়ে মুখ সেকথাই ব্যক্ত করে।</div>
<div class="v" id="v35"><span class="vn">35</span> ভালো মানুষ তার অন্তরের সঞ্চিত ভালো ভাণ্ডার থেকে ভালো বিষয়ই বের করে এবং মন্দ মানুষ তার অন্তরের সঞ্চিত মন্দ ভাণ্ডার থেকে মন্দ বিষয়ই বের করে।</div>
<div class="v" id="v36"><span class="vn">36</span> কিন্তু আমি আপনাদের বলছি, মানুষ যত অনর্থক কথা বলে বিচারদিনে তাকে তার প্রত্যেকটির জবাবদিহি করতে হবে।</div>
<div class="v" id="v37"><span class="vn">37</span> কারণ আপনার কথার দ্বারাই আপনি অব্যাহতি পাবেন, আর আপনার কথার দ্বারাই আপনি অপরাধী সাব্যস্ত হবেন।”</div>
<div class="v" id="v38"><h2>যোনার চিহ্ন</h2><span class="vn">38</span> <span class="br-p"><br><br></span>এরপরে কয়েকজন ফরিশী ও শাস্ত্রবিদ তাঁকে বললেন, “গুরুমহাশয়, আমরা আপনার কাছ থেকে কোনও অলৌকিক চিহ্ন দেখতে চাই।”</div>
<div class="v" id="v39"><span class="vn">39</span> <span class="br-p"><br><br></span>তিনি উত্তর দিলেন, “দুষ্ট ও ব্যভিচারী প্রজন্মই অলৌকিক চিহ্ন দেখতে চায়! কিন্তু ভাববাদী যোনার চিহ্ন ছাড়া আর কোনো চিহ্নই কাউকে দেওয়া হবে না।</div>
<div class="v" id="v40"><span class="vn">40</span> কারণ যোনা যেমন এক বিশাল মাছের<sup class="fnm"><a name="fnm7" href="#fn7">7</a></sup> পেটে তিনদিন ও তিন রাত ছিলেন, মনুষ্যপুত্রও তেমনই তিনদিন ও তিন রাত মাটির নিচে থাকবেন।</div>
<div class="v" id="v41"><span class="vn">41</span> বিচারের দিনে নীনবী নগরের লোকেরা এই প্রজন্মের লোকদের সঙ্গে উঠে দাঁড়িয়ে এদের অভিযুক্ত করবে, কারণ তারা যোনার প্রচারে মন পরিবর্তন করেছিল,<sup class="fnm"><a name="fnm8" href="#fn8">8</a></sup> অথচ যোনার চেয়েও মহান ব্যক্তি এখানে আছেন।</div>
<div class="v" id="v42"><span class="vn">42</span> দক্ষিণ দেশের রানি<sup class="fnm"><a name="fnm9" href="#fn9">9</a></sup> বিচারদিনে এই প্রজন্মের লোকদের সঙ্গে উঠে দাঁড়িয়ে এদের অভিযুক্ত করবেন, কারণ তিনি শলোমনের প্রজ্ঞার বাণী শোনার জন্য পৃথিবীর শেষ প্রান্ত থেকে এসেছিলেন, আর এখন শলোমন থেকেও মহান একজন এখানে আছেন।</div>
<div class="v" id="v43"><span class="vn">43</span> <span class="br-p"><br><br></span>“কোনো মানুষের ভেতর থেকে যখন কোনও দুষ্ট-আত্মা বের হয়ে যায় সে তখন বিশ্রামের খোঁজে শুষ্ক-ভূমিতে পরিভ্রমণ করে কিন্তু তার সন্ধান পায় না।</div>
<div class="v" id="v44"><span class="vn">44</span> তখন সে বলে, ‘আমি যে গৃহ ছেড়ে এসেছি সেখানেই ফিরে যাব।’ যখন সে ফিরে আসে তখন সেই গৃহ শূন্য, পরিচ্ছন্ন ও সুশৃঙ্খল দেখতে পায়।</div>
<div class="v" id="v45"><span class="vn">45</span> তখন সে গিয়ে তার থেকেও দুষ্ট আরও সাতটি আত্মাকে নিয়ে আসে, আর তারা সেখানে ঢুকে বাস করতে থাকে। তখন সেই মানুষটির অন্তিমদশা আগের থেকে আরও শোচনীয় হয়। এই দুষ্ট প্রজন্মের দশা সেইরকমই হবে।”</div>
<div class="v" id="v46"><h2>যীশুর মা ও ভাইয়েরা</h2><span class="vn">46</span> <span class="br-p"><br><br></span>যীশু যখন লোকেদের সঙ্গে কথা বলছিলেন তাঁর মা ও ভাইয়েরা তাঁর সঙ্গে কথা বলার জন্য বাইরে দাঁড়িয়েছিলেন।</div>
<div class="v" id="v47"><span class="vn">47</span> এক ব্যক্তি তাঁকে বলল, “আপনার মা ও ভাইয়েরা বাইরে দাঁড়িয়ে আছেন, আপনার সঙ্গে কথা বলতে চাইছেন।”</div>
<div class="v" id="v48"><span class="vn">48</span> <span class="br-p"><br><br></span>তিনি তাঁকে উত্তর দিলেন, “কে আমার মা আর কারাই বা আমার ভাই?”</div>
<div class="v" id="v49"><span class="vn">49</span> তাঁর শিষ্যদের দিকে ইশারা করে তিনি বললেন, “এই যে আমার মা ও ভাইয়েরা।</div>
<div class="v" id="v50"><span class="vn">50</span> কারণ যে কেউ আমার স্বর্গস্থ পিতার ইচ্ছা পালন করে, তারা-ই আমার ভাই, বোন ও মা।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ১ শমূয়েল ২১:৬</div>
<div class="fn"><sup class="fnt"><a name="fn2" href="#fnm2">2</a></sup> লেবীয় পুস্তক ২৪:৫-৯</div>
<div class="fn"><sup class="fnt"><a name="fn3" href="#fnm3">3</a></sup> গণনা পুস্তক ২৮:৯,১০</div>
<div class="fn"><sup class="fnt"><a name="fn4" href="#fnm4">4</a></sup> হোশেয় ৬:৬</div>
<div class="fn"><sup class="fnt"><a name="fn5" href="#fnm5">5</a></sup> গ্রিক: জয়ের পথে চালিত করেন।</div>
<div class="fn"><sup class="fnt"><a name="fn6" href="#fnm6">6</a></sup> যিশাইয় ৪২:১-৪</div>
<div class="fn"><sup class="fnt"><a name="fn7" href="#fnm7">7</a></sup> গ্রিক: গ্রাসকারী অতিকায় সামুদ্রিক দানব, যা তিমি-কে নির্দেশ করে।</div>
<div class="fn"><sup class="fnt"><a name="fn8" href="#fnm8">8</a></sup> যোনা ২:১,২; ৩:৫</div>
<div class="fn"><sup class="fnt"><a name="fn9" href="#fnm9">9</a></sup> ১০:১-১০দক্ষিণ আফ্রিকার কোনও প্রাচীন দেশ, যার নাম ছিল, শিবা।</div>
</div>
<!-- PARSED ABOVE; EDITING MAY BREAK PARSER -->
</body></html>