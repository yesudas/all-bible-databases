<html><head>
<meta http-equiv="Content-Type" content="text/html;charset=utf-8" />
<title>Matt 16 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 16);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_14.html">14</a> <a href="Matt_15.html">15</a> <b>16</b> <a href="Matt_17.html">17</a> <a href="Matt_18.html">18</a> ... <a href="Matt_28.html">28</a> </div><hr>
<h1>Matt 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অলৌকিক চিহ্নের দাবি</h2><span class="vn">1</span> <span class="br-p"><br><br></span>ফরিশী ও সদ্দূকীরা যীশুর কাছে এসে পরীক্ষা করার জন্য তাঁকে বললেন যেন তিনি আকাশ থেকে তাঁদের কোনো চিহ্ন দেখান।</div>
<div class="v" id="v2"><span class="vn">2</span> <span class="br-p"><br><br></span>তিনি উত্তর দিলেন, “যখন সন্ধ্যা আসে, তোমরা বলো, ‘আবহাওয়া মনোরম হবে, কারণ আকাশ লাল হয়েছে,’ আবার সকালবেলায় বলো,</div>
<div class="v" id="v3"><span class="vn">3</span> ‘আজ ঝড় হবে, কারণ আকাশ লাল ও মেঘাচ্ছন্ন হয়েছে।’ তোমরা আকাশের অবস্থা দেখে আবহাওয়ার ব্যাখ্যা করতে পারো, কিন্তু সময়ের চিহ্নগুলি ব্যাখ্যা করতে পারো না।</div>
<div class="v" id="v4"><span class="vn">4</span> এক দুষ্ট ও ব্যভিচারী প্রজন্ম অলৌকিক চিহ্ন খোঁজে কিন্তু যোনার চিহ্ন ছাড়া আর কিছুই তাদের দেওয়া হবে না।” তখন যীশু তাদের ছেড়ে চলে গেলেন।</div>
<div class="v" id="v5"><h2>ফরিশী ও সদ্দূকীদের খামির</h2><span class="vn">5</span> <span class="br-p"><br><br></span>তাঁরা যখন হ্রদের অপর পারে গেলেন, শিষ্যেরা রুটি সঙ্গে নিতে ভুলে গিয়েছিলেন।</div>
<div class="v" id="v6"><span class="vn">6</span> যীশু তাঁদের বললেন, “সতর্ক হও, ফরিশী ও সদ্দূকীদের খামির থেকে তোমরা সাবধান থেকো।”</div>
<div class="v" id="v7"><span class="vn">7</span> <span class="br-p"><br><br></span>তাঁরা নিজেদের মধ্যে এ বিষয়ে আলোচনা করে বললেন, “আমরা রুটি আনিনি বলেই তিনি এরকম বলছেন।”</div>
<div class="v" id="v8"><span class="vn">8</span> <span class="br-p"><br><br></span>তাঁদের আলোচনা বুঝতে পেরে যীশু জিজ্ঞাসা করলেন, “অল্পবিশ্বাসী তোমরা, রুটি নেই বলে কেন নিজেদের মধ্যে বিতর্ক করছ?</div>
<div class="v" id="v9"><span class="vn">9</span> তোমরা কি এখনও বুঝতে পারোনি? তোমাদের কি পাঁচটি রুটি ও পাঁচ হাজার মানুষের কথা মনে পড়ে না, তখন কত ঝুড়ি উদ্বৃত্ত তোমরা তুলে নিয়েছিলে?</div>
<div class="v" id="v10"><span class="vn">10</span> কিংবা সেই সাতটি রুটি ও চার হাজার মানুষ, কত ঝুড়ি তোমরা সংগ্রহ করেছিলে?</div>
<div class="v" id="v11"><span class="vn">11</span> আমি যে তোমাদের রুটির কথা বলিনি তা তোমরা বুঝতে পারোনি? তোমরা ফরিশী ও সদ্দূকীদের খামির থেকে সাবধান থেকো।”</div>
<div class="v" id="v12"><span class="vn">12</span> তখন তাঁরা বুঝতে পারলেন যে, তিনি তাঁদের রুটিতে ব্যবহৃত খামির থেকে সতর্ক থাকতে বলেননি, কিন্তু ফরিশী ও সদ্দূকীদের দেওয়া শিক্ষা থেকে সতর্ক থাকতে বলেছেন।</div>
<div class="v" id="v13"><h2>খ্রীষ্ট সম্পর্কে পিতরের স্বীকারোক্তি</h2><span class="vn">13</span> <span class="br-p"><br><br></span>যীশু যখন কৈসরিয়া-ফিলিপী অঞ্চলে এলেন, তিনি তাঁর শিষ্যদের জিজ্ঞাসা করলেন, “মনুষ্যপুত্র কে, এ-সম্বন্ধে লোকে কী বলে?”</div>
<div class="v" id="v14"><span class="vn">14</span> <span class="br-p"><br><br></span>তাঁরা উত্তর দিলেন, “কেউ কেউ বলে আপনি বাপ্তিষ্মদাতা যোহন; অন্যেরা বলে এলিয়; আবার আরও অনেকে বলে যিরমিয় বা ভাববাদীদের মধ্যে-কোনো একজন।”</div>
<div class="v" id="v15"><span class="vn">15</span> <span class="br-p"><br><br></span>তিনি জিজ্ঞাসা করলেন, “আর তোমরা? তোমরা কী বলো, আমি কে?”</div>
<div class="v" id="v16"><span class="vn">16</span> <span class="br-p"><br><br></span>শিমোন পিতর উত্তর দিলেন, “আপনি সেই খ্রীষ্ট, জীবন্ত ঈশ্বরের পুত্র।”</div>
<div class="v" id="v17"><span class="vn">17</span> <span class="br-p"><br><br></span>যীশু উত্তর দিলেন, “যোনার পুত্র শিমোন ধন্য তুমি, কারণ রক্তমাংসের কোনো মানুষ এ তোমার কাছে প্রকাশ করেনি, কিন্তু আমার স্বর্গস্থ পিতাই প্রকাশ করেছেন।</div>
<div class="v" id="v18"><span class="vn">18</span> আর আমি তোমাকে বলি, তুমি পিতর, আর আমি এই পাথরের উপরে আমার মণ্ডলী নির্মাণ করব। আর পাতালের দ্বারগুলি<sup class="fnm"><a name="fnm1" href="#fn1">1</a></sup> এর বিপক্ষে জয়ী হতে পারবে না।</div>
<div class="v" id="v19"><span class="vn">19</span> আমি তোমাকে স্বর্গরাজ্যের চাবিগুলি দেব; তুমি পৃথিবীতে যা বদ্ধ করবে তা স্বর্গে বদ্ধ হবে এবং পৃথিবীতে যা কিছু মুক্ত করবে তা স্বর্গে মুক্ত হবে।”</div>
<div class="v" id="v20"><span class="vn">20</span> তারপর তিনি তাঁর শিষ্যদের সতর্ক করে বলে দিলেন, তিনি যে খ্রীষ্ট একথা তাঁরা যেন কাউকে না বলেন।</div>
<div class="v" id="v21"><h2>নিজের মৃত্যু যীশু পূর্বঘোষণা করলেন</h2><span class="vn">21</span> <span class="br-p"><br><br></span>সেই সময় থেকে যীশু তাঁর শিষ্যদের কাছে স্পষ্টরূপে বলতে লাগলেন যে, তাঁকে অবশ্যই জেরুশালেমে যেতে হবে। সেখানে তিনি প্রাচীনবর্গ, প্রধান যাজকদের ও শাস্ত্রবিদদের হাতে বহু বিষয়ে অবশ্যই কষ্টভোগ করবেন। তাঁকে মেরে ফেলা হবে, কিন্তু তৃতীয় দিবসে মৃত্যু থেকে জীবিত হয়ে উঠবেন।</div>
<div class="v" id="v22"><span class="vn">22</span> <span class="br-p"><br><br></span>পিতর তাঁকে এক পাশে নিয়ে গিয়ে অনুযোগ করে বললেন, “প্রভু, তা নয়! এরকম আপনার প্রতি কখনও ঘটবে না!”</div>
<div class="v" id="v23"><span class="vn">23</span> <span class="br-p"><br><br></span>যীশু ফিরে পিতরকে বললেন, “দূর হও শয়তান! তুমি আমার কাছে এক বাধাস্বরূপ। তোমার মনে ঈশ্বরের বিষয়গুলি নেই কেবল মানুষের বিষয়গুলিই আছে।”</div>
<div class="v" id="v24"><span class="vn">24</span> <span class="br-p"><br><br></span>তারপর যীশু তাঁর শিষ্যদের বললেন, “কেউ যদি আমাকে অনুসরণ করতে চায়, সে অবশ্যই নিজেকে অস্বীকার করবে, তার ক্রুশ তুলে নেবে ও আমাকে অনুসরণ করবে।</div>
<div class="v" id="v25"><span class="vn">25</span> কারণ যে কেউ তার প্রাণরক্ষা করতে চায় সে তা হারাবে, কিন্তু কেউ যদি আমার কারণে তার প্রাণ হারায় সে তা লাভ করবে।</div>
<div class="v" id="v26"><span class="vn">26</span> কেউ যদি সমস্ত জগৎ লাভ করে ও তার নিজের প্রাণ হারায়, তাহলে তার কী মঙ্গল হবে? কিংবা কোনো মানুষ তার প্রাণের বিনিময়ে আর কী দিতে পারে?</div>
<div class="v" id="v27"><span class="vn">27</span> কারণ মনুষ্যপুত্র তাঁর দূতদের সঙ্গে নিয়ে নিজ পিতার মহিমায় ফিরে আসবেন, তখন তিনি প্রত্যেক ব্যক্তিকে তার কাজ অনুসারে ফল দেবেন।</div>
<div class="v" id="v28"><span class="vn">28</span> <span class="br-p"><br><br></span>“আমি তোমাদের সত্যি বলছি, যারা এখানে দাঁড়িয়ে আছে, তাদের মধ্যে কেউ কেউ, যতক্ষণ না মনুষ্যপুত্রকে তাঁর রাজ্যে আসতে দেখে সে-পর্যন্ত মৃত্যুর আস্বাদ পাবে না।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> প্রাচীনকালে উঁচু প্রাচীর-ঘেরা নগরগুলির প্রবেশ ও প্রস্থানের বিশাল দ্বার (তোরণদ্বার) বা ফটকগুলির ভেতরে স্বরাষ্ট্রের সেনা সমাবেশ করা হত শত্রু-অনুপ্রবেশ রোধ করতে এবং বাইরে শত্রুপক্ষ সেনা সমাবেশ করত ফটক ভেঙে নগর দখল করার জন্য। এই রূপকটিই যীশু ব্যবহার করেছেন শয়তানের প্রতিরক্ষা বলকে ইঙ্গিত করতে। এছাড়া পাতাল বলতে কবর, বা নরকও বোঝায়।</div>
</div>
<!-- PARSED ABOVE; EDITING MAY BREAK PARSER -->
</body></html>