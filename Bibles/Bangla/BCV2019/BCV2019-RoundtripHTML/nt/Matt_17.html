<html><head>
<meta http-equiv="Content-Type" content="text/html;charset=utf-8" />
<title>Matt 17 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 17);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_15.html">15</a> <a href="Matt_16.html">16</a> <b>17</b> <a href="Matt_18.html">18</a> <a href="Matt_19.html">19</a> ... <a href="Matt_28.html">28</a> </div><hr>
<h1>Matt 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশুর নবরূপ পরিগ্রহ</h2><span class="vn">1</span> <span class="br-p"><br><br></span>ছয় দিন পরে যীশু তাঁর সঙ্গে পিতর, যাকোব ও তাঁর ভাই যোহনকে নিয়ে অতি উচ্চ এক পর্বতে উঠলেন।</div>
<div class="v" id="v2"><span class="vn">2</span> সেখানে তিনি তাঁদের সামনে রূপান্তরিত হলেন। তাঁর মুখ সূর্যের মতো জ্যোতির্ময় হয়ে উঠল এবং তাঁর পোশাক আলোর মতো শুভ্রবর্ণ হল।</div>
<div class="v" id="v3"><span class="vn">3</span> ঠিক সেই সময়, তাঁদের সামনে মোশি ও এলিয় আবির্ভূত হয়ে যীশুর সঙ্গে কথা বলতে লাগলেন।</div>
<div class="v" id="v4"><span class="vn">4</span> <span class="br-p"><br><br></span>পিতর যীশুকে বললেন, “প্রভু, এখানে থাকা আমাদের পক্ষে ভালোই হবে। আপনি যদি চান, আমি তিনটি তাঁবু নির্মাণ করি, একটি আপনার জন্য, একটি মোশির জন্য ও একটি এলিয়ের জন্য।”</div>
<div class="v" id="v5"><span class="vn">5</span> <span class="br-p"><br><br></span>তিনি তখনও কথা বলছেন, একটি উজ্জ্বল মেঘ তাঁদের ঢেকে ফেলল। আর মেঘ থেকে এক কণ্ঠস্বর ধ্বনিত হল, “ইনিই আমার পুত্র, যাঁকে আমি ভালোবাসি; এঁর প্রতি আমি পরম প্রসন্ন। তোমরা এঁর কথা শোনো।”</div>
<div class="v" id="v6"><span class="vn">6</span> <span class="br-p"><br><br></span>শিষ্যেরা একথা শুনে ভূমিতে উবুড় হয়ে পড়লেন এবং অত্যন্ত ভীত হলেন।</div>
<div class="v" id="v7"><span class="vn">7</span> কিন্তু যীশু এসে তাঁদের স্পর্শ করে বললেন, “ওঠো, ভয় কোরো না।”</div>
<div class="v" id="v8"><span class="vn">8</span> তাঁরা যখন চোখ তুলে তাকালেন, তাঁরা আর কোনো মানুষকে দেখতে পেলেন না, কেবলমাত্র যীশু একা সেখানে ছিলেন।</div>
<div class="v" id="v9"><span class="vn">9</span> <span class="br-p"><br><br></span>পর্বত থেকে নেমে আসার সময়, যীশু তাঁদের এই আদেশ দিলেন, “মনুষ্যপুত্র মৃতলোক থেকে উত্থাপিত না হওয়া পর্যন্ত, তোমরা যা দেখলে সেকথা কাউকে বোলো না।”</div>
<div class="v" id="v10"><span class="vn">10</span> <span class="br-p"><br><br></span>শিষ্যেরা তাঁকে জিজ্ঞাসা করলেন, “শাস্ত্রবিদরা তাহলে কেন বলেন যে, প্রথমে এলিয়ের আগমন হবে?”</div>
<div class="v" id="v11"><span class="vn">11</span> <span class="br-p"><br><br></span>যীশু উত্তর দিলেন, “একথা নিশ্চিত যে, এলিয় এসে সব বিষয় পুনঃপ্রতিষ্ঠিত করবেন।</div>
<div class="v" id="v12"><span class="vn">12</span> কিন্তু আমি তোমাদের বলছি, এলিয় ইতিমধ্যে এসে গেছেন, আর তাঁরা তাঁকে চিনতে পারেননি। তাঁরা তাঁর প্রতি যেমন ইচ্ছা, তেমনই ব্যবহার করেছেন। একইভাবে, মনুষ্যপুত্রও তাঁদের হাতে কষ্টভোগ করতে চলেছেন।”</div>
<div class="v" id="v13"><span class="vn">13</span> শিষ্যেরা তখন বুঝতে পারলেন যে, তিনি তাঁদের বাপ্তিষ্মদাতা যোহনের কথা বলছেন।</div>
<div class="v" id="v14"><h2>যীশু ভূতগ্রস্ত বালককে সুস্থ করলেন</h2><span class="vn">14</span> <span class="br-p"><br><br></span>তাঁরা যখন অনেক লোকের মাঝে এলেন, একজন লোক যীশুর সামনে এসে নতজানু হয়ে বলল,</div>
<div class="v" id="v15"><span class="vn">15</span> “প্রভু, আমার পুত্রের প্রতি দয়া করুন, সে মৃগীরোগগ্রস্ত এবং অত্যন্ত যন্ত্রণাভোগ করছে। সে প্রায়ই আগুনে বা জলে লাফ দিয়ে পড়ে।</div>
<div class="v" id="v16"><span class="vn">16</span> আপনার শিষ্যদের কাছে আমি তাকে এনেছিলাম, কিন্তু তাঁরা তাকে সুস্থ করতে পারেননি।”</div>
<div class="v" id="v17"><span class="vn">17</span> <span class="br-p"><br><br></span>যীশু উত্তর দিলেন, “ওহে অবিশ্বাসী ও পথভ্রষ্ট প্রজন্ম, আমি কত কাল তোমাদের সঙ্গে থাকবো? আমি কত কাল তোমাদের সহ্য করব? ছেলেটিকে এখানে আমার কাছে নিয়ে এসো।”</div>
<div class="v" id="v18"><span class="vn">18</span> যীশু সেই ভূতকে তিরস্কার করলেন, এতে সে ছেলেটির মধ্য থেকে বের হয়ে এল, আর সেই মুহূর্ত থেকে সে সুস্থ হয়ে গেল।</div>
<div class="v" id="v19"><span class="vn">19</span> <span class="br-p"><br><br></span>তারপর শিষ্যেরা গোপনে যীশুর কাছে এসে তাঁকে জিজ্ঞাসা করলেন, “আমরা কেন ওটি ছাড়াতে পারলাম না?”</div>
<div class="v" id="v20"><span class="vn">20</span> <span class="br-p"><br><br></span>তিনি উত্তর দিলেন, “কারণ তোমাদের বিশ্বাস অতি অল্প। আমি তোমাদের সত্যি বলছি, তোমাদের বিশ্বাস যদি সর্ষের দানা যেমন ক্ষুদ্র, তেমনই হয় তোমরা এই পর্বতটিকে বলবে, ‘এখান থেকে ওখানে সরে যাও,’ আর সেটি সরে যাবে। তোমাদের পক্ষে কোনো কিছুই অসম্ভব থাকবে না।”</div>
<div class="v" id="v21"><span class="vn">21</span> কিন্তু প্রার্থনা ও উপবাস ছাড়া এই জাতি আর কিছুতেই বের হয় না।<sup class="fnm"><a name="fnm1" href="#fn1">1</a></sup></div>
<div class="v" id="v22"><span class="vn">22</span> <span class="br-p"><br><br></span>পরে তাঁরা যখন গালীলে একত্র হলেন, তিনি তাঁদের বললেন, “মনুষ্যপুত্রকে লোকেদের হাতে তুলে দেওয়া হবে।</div>
<div class="v" id="v23"><span class="vn">23</span> তারা তাঁকে হত্যা করবে, কিন্তু তৃতীয় দিবসে তিনি মৃত্যু থেকে জীবিত হয়ে উঠবেন।” এতে শিষ্যেরা খুব দুঃখিত হলেন।</div>
<div class="v" id="v24"><h2>মন্দিরের কর</h2><span class="vn">24</span> <span class="br-p"><br><br></span>যীশু ও তাঁর শিষ্যেরা কফরনাহূমে উপস্থিত হলে পর দুই দ্রাকমা মন্দির করো আদায়কারীরা এসে পিতরকে জিজ্ঞাসা করল, “তোমাদের গুরুমহাশয় কি মন্দিরের কর<sup class="fnm"><a name="fnm2" href="#fn2">2</a></sup> দেন না?”</div>
<div class="v" id="v25"><span class="vn">25</span> <span class="br-p"><br><br></span>তিনি উত্তর দিলেন, “হ্যাঁ, তিনি দেন।” <span class="br-p"><br><br></span>পিতর যখন গৃহে ফিরে এলেন, যীশুই প্রথমে জিজ্ঞাসা করলেন, “শিমোন, তুমি কী মনে করো, পৃথিবীর রাজারা কার কাছ থেকে শুল্ক ও কর আদায় করে থাকেন—তাঁর নিজের সন্তানদের কাছে, না অন্যদের কাছ থেকে?”</div>
<div class="v" id="v26"><span class="vn">26</span> <span class="br-p"><br><br></span>পিতর উত্তর দিলেন, “অন্যদের কাছ থেকে।” <span class="br-p"><br><br></span>যীশু তাঁকে বললেন, “তাহলে তো সন্তানেরা দায়মুক্ত!</div>
<div class="v" id="v27"><span class="vn">27</span> কিন্তু আমরা যেন তাদের মনে আঘাত না দিই, এই কারণে তুমি হ্রদে গিয়ে তোমার বড়শি ফেলো। প্রথমে যে মাছটি তুমি ধরবে, সেটি নিয়ে তার মুখ খুললে তুমি চারদিনের পারিশ্রমিকের সমান একটি মুদ্রা পাবে। সেটি নিয়ে তোমার ও আমার কর-বাবদ ওদের দিয়ে দাও।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> নিভর্রযোগ্য প্রাচীন সব পাণ্ডুলিপিতে এই পদের কথাগুলি যুক্ত করা হয়নি</div>
<div class="fn"><sup class="fnt"><a name="fn2" href="#fnm2">2</a></sup> গ্রিক: ড্রাকমা, অর্থাৎ দুদিনের পারিশ্রমিকের সমান মূল্যের রৌপ্যমুদ্রা। বিধি অনুসারে দুই ড্রাকমা ছিল মন্দির-ভবনের রক্ষণাবেক্ষণ ও সংস্কারের জন্য ধার্য প্রত্যেক প্রাপ্তবয়স্ক পুরুষের দেয় দক্ষিণা, বা ধর্মীয় কর।</div>
</div>
<!-- PARSED ABOVE; EDITING MAY BREAK PARSER -->
</body></html>