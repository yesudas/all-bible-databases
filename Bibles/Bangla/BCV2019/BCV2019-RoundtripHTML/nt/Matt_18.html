<html><head>
<meta http-equiv="Content-Type" content="text/html;charset=utf-8" />
<title>Matt 18 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 18);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_16.html">16</a> <a href="Matt_17.html">17</a> <b>18</b> <a href="Matt_19.html">19</a> <a href="Matt_20.html">20</a> ... <a href="Matt_28.html">28</a> </div><hr>
<h1>Matt 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>স্বর্গরাজ্যের মহত্তম মানুষ</h2><span class="vn">1</span> <span class="br-p"><br><br></span>সেই সময়ে, শিষ্যেরা যীশুর কাছে এসে জিজ্ঞাসা করলেন, “স্বর্গরাজ্যে কে শ্রেষ্ঠ?”</div>
<div class="v" id="v2"><span class="vn">2</span> <span class="br-p"><br><br></span>তিনি একটি ছোট শিশুকে তাঁর কাছে ডেকে সবার মাঝে দাঁড় করালেন।</div>
<div class="v" id="v3"><span class="vn">3</span> তিনি বললেন, “আমি তোমাদের সত্যি বলছি, তোমরা মন পরিবর্তিত করে যদি এই ছোট শিশুদের মতো না হও তবে কোনমতেই স্বর্গরাজ্যে প্রবেশ করতে পারবে না।</div>
<div class="v" id="v4"><span class="vn">4</span> অতএব, যে কেউ এই শিশুর মতো নিজেকে নম্র করে সেই স্বর্গরাজ্যে সব থেকে মহান।</div>
<div class="v" id="v5"><span class="vn">5</span> আবার যে কেউ এর মতো এক ছোট শিশুকে স্বাগত জানায় সে আমাকেই স্বাগত জানায়।</div>
<div class="v" id="v6"><span class="vn">6</span> <span class="br-p"><br><br></span>“কিন্তু আমাকে বিশ্বাস করে যে এই ছোট শিশুরা, তাদের কোনো একজনকে কেউ যদি পাপ করতে বাধ্য করে, তাহলে তার গলায় বড় একটি জাঁতা বেঁধে সমুদ্রের অথৈ জলে ডুবিয়ে দেওয়া তার পক্ষে ভালো হবে।</div>
<div class="v" id="v7"><span class="vn">7</span> ধিক্কার সেই জগৎকে কারণ জগতের বিভিন্ন প্রলোভন মানুষকে পাপের মুখে ফেলে। এসব বিষয় অবশ্যই উপস্থিত হবে, কিন্তু ধিক্ সেই ব্যক্তিকে যার দ্বারা তা উপস্থিত হবে!</div>
<div class="v" id="v8"><span class="vn">8</span> যদি তোমার হাত বা পা, তোমাকে পাপ করতে বাধ্য করে, তা কেটে ফেলে দাও। কারণ দু-হাত ও দুই পা নিয়ে অনন্ত অগ্নিতে নিক্ষিপ্ত হওয়ার চেয়ে বরং বিকলাঙ্গ বা পঙ্গু হয়ে জীবনে প্রবেশ করা ভালো।</div>
<div class="v" id="v9"><span class="vn">9</span> আর যদি তোমার চোখ তোমাকে পাপ করতে বাধ্য করে, তাহলে তা উপড়ে ফেলে দাও। দুই চোখ নিয়ে নরকের আগুনে নিক্ষিপ্ত হওয়ার চেয়ে বরং এক চোখ নিয়ে তোমার পক্ষে জীবনে প্রবেশ করা ভালো।</div>
<div class="v" id="v10"><span class="vn">10</span> <span class="br-p"><br><br></span>“দেখো, এই ছোট্ট শিশুদের একজনের প্রতি কেউ যেন তুচ্ছজ্ঞান না করে। কারণ আমি তোমাদের বলছি, স্বর্গে তাদের দূতেরা প্রতিনিয়ত আমার স্বর্গস্থ পিতার মুখদর্শন করে থাকেন।<sup class="fnm"><a name="fnm1" href="#fn1">1</a></sup></div>
<div class="v" id="v12"><h2>হারানো মেষের রূপক</h2><span class="vn">12</span> <span class="br-p"><br><br></span>“তোমরা কী মনে করো? কোনো মানুষের যদি একশোটি মেষ থাকে এবং তাদের মধ্যে কোনো একটি যদি ভুল পথে যায়, তাহলে সে কি নিরানব্বইটি <i>মেষ</i> পাহাড়ের উপরে ছেড়ে ভুল পথে যাওয়া সেই মেষটি খুঁজতে যাবে না?</div>
<div class="v" id="v13"><span class="vn">13</span> আর যদি সে সেটি খুঁজে পায়, আমি তোমাদের সত্যি বলছি, যে নিরানব্বইটি মেষ ভুল পথে যায়নি, সেগুলির চেয়ে সে ওই একটি মেষের জন্য বেশি আনন্দিত হবে।</div>
<div class="v" id="v14"><span class="vn">14</span> একইভাবে, তোমাদের স্বর্গস্থ পিতার এমন ইচ্ছা নয় যে এই ক্ষুদ্রজনেদের মধ্যে একজনও হারিয়ে যায়।</div>
<div class="v" id="v15"><h2>ভাইয়ের কৃত অপরাধ</h2><span class="vn">15</span> <span class="br-p"><br><br></span>“তোমার ভাই যদি তোমার বিরুদ্ধে কোনও অপরাধ<sup class="fnm"><a name="fnm2" href="#fn2">2</a></sup> করে, তাহলে যাও, যখন তোমরা দুজন থাকো, তার দোষ তাকে দেখিয়ে দাও। যদি সে তোমার কথা শোনে, তাহলে তুমি তোমার ভাইকে জয় করলে।</div>
<div class="v" id="v16"><span class="vn">16</span> কিন্তু সে যদি কথা না শোনে, তাহলে আরও দুই একজনকে সঙ্গে নিয়ে যাও, যেন ‘দুই কি তিন সাক্ষীর দ্বারা সমস্ত বিষয় নিষ্পন্ন হয়।’<sup class="fnm"><a name="fnm3" href="#fn3">3</a></sup></div>
<div class="v" id="v17"><span class="vn">17</span> যদি সে তাদের কথাও শুনতে না চায়, তাহলে মণ্ডলীকে বলো; আর সে যদি মণ্ডলীর কথাও শুনতে না চায়, তাহলে পরজাতীয় বা কর আদায়কারীদের সঙ্গে তুমি যে রকম ব্যবহার করো, তার সঙ্গে তেমনই কোরো।</div>
<div class="v" id="v18"><span class="vn">18</span> <span class="br-p"><br><br></span>“আমি তোমাদের সত্যি বলছি, তোমরা যা কিছু পৃথিবীতে বদ্ধ করবে তা স্বর্গে বদ্ধ হবে, আর পৃথিবীতে যা কিছু মুক্ত করবে তা স্বর্গে মুক্ত হবে।</div>
<div class="v" id="v19"><span class="vn">19</span> <span class="br-p"><br><br></span>“আবার, আমি সত্যি বলছি, তোমাদের মধ্যে দুজন এই পৃথিবীতে একমত হয়ে যা কিছু চাইবে, আমার স্বর্গস্থ পিতা তোমাদের জন্য তাই করবেন।</div>
<div class="v" id="v20"><span class="vn">20</span> কারণ যেখানে দুই কিংবা তিনজন আমার নামে একত্র হয়, সেখানে আমি তাদের মধ্যে উপস্থিত।”</div>
<div class="v" id="v21"><h2>নির্দয় দাসের রূপক</h2><span class="vn">21</span> <span class="br-p"><br><br></span>তখন পিতর যীশুর কাছে এসে জিজ্ঞাসা করলেন, “প্রভু, আমার ভাই কতবার আমার বিরুদ্ধে অপরাধ করলে আমি তাকে ক্ষমা করব? কি সাতবার পর্যন্ত?”</div>
<div class="v" id="v22"><span class="vn">22</span> <span class="br-p"><br><br></span>যীশু উত্তর দিলেন, “আমি তোমাকে বলছি, সাতবার নয়, কিন্তু সত্তর গুণ সাতবার পর্যন্ত।</div>
<div class="v" id="v23"><span class="vn">23</span> <span class="br-p"><br><br></span>“এই কারণে স্বর্গরাজ্য এমন এক রাজার মতো, যিনি তাঁর দাসদের কাছে হিসেব চাইলেন।</div>
<div class="v" id="v24"><span class="vn">24</span> হিসেব নিকেশ করার সময় একজন দাস, যে তাঁর কাছে দশ হাজার তালন্তের<sup class="fnm"><a name="fnm4" href="#fn4">4</a></sup> ঋণী ছিল, তাকে নিয়ে আসা হল।</div>
<div class="v" id="v25"><span class="vn">25</span> যেহেতু সে ঋণ শোধ করতে অক্ষম ছিল, তার মনিব আদেশ দিলেন যেন তাকে, তার স্ত্রী ও সন্তানদের ও তার সর্বস্ব বিক্রি করে ঋণ পরিশোধ করা হয়।</div>
<div class="v" id="v26"><span class="vn">26</span> <span class="br-p"><br><br></span>“এতে সেই দাস তাঁর সামনে নতজানু হয়ে পড়ল, ‘আমার প্রতি ধৈর্য ধরুন,’ সে মিনতি জানাল, ‘আমি সব দেনা শোধ করে দেব।’</div>
<div class="v" id="v27"><span class="vn">27</span> সেই দাসের মনিব তাকে দয়া করে তার ঋণ মকুব করলেন ও তাকে চলে যেতে দিলেন।</div>
<div class="v" id="v28"><span class="vn">28</span> <span class="br-p"><br><br></span>“কিন্তু সেই দাস বাইরে গিয়ে তার এক সহদাসকে দেখতে পেল। সে তার কাছে মাত্র একশো দিনার<sup class="fnm"><a name="fnm5" href="#fn5">5</a></sup> ঋণ করেছিল। সে তাকে ধরে তার গলা টিপে দাবি করল, ‘আমার কাছে যে ঋণ করেছিস তা শোধ কর।’</div>
<div class="v" id="v29"><span class="vn">29</span> <span class="br-p"><br><br></span>“তার সহদাস তার পায়ে পড়ে মিনতি করল, ‘আমার প্রতি ধৈর্য ধরো, আমি তোমার ঋণ শোধ করে দেব!’</div>
<div class="v" id="v30"><span class="vn">30</span> <span class="br-p"><br><br></span>“সে কিন্তু শুনতে চাইল না। পরিবর্তে, সে চলে গিয়ে ঋণ শোধ না করা পর্যন্ত তাকে কারাগারে বন্দি করে রাখল।</div>
<div class="v" id="v31"><span class="vn">31</span> অন্য সব সহদাস যখন এসব ঘটতে দেখল, তারা অত্যন্ত রেগে গিয়ে তাদের মনিবকে যা ঘটেছিল সব বলল।</div>
<div class="v" id="v32"><span class="vn">32</span> <span class="br-p"><br><br></span>“তখন মনিব সেই দাসকে ভেতরে ডাকলেন। তিনি বললেন, ‘দুষ্ট দাস তুমি, আমার কাছে তুমি মিনতি করায় আমি তোমার সব ঋণ মকুব করেছিলাম।</div>
<div class="v" id="v33"><span class="vn">33</span> আমি যেমন তোমাকে দয়া করেছিলাম, তোমারও কি উচিত ছিল না তোমার সহদাসকে দয়া করা?’</div>
<div class="v" id="v34"><span class="vn">34</span> ক্রুদ্ধ হয়ে তার মনিব তাকে কারাধ্যক্ষদের হাতে নিপীড়িত হওয়ার জন্য সমর্পণ করলেন, যতদিন না পর্যন্ত সে তার সমস্ত ঋণ শোধ করে।</div>
<div class="v" id="v35"><span class="vn">35</span> <span class="br-p"><br><br></span>“তোমরা যদি প্রত্যেকে তোমাদের ভাইকে মনে-প্রাণে ক্ষমা না করো, তাহলে আমার স্বর্গস্থ পিতাও তোমাদের প্রতি এরকমই আচরণ করবেন।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> কোনো কোনো পাণ্ডুলিপিতে এরপর আছে, <!--raw 1 bo --><em><!--endraw 1-->কারণ যা হারিয়ে গিয়েছিল, তা উদ্ধার করার জন্য মনুষ্যপুত্র এসেছেন।<!--raw 1 bo --></em><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> বা, পাপ।</div>
<div class="fn"><sup class="fnt"><a name="fn3" href="#fnm3">3</a></sup> দ্বিতীয় বিবরণ ১৯:১৫</div>
<div class="fn"><sup class="fnt"><a name="fn4" href="#fnm4">4</a></sup> অর্থাৎ, কয়েক কোটি টাকা।</div>
<div class="fn"><sup class="fnt"><a name="fn5" href="#fnm5">5</a></sup> মাত্র কয়েকশো টাকা।</div>
</div>
<!-- PARSED ABOVE; EDITING MAY BREAK PARSER -->
</body></html>