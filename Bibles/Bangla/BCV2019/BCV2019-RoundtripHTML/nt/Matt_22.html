<html><head>
<meta http-equiv="Content-Type" content="text/html;charset=utf-8" />
<title>Matt 22 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 22);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_20.html">20</a> <a href="Matt_21.html">21</a> <b>22</b> <a href="Matt_23.html">23</a> <a href="Matt_24.html">24</a> ... <a href="Matt_28.html">28</a> </div><hr>
<h1>Matt 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিবাহ-ভোজের রূপক</h2><span class="vn">1</span> <span class="br-p"><br><br></span>যীশু পুনরায় তাদের সঙ্গে রূপকের মাধ্যমে কথা বলতে লাগলেন। তিনি বললেন,</div>
<div class="v" id="v2"><span class="vn">2</span> “স্বর্গরাজ্য এমন এক রাজার মতো যিনি তাঁর পুত্রের বিবাহভোজের আয়োজন করলেন।</div>
<div class="v" id="v3"><span class="vn">3</span> তিনি আমন্ত্রিত ব্যক্তিদের বিবাহভোজে আসার জন্য আহ্বান করতে তাঁর দাসদের পাঠালেন, কিন্তু তারা আসতে চাইল না।</div>
<div class="v" id="v4"><span class="vn">4</span> <span class="br-p"><br><br></span>“তারপর তিনি আরও বেশি দাসকে পাঠিয়ে বললেন, ‘আমন্ত্রিত লোকদের গিয়ে বলো, আমি আমার ভোজ প্রস্তুত করেছি: আমার বলদ ও মোটাসোটা বাছুরদের জবাই করা হয়েছে এবং সবকিছুই প্রস্তুত আছে। আপনারা সবাই বিবাহভোজে আসুন।’</div>
<div class="v" id="v5"><span class="vn">5</span> <span class="br-p"><br><br></span>“তারা কিন্তু কোনও আগ্রহ না দেখিয়ে নিজের নিজের কাজে চলে গেল—একজন তার মাঠে, অন্যজন তার ব্যবসায়।</div>
<div class="v" id="v6"><span class="vn">6</span> অবশিষ্ট লোকেরা তাঁর দাসদের ধরে তাদের সঙ্গে দুর্ব্যবহার করল ও তাদের হত্যা করল।</div>
<div class="v" id="v7"><span class="vn">7</span> রাজা ভীষণ ক্রুদ্ধ হলেন। তিনি তাঁর সৈন্যদল পাঠিয়ে সেইসব নরঘাতকদের ধ্বংস করলেন ও তাদের নগর পুড়িয়ে দিলেন।</div>
<div class="v" id="v8"><span class="vn">8</span> <span class="br-p"><br><br></span>“তারপর তিনি তাঁর দাসদের বললেন, ‘বিবাহভোজ তো প্রস্তুত, কিন্তু যাদের আমি নিমন্ত্রণ করেছিলাম, তারা এর যোগ্য ছিল না।</div>
<div class="v" id="v9"><span class="vn">9</span> তোমরা পথের কোণে কোণে যাও ও যে কারও সন্ধান পাও, তাকে বিবাহভোজে আমন্ত্রণ করো।’</div>
<div class="v" id="v10"><span class="vn">10</span> অতএব দাসেরা পথের কোণে কোণে গেল ও তারা যত লোকের সন্ধান পেল, ভালো-মন্দ সবাইকে ডেকে একত্র করল। এইভাবে বিবাহ বাসর অতিথিতে ভরে গেল।</div>
<div class="v" id="v11"><span class="vn">11</span> <span class="br-p"><br><br></span>“কিন্তু রাজা যখন অতিথিদের দেখতে এলেন, তিনি লক্ষ্য করলেন, একজন বিবাহ-পোশাক<sup class="fnm"><a name="fnm1" href="#fn1">1</a></sup> না পরেই সেখানে উপস্থিত ছিল।</div>
<div class="v" id="v12"><span class="vn">12</span> তিনি জিজ্ঞাসা করলেন, ‘বন্ধু, বিবাহ-পোশাক ছাড়াই তুমি কীভাবে এখানে প্রবেশ করলে?’ লোকটি নিরুত্তর রইল।</div>
<div class="v" id="v13"><span class="vn">13</span> <span class="br-p"><br><br></span>“রাজা তখন পরিচারকদের বললেন, ‘ওর হাত পা বেঁধে বাইরের অন্ধকারে ফেলে দাও। সেখানে রোদন ও দন্তঘর্ষণ হবে।’</div>
<div class="v" id="v14"><span class="vn">14</span> <span class="br-p"><br><br></span>“কারণ বহু জন আমন্ত্রিত, কিন্তু অল্প কয়েকজনই মনোনীত।”</div>
<div class="v" id="v15"><h2>কৈসরকে কর প্রদান</h2><span class="vn">15</span> <span class="br-p"><br><br></span>তখন ফরিশীরা বাইরে গিয়ে ষড়যন্ত্র করল, কীভাবে যীশুকে কথার ফাঁদে ফেলতে পারে।</div>
<div class="v" id="v16"><span class="vn">16</span> তারা কয়েকজন হেরোদীয়ের<sup class="fnm"><a name="fnm2" href="#fn2">2</a></sup> সঙ্গে তাদের শিষ্যদের তাঁর কাছে পাঠাল। তারা বলল, “গুরুমহাশয়, আমরা জানি, আপনি একজন সত্যনিষ্ঠ মানুষ এবং সত্যের সঙ্গে সঙ্গতি রেখেই আপনি ঈশ্বরের পথের বিষয়ে শিক্ষা দিচ্ছেন। আপনি কারও দ্বারা প্রভাবিত হন না, কারণ তাদের কারও বিষয়ে আপনি কোনো ভ্রূক্ষেপ করেন না।</div>
<div class="v" id="v17"><span class="vn">17</span> বেশ, আমাদের বলুন, আপনার অভিমত কী? কৈসরকে কর দেওয়া যথাযথ, কি না?”</div>
<div class="v" id="v18"><span class="vn">18</span> <span class="br-p"><br><br></span>কিন্তু যীশু তাদের মন্দ অভিসন্ধি বুঝতে পেরে বললেন, “ভণ্ডেরা, তোমরা কেন আমাকে ফাঁদে ফেলার চেষ্টা করছ?</div>
<div class="v" id="v19"><span class="vn">19</span> সেই কর প্রদানের মুদ্রা আমাকে দেখাও।” তারা তাঁর কাছে একটি দিনার নিয়ে এল।</div>
<div class="v" id="v20"><span class="vn">20</span> তিনি তাদের জিজ্ঞাসা করলেন, “এই মূর্তি কার? এই নামই বা কার?”</div>
<div class="v" id="v21"><span class="vn">21</span> <span class="br-p"><br><br></span>তারা উত্তর দিল, “কৈসরের।” <span class="br-p"><br><br></span>তখন তিনি তাদের বললেন, “কৈসরের যা দেওয়ার তা কৈসরকে দাও, এবং যা ঈশ্বরের, তা ঈশ্বরকে দাও।”</div>
<div class="v" id="v22"><span class="vn">22</span> <span class="br-p"><br><br></span>একথা শুনে তারা আশ্চর্য হল। তাই তারা তাঁকে ছেড়ে চলে গেল।</div>
<div class="v" id="v23"><h2>পুনরুত্থানের পরে বিবাহ</h2><span class="vn">23</span> <span class="br-p"><br><br></span>সেদিনই সদ্দূকীরা, যারা বলে পুনরুত্থান বলে কিছু নেই, তাঁর কাছে এক প্রশ্ন নিয়ে এল।</div>
<div class="v" id="v24"><span class="vn">24</span> তারা বলল, “গুরুমহাশয়, মোশি আমাদের বলেছেন, কোনো মানুষ যদি অপুত্রক মারা যায়, তাহলে তার ভাই সেই বিধবাকে বিবাহ করবে ও তার অগ্রজের জন্য সন্তানের জন্ম দেবে।<sup class="fnm"><a name="fnm3" href="#fn3">3</a></sup></div>
<div class="v" id="v25"><span class="vn">25</span> এখন, আমাদের মধ্যে সাত ভাই ছিল। প্রথমজন বিবাহ করে মারা গেল, আর যেহেতু সে অপুত্রক ছিল, সে তার ভাইয়ের জন্য স্ত্রীকে রেখে গেল।</div>
<div class="v" id="v26"><span class="vn">26</span> একই ঘটনা দ্বিতীয়, তৃতীয়, এমনকি সপ্তমজন পর্যন্ত ঘটল।</div>
<div class="v" id="v27"><span class="vn">27</span> শেষে সেই নারীও মারা গেল।</div>
<div class="v" id="v28"><span class="vn">28</span> তাহলে পুনরুত্থানে সে সাতজনের মধ্যে কার স্ত্রী হবে, কারণ তারা সবাই তো তাকে বিবাহ করেছিল?”</div>
<div class="v" id="v29"><span class="vn">29</span> <span class="br-p"><br><br></span>যীশু উত্তর দিলেন, “আপনারা ভুল করছেন, কারণ আপনারা শাস্ত্র জানেন না, ঈশ্বরের পরাক্রমও জানেন না।</div>
<div class="v" id="v30"><span class="vn">30</span> পুনরুত্থানের পর লোকেরা বিবাহ করে না, কারও বিবাহও দেওয়া হবে না; তারা স্বর্গদূতদের মতো থাকবে।</div>
<div class="v" id="v31"><span class="vn">31</span> কিন্তু মৃতদের পুনরুত্থান সম্পর্কে বলি, ঈশ্বর আপনাদের কী বলেছেন, তা কি আপনারা পাঠ করেননি?</div>
<div class="v" id="v32"><span class="vn">32</span> তিনি বলেছেন, ‘আমি অব্রাহামের ঈশ্বর, ইস্‌হাকের ঈশ্বর ও যাকোবের ঈশ্বর।’<sup class="fnm"><a name="fnm4" href="#fn4">4</a></sup> তিনি মৃতদের ঈশ্বর নন, তিনি জীবিতদের ঈশ্বর।”</div>
<div class="v" id="v33"><span class="vn">33</span> <span class="br-p"><br><br></span>সকলে যখন একথা শুনল, তারা তাঁর উপদেশে চমৎকৃত হল।</div>
<div class="v" id="v34"><h2>মহত্তম আদেশ</h2><span class="vn">34</span> <span class="br-p"><br><br></span>যীশু সদ্দূকীদের নিরুত্তর করেছেন শুনে ফরিশীরা একত্র হল।</div>
<div class="v" id="v35"><span class="vn">35</span> তাদের মধ্যে অন্যতম, একজন বিধান-বিশারদ,<sup class="fnm"><a name="fnm5" href="#fn5">5</a></sup> এই প্রশ্ন করে তাঁকে পরীক্ষা করল:</div>
<div class="v" id="v36"><span class="vn">36</span> “গুরুমহাশয়, বিধানের মধ্যে সর্বাপেক্ষা মহৎ আজ্ঞা কোনটি?”</div>
<div class="v" id="v37"><span class="vn">37</span> <span class="br-p"><br><br></span>যীশু উত্তর দিলেন: “ ‘তুমি তোমার সমস্ত হৃদয়, তোমার সমস্ত প্রাণ ও তোমার সমস্ত মন দিয়ে তোমার ঈশ্বর সদাপ্রভুকে ভালোবাসবে।’<sup class="fnm"><a name="fnm6" href="#fn6">6</a></sup></div>
<div class="v" id="v38"><span class="vn">38</span> এটিই প্রথম ও মহত্তম আজ্ঞা।</div>
<div class="v" id="v39"><span class="vn">39</span> আর দ্বিতীয়টি এরই সমতুল্য: ‘তোমার প্রতিবেশীকে তোমার নিজের মতোই ভালোবাসবে।’<sup class="fnm"><a name="fnm7" href="#fn7">7</a></sup></div>
<div class="v" id="v40"><span class="vn">40</span> এই দুটি আজ্ঞার উপরই সমস্ত বিধান ও ভাববাদীদের গ্রন্থ প্রতিষ্ঠিত।”</div>
<div class="v" id="v41"><h2>খ্রীষ্ট কার সন্তান?</h2><span class="vn">41</span> <span class="br-p"><br><br></span>ফরিশীরা যখন একত্র সমবেত হয়েছিল, যীশু তাদের প্রশ্ন করলেন,</div>
<div class="v" id="v42"><span class="vn">42</span> “খ্রীষ্ট সম্পর্কে আপনাদের কী মনে হয়? তিনি কার সন্তান?” <span class="br-p"><br><br></span>তারা উত্তর দিল, “তিনি দাউদের সন্তান।”</div>
<div class="v" id="v43"><span class="vn">43</span> <span class="br-p"><br><br></span>তিনি তাদের বললেন, “তাহলে দাউদ কীভাবে আত্মার আবেশে তাঁকে ‘প্রভু’ বলেন? কারণ তিনি বলেছেন,</div>
<div class="v" id="v44"><span class="vn">44</span> <span class="br-p"><br><br></span><span class="br-ind"><br><span class="indent">&nbsp;</span></span>“ ‘প্রভু আমার প্রভুকে বললেন,<br> <span class="br-ind"><br><span class="indent">&nbsp;</span></span>আমার ডানদিকে এসে বসো,<br> <span class="br-ind"><br><span class="indent">&nbsp;</span></span>যে পর্যন্ত তোমার শত্রুদের আমি তোমার পদতলে না রাখি।’<sup class="fnm"><a name="fnm8" href="#fn8">8</a></sup><br></div>
<div class="v" id="v45"><span class="vn">45</span> <span class="br-p"><br><br></span>তাহলে দাউদ যদি তাঁকে ‘প্রভু’ বলেন, কীভাবে তিনি তাঁর সন্তান হতে পারেন?”</div>
<div class="v" id="v46"><span class="vn">46</span> প্রত্যুত্তরে তারা কেউ একটি কথাও বলতে পারল না। সেদিন থেকে আর কেউ তাঁকে কোনও প্রশ্ন করতে সাহস পেল না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> এরকম অনুমিত হয়, নিমন্ত্রণকর্তা অতিথিদের বিবাহভোজে অংশগ্রহণের জন্য বিশেষ পোশাক সরবরাহ করতেন। উপরোক্ত ক্ষেত্রে এটি আরও বেশি প্রাসঙ্গিক ছিল, কারণ অতিথিদের সরাসরি পথ থেকে নিয়ে আসা হয়েছিল। এই ব্যক্তির বিবাহ-পোশাক সংগ্রহ করার ব্যর্থতা রাজার পক্ষে অপমানজনক ছিল, কারণ তিনিই সেগুলির ব্যবস্থাপনা করেছিলেন।</div>
<div class="fn"><sup class="fnt"><a name="fn2" href="#fnm2">2</a></sup> হেরোদপন্থী বা হেরোদের সমর্থনকারী লোকেরা।</div>
<div class="fn"><sup class="fnt"><a name="fn3" href="#fnm3">3</a></sup> দ্বিতীয় বিবরণ ২৫:৫,৬</div>
<div class="fn"><sup class="fnt"><a name="fn4" href="#fnm4">4</a></sup> যাত্রা পুস্তক ৩:৬</div>
<div class="fn"><sup class="fnt"><a name="fn5" href="#fnm5">5</a></sup> বা, শাস্ত্রবিদ।</div>
<div class="fn"><sup class="fnt"><a name="fn6" href="#fnm6">6</a></sup> দ্বিতীয় বিবরণ ৬:৫;</div>
<div class="fn"><sup class="fnt"><a name="fn7" href="#fnm7">7</a></sup> ১৯:১৮</div>
<div class="fn"><sup class="fnt"><a name="fn8" href="#fnm8">8</a></sup> গীত ১১০:১</div>
</div>
<!-- PARSED ABOVE; EDITING MAY BREAK PARSER -->
</body></html>