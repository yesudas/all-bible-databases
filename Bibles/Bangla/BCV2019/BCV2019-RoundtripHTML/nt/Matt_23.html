<html><head>
<meta http-equiv="Content-Type" content="text/html;charset=utf-8" />
<title>Matt 23 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 23);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_21.html">21</a> <a href="Matt_22.html">22</a> <b>23</b> <a href="Matt_24.html">24</a> <a href="Matt_25.html">25</a> ... <a href="Matt_28.html">28</a> </div><hr>
<h1>Matt 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সাতটি ধিক্কার-বাণী</h2><span class="vn">1</span> <span class="br-p"><br><br></span>তারপর যীশু সকল লোকদের ও তাঁর শিষ্যদের বললেন,</div>
<div class="v" id="v2"><span class="vn">2</span> “শাস্ত্রবিদরা ও ফরিশীরা মোশির আসনে বসে।</div>
<div class="v" id="v3"><span class="vn">3</span> সেই কারণে, তোমরা অবশ্যই তাদের কথা শুনবে ও তারা যা বলে তা পালন করবে। কিন্তু তারা যে কাজ করে, তোমরা সেই কাজ করবে না, কারণ তারা যা প্রচার করে, তা নিজেরা অনুশীলন করে না।</div>
<div class="v" id="v4"><span class="vn">4</span> তারা দুর্বহ বোঝা বেঁধে সেগুলি মানুষদের কাঁধে চাপায়, কিন্তু তারা একটি আঙুল দিয়েও তা সরাতে ইচ্ছুক হয় না।</div>
<div class="v" id="v5"><span class="vn">5</span> <span class="br-p"><br><br></span>“তারা যা কিছুই করে, তা লোক-দেখানো মাত্র। তারা তাদের কবচ<sup class="fnm"><a name="fnm1" href="#fn1">1</a></sup> প্রশস্ত ও আলখাল্লার ঝালর লম্বা করে।</div>
<div class="v" id="v6"><span class="vn">6</span> তারা ভোজসভায় সব থেকে সম্মানজনক আসন ও সমাজভবনে সবচেয়ে গুরুত্বপূর্ণ আসনগুলি পেতে ভালোবাসে।</div>
<div class="v" id="v7"><span class="vn">7</span> তারা হাটে-বাজারে সম্ভাষিত হতে ভালোবাসে ও চায় যেন লোকেরা তাদের ‘রব্বি’ বলে ডাকে।</div>
<div class="v" id="v8"><span class="vn">8</span> <span class="br-p"><br><br></span>“কিন্তু তোমরা ‘রব্বি’ বলে সম্ভাষিত হোয়ো না, কারণ তোমাদের গুরুমহাশয় কেবলমাত্র একজন ও তোমরা পরস্পর ভাই ভাই।</div>
<div class="v" id="v9"><span class="vn">9</span> আবার পৃথিবীতে কাউকে ‘পিতা’ বলে সম্বোধন কোরো না, কারণ তোমাদের পিতা একজনই, তিনি স্বর্গে থাকেন।</div>
<div class="v" id="v10"><span class="vn">10</span> আবার কেউ তোমাদের ‘আচার্য’ বলে যেন না ডাকে, কারণ তোমাদের আচার্য একজনই তিনি খ্রীষ্ট।</div>
<div class="v" id="v11"><span class="vn">11</span> তোমাদের মধ্যে যে শ্রেষ্ঠ, সে তোমাদের পরিচারক হবে।</div>
<div class="v" id="v12"><span class="vn">12</span> কারণ যে কেউ নিজেকে উন্নত করে দেখায় তাকে নত করা হবে, আর যে কেউ নিজেকে নত করো তাকে উন্নত করা হবে।</div>
<div class="v" id="v13"><span class="vn">13</span> <span class="br-p"><br><br></span>“শাস্ত্রবিদরা ও ফরিশীরা, ভণ্ডের দল, ধিক্ আপনাদের! আপনারা লোকদের মুখের সামনে স্বর্গরাজ্য রুদ্ধ করে থাকেন।</div>
<div class="v" id="v14"><span class="vn">14</span> তোমরা নিজেরা তার মধ্যে তো প্রবেশ করো না অথচ যারা প্রবেশ করতে চেষ্টা করে তাদেরও প্রবেশ করতে দাও না। শাস্ত্রবিদরা ও ফরিশীরা, ভণ্ডের দল, ধিক্ তোমাদের! তোমরা বিধবাদের বাড়িশুদ্ধ গ্রাস করো, আর লোক-দেখানো লম্বা লম্বা প্রার্থনা করো। সেই কারণে তোমাদের শাস্তি কঠোরতম হবে।<sup class="fnm"><a name="fnm2" href="#fn2">2</a></sup></div>
<div class="v" id="v15"><span class="vn">15</span> <span class="br-p"><br><br></span>“শাস্ত্রবিদ ও ফরিশীরা, ভণ্ডের দল, ধিক্ আপনাদের! আপনারা একজনকে <i>ইহুদি-ধর্মে</i> ধর্মান্তরিত করার জন্য স্থলে ও সমুদ্রে পরিভ্রমণ করে থাকেন। আর সে যখন রাজি হয়, তখন আপনারা যেমন নারকীয়,<sup class="fnm"><a name="fnm3" href="#fn3">3</a></sup> তাকেও তেমনই আপনাদের দ্বিগুণ নরকের উপযুক্ত করে তোলেন।</div>
<div class="v" id="v16"><span class="vn">16</span> <span class="br-p"><br><br></span>“অন্ধ পথপ্রদর্শকেরা, ধিক্ আপনাদের! আপনারা বলেন, ‘কেউ যদি মন্দিরের নামে শপথ করে সেটা বড় কিছুই নয়, কিন্তু কেউ যদি মন্দিরের সোনার শপথ করে তাহলে সে তার শপথে আবদ্ধ হল।’</div>
<div class="v" id="v17"><span class="vn">17</span> মূর্খ অন্ধের দল! কোনটি মহত্তর: সেই সোনা, না সেই মন্দির, যা সোনাকে পবিত্র করে?</div>
<div class="v" id="v18"><span class="vn">18</span> আপনারা আরও বলেন, ‘কেউ যদি যজ্ঞবেদির শপথ করে সেটা কিছুই নয়; কিন্তু কেউ যদি তার উপরে স্থিত নৈবেদ্যের শপথ করে তাহলে সে তার শপথে আবদ্ধ হল।’</div>
<div class="v" id="v19"><span class="vn">19</span> অন্ধ মানুষ আপনারা! কোনটি মহত্তর: সেই নৈবেদ্য, না যজ্ঞবেদি, যা নৈবেদ্যকে পবিত্র করে?</div>
<div class="v" id="v20"><span class="vn">20</span> সেই কারণে, যে যজ্ঞবেদির শপথ করে সে বেদির ও তার উপরে স্থিত সবকিছুরই শপথ করে।</div>
<div class="v" id="v21"><span class="vn">21</span> আর যে মন্দিরের শপথ করে সে মন্দিরের ও যিনি তার মধ্যে অধিষ্ঠান করেন, তাঁরও শপথ করে।</div>
<div class="v" id="v22"><span class="vn">22</span> আর যে স্বর্গের শপথ করে, সে ঈশ্বরের সিংহাসন ও যিনি তাঁর উপরে উপবেশন করেন তাঁরও শপথ করে।</div>
<div class="v" id="v23"><span class="vn">23</span> <span class="br-p"><br><br></span>“শাস্ত্রবিদরা ও ফরিশীরা, ভণ্ডের দল, ধিক্ আপনাদের! আপনারা আপনাদের মশলাপাতি—পুদিনা, মৌরি ও জিরার দশমাংশ দিয়ে থাকেন কিন্তু বিধানের আরও গুরুত্বপূর্ণ বিষয়গুলি, যেমন ন্যায়বিচার, করুণা, বিশ্বস্ততা—এগুলি উপেক্ষা করে থাকেন। ভালো হত, আপনারা পূর্বের বিষয়গুলি উপেক্ষা না করে যদি এগুলিও পালন করতেন।</div>
<div class="v" id="v24"><span class="vn">24</span> অন্ধ পথপ্রদর্শক আপনারা! আপনারা মশা ছাঁকেন, কিন্তু উট গিলে ফেলেন।</div>
<div class="v" id="v25"><span class="vn">25</span> <span class="br-p"><br><br></span>“শাস্ত্রবিদরা ও ফরিশীরা, ভণ্ডের দল, ধিক্ আপনাদের! আপনারা থালাবাটির বাইরেটা পরিষ্কার করে থাকেন কিন্তু ভেতরের দিকটা লোভ-লালসা ও আত্ম-অসংযমে পূর্ণ।</div>
<div class="v" id="v26"><span class="vn">26</span> অন্ধ ফরিশী! প্রথমে থালাবাটির ভেতরটা পরিষ্কার করুন তারপরে বাইরের দিকটিও পরিষ্কার হবে।</div>
<div class="v" id="v27"><span class="vn">27</span> <span class="br-p"><br><br></span>“শাস্ত্রবিদরা ও ফরিশীরা, ভণ্ডের দল, ধিক্ আপনাদের! আপনারা চুনকাম করা কবরের মতো! সেগুলি বাইরে থেকে দেখতে তো সুন্দর কিন্তু ভেতরে মরা মানুষের অস্থি ও সব ধরনের অশুচি বিষয়ে পরিপূর্ণ।</div>
<div class="v" id="v28"><span class="vn">28</span> একইভাবে বাইরে থেকে আপনারা লোকদের কাছে নিজেদের ধার্মিক দেখান কিন্তু অন্তরে আপনারা ভণ্ডামি ও দুষ্টতায় পূর্ণ।</div>
<div class="v" id="v29"><span class="vn">29</span> <span class="br-p"><br><br></span>“শাস্ত্রবিদ ও ফরিশীরা, ভণ্ডের দল আপনারা! আপনারা ভাববাদীদের সমাধি-স্তম্ভ নির্মাণ করেন এবং ধার্মিকদের কবর সুশোভিত করেন।</div>
<div class="v" id="v30"><span class="vn">30</span> আর আপনারা বলেন, ‘আমরা যদি পূর্বপুরুষদের সময়ে থাকতাম তাহলে ভাববাদীদের রক্তপাত করায় আমরা তাঁদের সঙ্গ দিতাম না।’</div>
<div class="v" id="v31"><span class="vn">31</span> এভাবে আপনারা নিজেরাই নিজেদের বিষয়ে সাক্ষ্য দেন যে যারা ভাববাদীদের হত্যা করেছিল আপনারা তাদেরই বংশধর।</div>
<div class="v" id="v32"><span class="vn">32</span> তাহলে, আপনাদের পূর্বপুরুষেরা যে পাপ শুরু করেছিল আপনারা তারই মাত্রা পূর্ণ করুন!</div>
<div class="v" id="v33"><span class="vn">33</span> <span class="br-p"><br><br></span>“সাপেরা! কালসাপের বংশেরা! আপনারা ন্যায়বিচারের দিন কীভাবে নরকদণ্ড এড়াতে পারবেন?</div>
<div class="v" id="v34"><span class="vn">34</span> সেই কারণে আমি আপনাদের কাছে ভাববাদীদের, বিজ্ঞ মানুষদের ও শিক্ষাগুরুদের প্রেরণ করে চলেছি। তাদের মধ্যে কয়েকজনকে আপনারা হত্যা করবেন, কয়েকজনকে ক্রুশার্পিত করবেন। অপরদের আপনারা সমাজভবনে নিয়ে গিয়ে কশাপ্রহার করবেন ও এক নগর থেকে অন্য নগরে তাদের <i>অনিষ্ট করার জন্য</i> তাড়া করবেন।</div>
<div class="v" id="v35"><span class="vn">35</span> এভাবে পৃথিবীতে যত ধার্মিক মানুষের রক্তপাত হয়ে আসছে, সেই ধার্মিক হেবলের<sup class="fnm"><a name="fnm4" href="#fn4">4</a></sup> রক্তপাত থেকে শুরু করে, বরখিয়ের পুত্র সখরিয়ের<sup class="fnm"><a name="fnm5" href="#fn5">5</a></sup> রক্তপাত পর্যন্ত, যাকে আপনারা মন্দির ও যজ্ঞবেদির মাঝখানে হত্যা করেছিলেন, এদের সকলের রক্তপাতের ফল আপনাদের উপরেই বর্তাবে।</div>
<div class="v" id="v36"><span class="vn">36</span> আমি আপনাদের সত্যিই বলছি, এসবই এই প্রজন্মের লোকেদের উপরে এসে পড়বে।</div>
<div class="v" id="v37"><span class="vn">37</span> <span class="br-p"><br><br></span>“হায়! জেরুশালেম, জেরুশালেম, তুমি ভাববাদীদের হত্যা করে থাকো ও তোমার কাছে প্রেরিত মানুষদের পাথরের আঘাত করে থাকো। কতবার আমি তোমার সন্তানদের একত্র করতে চেয়েছি, যেমন মুরগি তার শাবকদের নিজের পক্ষতলে একত্র করে, কিন্তু তোমরা রাজি ছিলে না।</div>
<div class="v" id="v38"><span class="vn">38</span> দেখো, তোমাদের গৃহ তোমাদের জন্য পরিত্যক্ত হয়ে পড়ে রইল।</div>
<div class="v" id="v39"><span class="vn">39</span> কারণ আমি তোমাদের বলছি, যতক্ষণ না তোমরা বলবে, ‘ধন্য তিনি, যিনি প্রভুর নামে আসছেন’<sup class="fnm"><a name="fnm6" href="#fn6">6</a></sup> সেই পর্যন্ত তোমরা আর আমাকে দেখতে পাবে না।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> এগুলি ছিল চৌকোণবিশিষ্ট ছোট বাক্সবিশেষ, যার মধ্যে লেখা থাকত শাস্ত্রের বিভিন্ন পদ। তারা কপালে, বা বাহুতে সেগুলি পরে থাকত। এগুলি কোনো অদৃশ্য বা দৈব প্রভাব বিকীরণের সংস্কার বশত নয়, বরং ঈশ্বরের বাক্য সময়ে-অসময়ে স্মরণ, পাঠ ও মুখস্থ করার জন্য ব্যবহৃত হত।</div>
<div class="fn"><sup class="fnt"><a name="fn2" href="#fnm2">2</a></sup> সবচেয়ে নির্ভরযোগ্য প্রাচীন সব পাণ্ডুলিপিতে, <!--raw 1 bo --><em><!--endraw 1-->শাস্ত্রবিদরা ও ফরিশীরা, ভণ্ডের দল, ধিক্ আপনাদের! আপনারা বিধবাদের বাড়িশুদ্ধ গ্রাস করেন, আর ছলে লম্বা লম্বা প্রার্থনা করে থাকেন। সেই কারণে আপনাদের শাস্তি কঠোরতম হবে। <!--raw 1 bo --></em><!--endraw 1--><!--raw 1 bo --><em><!--endraw 1-->এই কথাগুলি যুক্ত হয়নি<!--raw 1 bo --></em><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> গ্রিক: নরকের সন্তান।</div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><em><!--endraw 1-->হেবল<!--raw 1 bo --></em><!--endraw 1-->—আদি পুস্তক ৪:৮; ইব্রীয় ১১:৪</div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><em><!--endraw 1-->সখরিয়<!--raw 1 bo --></em><!--endraw 1-->—সখরিয় ১:১; ২ বংশাবলি ২৪:২১</div>
<div class="fn"><sup class="fnt"><a name="fn6" href="#fnm6">6</a></sup> গীত ১১৮:২৬</div>
</div>
<!-- PARSED ABOVE; EDITING MAY BREAK PARSER -->
</body></html>