<html><head>
<meta http-equiv="Content-Type" content="text/html;charset=utf-8" />
<title>Matt 24 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 24);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_22.html">22</a> <a href="Matt_23.html">23</a> <b>24</b> <a href="Matt_25.html">25</a> <a href="Matt_26.html">26</a> ... <a href="Matt_28.html">28</a> </div><hr>
<h1>Matt 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যুগান্তের বিভিন্ন চিহ্ন</h2><span class="vn">1</span> <span class="br-p"><br><br></span>যীশু মন্দির ছেড়ে চলে যাচ্ছেন, এমন সময়ে তাঁর শিষ্যেরা তাঁর কাছে এসে মন্দিরের গঠনের প্রতি তাঁর মনোযোগ আকৃষ্ট করলেন।</div>
<div class="v" id="v2"><span class="vn">2</span> তিনি জিজ্ঞাসা করলেন, “তোমরা কি এসব জিনিস দেখছ? আমি তোমাদের সত্যিই বলছি, এসব পাথরের একটি অন্যটির উপরে থাকবে না, সমস্তই নিজেদের থেকে নিক্ষিপ্ত হবে।”<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> <span class="br-p"><br><br></span>যীশু যখন জলপাই পর্বতের উপরে বসেছিলেন, শিষ্যেরা এক প্রকার গোপনে তাঁর কাছে এসে বললেন, “আমাদের বলুন, কখন এসব ঘটনা ঘটবে এবং আপনার আগমনের, বা যুগান্তের চিহ্নই বা কী কী হবে?”</div>
<div class="v" id="v4"><span class="vn">4</span> <span class="br-p"><br><br></span>যীশু উত্তর দিলেন, “সতর্ক থেকো, কেউ যেন তোমাদের সঙ্গে প্রতারণা না করে।</div>
<div class="v" id="v5"><span class="vn">5</span> কারণ অনেকে এসে আমার নামে দাবি করবে, ‘আমিই সেই খ্রীষ্ট’ ও বহু মানুষকে ঠকাবে।</div>
<div class="v" id="v6"><span class="vn">6</span> তোমরা যুদ্ধের কথা ও যুদ্ধের সব রটনা শুনবে। কিন্তু দেখো, তোমরা যেন ব্যাকুল না হও। এ সমস্ত বিষয় অবশ্যই ঘটবে, কিন্তু তখনও অন্তিমলগ্ন উপস্থিত হয়নি।</div>
<div class="v" id="v7"><span class="vn">7</span> এক জাতি অন্য জাতির বিপক্ষে, এক রাজ্য অন্য রাজ্যের বিপক্ষে উঠবে। বিভিন্ন স্থানে দুর্ভিক্ষ ও ভূমিকম্প হবে।</div>
<div class="v" id="v8"><span class="vn">8</span> এ-সবই যেন প্রসব যন্ত্রণার প্রারম্ভ মাত্র।</div>
<div class="v" id="v9"><span class="vn">9</span> <span class="br-p"><br><br></span>“তখন তোমাদেরকে অত্যাচার করার ও মৃত্যুদণ্ড দেওয়ার জন্য সমর্পণ করা হবে। আমার কারণে সমস্ত জাতির মানুষেরা তোমাদের ঘৃণা করবে।</div>
<div class="v" id="v10"><span class="vn">10</span> সেই সময়ে অনেকেই বিশ্বাস হারাবে, বিশ্বাসঘাতকতা করবে ও পরস্পরকে ঘৃণা করবে।</div>
<div class="v" id="v11"><span class="vn">11</span> বহু ভণ্ড ভাববাদী উপস্থিত হয়ে বহু মানুষের সঙ্গে প্রতারণা করবে।</div>
<div class="v" id="v12"><span class="vn">12</span> আর দুষ্টতা বৃদ্ধি পাওয়ার কারণে অধিকাংশ মানুষেরই প্রেম শীতল হয়ে যাবে,</div>
<div class="v" id="v13"><span class="vn">13</span> কিন্তু যে কেউ শেষ পর্যন্ত অবিচল থাকবে, সেই পরিত্রাণ পাবে।</div>
<div class="v" id="v14"><span class="vn">14</span> আর সর্বজাতির কাছে সাক্ষ্য দেওয়ার জন্য <i>স্বর্গ</i> রাজ্যের এই সুসমাচার সমস্ত জগতে প্রচারিত হবে, আর তখনই অন্তিমলগ্ন উপস্থিত হবে।</div>
<div class="v" id="v15"><span class="vn">15</span> <span class="br-p"><br><br></span>“আর তাই, যখন তোমরা দেখবে, ‘ধ্বংস-আনয়নকারী সেই ঘৃণ্য বস্তু’ পবিত্রস্থানে দাঁড়িয়ে আছে, যা ভাববাদী দানিয়েল উল্লেখ করেছেন<sup class="fnm"><a name="fnm2" href="#fn2">2</a></sup>—পাঠক বুঝে নিক—</div>
<div class="v" id="v16"><span class="vn">16</span> তখন যারা যিহূদিয়া প্রদেশে বসবাস করে, তারা পার্বত্য অঞ্চলে পলায়ন করুক।</div>
<div class="v" id="v17"><span class="vn">17</span> আর ছাদের উপরে যে থাকে, সে কোনও দ্রব্যসামগ্রী নেওয়ার জন্য নিচে তার গৃহে নেমে না আসুক।</div>
<div class="v" id="v18"><span class="vn">18</span> ক্ষেত্রে কর্মরত কেউই তার পোশাক-পরিচ্ছদ নেওয়ার জন্য ফিরে না যাক।</div>
<div class="v" id="v19"><span class="vn">19</span> সেই সময় গর্ভবতী নারীদের ও স্তন্যদাত্রী মায়েদের কতই না ভয়ংকর কষ্ট হবে!</div>
<div class="v" id="v20"><span class="vn">20</span> প্রার্থনা কোরো, যেন তোমাদের পলায়ন শীতকালে বা বিশ্রামদিনে না হয়।</div>
<div class="v" id="v21"><span class="vn">21</span> কারণ সেই সময় এমন চরম বিপর্যয় এসে উপস্থিত হবে, যা পৃথিবী সৃষ্টির সময় থেকে এ পর্যন্ত কখনও হয়নি, আর কখনও হবেও না।</div>
<div class="v" id="v22"><span class="vn">22</span> <span class="br-p"><br><br></span>“সেই সমস্ত দিনের সংখ্যা যদি কমিয়ে না দেওয়া হত, তাহলে কোনো মানুষই রক্ষা পেত না, কিন্তু মনোনীত-জনেদের কারণে, সেইসব দিনের সংখ্যা সংক্ষিপ্ত করা হবে।</div>
<div class="v" id="v23"><span class="vn">23</span> সেই সময়, কেউ যদি তোমাদের বলে, ‘দেখো, খ্রীষ্ট এখানে!’ অথবা, ‘তিনি ওখানে!’ তোমরা বিশ্বাস কোরো না।</div>
<div class="v" id="v24"><span class="vn">24</span> কারণ ভণ্ড খ্রীষ্টেরা ও ভণ্ড ভাববাদীরা উপস্থিত হয়ে বহু বড় বড় চিহ্ন ও অলৌকিক কর্ম করে দেখাবে, যেন সম্ভব হলে মনোনীতদেরও প্রতারিত করতে পারে।</div>
<div class="v" id="v25"><span class="vn">25</span> দেখো, ঘটনা ঘটবার পূর্বেই আমি তোমাদের একথা বলে দিলাম।</div>
<div class="v" id="v26"><span class="vn">26</span> <span class="br-p"><br><br></span>“তাই, কেউ যদি তোমাদের বলে, ‘দেখো, তিনি মরুপ্রান্তরে আছেন,’ তোমরা বেরিয়ে যেয়ো না; কিংবা, ‘তিনি এখানে ভেতরের ঘরে আছেন,’ তা বিশ্বাস কোরো না।</div>
<div class="v" id="v27"><span class="vn">27</span> কারণ বিদ্যুতের ঝলক যেমন পূর্বদিক থেকে পশ্চিমদিক পর্যন্ত দৃশ্যমান হয়, মনুষ্যপুত্রের আগমনও সেইরূপ হবে।</div>
<div class="v" id="v28"><span class="vn">28</span> যেখানেই মৃতদেহ সেখানেই শকুনেরা এসে জুটবে।<sup class="fnm"><a name="fnm3" href="#fn3">3</a></sup></div>
<div class="v" id="v29"><span class="vn">29</span> <span class="br-p"><br><br></span>“আর সেই সময়কালীন বিপর্যয়ের অব্যবহিত পরেই, <span class="br-p"><br><br></span><span class="br-ind"><br><span class="indent">&nbsp;</span></span>“ ‘সূর্য অন্ধকারে ঢেকে যাবে,<br> <span class="br-ind"><br><span class="indent">&nbsp;</span></span>চন্দ্র তার জ্যোত্স্না প্রতিফলিত করবে না,<br> <span class="br-ind"><br><span class="indent">&nbsp;</span></span>আকাশ থেকে নক্ষত্রসমূহের পতন হবে,<br> <span class="br-ind"><br><span class="indent">&nbsp;</span></span>আর জ্যোতিষ্কমণ্ডলী প্রকম্পিত হবে।’<sup class="fnm"><a name="fnm4" href="#fn4">4</a></sup><br></div>
<div class="v" id="v30"><span class="vn">30</span> <span class="br-p"><br><br></span>“সে সময়ে মনুষ্যপুত্রের আগমনের চিহ্ন আকাশে ফুটে উঠবে, আর পৃথিবীর সমস্ত জাতি শোক-বিলাপ করবে। তারা মনুষ্যপুত্রকে আকাশের মেঘপুঞ্জে আসতে দেখবে, তিনি পরাক্রমে ও মহামহিমায় আবির্ভূত হবেন।</div>
<div class="v" id="v31"><span class="vn">31</span> তিনি তাঁর দূতদের মহা তূরীধ্বনির সঙ্গে প্রেরণ করবেন। তাঁরা আকাশের এক প্রান্ত থেকে অন্য প্রান্ত পর্যন্ত চারদিক<sup class="fnm"><a name="fnm5" href="#fn5">5</a></sup> থেকে তাঁর মনোনীতদের সংগ্রহ করবেন।</div>
<div class="v" id="v32"><span class="vn">32</span> <span class="br-p"><br><br></span>“এখন ডুমুর গাছ থেকে এই শিক্ষাগ্রহণ করো: যখনই এর শাখায় কোমল পল্লব ও পাতা বের হয়ে আসে, তোমরা বুঝতে পারো যে, গ্রীষ্মকাল কাছে এসেছে।</div>
<div class="v" id="v33"><span class="vn">33</span> একইভাবে, তোমরা যখন এসব বিষয় ঘটতে দেখবে, তোমরা জানবে যে, সময় হয়ে এসেছে, এমনকি, তিনি দ্বারে উপস্থিত হয়েছেন।</div>
<div class="v" id="v34"><span class="vn">34</span> আমি তোমাদের সত্যিই বলছি, এই সমস্ত ঘটনা না ঘটা পর্যন্ত বর্তমান প্রজন্ম লুপ্ত হবে না।</div>
<div class="v" id="v35"><span class="vn">35</span> আকাশ ও পৃথিবী লুপ্ত হবে, কিন্তু আমার বাক্য কখনও লুপ্ত হবে না।</div>
<div class="v" id="v36"><h2>অজ্ঞাত দিনক্ষণ</h2><span class="vn">36</span> <span class="br-p"><br><br></span>“কিন্তু সেদিন বা ক্ষণের কথা কেউই জানে না, এমনকি স্বর্গদূতেরা বা পুত্রও জানেন না, কেবলমাত্র পিতা জানেন।</div>
<div class="v" id="v37"><span class="vn">37</span> নোহের সময়ে যে রকম হয়েছিল, মনুষ্যপুত্রের আগমনকালেও তেমনই হবে।</div>
<div class="v" id="v38"><span class="vn">38</span> কারণ জলপ্লাবনের পূর্বকালে, লোকেরা পান করত, বিবাহ করত ও তাদের বিবাহ দেওয়া হত, নোহ জাহাজে প্রবেশ না করা পর্যন্ত।</div>
<div class="v" id="v39"><span class="vn">39</span> কী ঘটতে চলেছে, তারা তার কিছুই বুঝতে পারেনি, যতক্ষণ না বন্যা এসে তাদের সবাইকে ভাসিয়ে নিয়ে গেল। মনুষ্যপুত্রের আগমনকালেও ঠিক একই ঘটনা ঘটবে।</div>
<div class="v" id="v40"><span class="vn">40</span> দুজন মানুষ মাঠে <i>কর্মরত</i> থাকবে; একজনকে গ্রহণ করা হবে, অন্যজন পরিত্যক্ত হবে।</div>
<div class="v" id="v41"><span class="vn">41</span> দুজন মহিলা একটি জাঁতা পেষণ করবে; একজনকে গ্রহণ করা হবে, অন্যজন পরিত্যক্ত হবে।</div>
<div class="v" id="v42"><span class="vn">42</span> <span class="br-p"><br><br></span>“সেই কারণে সতর্ক থেকো, কারণ তোমরা জানো না, কোন দিন তোমাদের প্রভু এসে পড়বেন।</div>
<div class="v" id="v43"><span class="vn">43</span> কিন্তু এ বিষয় বুঝে নাও; গৃহের কর্তা যদি জানতে পারত, রাতের কোন প্রহরে চোর আসছে, তাহলে সে সজাগ থাকত এবং তার গৃহে সিঁধ কাটতে দিত না।</div>
<div class="v" id="v44"><span class="vn">44</span> তাই তোমরাও প্রস্তুত থেকো, কারণ যখন তোমরা প্রত্যাশা করবে না, সেই মুহূর্তেই মনুষ্যপুত্র আসবেন।</div>
<div class="v" id="v45"><span class="vn">45</span> <span class="br-p"><br><br></span>“তাহলে সেই বিশ্বস্ত ও বিজ্ঞ সেবক কে, যাকে মনিব তাঁর পরিজনবর্গের উপরে নিযুক্ত করেছেন, যেন সে তাঁর দাসদের যথাসময়ে খাদ্য পরিবেশন করে?</div>
<div class="v" id="v46"><span class="vn">46</span> সেই মনিব এসে তাকে সেই কাজ করতে দেখলে সেই সেবকের পক্ষে তা মঙ্গলজনক হবে।</div>
<div class="v" id="v47"><span class="vn">47</span> আমি তোমাদের সত্যি বলছি, তিনি তাকে তাঁর বিষয়-সম্পত্তির তত্ত্বাবধায়ক করবেন।</div>
<div class="v" id="v48"><span class="vn">48</span> কিন্তু মনে করো, সেই দুর্জন দাস যদি মনে মনে বলে, ‘দীর্ঘদিন আমার মনিব দূরে বাস করছেন,’</div>
<div class="v" id="v49"><span class="vn">49</span> আর সে তার সহদাসদের মারধর করতে ও মদ্যপদের সঙ্গে পানাহার করতে থাকে,</div>
<div class="v" id="v50"><span class="vn">50</span> সেই দাসের মনিব এমন এক সময়ে ফিরে আসবেন, যখন সে তাঁর আগমনের প্রত্যাশা করেনি, বা এমন এক ক্ষণে, যা সে জানতেও পারেনি।</div>
<div class="v" id="v51"><span class="vn">51</span> তিনি তাকে খণ্ডবিখণ্ড করবেন এবং ভণ্ডদের মধ্যে তাকে স্থান দেবেন,<sup class="fnm"><a name="fnm6" href="#fn6">6</a></sup> যেখানে কেবলমাত্র ক্রন্দন ও দন্তঘর্ষণ হবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ৭০ খ্রীষ্টাব্দে এই ভবিষ্যদ্‌বাণী আক্ষরিক অর্থে পূর্ণ হয়। রোম সম্রাট টাইটাস জেরুশালেম নগর ও মন্দির ভবন পুড়িয়ে দেন। ছাদ থেকে গলিত সোনা পাথরের খাঁজে ঢুকে যাওয়ায়, সেই সোনার পাত সংগ্রহের জন্য পাথরগুলির প্রত্যেকটি উপড়ে ফেলা হয়।</div>
<div class="fn"><sup class="fnt"><a name="fn2" href="#fnm2">2</a></sup> দানিয়েল ৯:২৭; ১১:৩১; ১২:১১</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ শবদেহের চারপাশে যেমন শকুনেরা জড়ো হয়, খ্রীষ্টের আগমনকালেও তাঁর অনুগতদের সমাবেশ সুস্পষ্টরূপে প্রত্যক্ষ হবে।</div>
<div class="fn"><sup class="fnt"><a name="fn4" href="#fnm4">4</a></sup> যিশাইয় ১৩:১০; ৩৪:৪</div>
<div class="fn"><sup class="fnt"><a name="fn5" href="#fnm5">5</a></sup> আক্ষরিক, চার বায়ু।</div>
<div class="fn"><sup class="fnt"><a name="fn6" href="#fnm6">6</a></sup> অর্থাৎ ভণ্ডদের মতোই তার গুরুতর দণ্ডবিধান করবেন।</div>
</div>
<!-- PARSED ABOVE; EDITING MAY BREAK PARSER -->
</body></html>