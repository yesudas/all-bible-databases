<html><head>
<meta http-equiv="Content-Type" content="text/html;charset=utf-8" />
<title>Matt 25 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 25);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_23.html">23</a> <a href="Matt_24.html">24</a> <b>25</b> <a href="Matt_26.html">26</a> <a href="Matt_27.html">27</a> <a href="Matt_28.html">28</a> </div><hr>
<h1>Matt 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দশ কুমারীর রূপক</h2><span class="vn">1</span> <span class="br-p"><br><br></span>“সেই সময়ে স্বর্গরাজ্য হবে এমন দশজন কুমারীর মতো, যারা তাদের প্রদীপ হাতে নিয়ে বরের সঙ্গে মিলিত হতে গেল।</div>
<div class="v" id="v2"><span class="vn">2</span> তাদের মধ্যে পাঁচজন ছিল নির্বোধ ও পাঁচজন ছিল বুদ্ধিমতী।</div>
<div class="v" id="v3"><span class="vn">3</span> নির্বোধ কুমারীরা তাদের প্রদীপ নিল, কিন্তু তাদের সঙ্গে কোনো তেল নিল না।</div>
<div class="v" id="v4"><span class="vn">4</span> কিন্তু বুদ্ধিমতী কুমারীরা প্রদীপের সঙ্গে পাত্রে করে তেলও নিল।</div>
<div class="v" id="v5"><span class="vn">5</span> বর আসতে দেরি করল, ফলে তারা সকলে ঢুলতে ঢুলতে ঘুমিয়ে পড়ল।</div>
<div class="v" id="v6"><span class="vn">6</span> <span class="br-p"><br><br></span>“মধ্যরাত্রে এক উচ্চ রব শোনা গেল: ‘দেখো, বর এসেছেন! তোমরা তাঁর সঙ্গে মিলিত হওয়ার জন্য বেরিয়ে এসো!’</div>
<div class="v" id="v7"><span class="vn">7</span> <span class="br-p"><br><br></span>“তখন সব কুমারী উঠে তাদের প্রদীপ সাজিয়ে নিল।</div>
<div class="v" id="v8"><span class="vn">8</span> নির্বোধ কুমারীরা বুদ্ধিমতীদের বলল, ‘তোমাদের তেল থেকে আমাদের কিছু দাও; আমাদের প্রদীপগুলি নিভে যাচ্ছে।’</div>
<div class="v" id="v9"><span class="vn">9</span> <span class="br-p"><br><br></span>“তারা উত্তর দিল, ‘না, তোমাদের ও আমাদের জন্য হয়তো পর্যাপ্ত হবে না। বরং তেল-বিক্রেতাদের কাছে গিয়ে তোমরা নিজেদের জন্য কিছু তেল কিনে আনো।’</div>
<div class="v" id="v10"><span class="vn">10</span> <span class="br-p"><br><br></span>“তারা তেল কেনার জন্য যখন পথে যাচ্ছে, এমন সময় বর এসে পৌঁছালেন। যে কুমারীরা প্রস্তুত ছিল, তারা তাঁর সঙ্গে বিবাহ বাসরে প্রবেশ করল। আর দরজা বন্ধ করে দেওয়া হল।</div>
<div class="v" id="v11"><span class="vn">11</span> <span class="br-p"><br><br></span>“পরে অন্য কুমারীরাও এসে পৌঁছাল। তারা বলল, ‘প্রভু! প্রভু! আমাদের জন্যও দরজা খুলে দিন!’</div>
<div class="v" id="v12"><span class="vn">12</span> <span class="br-p"><br><br></span>“কিন্তু তিনি উত্তর দিলেন, ‘আমি তোমাদের সত্যিই বলছি, আমি তোমাদের চিনি না।’</div>
<div class="v" id="v13"><span class="vn">13</span> <span class="br-p"><br><br></span>“সেই কারণে সজাগ থেকো, কারণ তোমরা সেদিন বা ক্ষণ জানো না।</div>
<div class="v" id="v14"><h2>তালন্তের রূপক</h2><span class="vn">14</span> <span class="br-p"><br><br></span>“আবার, এ হবে এমন এক ব্যক্তির মতো, যিনি বিদেশ ভ্রমণে বের হলেন। তিনি তাঁর দাসদের ডেকে তাদের হাতে তাঁর সম্পত্তির ভার দিলেন।</div>
<div class="v" id="v15"><span class="vn">15</span> একজনকে তিনি পাঁচ তালন্ত<sup class="fnm"><a name="fnm1" href="#fn1">1</a></sup> অর্থ দিলেন, অপর একজনকে দু তালন্ত ও আরও একজনকে এক তালন্ত, যার যেমন ক্ষমতা, সেই অনুযায়ী দিলেন। তারপর তিনি ভ্রমণে চলে গেলেন।</div>
<div class="v" id="v16"><span class="vn">16</span> যে মানুষটি পাঁচ তালন্ত নিয়েছিল, সে তক্ষুনি গিয়ে তার অর্থ বিনিয়োগ করল ও আরও পাঁচ তালন্ত লাভ করল।</div>
<div class="v" id="v17"><span class="vn">17</span> একইভাবে, যে দু তালন্ত নিয়েছিল, সে-ও আরও দু তালন্ত লাভ করল।</div>
<div class="v" id="v18"><span class="vn">18</span> কিন্তু যে এক তালন্ত নিয়েছিল, সে ফিরে গেল, মাটিতে গর্ত খুঁড়ল ও তার মনিবের অর্থ লুকিয়ে রাখল।</div>
<div class="v" id="v19"><span class="vn">19</span> <span class="br-p"><br><br></span>“দীর্ঘ সময় পরে, ওই দাসদের মনিব ফিরে এলেন ও তাদের সঙ্গে হিসেব নিকেশ করতে চাইলেন।</div>
<div class="v" id="v20"><span class="vn">20</span> যে পাঁচ তালন্ত নিয়েছিল, সে আরও পাঁচ তালন্ত নিয়ে এসে বলল, ‘প্রভু, আপনি আমার হাতে পাঁচ তালন্ত দিয়েছিলেন। দেখুন, আমি আরও পাঁচ তালন্ত লাভ করেছি।’</div>
<div class="v" id="v21"><span class="vn">21</span> <span class="br-p"><br><br></span>“তার মনিব উত্তর দিলেন, ‘বেশ করেছ, উত্তম ও বিশ্বস্ত দাস! তুমি অল্প বিষয়ে বিশ্বস্ত থেকেছ; আমি তোমাকে বহু বিষয়ের উপরে তত্ত্বাবধায়ক নিযুক্ত করব। এসো, তোমার মনিবের আনন্দের অংশীদার হও!’</div>
<div class="v" id="v22"><span class="vn">22</span> <span class="br-p"><br><br></span>“যে দুই তালন্ত নিয়েছিল, সে-ও এসে বলল, ‘প্রভু, আপনি আমাকে দু তালন্ত দিয়েছিলেন; দেখুন, আমি আরও দু তালন্ত লাভ করেছি।’</div>
<div class="v" id="v23"><span class="vn">23</span> <span class="br-p"><br><br></span>“তার মনিব উত্তর দিলেন, ‘বেশ করেছ, উত্তম ও বিশ্বস্ত দাস! তুমি অল্প বিষয়ে বিশ্বস্ত থেকেছ; আমি তোমাকে বহু বিষয়ের উপরে তত্ত্বাবধায়ক নিযুক্ত করব। এসো, তোমার মনিবের আনন্দের অংশীদার হও!’</div>
<div class="v" id="v24"><span class="vn">24</span> <span class="br-p"><br><br></span>“তখন যে এক তালন্ত অর্থ নিয়েছিল, সে এসে উপস্থিত হল। সে বলল, ‘প্রভু, আমি জানি, আপনি এক কঠোর প্রকৃতির মানুষ, যেখানে বোনেননি, সেখানে কাটেন এবং যেখানে বীজ ছড়াননি, সেখানেই সংগ্রহ করেন।</div>
<div class="v" id="v25"><span class="vn">25</span> তাই আমি ভীত হয়ে, আপনার তালন্ত মাটিতে লুকিয়ে রেখেছিলাম। এই দেখুন, আপনার যা, তা ফিরে পেলেন।’</div>
<div class="v" id="v26"><span class="vn">26</span> <span class="br-p"><br><br></span>“তার মনিব উত্তর দিলেন, ‘দুষ্ট ও অলস দাস! তুমি না-কি জানতে যে, আমি যেখানে বুনিনি, সেখানেই কাটি ও যেখানে বীজ ছড়াইনি, সেখানেই সংগ্রহ করি?</div>
<div class="v" id="v27"><span class="vn">27</span> তাহলে মহাজনদের কাছে তুমি আমার অর্থ গচ্ছিত রাখতে পারতে, যেন আমি ফিরে এসে তা সুদসমেত ফেরত পেতাম।</div>
<div class="v" id="v28"><span class="vn">28</span> <span class="br-p"><br><br></span>“ ‘অতএব, তোমরা ওই তালন্তটি তার কাছ থেকে নিয়ে নাও এবং যার দশ তালন্ত আছে তাকে দিয়ে দাও।</div>
<div class="v" id="v29"><span class="vn">29</span> কারণ, যার কাছে আছে তাকে আরও বেশি দেওয়া হবে এবং তার অনেক হবে। যার কাছে নেই, তার যা আছে, তাও কেড়ে নেওয়া হবে।</div>
<div class="v" id="v30"><span class="vn">30</span> আর তোমরা সেই অকর্মণ্য দাসকে বাইরের অন্ধকারে ফেলে দাও, যেখানে কেবলই রোদন ও দন্তঘর্ষণ হবে।’</div>
<div class="v" id="v31"><h2>মেষপাল ও ছাগেরা</h2><span class="vn">31</span> <span class="br-p"><br><br></span>“মনুষ্যপুত্র যখন তাঁর মহিমায়, তাঁর সমস্ত দূতদের সঙ্গে নিয়ে আসবেন, তিনি স্বর্গীয় মহিমায় তাঁর সিংহাসনে উপবেশন করবেন।</div>
<div class="v" id="v32"><span class="vn">32</span> সমস্ত জাতিকে তাঁর সামনে উপস্থিত করা হবে। তিনি লোকেদের, একজন থেকে অপরজনকে পৃথক করবেন, যেভাবে মেষপালক ছাগদের মধ্য থেকে মেষদের পৃথক করে।</div>
<div class="v" id="v33"><span class="vn">33</span> তিনি মেষদের তাঁর ডানদিকে ও ছাগদের তাঁর বাঁদিকে রাখবেন।</div>
<div class="v" id="v34"><span class="vn">34</span> <span class="br-p"><br><br></span>“তখন মহারাজ তাঁর ডানদিকের লোকদের বলবেন, ‘আমার পিতার আশিস ধন্য তোমরা এসো; জগৎ সৃষ্টির সময় থেকে যে রাজ্য তোমাদের জন্য প্রস্তুত করা হয়েছে, তোমরা তার অধিকারী হও।</div>
<div class="v" id="v35"><span class="vn">35</span> কারণ আমি ক্ষুধার্ত ছিলাম, তোমরা আমাকে আহার দিয়েছিলে; আমি তৃষ্ণার্ত ছিলাম, তোমরা আমাকে পান করতে দিয়েছিলে; আমি অপরিচিত ছিলাম, তোমরা আমার আশ্রয় দিয়েছিলে;</div>
<div class="v" id="v36"><span class="vn">36</span> আমার পোশাকের প্রয়োজন হলে তোমরা পোশাক দিয়েছিলে; আমি অসুস্থ ছিলাম, তোমরা আমার দেখাশোনা করেছিলে; আমি কারাগারে ছিলাম, তোমরা আমাকে দেখতে গিয়েছিলে।’</div>
<div class="v" id="v37"><span class="vn">37</span> <span class="br-p"><br><br></span>“ধার্মিক ব্যক্তিরা তখন তাঁকে উত্তর দেবে, ‘প্রভু, আমরা কখন আপনাকে ক্ষুধার্ত দেখে আহার দিয়েছিলাম, বা তৃষ্ণার্ত দেখে পান করতে দিয়েছিলাম?</div>
<div class="v" id="v38"><span class="vn">38</span> কখনই বা আপনাকে অপরিচিত দেখে ভেতরে নিয়ে গিয়ে আশ্রয় দিয়েছিলাম, বা পোশাকহীন দেখে পোশাক দিয়েছিলাম?</div>
<div class="v" id="v39"><span class="vn">39</span> কখনই বা আপনাকে অসুস্থ বা কারাগারে দেখে আপনার কাছে গিয়েছিলাম’?</div>
<div class="v" id="v40"><span class="vn">40</span> <span class="br-p"><br><br></span>“মহারাজ উত্তর দেবেন, ‘আমি তোমাদের সত্যিই বলছি, যখন তোমরা আমার এই ভাইবোনদের মধ্যে নগণ্যতম কারও প্রতি এরকম করেছিলে, তখন তা আমারই প্রতি করেছিলে।’</div>
<div class="v" id="v41"><span class="vn">41</span> <span class="br-p"><br><br></span>“তারপরে তিনি তাঁর বাঁদিকের লোকদের বলবেন, ‘অভিশপ্ত তোমরা, আমার কাছ থেকে দূর হয়ে অনন্ত অগ্নিতে নিক্ষিপ্ত হও, যা দিয়াবল ও তার দূতদের জন্য তৈরি করা হয়েছে।</div>
<div class="v" id="v42"><span class="vn">42</span> কারণ আমি ক্ষুধার্ত ছিলাম, তোমরা আমাকে কিছুই খেতে দাওনি; আমি তৃষ্ণার্ত ছিলাম, তোমরা আমাকে পান করার জন্য কিছু দাওনি;</div>
<div class="v" id="v43"><span class="vn">43</span> আমি অপরিচিত ছিলাম, তোমরা আমাকে আশ্রয় দাওনি; আমার পোশাকের প্রয়োজন দেখেও আমাকে পোশাক দাওনি; আমি অসুস্থ ও কারাগারে ছিলাম, তোমরা আমার দেখাশোনা করোনি।’</div>
<div class="v" id="v44"><span class="vn">44</span> <span class="br-p"><br><br></span>“তারাও উত্তর দেবে, ‘প্রভু, আমরা কখন আপনাকে ক্ষুধার্ত বা তৃষ্ণার্ত অপরিচিত বা পোশাকহীন, অসুস্থ বা কারাগারে দেখে আপনাকে সাহায্য করিনি’?</div>
<div class="v" id="v45"><span class="vn">45</span> <span class="br-p"><br><br></span>“তিনি উত্তর দেবেন, ‘আমি তোমাদের সত্যিই বলছি, আমার এই নগণ্যতম জনেদের কোনো একজনের প্রতি যখন তা করোনি তখন তা তোমরা আমার প্রতিই করোনি।’</div>
<div class="v" id="v46"><span class="vn">46</span> <span class="br-p"><br><br></span>“তারপর তারা চিরন্তন শাস্তির উদ্দেশে যাবে, কিন্তু ধার্মিকেরা অনন্ত জীবনে প্রবেশ করবে।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->তালন্ত <!--raw 1 bo --></em><!--endraw 1-->এক প্রাচীন মুদ্রা, যার মূল্য লক্ষ টাকারও বেশি।</div>
</div>
<!-- PARSED ABOVE; EDITING MAY BREAK PARSER -->
</body></html>