<html><head>
<meta http-equiv="Content-Type" content="text/html;charset=utf-8" />
<title>Matt 28 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 28);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_26.html">26</a> <a href="Matt_27.html">27</a> <b>28</b> </div><hr>
<h1>Matt 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পুনরুত্থান</h2><span class="vn">1</span> <span class="br-p"><br><br></span>বিশ্রামদিনের অবসান হলে, সপ্তাহের প্রথম দিনে অতি প্রত্যূষকালে, মাগ্দালাবাসী মরিয়ম ও অন্য মরিয়ম সমাধি দেখতে গেলেন।</div>
<div class="v" id="v2"><span class="vn">2</span> <span class="br-p"><br><br></span>সেখানে এক প্রচণ্ড ভূমিকম্প হল, কারণ প্রভুর এক দূত স্বর্গ থেকে নেমে এলেন। তিনি সমাধির কাছে গিয়ে সেই পাথরটি গড়িয়ে দিলেন ও তার উপরে বসলেন।</div>
<div class="v" id="v3"><span class="vn">3</span> তাঁর বস্ত্র ছিল বিদ্যুতের মতো <i>উজ্জ্বল</i> এবং তাঁর পোশাক ছিল তুষারের মতো শ্বেতশুভ্র।</div>
<div class="v" id="v4"><span class="vn">4</span> তাঁকে দেখে প্রহরীরা এত ভয়ভীত হয়েছিল, যে তারা কাঁপতে লাগল ও মরার মতো পড়ে রইল।</div>
<div class="v" id="v5"><span class="vn">5</span> <span class="br-p"><br><br></span>স্বর্গদূত সেই মহিলাদের বললেন, “তোমরা ভয় পেয়ো না, কারণ আমি জানি, তোমরা যীশুর অন্বেষণ করছ, যিনি ক্রুশার্পিত হয়েছিলেন।</div>
<div class="v" id="v6"><span class="vn">6</span> তিনি এখানে নেই, তিনি মৃত্যু থেকে উঠেছেন, যেমন তিনি বলেছিলেন। এসো, তিনি যেখানে শায়িত ছিলেন, সেই স্থানটি দেখবে।</div>
<div class="v" id="v7"><span class="vn">7</span> তারপর দ্রুত গিয়ে তাঁর শিষ্যদের বলো, ‘তিনি মৃতলোক থেকে জীবিত হয়ে উঠেছেন এবং তোমাদের আগেই গালীলে যাচ্ছেন। সেখানে তোমরা তাঁকে দেখতে পাবে।’ মনে রাখবে, যে কথা আমি তোমাদের বললাম।”</div>
<div class="v" id="v8"><span class="vn">8</span> <span class="br-p"><br><br></span>তাই সেই মহিলারা ভীত, অথচ আনন্দে পূর্ণ হয়ে দ্রুত সমাধি ছেড়ে চলে গেলেন ও তাঁর শিষ্যদের সংবাদ দেওয়ার জন্য দৌড়ে গেলেন।</div>
<div class="v" id="v9"><span class="vn">9</span> হঠাৎ যীশু তাঁদের সঙ্গে সাক্ষাৎ করে বললেন, “তোমাদের কল্যাণ হোক।” তাঁরা এগিয়ে এসে তাঁর পদযুগল জড়িয়ে ধরলেন ও তাঁকে প্রণিপাত করলেন।</div>
<div class="v" id="v10"><span class="vn">10</span> তখন যীশু তাঁদের বললেন, “তোমরা ভয় পেয়ো না। যাও, আমার ভাইদের গালীলে যেতে বলো; সেখানে তারা আমার দর্শন পাবে।”</div>
<div class="v" id="v11"><h2>প্রহরীদের প্রতিবেদন</h2><span class="vn">11</span> <span class="br-p"><br><br></span>সেই মহিলারা যখন পথে যাচ্ছেন, প্রহরীদের কয়েকজন নগরে প্রবেশ করে প্রধান যাজকদের সমস্ত ঘটনার বিবরণ দিল।</div>
<div class="v" id="v12"><span class="vn">12</span> প্রধান যাজকেরা প্রাচীনবর্গের সঙ্গে মিলিত হয়ে এক কুমন্ত্রণা করলেন। তাঁরা সেই সৈন্যদের প্রচুর পরিমাণে অর্থ দিলেন,</div>
<div class="v" id="v13"><span class="vn">13</span> তাদের বললেন, “তোমাদের বলতে হবে, ‘রাত্রে আমরা যখন ঘুমিয়েছিলাম, তখন তাঁর শিষ্যেরা এসে তাকে চুরি করে নিয়ে গেছে।’</div>
<div class="v" id="v14"><span class="vn">14</span> আর এই সংবাদ যদি প্রদেশপালের কাছে যায়, আমরাই তাঁকে বুঝিয়ে তোমাদের সংকট নিরসন করব।” অতএব, সৈন্যরা সেই অর্থ নিয়ে তাঁদেরই নির্দেশমতো কাজ করল।</div>
<div class="v" id="v15"><span class="vn">15</span> আর এই কাহিনি ব্যাপকরূপে ইহুদিদের মধ্যে রটিয়ে দেওয়া হল, যা আজও পর্যন্ত প্রচলিত আছে।</div>
<div class="v" id="v16"><h2>মহান নিযুক্তি</h2><span class="vn">16</span> <span class="br-p"><br><br></span>তারপর সেই এগারোজন শিষ্য গালীলের সেই পর্বতে গেলেন, যেখানে যীশু তাঁদের যেতে বলেছিলেন।</div>
<div class="v" id="v17"><span class="vn">17</span> তাঁরা তাঁকে দেখে প্রণিপাত করলেন, কিন্তু কেউ কেউ সন্দেহ প্রকাশ করলেন।</div>
<div class="v" id="v18"><span class="vn">18</span> তখন যীশু তাঁদের কাছে এসে বললেন, “স্বর্গে ও পৃথিবীতে সমস্ত কর্তৃত্ব আমাকে দেওয়া হয়েছে।</div>
<div class="v" id="v19"><span class="vn">19</span> অতএব, তোমরা যাও ও সমস্ত জাতি থেকে শিষ্য তৈরি করো, পিতার ও পুত্রের ও পবিত্র আত্মার নামে তাদের বাপ্তিষ্ম<sup class="fnm"><a name="fnm1" href="#fn1">1</a></sup> দাও।</div>
<div class="v" id="v20"><span class="vn">20</span> আর আমি তোমাদের যে সমস্ত আদেশ দিয়েছি, সেগুলি পালন করার জন্য তাদের শিক্ষা দাও। আর আমি নিশ্চিতরূপে, যুগান্ত পর্যন্ত নিত্য তোমাদের সঙ্গে সঙ্গে আছি।”<sup class="fnm"><a name="fnm2" href="#fn2">2</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->বাপ্তিষ্ম<!--raw 1 bo --></em><!--endraw 1-->—খ্রীষ্টের সঙ্গে সংযুক্তি ও তাঁর প্রতি তাঁদের অঙ্গীকারের চিহ্নস্বরূপ।</div>
<div class="fn"><sup class="fnt"><a name="fn2" href="#fnm2">2</a></sup> ইম্মানুয়েল (ঈশ্বর আমাদের সঙ্গী), এই বাণীর সঙ্গে সংগতিপূর্ণ ও পুনরায় আশ্বাস-প্রদানকারী প্রতিশ্রুতিস্বরূপ।</div>
</div>
<!-- PARSED ABOVE; EDITING MAY BREAK PARSER -->
</body></html>