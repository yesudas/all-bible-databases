<html><head>
<meta http-equiv="Content-Type" content="text/html;charset=utf-8" />
<title>Matt 4 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 4);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> <a href="Matt_2.html">2</a> <a href="Matt_3.html">3</a> <b>4</b> <a href="Matt_5.html">5</a> <a href="Matt_6.html">6</a> ... <a href="Matt_28.html">28</a> </div><hr>
<h1>Matt 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশু প্রলোভনের সম্মুখীন</h2><span class="vn">1</span> <span class="br-p"><br><br></span>এরপর যীশু <i>পবিত্র</i> আত্মার দ্বারা চালিত হয়ে মরুপ্রান্তরে গেলেন, যেন দিয়াবলের<sup class="fnm"><a name="fnm1" href="#fn1">1</a></sup> দ্বারা প্রলোভিত হতে পারেন।</div>
<div class="v" id="v2"><span class="vn">2</span> চল্লিশ দিন ও চল্লিশ রাত উপবাস করার পর তিনি ক্ষুধার্ত হলেন।</div>
<div class="v" id="v3"><span class="vn">3</span> তখন প্রলুব্ধকারী তাঁর কাছে এসে বলল, “তুমি যদি ঈশ্বরের পুত্র হও, এই পাথরগুলিকে রুটি হয়ে যেতে বলো।”</div>
<div class="v" id="v4"><span class="vn">4</span> <span class="br-p"><br><br></span>যীশু উত্তর দিলেন, “এরকম লেখা আছে, ‘মানুষ কেবলমাত্র রুটিতে নয়, বরং ঈশ্বরের মুখ থেকে নির্গত প্রত্যেকটি বাক্য দ্বারাই জীবনধারণ করবে।’ ”<sup class="fnm"><a name="fnm2" href="#fn2">2</a></sup></div>
<div class="v" id="v5"><span class="vn">5</span> <span class="br-p"><br><br></span>তখন দিয়াবল তাঁকে পবিত্র নগরে<sup class="fnm"><a name="fnm3" href="#fn3">3</a></sup> নিয়ে গেল এবং মন্দিরের শীর্ষদেশে তাঁকে দাঁড় করালো।</div>
<div class="v" id="v6"><span class="vn">6</span> সে বলল, “তুমি যদি ঈশ্বরের পুত্র হও, তাহলে নিচে লাফ দিয়ে পড়ো, কারণ এরকম লিখিত আছে: <span class="br-p"><br><br></span><span class="br-ind"><br><span class="indent">&nbsp;</span></span>“ ‘তিনি আপন দূতদের তোমার বিষয়ে আদেশ দেবেন,<br> <span class="br-ind"><br><span class="indent">&nbsp;</span></span>আর তাঁরা তোমাকে তাঁদের হাতে তুলে নেবেন,<br> <span class="br-ind"><br><span class="indent">&nbsp;</span></span>যেন পাথরে তোমার পায়ে আঘাত না লাগে।’ ”<sup class="fnm"><a name="fnm4" href="#fn4">4</a></sup><br></div>
<div class="v" id="v7"><span class="vn">7</span> <span class="br-p"><br><br></span>যীশু তাকে উত্তর দিলেন, “আবার একথাও লিখিত আছে, ‘তোমার ঈশ্বর প্রভুর পরীক্ষা কোরো না।’ ”<sup class="fnm"><a name="fnm5" href="#fn5">5</a></sup></div>
<div class="v" id="v8"><span class="vn">8</span> <span class="br-p"><br><br></span>দিয়াবল পুনরায় তাঁকে অতি উচ্চ এক পর্বতে নিয়ে গেল এবং জগতের সমস্ত রাজ্য ও সেগুলির সমারোহ তাঁকে দেখিয়ে বলল,</div>
<div class="v" id="v9"><span class="vn">9</span> “তুমি যদি ভূমিষ্ঠ হয়ে আমাকে প্রণিপাত করো, এ সমস্ত আমি তোমাকে দেব।”</div>
<div class="v" id="v10"><span class="vn">10</span> <span class="br-p"><br><br></span>যীশু তাকে বললেন, “আমার কাছ থেকে দূর হও শয়তান! কারণ এরকম লিখিত আছে, ‘তুমি তোমার ঈশ্বর প্রভুকেই প্রণিপাত করবে ও কেবলমাত্র তাঁরই উপাসনা করবে।’<sup class="fnm"><a name="fnm6" href="#fn6">6</a></sup>”</div>
<div class="v" id="v11"><span class="vn">11</span> <span class="br-p"><br><br></span>তখন দিয়াবল তাঁকে ছেড়ে চলে গেল, আর স্বর্গদূতেরা এসে তাঁর পরিচর্যা করতে লাগলেন।</div>
<div class="v" id="v12"><h2>যীশুর প্রচারকার্যের সূচনা</h2><span class="vn">12</span> <span class="br-p"><br><br></span>যীশু যখন শুনলেন যে যোহনকে কারাগারে বন্দি করা হয়েছে, তিনি গালীলে ফিরে গেলেন।</div>
<div class="v" id="v13"><span class="vn">13</span> তিনি নাসরৎ ত্যাগ করে কফরনাহূমে গিয়ে বসবাস করতে লাগলেন। সেই স্থানটি ছিল সবূলূন ও নপ্তালি অঞ্চলে, হ্রদের উপকূলে।</div>
<div class="v" id="v14"><span class="vn">14</span> এরকম ঘটল, যেন ভাববাদী যিশাইয়ের মাধ্যমে কথিত বচন পূর্ণ হয়:</div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>“সমুদ্রের অভিমুখে, জর্ডনের অপর পারে,<br> <span class="br-ind"><br><span class="indent">&nbsp;</span></span>সবূলূন দেশ ও নপ্তালি দেশ,<br> <span class="br-ind"><br><span class="indent">&nbsp;</span></span>গালীলের অইহুদি জাতিবৃন্দের—<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>যে জাতি অন্ধকারে বসবাস করত,<br> <span class="br-ind"><br><span class="indent">&nbsp;</span></span>তারা এক মহাজ্যোতি দেখতে পেল;<br> <span class="br-ind"><br><span class="indent">&nbsp;</span></span>মৃত্যুচ্ছায়ার দেশে যাদের বসবাস ছিল,<br> <span class="br-ind"><br><span class="indent">&nbsp;</span></span>তাদের উপরে এক জ্যোতির উদয় হল।”<sup class="fnm"><a name="fnm7" href="#fn7">7</a></sup><br></div>
<div class="v" id="v17"><span class="vn">17</span> <span class="br-p"><br><br></span>সেই সময় থেকে যীশু প্রচার করা শুরু করলেন, “মন পরিবর্তন করো, কারণ স্বর্গরাজ্য সন্নিকট।”</div>
<div class="v" id="v18"><h2>প্রাথমিক শিষ্যদের আহ্বান</h2><span class="vn">18</span> <span class="br-p"><br><br></span>গালীল হ্রদের তীর দিয়ে হেঁটে যাওয়ার সময় তিনি শিমোন যাকে পিতর নামে ডাকা হত ও তাঁর ভাই আন্দ্রিয়কে দেখতে পেলেন। তাঁরা হ্রদের জলে জাল নিক্ষেপ করছিলেন, কারণ তাঁরা মত্স্যজীবী ছিলেন।</div>
<div class="v" id="v19"><span class="vn">19</span> যীশু বললেন, “এসো, আমাকে অনুসরণ করো, আমি তোমাদের মানুষ-ধরা জেলে করব।”<sup class="fnm"><a name="fnm8" href="#fn8">8</a></sup></div>
<div class="v" id="v20"><span class="vn">20</span> সেই মুহূর্তেই তাঁরা জাল ফেলে তাঁর অনুসারী হলেন।</div>
<div class="v" id="v21"><span class="vn">21</span> <span class="br-p"><br><br></span>সেখানে থেকে এগিয়ে গিয়ে তিনি অপর দুই ভাইকে, সিবদিয়ের পুত্র যাকোব ও তাঁর ভাই যোহনকে দেখতে পেলেন। তাঁরা তাঁদের পিতা সিবদিয়ের সঙ্গে একটি নৌকায় তাঁদের জালগুলি মেরামত করছিলেন। যীশু তাঁদের আহ্বান করলেন।</div>
<div class="v" id="v22"><span class="vn">22</span> সঙ্গে সঙ্গে তাঁরা নৌকা ও তাঁদের পিতাকে পরিত্যাগ করে তাঁর অনুসারী হলেন।</div>
<div class="v" id="v23"><h2>যীশু অসুস্থদের সুস্থ করলেন</h2><span class="vn">23</span> <span class="br-p"><br><br></span>যীশু সমস্ত গালীল পরিক্রমা করে তাদের সমাজভবনগুলিতে<sup class="fnm"><a name="fnm9" href="#fn9">9</a></sup> শিক্ষা দিলেন ও <i>স্বর্গ</i> রাজ্যের সুসমাচার প্রচার করলেন। তিনি লোকদের সমস্ত রকমের রোগ-ব্যাধি ও পীড়া থেকে সুস্থ করলেন।</div>
<div class="v" id="v24"><span class="vn">24</span> তাঁর সংবাদ সমস্ত সিরিয়ায় ছড়িয়ে পড়ল। লোকেরা তাঁর কাছে বিভিন্ন রোগে আক্রান্ত অসুস্থদের, যারা প্রচণ্ড যন্ত্রণায় কষ্ট পাচ্ছিল তাদের, ভূতগ্রস্তদের, মৃগী-রোগীদের ও পক্ষাঘাতগ্রস্ত ব্যক্তিদের নিয়ে এল। তিনি তাদের সুস্থ করলেন।</div>
<div class="v" id="v25"><span class="vn">25</span> গালীল, ডেকাপলি<sup class="fnm"><a name="fnm10" href="#fn10">10</a></sup>, জেরুশালেম, যিহূদিয়া ও জর্ডন নদীর অপর পারের অঞ্চল থেকে আগত বিস্তর লোক তাঁকে অনুসরণ করল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> খ্রীষ্টের সমকালীন প্যালেষ্টাইন-নিবাসী ইহুদিদের কথ্য আরামীয় ভাষা থেকে উদ্ভূত এই শব্দটির অর্থ, অপবাদকারী (গ্রিক: ডায়াবলস্)</div>
<div class="fn"><sup class="fnt"><a name="fn2" href="#fnm2">2</a></sup> দ্বিতীয় বিবরণ ৮:৩</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ জেরুশালেমে। এখানে ইহুদিদের মন্দির থাকায় নগরটি পবিত্র বলে বিবেচিত হত।</div>
<div class="fn"><sup class="fnt"><a name="fn4" href="#fnm4">4</a></sup> গীত ৯১:১১,১২</div>
<div class="fn"><sup class="fnt"><a name="fn5" href="#fnm5">5</a></sup> দ্বিতীয় বিবরণ ৬:১৬</div>
<div class="fn"><sup class="fnt"><a name="fn6" href="#fnm6">6</a></sup> দ্বিতীয় বিবরণ ৬:১৩</div>
<div class="fn"><sup class="fnt"><a name="fn7" href="#fnm7">7</a></sup> যিশাইয় ৯:১,২</div>
<div class="fn"><sup class="fnt"><a name="fn8" href="#fnm8">8</a></sup> অর্থাৎ তাঁরা অপর মানুষদের ঈশ্বরের কাছে নিয়ে আসবেন ও তাদের জীবনে পরিবর্তন সাধন করবেন।</div>
<div class="fn"><sup class="fnt"><a name="fn9" href="#fnm9">9</a></sup> <!--raw 1 bo --><em><!--endraw 1-->সমাজভবন <!--raw 1 bo --></em><!--endraw 1-->ইহুদিদের স্থানীয় সমাজ-ভবন, যেখানে তারা উপাসনা, ধর্মীয় আলোচনা, বা বিচারসভার জন্য সমবেত হত। এই গ্রিক শব্দটির অর্থ, সমাবেশ বা সমাগম।</div>
<div class="fn"><sup class="fnt"><a name="fn10" href="#fnm10">10</a></sup> গ্রিক ডেকাপলিস শব্দটির অর্থ, দশটি নগর। জর্ডন নদীর পূর্বদিকে ছিল এই অঞ্চল, বা প্রদেশ।</div>
</div>
<!-- PARSED ABOVE; EDITING MAY BREAK PARSER -->
</body></html>