<html><head>
<meta http-equiv="Content-Type" content="text/html;charset=utf-8" />
<title>Matt 6 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 6);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_4.html">4</a> <a href="Matt_5.html">5</a> <b>6</b> <a href="Matt_7.html">7</a> <a href="Matt_8.html">8</a> ... <a href="Matt_28.html">28</a> </div><hr>
<h1>Matt 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দানের বিষয়ে শিক্ষা</h2><span class="vn">1</span> <span class="br-p"><br><br></span>“সতর্ক থেকো তোমরা যেন প্রকাশ্যে-কোনো লোক-দেখানো ধর্মকর্ম না করো। যদি করো, তাহলে তোমরা তোমাদের স্বর্গস্থ পিতার কাছ থেকে কোনো পুরস্কারই পাবে না।</div>
<div class="v" id="v2"><span class="vn">2</span> <span class="br-p"><br><br></span>“তাই তোমরা যখন কোনো দরিদ্র মানুষকে দান করো, তখন ভণ্ডেরা যেমন সমাজভবনগুলিতে বা পথে পথে মানুষদের কাছে প্রশংসা পাওয়ার জন্য তূরী বাজিয়ে ঘোষণা করে, তোমরা তেমন কোরো না। আমি তোমাদের সত্যি বলছি, তারা তাদের পুরস্কার পেয়ে গেছে।</div>
<div class="v" id="v3"><span class="vn">3</span> কিন্তু যখন তুমি দরিদ্রদের দান করো, তোমার ডান হাত কী করছে, তা যেন তোমার বাঁ হাত জানতে না পায়, যেন তোমার দান গোপনে হয়।</div>
<div class="v" id="v4"><span class="vn">4</span> তাহলে তোমার পিতা, যিনি গোপনে সবকিছু দেখেন, তিনি তোমাকে পুরস্কার দেবেন।</div>
<div class="v" id="v5"><h2>প্রার্থনা</h2><span class="vn">5</span> <span class="br-p"><br><br></span>“আর তোমরা যখন প্রার্থনা করো, তখন ভণ্ডদের মতো কোরো না, কারণ তারা সমাজভবনগুলিতে বা পথের কোণে কোণে দাঁড়িয়ে লোক-দেখানো প্রার্থনা করতে ভালোবাসে। আমি তোমাদের সত্যিই বলছি, তারা তাদের পুরস্কার পেয়ে গেছে।</div>
<div class="v" id="v6"><span class="vn">6</span> কিন্তু তুমি যখন প্রার্থনা করো তখন কামরায় যাও, দরজা বন্ধ কোরো ও তোমার পিতা যিনি অদৃশ্য হলেও উপস্থিত তাঁর কাছে প্রার্থনা কোরো। এতে তোমার পিতা, যিনি গোপনে সবকিছু দেখেন, তিনি তোমাকে পুরস্কৃত করবেন।</div>
<div class="v" id="v7"><span class="vn">7</span> আর তুমি প্রার্থনা করার সময় পরজাতীয়দের মতো অর্থহীন পুনরাবৃত্তি কোরো না, কারণ তারা মনে করে, বাগবাহুল্যের জন্যই তারা প্রার্থনার উত্তর পাবে।</div>
<div class="v" id="v8"><span class="vn">8</span> তাদের মতো হোয়ো না, কারণ তোমাদের কী প্রয়োজন তা তোমাদের পিতা চাওয়ার পূর্বেই জানেন।</div>
<div class="v" id="v9"><span class="vn">9</span> <span class="br-p"><br><br></span>“অতএব, তোমরা এভাবে প্রার্থনা কোরো: <span class="br-p"><br><br></span><span class="br-ind"><br><span class="indent">&nbsp;</span></span>“ ‘হে আমাদের স্বর্গস্থ পিতা,<br> <span class="br-ind"><br><span class="indent">&nbsp;</span></span>তোমার নাম পবিত্র বলে মান্য হোক,<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমার রাজ্য আসুক,<br> <span class="br-ind"><br><span class="indent">&nbsp;</span></span>তোমার ইচ্ছা যেমন স্বর্গে,<br> <span class="br-ind"><br><span class="indent">&nbsp;</span></span>তেমন পৃথিবীতেও পূর্ণ হোক।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমাদের দৈনিক আহার আজ আমাদের দাও।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমরা যেমন আমাদের বিরুদ্ধে অপরাধীদের<sup class="fnm"><a name="fnm1" href="#fn1">1</a></sup><br> <span class="br-ind"><br><span class="indent">&nbsp;</span></span>ক্ষমা করেছি, তেমন তুমিও আমাদের অপরাধসকল<sup class="fnm"><a name="fnm2" href="#fn2">2</a></sup> ক্ষমা করো।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আর আমাদের প্রলোভনে পরতে দিয়ো না,<br> <span class="br-ind"><br><span class="indent">&nbsp;</span></span>কিন্তু সেই পাপাত্মা<sup class="fnm"><a name="fnm3" href="#fn3">3</a></sup> থেকে রক্ষা করো।’<sup class="fnm"><a name="fnm4" href="#fn4">4</a></sup><br></div>
<div class="v" id="v14"><span class="vn">14</span> <span class="br-p"><br><br></span>কারণ তোমরা যদি লোকের অপরাধ ক্ষমা করো, তোমাদের স্বর্গস্থ পিতাও তোমাদের অপরাধ ক্ষমা করবেন।</div>
<div class="v" id="v15"><span class="vn">15</span> কিন্তু তোমরা যদি লোকদিগের অপরাধ ক্ষমা না করো, তোমাদের পিতাও তোমাদের অপরাধসকল ক্ষমা করবেন না।</div>
<div class="v" id="v16"><h2>উপবাস করা</h2><span class="vn">16</span> <span class="br-p"><br><br></span>“তোমরা যখন উপবাস করো, তখন ভণ্ডদের মতো নিজেদের গুরুগম্ভীর দেখিয়ো না, কারণ তারা নিজেদের মুখমণ্ডল মলিন করে লোকদের দেখায় যে তারা উপবাস করছে। আমি তোমাদের সত্যি বলছি, তারা তাদের পুরস্কার পেয়ে গেছে।</div>
<div class="v" id="v17"><span class="vn">17</span> কিন্তু তুমি যখন উপবাস করো, তোমার মাথায় তেল দিয়ো ও মুখ ধুয়ো,</div>
<div class="v" id="v18"><span class="vn">18</span> ফলে তুমি যে উপবাস করছ, তা যেন লোকদের কাছে স্পষ্ট না হয়, কেবলমাত্র তোমার পিতার কাছে স্পষ্ট হয় যিনি অদৃশ্য। এতে তোমার পিতা, যিনি গোপনে সব দেখেন, তিনি তোমাকে পুরস্কৃত করবেন।</div>
<div class="v" id="v19"><h2>স্বর্গে সঞ্চিত ধন</h2><span class="vn">19</span> <span class="br-p"><br><br></span>“তোমরা নিজেদের জন্য পৃথিবীতে ধন সঞ্চয় কোরো না। এখানে কীটপতঙ্গ ও মরচে তা নষ্ট করে এবং চোর সিঁধ কেটে চুরি করে।</div>
<div class="v" id="v20"><span class="vn">20</span> কিন্তু নিজেদের জন্য স্বর্গে ধন সঞ্চয় করো, যেখানে কীটপতঙ্গ ও মরচে তা নষ্ট করতে পারে না এবং চোরেও সিঁধ কেটে চুরি করতে পারে না।</div>
<div class="v" id="v21"><span class="vn">21</span> কারণ যেখানে তোমাদের ধন, সেখানেই তোমাদের মন পড়ে থাকবে।</div>
<div class="v" id="v22"><span class="vn">22</span> <span class="br-p"><br><br></span>“চোখ শরীরের প্রদীপ। তোমার দুই চোখ যদি নির্মল হয়, তাহলে তোমার সমস্ত শরীর আলোময় হয়ে উঠবে।</div>
<div class="v" id="v23"><span class="vn">23</span> কিন্তু তোমার চোখ যদি মন্দ হয়, তোমার সমস্ত শরীর অন্ধকারে ছেয়ে যাবে। তোমাদের ভেতরের আলো যদি অন্ধকারময় হয়ে ওঠে, তবে সেই অন্ধকার কতই না ভযংকর!</div>
<div class="v" id="v24"><span class="vn">24</span> <span class="br-p"><br><br></span>“কেউই দুজন মনিবের সেবা করতে পারে না। সে হয় একজনকে ঘৃণা করে অপরজনকে ভালোবাসবে, নয়তো সে একজনের অনুগত হয়ে অপরজনকে অবজ্ঞা করবে। তোমরা ঈশ্বর ও অর্থ, এই দুইয়ের সেবা করতে পারো না।</div>
<div class="v" id="v25"><h2>দুশ্চিন্তা কোরো না</h2><span class="vn">25</span> <span class="br-p"><br><br></span>“এই কারণে আমি তোমাদের বলছি, জীবনধারণের জন্য খাদ্য কি পানীয়ের বিষয়ে, কিংবা শরীরের জন্য পোশাকের বিষয়ে দুশ্চিন্তা কোরো না। খাদ্যের চেয়ে জীবন কি বেশি গুরুত্বপূর্ণ নয়? আবার, পোশাকের চেয়ে শরীর কি বেশি গুরুত্বপূর্ণ নয়?</div>
<div class="v" id="v26"><span class="vn">26</span> আকাশের পাখিদের দিকে তাকিয়ে দেখো; তারা বীজবপন করে না, ফসল কাটে না, বা গোলায় সঞ্চয়ও করে না; তবুও তোমাদের স্বর্গস্থ পিতা তাদের খাদ্য যোগান। তোমরা কি তাদের চেয়ে আরও অনেক বেশি মূল্যবান নও?</div>
<div class="v" id="v27"><span class="vn">27</span> দুশ্চিন্তা করে তোমাদের কেউ কি নিজের আয়ু এক ঘণ্টাও বৃদ্ধি করতে পারে?<sup class="fnm"><a name="fnm5" href="#fn5">5</a></sup></div>
<div class="v" id="v28"><span class="vn">28</span> <span class="br-p"><br><br></span>“আর পোশাকের বিষয়ে তোমরা কেন দুশ্চিন্তা করো? দেখো, মাঠের লিলিফুলগুলি কীভাবে বিকশিত হয়। তারা পরিশ্রম করে না, সুতোও কাটে না।</div>
<div class="v" id="v29"><span class="vn">29</span> তবুও আমি তোমাদের বলছি, রাজা শলোমনও তাঁর সমস্ত মহিমায় এদের একটিরও মতো সুশোভিত ছিলেন না।</div>
<div class="v" id="v30"><span class="vn">30</span> মাঠের যে তৃণগুলি আজ আছে, অথচ আগামীকাল আগুনে নিক্ষিপ্ত করা হবে, ঈশ্বর যদি সেগুলিকে এত সুশোভিত করে থাকেন, তাহলে ওহে অল্পবিশ্বাসীরা, তিনি কি তোমাদের আরও বেশি সুশোভিত করবেন না?</div>
<div class="v" id="v31"><span class="vn">31</span> সেই কারণে, ‘আমরা কী খাব?’ বা ‘আমরা কী পান করব?’ বা ‘আমরা কী পরব?’ এসব নিয়ে তোমরা দুশ্চিন্তা কোরো না।</div>
<div class="v" id="v32"><span class="vn">32</span> কারণ পরজাতীয়রাই এই সমস্ত বিষয়ে ব্যতিব্যস্ত হয়ে থাকে, অথচ তোমাদের স্বর্গস্থ পিতা জানেন যে এগুলো তোমাদের প্রয়োজন।</div>
<div class="v" id="v33"><span class="vn">33</span> কিন্তু তোমরা প্রথমে তাঁর রাজ্য ও ধার্মিকতার অন্বেষণ করো, তাহলে এই সমস্ত বিষয়ও তোমাদের দেওয়া হবে।</div>
<div class="v" id="v34"><span class="vn">34</span> অতএব, কালকের বিষয়ে দুশ্চিন্তা কোরো না, কারণ কাল স্বয়ং নিজের বিষয়ে দুশ্চিন্তা করবে। প্রত্যেকটি দিনের কষ্ট প্রতিটি দিনের জন্য যথেষ্ট।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা, ঋণ</div>
<div class="fn"><sup class="fnt"><a name="fn2" href="#fnm2">2</a></sup> বা, ঋণ</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><em><!--endraw 1-->পাপাত্মা<!--raw 1 bo --></em><!--endraw 1-->—বা, মন্দ থেকে</div>
<div class="fn"><sup class="fnt"><a name="fn4" href="#fnm4">4</a></sup> কোনো কোনো পাণ্ডুলিপিতে এরপরে আছে: কারণ রাজ্য, পরাক্রম ও মহিমা যুগে যুগে তোমার। আমেন।</div>
<div class="fn"><sup class="fnt"><a name="fn5" href="#fnm5">5</a></sup> বা, নিজের উচ্চতা এক হাতও</div>
</div>
<!-- PARSED ABOVE; EDITING MAY BREAK PARSER -->
</body></html>