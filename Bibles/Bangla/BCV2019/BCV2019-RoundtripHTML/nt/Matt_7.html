<html><head>
<meta http-equiv="Content-Type" content="text/html;charset=utf-8" />
<title>Matt 7 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 7);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_5.html">5</a> <a href="Matt_6.html">6</a> <b>7</b> <a href="Matt_8.html">8</a> <a href="Matt_9.html">9</a> ... <a href="Matt_28.html">28</a> </div><hr>
<h1>Matt 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অপরকে বিচার করা</h2><span class="vn">1</span> <span class="br-p"><br><br></span>“তোমরা অপরকে বিচার কোরো না, নইলে তোমাদেরও বিচার করা হবে।</div>
<div class="v" id="v2"><span class="vn">2</span> কারণ যেভাবে তোমরা অপরের বিচার করবে, সেভাবেই তোমাদের বিচার করা হবে এবং যে মানদণ্ডে তোমরা পরিমাপ করবে, সেই একই মানদণ্ডে তোমাদেরও পরিমাপ করা হবে।</div>
<div class="v" id="v3"><span class="vn">3</span> <span class="br-p"><br><br></span>“তোমার ভাইয়ের চোখে যে কাঠের গুঁড়ো রয়েছে, কেবলমাত্র সেটিই দেখছ, অথচ তোমার নিজের চোখে যে কড়িকাঠ রয়েছে, তার প্রতি মনোযোগ দিচ্ছ না কেন?</div>
<div class="v" id="v4"><span class="vn">4</span> তুমি কী করে তোমার ভাইকে বলতে পারো, ‘এসো, তোমার চোখ থেকে কাঠের গুঁড়োটি বের করে দিই,’ যখন তোমার নিজের চোখেই সবসময় কড়িকাঠ রয়েছে?</div>
<div class="v" id="v5"><span class="vn">5</span> ওহে ভণ্ড, প্রথমে নিজের চোখ থেকে কড়িকাঠটি বের করো, তাহলেই তোমার ভাইয়ের চোখ থেকে কাঠের গুঁড়োটি বের করার জন্য স্পষ্ট দেখতে পাবে।</div>
<div class="v" id="v6"><span class="vn">6</span> <span class="br-p"><br><br></span>“পবিত্র বস্তু কুকুরদের দিয়ো না; তোমাদের মুক্তোগুলি শূকরদের সামনে ছড়িয়ো না, যদি তা করো, তারা হয়তো সেগুলি পদদলিত করবে ও ফিরে তোমাদের ছিঁড়ে টুকরো টুকরো করবে।</div>
<div class="v" id="v7"><h2>চাও, খোঁজ করো, কড়া নাড়ো</h2><span class="vn">7</span> <span class="br-p"><br><br></span>“চাও, তোমাদের দেওয়া হবে; খোঁজ করো, তোমরা পাবে; কড়া নাড়ো, তোমাদের জন্য দ্বার খুলে দেওয়া হবে।</div>
<div class="v" id="v8"><span class="vn">8</span> কারণ যে চায়, সে গ্রহণ করে; যে খোঁজ করে, সে সন্ধান পায়; আর যে কড়া নাড়ে, তার জন্য দ্বার খুলে দেওয়া হয়।</div>
<div class="v" id="v9"><span class="vn">9</span> <span class="br-p"><br><br></span>“তোমাদের মধ্যে কে তার ছেলে রুটি চাইলে, তাকে পাথর দেবে?</div>
<div class="v" id="v10"><span class="vn">10</span> অথবা, মাছ চাইলে তাকে সাপ দেবে?</div>
<div class="v" id="v11"><span class="vn">11</span> তোমরা মন্দ প্রকৃতির হয়েও যদি নিজেদের সন্তানদের ভালো ভালো উপহার দিতে জানো, তাহলে যারা তোমাদের স্বর্গস্থ পিতার কাছে চায়, তাদের তিনি আরও কত না উৎকৃষ্ট সব উপহার নিশ্চিতরূপে দান করবেন?</div>
<div class="v" id="v12"><span class="vn">12</span> তাই সব বিষয়ে, তোমরা অপরের কাছ থেকে যেরূপ ব্যবহার পেতে চাও, তাদের প্রতি তোমরাও সেরূপ ব্যবহার কোরো। কারণ এই হল বিধান ও ভাববাদীদের শিক্ষার মূল বিষয়।</div>
<div class="v" id="v13"><h2>সংকীর্ণ ও প্রশস্ত দ্বার</h2><span class="vn">13</span> <span class="br-p"><br><br></span>“সংকীর্ণ দ্বার দিয়ে প্রবেশ করো, কারণ প্রশস্ত দ্বার ও সুবিস্তৃত পথ ধ্বংসের দিকে নিয়ে যায় এবং বহু মানুষ তা দিয়ে প্রবেশ করে।</div>
<div class="v" id="v14"><span class="vn">14</span> কিন্তু জীবনে প্রবেশ করার দ্বার সংকীর্ণ ও পথ দুর্গম, আর খুব কম লোকেই তার সন্ধান পায়।</div>
<div class="v" id="v15"><h2>প্রকৃত ও ভণ্ড ভাববাদী</h2><span class="vn">15</span> <span class="br-p"><br><br></span>“ভণ্ড ভাববাদীদের থেকে সাবধান। তারা মেষের ছদ্মবেশে তোমাদের কাছে আসে, কিন্তু অন্তরে তারা হিংস্র নেকড়ের মতো।</div>
<div class="v" id="v16"><span class="vn">16</span> তাদের ফল দ্বারাই তোমরা তাদের চিনতে পারবে। লোকে কি কাঁটাঝোপ থেকে আঙুর, বা শিয়ালকাঁটা থেকে ডুমুরফল পায়?</div>
<div class="v" id="v17"><span class="vn">17</span> একইভাবে, প্রত্যেক ভালো গাছে ভালো ফল ধরে, কিন্তু মন্দ গাছে মন্দ ফল ধরে।</div>
<div class="v" id="v18"><span class="vn">18</span> কোনো ভালো গাছে মন্দ ফল ধরতে পারে না এবং কোনো মন্দ গাছে ভালো ফল ধরতে পারে না।</div>
<div class="v" id="v19"><span class="vn">19</span> যে গাছে ভালো ফল ধরে না, সেই গাছ কেটে আগুনে ফেলে দেওয়া হয়।</div>
<div class="v" id="v20"><span class="vn">20</span> এভাবে, তাদের ফল দ্বারাই তোমরা তাদের চিনতে পারবে।</div>
<div class="v" id="v21"><h2>প্রকৃত ও ভণ্ড শিষ্য</h2><span class="vn">21</span> <span class="br-p"><br><br></span>“যারা আমাকে ‘প্রভু, প্রভু’ বলে, তারা সবাই স্বর্গরাজ্যে প্রবেশ করতে পারবে না; কিন্তু যে আমার স্বর্গস্থ পিতার ইচ্ছা পালন করবে, সেই প্রবেশ করতে পারবে।</div>
<div class="v" id="v22"><span class="vn">22</span> সেদিন,<sup class="fnm"><a name="fnm1" href="#fn1">1</a></sup> অনেকে আমাকে বলবে, ‘প্রভু, প্রভু; আমরা কি আপনার নামে ভবিষ্যদ্‌বাণী করিনি? আপনার নামে কি ভূত তাড়াইনি ও বহু অলৌকিক কাজ করিনি?’</div>
<div class="v" id="v23"><span class="vn">23</span> তখন আমি তাদের স্পষ্ট বলব, ‘আমি তোমাদের কোনোকালেও জানতাম না। দুষ্টের দল, আমার সামনে থেকে দূর হও!’</div>
<div class="v" id="v24"><h2>বুদ্ধিমান ও মূর্খ স্থপতি</h2><span class="vn">24</span> <span class="br-p"><br><br></span>“অতএব, যে আমার এসব বাক্য শুনে পালন করে, সে এমন এক বুদ্ধিমান লোকের মতো, যে পাথরের উপরে তার গৃহ নির্মাণ করল।</div>
<div class="v" id="v25"><span class="vn">25</span> পরে বৃষ্টি নামল, বন্যা এল, ঝড় বইল ও সেই গৃহে আঘাত করল; তবুও তার পতন হল না, কারণ পাথরের উপরে তার ভিত্তিমূল প্রতিষ্ঠিত ছিল।</div>
<div class="v" id="v26"><span class="vn">26</span> কিন্তু যে কেউ আমার এসব বাক্য শুনে পালন না করে, সে এমন এক মূর্খ মানুষের মতো, যে বালির উপরে তার গৃহ নির্মাণ করল।</div>
<div class="v" id="v27"><span class="vn">27</span> পরে বৃষ্টি নামল, বন্যা এল, ঝড় বইল ও সেই গৃহে আঘাত করল, আর তার ভয়ংকর পতন হল।”</div>
<div class="v" id="v28"><span class="vn">28</span> <span class="br-p"><br><br></span>যীশু যখন এসব বিষয় বলা শেষ করলেন তখন লোকেরা তাঁর শিক্ষায় আশ্চর্য হয়ে গেল।</div>
<div class="v" id="v29"><span class="vn">29</span> কারণ তিনি শাস্ত্রবিদদের মতো নয়, কিন্তু একজন ক্ষমতাসম্পন্ন ব্যক্তির মতোই শিক্ষা দিলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ, শেষ বিচারের দিন।</div>
</div>
<!-- PARSED ABOVE; EDITING MAY BREAK PARSER -->
</body></html>