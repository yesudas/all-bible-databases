<html><head>
<meta http-equiv="Content-Type" content="text/html;charset=utf-8" />
<title>Matt 8 &ndash; মথি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 8);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মথি</b> &ndash; <a href="Matt_1.html">1</a> ... <a href="Matt_6.html">6</a> <a href="Matt_7.html">7</a> <b>8</b> <a href="Matt_9.html">9</a> <a href="Matt_10.html">10</a> ... <a href="Matt_28.html">28</a> </div><hr>
<h1>Matt 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশু এক কুষ্ঠরোগীকে সুস্থ করলেন</h2><span class="vn">1</span> <span class="br-p"><br><br></span>যীশু যখন পর্বতের উপর থেকে নেমে এলেন তখন অনেক লোক তাঁকে অনুসরণ করতে লাগল।</div>
<div class="v" id="v2"><span class="vn">2</span> তখন একজন কুষ্ঠরোগী এসে তাঁর সামনে নতজানু হয়ে বলল, “প্রভু, আপনার ইচ্ছা করলেই আমাকে শুচিশুদ্ধ করতে পারেন।”</div>
<div class="v" id="v3"><span class="vn">3</span> <span class="br-p"><br><br></span>যীশু তাঁর হাত বাড়িয়ে সেই মানুষটিকে স্পর্শ করলেন। তিনি বললেন, “আমার ইচ্ছা, তুমি শুচিশুদ্ধ হও!” তৎক্ষণাৎ তার কুষ্ঠরোগ দূর হয়ে গেল।</div>
<div class="v" id="v4"><span class="vn">4</span> তখন যীশু তাকে বললেন, “দেখো, তুমি একথা কাউকে বোলো না, কিন্তু যাজকের কাছে গিয়ে নিজেকে দেখাও এবং মোশির আদেশমতো তাঁদের কাছে সাক্ষ্য দেওয়ার জন্য নৈবেদ্য উত্সর্গ করো।”</div>
<div class="v" id="v5"><h2>শতসেনাপতির বিশ্বাস</h2><span class="vn">5</span> <span class="br-p"><br><br></span>যীশু কফরনাহূমে প্রবেশ করলে একজন শতসেনাপতি তাঁর কাছে এসে সাহায্যের নিবেদন করলেন।</div>
<div class="v" id="v6"><span class="vn">6</span> তিনি বললেন, “প্রভু, আমার দাস পক্ষাঘাতে আক্রান্ত হয়ে গৃহে পড়ে আছে, ভীষণ কষ্ট পাচ্ছে।”</div>
<div class="v" id="v7"><span class="vn">7</span> <span class="br-p"><br><br></span>যীশু তাঁকে বললেন, “আমি গিয়ে তাকে সুস্থ করব।”</div>
<div class="v" id="v8"><span class="vn">8</span> <span class="br-p"><br><br></span>সেই শতসেনাপতি উত্তরে বললেন, “প্রভু, আপনি আমার গৃহে<sup class="fnm"><a name="fnm1" href="#fn1">1</a></sup> আসবেন আমি এমন যোগ্য নই। কেবলমাত্র মুখে বলুন, তাতেই আমার দাস সুস্থ হবে।</div>
<div class="v" id="v9"><span class="vn">9</span> কারণ আমিও কর্তৃত্বের অধীন একজন মানুষ এবং সৈন্যরা আমার অধীন। আমি তাদের একজনকে ‘যাও’ বললে সে যায়, অপরজনকে ‘এসো’ বললে সে আসে, আবার আমার দাসকে ‘এই কাজটি করো,’ বললে সে তা করে।”</div>
<div class="v" id="v10"><span class="vn">10</span> <span class="br-p"><br><br></span>একথা শুনে যীশু বিস্মিত হয়ে তাঁর অনুসরণকারীদের উদ্দেশে বললেন, “আমি তোমাদের সত্যিই বলছি, ইস্রায়েলে আমি এমন কারও সন্ধান পাইনি, যার মধ্যে এত গভীর বিশ্বাস আছে।</div>
<div class="v" id="v11"><span class="vn">11</span> আমি তোমাদের বলে রাখছি, প্রাচ্য ও পাশ্চাত্য দেশ থেকে বহু মানুষই আসবে এবং এসে অব্রাহাম, ইস্‌হাক ও যাকোবের সঙ্গে স্বর্গরাজ্যে তাদের আসন গ্রহণ করবে।</div>
<div class="v" id="v12"><span class="vn">12</span> কিন্তু সেই রাজ্যের প্রজাদের বাইরের অন্ধকারে ফেলে দেওয়া হবে, যেখানে রোদন ও দন্তঘর্ষণ হবে।”</div>
<div class="v" id="v13"><span class="vn">13</span> <span class="br-p"><br><br></span>পরে যীশু সেই শতসেনাপতিকে বললেন, “যান! আপনি যেমন বিশ্বাস করেছেন, তেমনই হবে।” আর সেই মুহূর্তেই তাঁর দাস সুস্থ হয়ে গেল।</div>
<div class="v" id="v14"><h2>যীশু অনেক মানুষকে সুস্থ করলেন</h2><span class="vn">14</span> <span class="br-p"><br><br></span>যীশু যখন পিতরের বাড়িতে এলেন, তিনি দেখলেন, পিতরের শাশুড়ি জ্বরে বিছানায় শুয়ে আছেন।</div>
<div class="v" id="v15"><span class="vn">15</span> তিনি তাঁর হাত স্পর্শ করলেন, আর তাঁর জ্বর ছেড়ে গেল। তিনি উঠে তাঁর পরিচর্যা করতে লাগলেন।</div>
<div class="v" id="v16"><span class="vn">16</span> <span class="br-p"><br><br></span>যখন সন্ধ্যা ঘনিয়ে এল, বহু ভূতগ্রস্ত মানুষকে যীশুর কাছে নিয়ে আসা হল। তিনি মুখের কথাতেই ভূতদের তাড়িয়ে দিলেন ও সব অসুস্থ ব্যক্তিকে সুস্থ করলেন।</div>
<div class="v" id="v17"><span class="vn">17</span> এভাবে ভাববাদী যিশাইয়ের মাধ্যমে কথিত বচন পূর্ণ হল: <span class="br-p"><br><br></span><span class="br-ind"><br><span class="indent">&nbsp;</span></span>“তিনি আমাদের সমস্ত দুর্বলতা গ্রহণ<br> <span class="br-ind"><br><span class="indent">&nbsp;</span></span>ও আমাদের সকল রোগ বহন করলেন।”<sup class="fnm"><a name="fnm2" href="#fn2">2</a></sup><br></div>
<div class="v" id="v18"><h2>যীশুকে অনুসরণের মূল্য</h2><span class="vn">18</span> <span class="br-p"><br><br></span>যীশু যখন তাঁর চারপাশে অনেক লোকের ভিড় দেখলেন, তিনি হ্রদের অপর পারে যাওয়ার জন্য শিষ্যদের আদেশ দিলেন।</div>
<div class="v" id="v19"><span class="vn">19</span> তখন একজন শাস্ত্রবিদ তাঁর কাছে এসে বললেন, “গুরুমহাশয়, আপনি যেখানে যাবেন আমিও আপনার সঙ্গে সেখানে যাব।”</div>
<div class="v" id="v20"><span class="vn">20</span> <span class="br-p"><br><br></span>উত্তরে যীশু বললেন, “শিয়ালদের গর্ত আছে, আকাশের পাখিদের বাসা আছে, কিন্তু মনুষ্যপুত্রের<sup class="fnm"><a name="fnm3" href="#fn3">3</a></sup> মাথা রাখার কোনও স্থান<sup class="fnm"><a name="fnm4" href="#fn4">4</a></sup> নেই।”</div>
<div class="v" id="v21"><span class="vn">21</span> <span class="br-p"><br><br></span>অন্য একজন শিষ্য তাঁকে বললেন, “প্রভু, প্রথমে আমাকে গিয়ে আমার পিতাকে সমাধি দিয়ে আসার অনুমতি দিন।”</div>
<div class="v" id="v22"><span class="vn">22</span> <span class="br-p"><br><br></span>কিন্তু যীশু তাঁকে বললেন, “আমাকে অনুসরণ করো। মৃতেরাই তাদের মৃতজনদের সমাধি দিক।”</div>
<div class="v" id="v23"><h2>যীশু ঝড় থামালেন</h2><span class="vn">23</span> <span class="br-p"><br><br></span>এরপর যীশু নৌকায় উঠলেন ও শিষ্যরাও তাঁর সঙ্গ নিলেন।</div>
<div class="v" id="v24"><span class="vn">24</span> হঠাৎ হ্রদে এক ভয়ংকর ঝড় উঠল ও নৌকার উপরে ঢেউ আছড়ে পড়তে লাগল। কিন্তু যীশু তখন ঘুমাচ্ছিলেন।</div>
<div class="v" id="v25"><span class="vn">25</span> শিষ্যেরা গিয়ে তাঁকে জাগিয়ে তুলে বললেন, “প্রভু, আমাদের রক্ষা করুন! আমরা যে ডুবতে বসেছি!”</div>
<div class="v" id="v26"><span class="vn">26</span> <span class="br-p"><br><br></span>তিনি উত্তর দিলেন, “অল্পবিশ্বাসীর দল, তোমরা এত ভয় পাচ্ছ কেন?” তারপর তিনি উঠে ঝড় ও ঢেউকে ধমক দিলেন, তাতে সবকিছু সম্পূর্ণ শান্ত হয়ে গেল।</div>
<div class="v" id="v27"><span class="vn">27</span> <span class="br-p"><br><br></span>এতে শিষ্যেরা আশ্চর্য হয়ে বলল, “ইনি কেমন মানুষ? ঝড় ও সমুদ্র তাঁর আদেশ পালন করে!”</div>
<div class="v" id="v28"><h2>যীশু দুজন ভূতগ্রস্ত লোককে সুস্থ করলেন</h2><span class="vn">28</span> <span class="br-p"><br><br></span>পরে যীশু যখন <i>হ্রদের</i> অপর পারে গাদারীয়দের<sup class="fnm"><a name="fnm5" href="#fn5">5</a></sup> অঞ্চলে পৌঁছালেন, দুজন ভূতগ্রস্ত মানুষ সমাধিস্থল থেকে বের হয়ে তাঁর সামনে এসে উপস্থিত হল। তারা এতই হিংস্র ছিল যে, সেই পথ দিয়ে কেউই যাওয়া-আসা করতে পারত না।</div>
<div class="v" id="v29"><span class="vn">29</span> তারা চিৎকার করে বলল, “হে ঈশ্বরের পুত্র,<sup class="fnm"><a name="fnm6" href="#fn6">6</a></sup> আপনি আমাদের নিয়ে কী করতে চান? নির্ধারিত সময়ের পূর্বেই কি আপনি আমাদের যন্ত্রণা দিতে এসেছেন?”</div>
<div class="v" id="v30"><span class="vn">30</span> <span class="br-p"><br><br></span>তাদের কাছ থেকে কিছুটা দূরে একপাল শূকর চরে বেড়াচ্ছিল।</div>
<div class="v" id="v31"><span class="vn">31</span> সেই ভূতেরা যীশুর কাছে বিনতি করল, “আপনি যদি আমাদের তাড়াতে চান, তাহলে ওই শূকরদের মধ্যে আমাদের পাঠিয়ে দিন।”</div>
<div class="v" id="v32"><span class="vn">32</span> <span class="br-p"><br><br></span>তিনি তাদের বললেন, “যাও!” তখন তারা বেরিয়ে এসে সেই শূকরপালের মধ্যে প্রবেশ করল। তাতে সেই শূকরের পাল ঢালু তীর বেয়ে তীব্র গতিতে ছুটে এসে হ্রদে পড়ল ও জলে ডুবে মারা গেল।</div>
<div class="v" id="v33"><span class="vn">33</span> যারা সেই শূকরদের চরাচ্ছিল, তারা নগরের মধ্যে গেল ও এসব বিষয়ের সংবাদ দিল; ওই ভূতগ্রস্ত মানুষদের কী ঘটেছিল, সেকথাও তারা বলল।</div>
<div class="v" id="v34"><span class="vn">34</span> তখন নগরের সমস্ত মানুষ যীশুর সঙ্গে সাক্ষাৎ করার জন্য বেরিয়ে এল। তারা তাঁকে দেখতে পেয়ে মিনতি করল, যেন তিনি তাদের অঞ্চল ছেড়ে চলে যান।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> গ্রিক: ছাদের নিচে।</div>
<div class="fn"><sup class="fnt"><a name="fn2" href="#fnm2">2</a></sup> যিশাইয় ৫৩:৪</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ মরিয়মের পুত্র ও সমস্ত মানবস্বভাববিশিষ্ট পূর্ণ মানুষ</div>
<div class="fn"><sup class="fnt"><a name="fn4" href="#fnm4">4</a></sup> অর্থাৎ, বিশ্রামস্থান।</div>
<div class="fn"><sup class="fnt"><a name="fn5" href="#fnm5">5</a></sup> কয়েকটি পাণ্ডুলিপিতে: গির্গাসেনীদের; অন্য কয়েকটিতে, গেরাসেনীদের।</div>
<div class="fn"><sup class="fnt"><a name="fn6" href="#fnm6">6</a></sup> এর অর্থ, ঈশ্বর। অদৃশ্য, আত্মারূপী ঈশ্বরের রক্তমাংসে মূর্ত রূপ। মানবরূপে জন্মগ্রহণ করেও যাঁর মধ্যে ছিল ঐশ্বরিক সমস্ত গুণের সমাহার।</div>
</div>
<!-- PARSED ABOVE; EDITING MAY BREAK PARSER -->
</body></html>