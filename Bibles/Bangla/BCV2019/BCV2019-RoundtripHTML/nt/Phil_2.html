<html><head>
<meta http-equiv="Content-Type" content="text/html;charset=utf-8" />
<title>Phil 2 &ndash; ফিলিপীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Phil', 2);">
<div id="navbar"><a href="../index.html">বাংলা সমকালীন সংস্করণ</a> &ndash; <b>ফিলিপীয়</b> &ndash; <a href="Phil_1.html">1</a> <b>2</b> <a href="Phil_3.html">3</a> <a href="Phil_4.html">4</a> </div><hr>
<h1>Phil 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>খ্রীষ্টের নম্রতার অনুকরণ</h2><span class="vn">1</span> <span class="br-p"><br><br></span>খ্রীষ্টের সঙ্গে সংযুক্ত থাকার জন্য তোমরা যদি কোনো অনুপ্রেরণা, তাঁর ভালোবাসায় যদি কোনো সান্ত্বনা, যদি আত্মায় কোনো সহভাগিতা, যদি কোনো কোমলতা ও সহমর্মিতা লাভ করে থাকো,</div>
<div class="v" id="v2"><span class="vn">2</span> তাহলে তোমরা এক চিত্ত, এক প্রেম, এক আত্মা এবং একই ভাববিশিষ্ট হয়ে আমার আনন্দকে পূর্ণ করো।</div>
<div class="v" id="v3"><span class="vn">3</span> স্বার্থযুক্ত উচ্চাকাঙ্ক্ষা বা ভ্রান্ত দম্ভের বশবর্তী হয়ে কিছু কোরো না, কিন্তু নম্রতা সহকারে অন্যদের, নিজেদের চেয়েও শ্রেষ্ঠ বিবেচনা করো।</div>
<div class="v" id="v4"><span class="vn">4</span> নিজেদেরই বিষয়ে নয়, কিন্তু তোমরা অন্যদের বিষয়েও চিন্তা কোরো।</div>
<div class="v" id="v5"><span class="vn">5</span> <span class="br-p"><br><br></span>খ্রীষ্ট যীশুর যে মনোভাব ছিল, তোমাদেরও ঠিক তেমনই হওয়া উচিত।</div>
<div class="v" id="v6"><span class="vn">6</span> <span class="br-p"><br><br></span><span class="br-ind"><br><span class="indent">&nbsp;</span></span>তিনি স্বভাবগতরূপে<sup class="fnm"><a name="fnm1" href="#fn1">1</a></sup> ঈশ্বর হয়েও<br> <span class="br-ind"><br><span class="indent">&nbsp;</span></span>ঈশ্বরের সমকক্ষ হওয়ার অবস্থান<br> <span class="br-ind"><br><span class="indent">&nbsp;</span></span>আঁকড়ে ধরে রাখার কথা ভাবেননি,<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কিন্তু নিজেকে রিক্ত করে দিয়ে,<br> <span class="br-ind"><br><span class="indent">&nbsp;</span></span>তিনি ক্রীতদাসের রূপ<sup class="fnm"><a name="fnm2" href="#fn2">2</a></sup> ধারণ করলেন,<br> <span class="br-ind"><br><span class="indent">&nbsp;</span></span>মানব-সদৃশ হয়ে জন্ম নিলেন ও<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মানবাকারে প্রত্যক্ষ হয়ে তিনি<br> <span class="br-ind"><br><span class="indent">&nbsp;</span></span>নিজেকে অবনত করলেন;<br> <span class="br-ind"><br><span class="indent">&nbsp;</span></span>মৃত্যু পর্যন্ত, এমনকি ক্রুশমৃত্যু পর্যন্ত,<br> <span class="br-ind"><br><span class="indent">&nbsp;</span></span>তিনি অনুগত থাকলেন। <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সেই কারণে, ঈশ্বর তাঁকে সর্বোচ্চ স্থানে উন্নীত করলেন<br> <span class="br-ind"><br><span class="indent">&nbsp;</span></span>এবং সব নাম থেকে শ্রেষ্ঠ সেই নাম দান করলেন,<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যেন যীশুর নামে স্বর্গ-মর্ত্য-পাতালনিবাসী<br> <span class="br-ind"><br><span class="indent">&nbsp;</span></span>সকলে নতজানু হয়<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>এবং পিতা ঈশ্বরের মহিমার জন্য<br> <span class="br-ind"><br><span class="indent">&nbsp;</span></span>প্রত্যেকটি জিহ্বা স্বীকার করে যে, যীশু খ্রীষ্টই প্রভু।<br></div>
<div class="v" id="v12"><h2>নক্ষত্রের মতো দ্যুতিমান হওয়া</h2><span class="vn">12</span> <span class="br-p"><br><br></span>সুতরাং, আমার প্রিয় বন্ধুরা, তোমরা সবসময় যেমন বাধ্য থেকেছ—কেবলমাত্র আমার উপস্থিতিতে নয়, কিন্তু এখন আমার অনুপস্থিতিতে আরও বেশি করে, তোমরা সভয়ে ও কম্পিত হৃদয়ে, কঠোর পরিশ্রমের দ্বারা তোমাদের পরিত্রাণ প্রদর্শিত করো।</div>
<div class="v" id="v13"><span class="vn">13</span> কারণ ঈশ্বর তাঁর শুভ-সংকল্পের জন্য তোমাদের অন্তরে ইচ্ছা উৎপন্ন ও কাজ করার জন্য সক্রিয় আছেন।</div>
<div class="v" id="v14"><span class="vn">14</span> <span class="br-p"><br><br></span>তোমরা অভিযোগ ও তর্কবিতর্ক না করে সব কাজ করো,</div>
<div class="v" id="v15"><span class="vn">15</span> যেন তোমরা এই কুটিল ও অবক্ষয়ের যুগে, ঈশ্বরের নিষ্কলঙ্ক ও শুচিশুদ্ধ সন্তান হতে পারো, যাদের মধ্যে তোমরা দ্যুতিমান নক্ষত্রের মতো এই মহাবিশ্বে ভাস্বর হয়ে আছো।</div>
<div class="v" id="v16"><span class="vn">16</span> তোমরাই সেই জীবনের বাক্য ধারণ করে আছো, যেন খ্রীষ্টের দিনে আমি গর্ব করতে পারি যে, আমি বৃথা দৌড়াইনি, বা পরিশ্রম করিনি।</div>
<div class="v" id="v17"><span class="vn">17</span> কিন্তু যদিও আমি তোমাদের বিশ্বাস-প্রসূত সেবায় ও বলিদানের উপরে পানীয়-নৈবেদ্যরূপে সেচিত হই, আমি খুশি হই ও তোমাদের সকলের সঙ্গেই আনন্দ করি।</div>
<div class="v" id="v18"><span class="vn">18</span> সুতরাং তোমরাও আনন্দিত হও এবং আমার সঙ্গে আনন্দ করো।</div>
<div class="v" id="v19"><h2>তিমথি এবং ইপাফ্রদীত</h2><span class="vn">19</span> <span class="br-p"><br><br></span>আমি প্রভু যীশুতে আশা করি, তিমথিকে অচিরেই তোমাদের কাছে পাঠাতে পারব, তাহলে তোমাদের সংবাদ পেয়ে আমিও আশ্বস্ত হব।</div>
<div class="v" id="v20"><span class="vn">20</span> সে ছাড়া আমার কাছে এমন আর একজনও নেই, যে তোমাদের মঙ্গলের জন্য আন্তরিক আগ্রহ দেখাবে।</div>
<div class="v" id="v21"><span class="vn">21</span> প্রত্যেকেই যীশু খ্রীষ্টের নয়, কিন্তু নিজের স্বার্থই দেখে।</div>
<div class="v" id="v22"><span class="vn">22</span> কিন্তু তোমরা জানো, তিমথি নিজেকে যোগ্য বলে প্রমাণ করেছে, কারণ সুসমাচারের কাজে সে পিতার সঙ্গে পুত্রের মতো আমার সেবা করেছে।</div>
<div class="v" id="v23"><span class="vn">23</span> তাই আশা করছি, আমার পরিস্থিতি কী হয়, সেকথা জানার সঙ্গে সঙ্গেই তাকে পাঠিয়ে দিতে পারব।</div>
<div class="v" id="v24"><span class="vn">24</span> আমি প্রভুতে নিশ্চিত যে, আমি নিজেও খুব শীঘ্র উপস্থিত হব।</div>
<div class="v" id="v25"><span class="vn">25</span> <span class="br-p"><br><br></span>কিন্তু আমার মনে হয়, আমার ভাই, সহকর্মী ও সংগ্রামী-সঙ্গী ইপাফ্রদীত, যিনি তোমাদেরও সংবাদবাহক এবং আমার প্রয়োজনের দায়িত্ব গ্রহণের জন্য যাঁকে তোমরা পাঠিয়েছিলে, তাঁকে তোমাদের কাছে ফেরত পাঠানো প্রয়োজন।</div>
<div class="v" id="v26"><span class="vn">26</span> কারণ তিনি তোমাদের সকলের জন্যই অত্যন্ত ব্যাকুল এবং তোমরা তাঁর অসুস্থতার সংবাদ শুনেছিলে বলে তিনি উৎকণ্ঠিত আছেন।</div>
<div class="v" id="v27"><span class="vn">27</span> সত্যিই তিনি অসুস্থ হয়ে মরণাপন্ন হয়েছিলেন, কিন্তু ঈশ্বর তাঁর উপর করুণা করেছেন; শুধু তাঁর উপর নয়, আমার উপরেও করুণা করেছেন, যেন উত্তরোত্তর দুঃখ আমার না হয়।</div>
<div class="v" id="v28"><span class="vn">28</span> সেইজন্য, আমি আরও আগ্রহ সহকারে তাঁকে পাঠাচ্ছি, যেন আবার তাঁর দেখা পেয়ে তোমরা আনন্দ করতে পারো এবং আমারও উৎকণ্ঠার লাঘব হয়।</div>
<div class="v" id="v29"><span class="vn">29</span> প্রভুতে অত্যন্ত আনন্দের সঙ্গে তাঁকে স্বাগত জানিয়ো এবং তাঁর মতো মানুষদের সমাদর কোরো।</div>
<div class="v" id="v30"><span class="vn">30</span> কারণ খ্রীষ্টের কাজের জন্য তিনি মরণাপন্ন হয়েছিলেন, যে সাহায্য <i>দূর থেকে</i> তোমরা আমাকে দিতে অপারগ ছিলে, তার জন্য তিনি তাঁর জীবন বিপন্ন করেছিলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> প্রকৃতিগতরূপে বা অস্তিত্বগভাবে।</div>
<div class="fn"><sup class="fnt"><a name="fn2" href="#fnm2">2</a></sup> বা আকার।</div>
</div>
<!-- PARSED ABOVE; EDITING MAY BREAK PARSER -->
</body></html>