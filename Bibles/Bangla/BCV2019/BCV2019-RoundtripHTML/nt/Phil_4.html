<html><head>
<meta http-equiv="Content-Type" content="text/html;charset=utf-8" />
<title>Phil 4 &ndash; ফিলিপীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Phil', 4);">
<div id="navbar"><a href="../index.html">বাংলা সমকালীন সংস্করণ</a> &ndash; <b>ফিলিপীয়</b> &ndash; <a href="Phil_1.html">1</a> <a href="Phil_2.html">2</a> <a href="Phil_3.html">3</a> <b>4</b> </div><hr>
<h1>Phil 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>অতএব, আমার প্রিয় ভাইবোন, তোমাদের, যাদের আমি ভালোবাসি ও যাদের একান্তভাবে পেতে চাই, তোমরাই আমার আনন্দ ও মুকুটস্বরূপ। প্রিয় বন্ধুরা, প্রভুতে তোমরা এভাবেই অবিচল থাকো।</div>
<div class="v" id="v2"><h2>শিক্ষাদান</h2><span class="vn">2</span> <span class="br-p"><br><br></span>আমি ইবদিয়াকে অনুনয় করছি এবং সুন্তুখীকেও অনুনয় করছি, তারা যেন প্রভুতে সহমত হয়।</div>
<div class="v" id="v3"><span class="vn">3</span> আর আমার অনুগত জোয়ালসঙ্গী<sup class="fnm"><a name="fnm1" href="#fn1">1</a></sup>, আমি তোমাকেও বলছি, এই মহিলাদের সাহায্য করো। সুসমাচারের জন্য তারা ক্লীমেন্ত এবং আমার অবশিষ্ট সহকর্মীদের পাশে থেকে কঠোর পরিশ্রম করেছে। তাদের নাম জীবনপুস্তকে লিখিত আছে।</div>
<div class="v" id="v4"><span class="vn">4</span> <span class="br-p"><br><br></span>তোমরা প্রভুতে সবসময় আনন্দ করো। আমি আবার বলব, আনন্দ করো।</div>
<div class="v" id="v5"><span class="vn">5</span> তোমাদের শান্তভাব সবার কাছে প্রত্যক্ষ হোক। প্রভু আগতপ্রায়।</div>
<div class="v" id="v6"><span class="vn">6</span> কোনো বিষয়েই উৎকণ্ঠিত হয়ো না, কিন্তু সব বিষয়ে প্রার্থনা ও মিনতি দ্বারা ধন্যবাদের সঙ্গে ঈশ্বরের কাছে তোমাদের সব অনুরোধ জানাও।</div>
<div class="v" id="v7"><span class="vn">7</span> এতে সব বোধবুদ্ধির অতীত ঈশ্বরের শান্তি, খ্রীষ্ট যীশুতে তোমাদের অন্তর ও মন রক্ষা করবে।</div>
<div class="v" id="v8"><span class="vn">8</span> <span class="br-p"><br><br></span>অবশেষে বলি, ভাইবোনেরা, যা কিছু সত্য, যা কিছু রমণীয়, যা কিছু যথার্থ, যা কিছু বিশুদ্ধ, যা কিছু মধুময়, যা কিছু সুখ্যাত—যদি উৎকৃষ্ট বা প্রশংসার যোগ্য কিছু হয়, তোমরা সেই সমস্ত বিষয়ের চিন্তা করো।</div>
<div class="v" id="v9"><span class="vn">9</span> তোমরা আমার কাছ থেকে যা শিক্ষা পেয়েছ, যা কিছু পেয়েছ, যা কিছু শুনেছ বা আমার মধ্যে প্রত্যক্ষ করেছ, সেগুলির অনুশীলন করো। তাহলে শান্তির ঈশ্বর তোমাদের সঙ্গে অবস্থিতি করবেন।</div>
<div class="v" id="v10"><h2>উপহারের জন্য কৃতজ্ঞ</h2><span class="vn">10</span> <span class="br-p"><br><br></span>প্রভুতে আমি পরম আনন্দ করি যে, অবশেষে তোমরা আমার সম্বন্ধে তোমাদের চিন্তা নবায়িত করেছ। সত্যিই, তোমাদের চিন্তা ছিল, কিন্তু তা দেখানোর সুযোগ তোমাদের ছিল না।</div>
<div class="v" id="v11"><span class="vn">11</span> আমি অভাবগ্রস্ত বলেই যে একথা তোমাদের বলছি, তা নয়। কারণ যে কোনো পরিস্থিতিতেই আমি সন্তুষ্ট থাকার শিক্ষা লাভ করেছি।</div>
<div class="v" id="v12"><span class="vn">12</span> অভাব কী, তা আমি জানি এবং প্রাচুর্য কী, তাও আমি জানি। যে কোনো এবং প্রত্যেকটি পরিস্থিতিতে আমি সন্তুষ্ট থাকার গোপন রহস্য শিখেছি—ভালোভাবে উদরপূর্তি করার বা ক্ষুধার্ত থাকার, প্রাচুর্যের মধ্যে থাকার, কিংবা অনটনে।</div>
<div class="v" id="v13"><span class="vn">13</span> যিনি আমাকে শক্তি দান করেন, তাঁর মাধ্যমে আমি সবকিছুই করতে পারি।</div>
<div class="v" id="v14"><span class="vn">14</span> <span class="br-p"><br><br></span>তবুও তোমরা আমার দুঃখকষ্টের অংশীদার হয়ে ভালোই করেছ।</div>
<div class="v" id="v15"><span class="vn">15</span> তা ছাড়াও, তোমরা ফিলিপীয়েরা তো জানো, তোমাদের সুসমাচার-পরিচিতি লাভের প্রাথমিক পর্বে আমি যখন ম্যাসিডোনিয়া ছেড়ে যাত্রা করেছিলাম, তখন তোমরা ছাড়া আর কোনো মণ্ডলী দেওয়া-নেওয়ার বিষয়ে আমার সহভাগী হয়নি।</div>
<div class="v" id="v16"><span class="vn">16</span> এমনকি, থিষলনিকায় অবস্থানকালে আমার প্রয়োজনের সময়, তোমরা বারবার আমাকে সাহায্য পাঠিয়েছিলে।</div>
<div class="v" id="v17"><span class="vn">17</span> আমি যে দান গ্রহণের জন্য আগ্রহী, তা নয়, বরং আমার দৃষ্টি তোমাদের ভাবী সঞ্চয়ের দিকে।</div>
<div class="v" id="v18"><span class="vn">18</span> আমি পূর্ণমাত্রায় মূল্য পেয়েছি, এমনকি, তার চেয়েও বেশি পেয়েছি; বর্তমানে ইপাফ্রদীতের মাধ্যমে পাঠানো তোমাদের দান পর্যাপ্ত পরিমাণে আমাকে দেওয়া হয়েছে। সেই দান সুরভিত অর্ঘ্যস্বরূপ, ঈশ্বরের প্রীতিজনক গ্রহণযোগ্য বলি।</div>
<div class="v" id="v19"><span class="vn">19</span> আর আমার ঈশ্বর খ্রীষ্ট যীশুতে স্থিত তাঁর গৌরবময় ধন অনুযায়ী তোমাদের সব প্রয়োজন পূর্ণরূপে মিটিয়ে দেবেন।</div>
<div class="v" id="v20"><span class="vn">20</span> <span class="br-p"><br><br></span>আমাদের ঈশ্বর ও পিতার প্রতি মহিমা যুগে যুগে চিরকাল হোক। আমেন।</div>
<div class="v" id="v21"><h2>অন্তিম শুভেচ্ছা</h2><span class="vn">21</span> <span class="br-p"><br><br></span>খ্রীষ্ট যীশুতে সমস্ত সন্তজনকে<sup class="fnm"><a name="fnm2" href="#fn2">2</a></sup> শুভেচ্ছা জানিয়ো। <span class="br-p"><br><br></span>আমার সঙ্গী ভাইয়েরা তোমাদের শুভেচ্ছা জানাচ্ছেন।</div>
<div class="v" id="v22"><span class="vn">22</span> <span class="br-p"><br><br></span>সমস্ত সন্তজন, বিশেষ করে কৈসরের পরিজনেরা, তোমাদের শুভেচ্ছা জানাচ্ছেন।</div>
<div class="v" id="v23"><span class="vn">23</span> <span class="br-p"><br><br></span>প্রভু যীশু খ্রীষ্টের অনুগ্রহ তোমাদের আত্মার সহবর্তী হোক। আমেন।<sup class="fnm"><a name="fnm3" href="#fn3">3</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> সুজুগে (সহকর্মী)</div>
<div class="fn"><sup class="fnt"><a name="fn2" href="#fnm2">2</a></sup> বা বিশ্বাসীদের</div>
<div class="fn"><sup class="fnt"><a name="fn3" href="#fnm3">3</a></sup> কোনো কোনো পাণ্ডুলিপিতে আমেন শব্দটি নেই।</div>
</div>
<!-- PARSED ABOVE; EDITING MAY BREAK PARSER -->
</body></html>