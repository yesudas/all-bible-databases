<html><head>
<meta http-equiv="Content-Type" content="text/html;charset=utf-8" />
<title>Rev 11 &ndash; প্রকাশিত বাক্য &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 11);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রকাশিত বাক্য</b> &ndash; <a href="Rev_1.html">1</a> ... <a href="Rev_9.html">9</a> <a href="Rev_10.html">10</a> <b>11</b> <a href="Rev_12.html">12</a> <a href="Rev_13.html">13</a> ... <a href="Rev_22.html">22</a> </div><hr>
<h1>Rev 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দুজন সাক্ষী</h2><span class="vn">1</span> <span class="br-p"><br><br></span>আমাকে মাপকাঠির মতো একটি নল-খাগড়া দেওয়া হল ও বলা হল, “তুমি যাও, গিয়ে ঈশ্বরের মন্দির ও তার বেদি পরিমাপ করো ও সেখানকার উপাসকদের সংখ্যা গণনা করো।</div>
<div class="v" id="v2"><span class="vn">2</span> কিন্তু বাইরের প্রাঙ্গণটি বাদ দেবে; সেটির পরিমাপ কোরো না, কারণ তা অবিশ্বাসীদের দেওয়া হয়েছে। তারা 42 মাস পর্যন্ত পবিত্র নগরকে পদদলিত করবে।</div>
<div class="v" id="v3"><span class="vn">3</span> আর আমি আমার দুই সাক্ষীকে ক্ষমতা দেব। তারা চটের পোশাক পরিহিত হয়ে 1,260 দিন ভাববাণী বলবে।”</div>
<div class="v" id="v4"><span class="vn">4</span> তারাই সেই দুই জলপাইবৃক্ষ ও দুই দীপাধার, যারা পৃথিবীর প্রভুর সামনে দাঁড়িয়ে থাকে।</div>
<div class="v" id="v5"><span class="vn">5</span> কেউ যদি তাদের কোনো ক্ষতি করতে চায়, তাদের মুখ থেকে আগুন বেরিয়ে এসে তাদের শত্রুদের গ্রাস করে। এভাবে, যারা তাদের ক্ষতি করতে চায়, অবশ্যই তাদের মৃত্যু হবে।</div>
<div class="v" id="v6"><span class="vn">6</span> এই মানুষদের ক্ষমতা থাকবে আকাশ রুদ্ধ করার, যেন যতদিন তাঁরা ভাববাণী বলেন, কোনও বৃষ্টি না হয়। জলকে রক্তে পরিণত করার এবং তারা যতবার যখনই চায়, সব প্রকার মহামারিতে পৃথিবীকে আঘাত করার ক্ষমতা তাদের আছে।</div>
<div class="v" id="v7"><span class="vn">7</span> <span class="br-p"><br><br></span>তারা নিজেদের সাক্ষ্য সমাপ্ত করলে পরে, যে পশু সেই অতল-গহ্বর থেকে উঠে আসবে, সে তাদের আক্রমণ করবে, বিজয়ী হবে ও তাদের হত্যা করবে।</div>
<div class="v" id="v8"><span class="vn">8</span> তাদের মৃতদেহগুলি মহানগরীর<sup class="fnm"><a name="fnm1" href="#fn1">1</a></sup> পথে শায়িত পড়ে থাকবে। এই নগরীকেই আলংকারিকরূপে সদোম ও মিশর বলে, যেখানে তাদের প্রভুও ক্রুশার্পিত হয়েছিলেন।</div>
<div class="v" id="v9"><span class="vn">9</span> সাড়ে তিনদিন যাবৎ প্রত্যেক জাতি, গোষ্ঠী, ভাষাভাষী ও দেশের মানুষ তাদের মৃতদেহগুলির দিকে চেয়ে থাকবে ও তাদের কবর দেওয়ার অনুমতি দেবে না।<sup class="fnm"><a name="fnm2" href="#fn2">2</a></sup></div>
<div class="v" id="v10"><span class="vn">10</span> পৃথিবীর অধিবাসীরা তাদের কারণে উল্লসিত হবে এবং পরস্পরকে উপহার পাঠিয়ে আনন্দ উদযাপন করবে, কারণ এই দুই ভাববাদী পৃথিবী নিবাসীদের যন্ত্রণা দিত।</div>
<div class="v" id="v11"><span class="vn">11</span> <span class="br-p"><br><br></span>কিন্তু সাড়ে তিনদিন অতীত হলে ঈশ্বরের কাছ থেকে আগত প্রাণবায়ু তাদের মধ্যে প্রবিষ্ট হল। তারা তাদের পায়ে ভর দিয়ে দাঁড়াল; যারা তাদের দেখল, তারা আতঙ্কগ্রস্ত হয়ে পড়ল।</div>
<div class="v" id="v12"><span class="vn">12</span> এরপর তারা শুনল, স্বর্গ থেকে কেউ উচ্চকণ্ঠে তাদের বলছেন, “এখানে উঠে এসো।” আর তারা তাদের শত্রুদের দৃষ্টিগোচরেই এক মেঘযোগে স্বর্গে উঠে গেল।</div>
<div class="v" id="v13"><span class="vn">13</span> <span class="br-p"><br><br></span>আর সেই মুহূর্তে এক তীব্র ভূমিকম্প হল এবং সেই নগররীর এক-দশমাংশ ধসে পড়ল। সেই ভূমিকম্পে সাত হাজার মানুষ নিহত হল, আর যারা রক্ষা পেল, তারা আতঙ্কিত হয়ে স্বর্গের ঈশ্বরের গৌরব করল।</div>
<div class="v" id="v14"><span class="vn">14</span> <span class="br-p"><br><br></span>দ্বিতীয় দুর্দশার অবসান হল; সত্বর তৃতীয় দুর্দশা এসে উপস্থিত হবে।</div>
<div class="v" id="v15"><h2>সপ্তম তূরীধ্বনি</h2><span class="vn">15</span> <span class="br-p"><br><br></span>সপ্তম স্বর্গদূত তাঁর তূরী বাজালেন, আর স্বর্গে উচ্চনাদে এই বাণী শোনা গেল: <span class="br-p"><br><br></span><span class="br-ind"><br><span class="indent">&nbsp;</span></span>“জগতের রাজ্য পরিণত হল, আমাদের প্রভু ও তাঁর খ্রীষ্টের রাজ্যে,<br> <span class="br-ind"><br><span class="indent">&nbsp;</span></span>আর তিনি যুগে যুগে চিরকাল<br> <span class="br-ind"><br><span class="indent">&nbsp;</span></span>রাজত্ব করবেন।”<br></div>
<div class="v" id="v16"><span class="vn">16</span> <span class="br-p"><br><br></span>আর যে চব্বিশজন প্রাচীন ঈশ্বরের সামনে নিজেদের সিংহাসনে উপবিষ্ট ছিলেন, তাঁরা অধোমুখে প্রণিপাত করে ঈশ্বরের উপাসনা করলেন:</div>
<div class="v" id="v17"><span class="vn">17</span> <span class="br-p"><br><br></span>তাঁরা বললেন, <span class="br-p"><br><br></span><span class="br-ind"><br><span class="indent">&nbsp;</span></span>“হে সর্বশক্তিমান প্রভু ঈশ্বর, যিনি আছেন ও ছিলেন,<br> <span class="br-ind"><br><span class="indent">&nbsp;</span></span>আমরা তোমাকে ধন্যবাদ দিই,<br> <span class="br-ind"><br><span class="indent">&nbsp;</span></span>কারণ তুমি তোমার মহাপরাক্রম গ্রহণ করেছ<br> <span class="br-ind"><br><span class="indent">&nbsp;</span></span>ও রাজত্ব করা শুরু করেছ।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>জাতিবৃন্দ ক্রুদ্ধ হয়েছিল;<br> <span class="br-ind"><br><span class="indent">&nbsp;</span></span>তাই তোমার রোষও উপস্থিত হয়েছে।<br> <span class="br-ind"><br><span class="indent">&nbsp;</span></span>মৃতদের বিচার করার সময় এবং<br> <span class="br-ind"><br><span class="indent">&nbsp;</span></span>তোমার দাসরূপী, সেই ভাববাদীদের ও সন্তজনেদের,<br> <span class="br-ind"><br><span class="indent">&nbsp;</span></span>আর যতজন তোমার নামে সম্ভ্রম প্রকাশ করে,<br> <span class="br-ind"><br><span class="indent">&nbsp;</span></span>ক্ষুদ্র ও মহান নির্বিশেষে সবাইকে<br> <span class="br-ind"><br><span class="indent">&nbsp;</span></span>পুরস্কার দেওয়ার জন্য—এবং<br> <span class="br-ind"><br><span class="indent">&nbsp;</span></span>পৃথিবী-বিনাশকদের ধ্বংস করার<br> <span class="br-ind"><br><span class="indent">&nbsp;</span></span>সময় উপস্থিত হল।”<br></div>
<div class="v" id="v19"><span class="vn">19</span> <span class="br-p"><br><br></span>তারপরে স্বর্গে ঈশ্বরের মন্দির খোলা হল এবং মন্দিরের ভেতরে তাঁর নিয়ম-সিন্দুকটি পরিদৃশ্যমান হল। আর সেখানে বিদ্যুতের ঝলক, গুরুগম্ভীর গর্জন, বজ্রনিনাদ, ভূমিকম্প ও বড় বড় শিলাবৃষ্টি হতে লাগল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ, জেরুশালেমের।</div>
<div class="fn"><sup class="fnt"><a name="fn2" href="#fnm2">2</a></sup> স্পষ্টত, দূরদর্শনের মাধ্যমে লোকেরা ওই দৃশ্য দেখবে।</div>
</div>
<!-- PARSED ABOVE; EDITING MAY BREAK PARSER -->
</body></html>