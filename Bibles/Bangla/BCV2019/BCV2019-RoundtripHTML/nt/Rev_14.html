<html><head>
<meta http-equiv="Content-Type" content="text/html;charset=utf-8" />
<title>Rev 14 &ndash; প্রকাশিত বাক্য &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 14);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রকাশিত বাক্য</b> &ndash; <a href="Rev_1.html">1</a> ... <a href="Rev_12.html">12</a> <a href="Rev_13.html">13</a> <b>14</b> <a href="Rev_15.html">15</a> <a href="Rev_16.html">16</a> ... <a href="Rev_22.html">22</a> </div><hr>
<h1>Rev 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মেষশাবক ও সেই ১,৪৪,০০০ জন</h2><span class="vn">1</span> <span class="br-p"><br><br></span>তারপর আমি তাকিয়ে দেখলাম, আমার সামনে সিয়োন পর্বতের উপরে দাঁড়িয়েছিলেন সেই মেষশাবক ও তাঁর সঙ্গে ছিল সেই 1,44,000 জন মানুষ, যাদের কপালে তাঁর নাম ও তাঁর পিতার নাম লেখা ছিল।</div>
<div class="v" id="v2"><span class="vn">2</span> আর আমি স্বর্গ থেকে প্রচণ্ড সমুদ্রতরঙ্গের মতো গর্জন ও মহা বজ্রনাদ শুনতে পেলাম। যে শব্দ আমি শুনলাম, মনে হল যেন কোনো বীণাবাদকের দল তাদের বীণা বাজাচ্ছে।</div>
<div class="v" id="v3"><span class="vn">3</span> আর তারা সেই সিংহাসনের সামনে এবং চারজন সজীব প্রাণীর ও প্রাচীনদের সামনে এক নতুন গীত গাইল। পৃথিবী থেকে মুক্ত করা সেই 1,44,000 জন ব্যক্তি ছাড়া আর কেউই সেই গান শিখতে পারল না।</div>
<div class="v" id="v4"><span class="vn">4</span> এরা তারাই, যারা নারী-সংসর্গে নিজেদের কলুষিত করেনি, কারণ তারা নিজেদের শুচিশুদ্ধরূপে রক্ষা করেছিল। মেষশাবক যেখানেই যান, তারা তাঁর অনুসরণ করে। তারা মানুষদের মধ্য থেকে ক্রীত হয়েছিল এবং ঈশ্বর ও সেই মেষশাবকের উদ্দেশে প্রথম ফসলরূপে নিবেদিত হয়েছিল।</div>
<div class="v" id="v5"><span class="vn">5</span> তাদের মুখে কোনও মিথ্যা কথা পাওয়া যায়নি,<sup class="fnm"><a name="fnm1" href="#fn1">1</a></sup> তারা ছিল নিষ্কলঙ্ক।</div>
<div class="v" id="v6"><h2>তিনজন স্বর্গদূত</h2><span class="vn">6</span> <span class="br-p"><br><br></span>এরপর আমি অন্য এক স্বর্গদূতকে মধ্যাকাশে উড়ে যেতে দেখলাম। তাঁর কাছে ছিল শাশ্বতকালীন সুসমাচার, যেন তিনি প্রত্যেক দেশ, গোষ্ঠী, ভাষাভাষী ও জাতির, পৃথিবীর সমস্ত অধিবাসীর কাছে তা ঘোষণা করেন।</div>
<div class="v" id="v7"><span class="vn">7</span> তিনি উচ্চকণ্ঠে বললেন, “ঈশ্বরকে ভয় করো ও তাঁকে সম্মান দাও, কারণ তাঁর বিচারের সময় এসে উপস্থিত হয়েছে। যিনি স্বর্গ, পৃথিবী, সমুদ্র ও জলের সব উৎস উৎপন্ন করেছেন, তাঁর উপাসনা করো।”</div>
<div class="v" id="v8"><span class="vn">8</span> <span class="br-p"><br><br></span>দ্বিতীয় এক স্বর্গদূত তাঁকে অনুসরণ করে এসে বললেন, “পতন হল! বিশাল সেই ব্যাবিলনের পতন হল, যে তার ব্যভিচারের উন্মাদনাময় সুরা সমস্ত জাতিকে পান করিয়েছে।”<sup class="fnm"><a name="fnm2" href="#fn2">2</a></sup></div>
<div class="v" id="v9"><span class="vn">9</span> <span class="br-p"><br><br></span>তৃতীয় এক স্বর্গদূত তাঁদের অনুসরণ করে এসে উচ্চকণ্ঠে বললেন: “যদি কেউ সেই পশুর ও তার মূর্তির পূজা করে এবং কপালে বা হাতে তার চিহ্ন গ্রহণ করে,</div>
<div class="v" id="v10"><span class="vn">10</span> সে-ও ঈশ্বরের রোষের সুরা অবশ্যই পান করবে, যা ঈশ্বরের ক্রোধের পানপাত্রে পূর্ণ শক্তির সঙ্গে ঢেলে দেওয়া হয়েছে।<sup class="fnm"><a name="fnm3" href="#fn3">3</a></sup> সে পবিত্র দূতদের ও মেষশাবকের সাক্ষাতে প্রজ্বলিত গন্ধকে যন্ত্রণা পাবে।</div>
<div class="v" id="v11"><span class="vn">11</span> আর তাদের যন্ত্রণাভোগের ধোঁয়া যুগে যুগে চিরকাল উত্থিত হবে। যারা সেই পশু ও তার মূর্তিকে পূজা করে, বা যে কেউ তার নামের চিহ্ন গ্রহণ করে, দিনরাত কখনও সে বিশ্রাম পাবে না।”<sup class="fnm"><a name="fnm4" href="#fn4">4</a></sup></div>
<div class="v" id="v12"><span class="vn">12</span> এর জন্য সেই সন্তজনেদের প্রয়োজন হয় ধৈর্যশীল সহিষ্ণুতার, যারা ঈশ্বরের আদেশগুলি পালন করে ও যীশুর কাছে বিশ্বস্ত থাকে।</div>
<div class="v" id="v13"><span class="vn">13</span> <span class="br-p"><br><br></span>তখন আমি স্বর্গ থেকে এই কণ্ঠস্বর শুনতে পেলাম, “তুমি লেখ, ধন্য সেই মৃতজনেরা, যারা এখন থেকে প্রভুতে মৃত্যুবরণ করে।” <span class="br-p"><br><br></span><i>পবিত্র</i> আত্মা বলছেন, “হ্যাঁ, তারা তাদের শ্রম থেকে বিশ্রাম পাবে, কারণ তাদের কর্মগুলি তাদের অনুসরণ করে।”</div>
<div class="v" id="v14"><h2>পৃথিবীর শস্যচয়ন</h2><span class="vn">14</span> <span class="br-p"><br><br></span>আমি তাকিয়ে দেখলাম, আমার সামনে ছিল এক শুভ্রবর্ণ মেঘ। সেই মেঘের উপরে “মনুষ্যপুত্রের<sup class="fnm"><a name="fnm5" href="#fn5">5</a></sup> মতো” একজনকে উপবিষ্ট দেখলাম, যাঁর মাথায় ছিল সোনার মুকুট ও হাতে ছিল এক ধারালো কাস্তে।</div>
<div class="v" id="v15"><span class="vn">15</span> তারপর মন্দির থেকে অন্য এক স্বর্গদূত বের হয়ে, যিনি মেঘের উপরে উপবিষ্ট ছিলেন, তাঁকে উচ্চকণ্ঠে বললেন, “আপনার কাস্তে নিন ও শস্যচ্ছেদন করুন, কারণ শস্যচ্ছেদনের সময় উপস্থিত হয়েছে, যেহেতু পৃথিবীর শস্য পক্ব হয়েছে।”<sup class="fnm"><a name="fnm6" href="#fn6">6</a></sup></div>
<div class="v" id="v16"><span class="vn">16</span> তাই মেঘের উপরে উপবিষ্ট সেই ব্যক্তি পৃথিবীর উপরে তাঁর কাস্তে চালালেন, আর পৃথিবীর শস্যচ্ছেদন করা হল।</div>
<div class="v" id="v17"><span class="vn">17</span> <span class="br-p"><br><br></span>স্বর্গের মন্দির থেকে আর একজন স্বর্গদূত বেরিয়ে এলেন, তাঁর কাছেও ছিল ধারালো এক কাস্তে।</div>
<div class="v" id="v18"><span class="vn">18</span> আরও একজন স্বর্গদূত বেদি থেকে বেরিয়ে এলেন। এঁর আগুনের উপরে কর্তৃত্ব করার ক্ষমতা ছিল। যাঁর কাছে ধারালো কাস্তে ছিল, তিনি তাঁকে উচ্চকণ্ঠে ডেকে বললেন, “আপনার ধারালো কাস্তে নিন ও পৃথিবীর দ্রাক্ষালতার দ্রাক্ষাগুচ্ছগুলি সংগ্রহ করুন, কারণ তার দ্রাক্ষাগুলি পরিপক্ব হয়েছে।”</div>
<div class="v" id="v19"><span class="vn">19</span> সেই স্বর্গদূত পৃথিবীতে তাঁর কাস্তে চালালেন, তার দ্রাক্ষাগুলি সংগ্রহ করলেন ও সেগুলি ঐশ-ক্রোধের বিশাল দ্রাক্ষাপেষণকুণ্ডে নিক্ষেপ করলেন।</div>
<div class="v" id="v20"><span class="vn">20</span> সেগুলি নগরের বাইরে দ্রাক্ষাপেষণকুণ্ডে পদদলিত করা হল এবং কুণ্ড থেকে রক্তস্রোত প্রবাহিত হল। তা অশ্বদের বলগা পর্যন্ত উঠে 300 কিলোমিটার<sup class="fnm"><a name="fnm7" href="#fn7">7</a></sup> পর্যন্ত ব্যাপ্ত হল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> গীত ৩২:২; যিশাইয় ৫৩:৯</div>
<div class="fn"><sup class="fnt"><a name="fn2" href="#fnm2">2</a></sup> যিশাইয় ২১:৯; যিরমিয় ৫১:৭</div>
<div class="fn"><sup class="fnt"><a name="fn3" href="#fnm3">3</a></sup> গীত ৭৫:৮</div>
<div class="fn"><sup class="fnt"><a name="fn4" href="#fnm4">4</a></sup> যিশাইয় ৩৪:১০</div>
<div class="fn"><sup class="fnt"><a name="fn5" href="#fnm5">5</a></sup> দানিয়েল ৭:১৩</div>
<div class="fn"><sup class="fnt"><a name="fn6" href="#fnm6">6</a></sup> দানিয়েল ৭:১৩; যোয়েল ৩:১৩</div>
<div class="fn"><sup class="fnt"><a name="fn7" href="#fnm7">7</a></sup> গ্রিক: ১,৬০০ স্টাডিয়া বা ১৮০ মাইল।</div>
</div>
<!-- PARSED ABOVE; EDITING MAY BREAK PARSER -->
</body></html>