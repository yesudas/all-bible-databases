<html><head>
<meta http-equiv="Content-Type" content="text/html;charset=utf-8" />
<title>Rev 15 &ndash; প্রকাশিত বাক্য &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 15);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রকাশিত বাক্য</b> &ndash; <a href="Rev_1.html">1</a> ... <a href="Rev_13.html">13</a> <a href="Rev_14.html">14</a> <b>15</b> <a href="Rev_16.html">16</a> <a href="Rev_17.html">17</a> ... <a href="Rev_22.html">22</a> </div><hr>
<h1>Rev 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সাতজন স্বর্গদূত ও সাতটি আঘাত</h2><span class="vn">1</span> <span class="br-p"><br><br></span>আমি স্বর্গে আর একটি মহৎ ও বিস্ময়কর চিহ্ন দেখতে পেলাম: সাতজন স্বর্গদূত সাতটি অন্তিম বিপর্যয় নিয়ে আসছেন। অন্তিম, কারণ এগুলির সঙ্গেই ঈশ্বরের ক্রোধের অবসান হবে।</div>
<div class="v" id="v2"><span class="vn">2</span> আর আমি দেখলাম, যেন আগুন-মেশানো এক <i>গনগনে</i> কাচময় সমুদ্র, আর সেই সমুদ্রের পাশে দাঁড়িয়ে আছে সেইসব মানুষ, যারা সেই পশুর ও তার মূর্তির ও তার নামের সংখ্যার উপরে বিজয়ী হয়েছে। তাদের হাতে আছে ঈশ্বরের দেওয়া বীণা।</div>
<div class="v" id="v3"><span class="vn">3</span> তারা ঈশ্বরের দাস মোশির গীত<sup class="fnm"><a name="fnm1" href="#fn1">1</a></sup> ও মেষশাবকের গীত গাইছেন: <span class="br-p"><br><br></span><span class="br-ind"><br><span class="indent">&nbsp;</span></span>“প্রভু ঈশ্বর, সর্বশক্তিমান,<br> <span class="br-ind"><br><span class="indent">&nbsp;</span></span>মহৎ ও বিস্ময়কর তোমার কর্মসকল;<br> <span class="br-ind"><br><span class="indent">&nbsp;</span></span>যুগপর্যায়ের রাজন,<br> <span class="br-ind"><br><span class="indent">&nbsp;</span></span>ন্যায়সঙ্গত ও সত্য তোমার যত পথ।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ও প্রভু, কে না তোমাকে ভয় করবে<br> <span class="br-ind"><br><span class="indent">&nbsp;</span></span>ও তোমার নামের মহিমা করবে?<br> <span class="br-ind"><br><span class="indent">&nbsp;</span></span>কারণ কেবলমাত্র তুমিই পবিত্র।<br> <span class="br-ind"><br><span class="indent">&nbsp;</span></span>সর্বজাতি এসে তোমার সামনে উপাসনা করবে,<br> <span class="br-ind"><br><span class="indent">&nbsp;</span></span>কারণ তোমার ধর্মময় ক্রিয়াকলাপ প্রকাশিত হয়েছে।”<br></div>
<div class="v" id="v5"><span class="vn">5</span> <span class="br-p"><br><br></span>এরপরে আমি দৃষ্টিপাত করলাম, স্বর্গের মন্দির, অর্থাৎ সেই সাক্ষ্য-তাঁবু খুলে দেওয়া হল।</div>
<div class="v" id="v6"><span class="vn">6</span> সেই মন্দির থেকে সাতটি বিপর্যয় নিয়ে বেরিয়ে এলেন সাতজন স্বর্গদূত। তাঁরা পরিষ্কার ও উজ্জ্বল মসিনার পোশাক পরিহিত এবং তাঁদের বক্ষস্থল ঘিরে ছিল সোনার বন্ধনী।<sup class="fnm"><a name="fnm2" href="#fn2">2</a></sup></div>
<div class="v" id="v7"><span class="vn">7</span> তখন সেই চারজন জীবন্ত প্রাণীর একজন, যুগে যুগে চিরজীবী ঈশ্বরের ক্রোধে পরিপূর্ণ সাতটি সোনার বাটি, সেই সাতজন স্বর্গদূতকে দিলেন।</div>
<div class="v" id="v8"><span class="vn">8</span> আর সেই মন্দির ঈশ্বরের গরিমা থেকে ও তাঁর পরাক্রম থেকে উৎপন্ন ধোঁয়ায় পূর্ণ হল, আর ওই সাতজন স্বর্গদূতের সাতটি বিপর্যয় সমাপ্ত না হওয়া পর্যন্ত কেউই মন্দিরে প্রবেশ করতে পারল না।<sup class="fnm"><a name="fnm3" href="#fn3">3</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> যাত্রা পুস্তক ১৫:১; দ্বিতীয় বিবরণ ৩২:৪; যিরমিয় ১০:৭; গীত ৮৬:৯</div>
<div class="fn"><sup class="fnt"><a name="fn2" href="#fnm2">2</a></sup> ইং, স্যাশ</div>
<div class="fn"><sup class="fnt"><a name="fn3" href="#fnm3">3</a></sup> যাত্রা পুস্তক ৪০:৩৪,৩৫; ১ রাজাবলি ৮:১০,১১</div>
</div>
<!-- PARSED ABOVE; EDITING MAY BREAK PARSER -->
</body></html>