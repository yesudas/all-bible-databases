<html><head>
<meta http-equiv="Content-Type" content="text/html;charset=utf-8" />
<title>Rev 16 &ndash; প্রকাশিত বাক্য &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 16);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রকাশিত বাক্য</b> &ndash; <a href="Rev_1.html">1</a> ... <a href="Rev_14.html">14</a> <a href="Rev_15.html">15</a> <b>16</b> <a href="Rev_17.html">17</a> <a href="Rev_18.html">18</a> ... <a href="Rev_22.html">22</a> </div><hr>
<h1>Rev 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঐশ-ক্রোধে পূর্ণ সাতটি বাটি</h2><span class="vn">1</span> <span class="br-p"><br><br></span>এরপর আমি মন্দিরের মধ্য থেকে এক উচ্চ রব শুনতে পেলাম, যা ওই সাতজন স্বর্গদূতকে বলছিল, “তোমরা যাও, গিয়ে ঐশ-ক্রোধে পূর্ণ ওই সাতটি বাটি পৃথিবীতে ঢেলে দাও।”</div>
<div class="v" id="v2"><span class="vn">2</span> <span class="br-p"><br><br></span>প্রথম স্বর্গদূত গিয়ে তাঁর বাটি ভূপৃষ্ঠের উপরে ঢেলে দিলেন। এতে যারা সেই পশুর ছাপ ধারণ করেছিল ও তার মূর্তির পূজা করেছিল, তাদের গায়ে বীভৎস ও যন্ত্রণাদায়ক ক্ষত উৎপন্ন হল।</div>
<div class="v" id="v3"><span class="vn">3</span> <span class="br-p"><br><br></span>দ্বিতীয় স্বর্গদূত সমুদ্রপৃষ্ঠে তাঁর বাটি ঢেলে দিলেন। এতে তা মৃত মানুষের রক্তের মতো হল ও সমুদ্রের সমস্ত সজীব প্রাণী মারা পড়ল।</div>
<div class="v" id="v4"><span class="vn">4</span> <span class="br-p"><br><br></span>তৃতীয় স্বর্গদূত তাঁর বাটি সব নদনদী ও জলের উৎসগুলির উপরে ঢেলে দিলেন, সেগুলি রক্তে পরিণত হল।<sup class="fnm"><a name="fnm1" href="#fn1">1</a></sup></div>
<div class="v" id="v5"><span class="vn">5</span> তখন আমি শুনলাম, জলরাশির উপরে ভারপ্রাপ্ত স্বর্গদূত বলছেন: <span class="br-p"><br><br></span><span class="br-ind"><br><span class="indent">&nbsp;</span></span>“যিনি আছেন ও যিনি ছিলেন,<br> <span class="br-ind"><br><span class="indent">&nbsp;</span></span>সেই পবিত্রজন,<br> <span class="br-ind"><br><span class="indent">&nbsp;</span></span>এই সমস্ত বিচারে তুমিই ধর্মময়,<br> <span class="br-ind"><br><span class="indent">&nbsp;</span></span>যেহেতু তুমি এরকম বিচার করেছ;<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কারণ তারা তোমার সন্তজনেদের ও ভাববাদীদের রক্তপাত করেছিল,<br> <span class="br-ind"><br><span class="indent">&nbsp;</span></span>আর তুমি তাদের রক্ত পান করতে দিয়েছ,<br> <span class="br-ind"><br><span class="indent">&nbsp;</span></span>কারণ তারা তারই উপযুক্ত।”<br></div>
<div class="v" id="v7"><span class="vn">7</span> <span class="br-p"><br><br></span>আর আমি সেই যজ্ঞবেদির প্রত্যুত্তর শুনতে পেলাম: <span class="br-p"><br><br></span><span class="br-ind"><br><span class="indent">&nbsp;</span></span>“হ্যাঁ, প্রভু ঈশ্বর, সর্বশক্তিমান,<br> <span class="br-ind"><br><span class="indent">&nbsp;</span></span>তোমার সব বিচারাদেশ যথার্থ ও ন্যায়সঙ্গত।”<br></div>
<div class="v" id="v8"><span class="vn">8</span> <span class="br-p"><br><br></span>চতুর্থ স্বর্গদূত তাঁর বাটি সূর্যের উপরে ঢেলে দিলেন। আর সূর্যকে ক্ষমতা দেওয়া হল, যেন সে আগুনের দ্বারা সব মানুষকে ঝলসে দেয়।</div>
<div class="v" id="v9"><span class="vn">9</span> যাঁর এই সমস্ত আঘাত উপরে নিয়ন্ত্রণ ছিল, প্রখর উত্তাপে তারা তাপদগ্ধ হয়ে সেই ঈশ্বরের নামকে অভিশাপ দিতে লাগল। কিন্তু তারা মন পরিবর্তন করতে ও তাঁকে গৌরব দিতে চাইল না।</div>
<div class="v" id="v10"><span class="vn">10</span> <span class="br-p"><br><br></span>পঞ্চম স্বর্গদূত সেই পশুর সিংহাসনের উপরে তাঁর বাটি ঢেলে দিলেন। তার রাজ্য অন্ধকারে ছেয়ে গেল। মানুষেরা যন্ত্রণায় তাদের জিভ চিবাতে লাগল</div>
<div class="v" id="v11"><span class="vn">11</span> এবং তাদের যন্ত্রণা ও তাদের ক্ষতগুলির জন্য স্বর্গের ঈশ্বরকে অভিশাপ দিল। কিন্তু তারা তাদের কৃতকর্মের জন্য অনুশোচনা করল না।</div>
<div class="v" id="v12"><span class="vn">12</span> <span class="br-p"><br><br></span>ষষ্ঠ স্বর্গদূত মহানদী ইউফ্রেটিসের উপরে তাঁর বাটি ঢেলে দিলেন। এতে সেই নদীর জল শুকিয়ে গিয়ে পূর্বদিক থেকে রাজাদের আগমন-পথ সুগম করল।</div>
<div class="v" id="v13"><span class="vn">13</span> তারপর আমি তিনটি মন্দ-আত্মা<sup class="fnm"><a name="fnm2" href="#fn2">2</a></sup> দেখলাম, যেগুলি দেখতে ছিল ব্যাঙের মতো। সেগুলি সেই নাগ-দানবের মুখ থেকে, সেই পশুর মুখ থেকে ও সেই ভণ্ড ভাববাদীর মুখ থেকে বেরিয়ে এল।</div>
<div class="v" id="v14"><span class="vn">14</span> তারা ভূতদের আত্মা, অলৌকিক সব চিহ্নকর্ম করে, আর তারা সমস্ত জগতের রাজাদের কাছে যায়, যেন সর্বশক্তিমান ঈশ্বরের সেই মহাদিনের জন্য সেইসব রাজাদের যুদ্ধে একত্র করতে পারে।</div>
<div class="v" id="v15"><span class="vn">15</span> <span class="br-p"><br><br></span>“দেখো, আমি চোরের মতো আসছি! ধন্য সেই মানুষ, যে জাগ্রত থেকে তার পোশাক সঙ্গে রাখে, যেন সে নগ্ন না হয় ও তার লজ্জা প্রকাশ হয়ে না পড়ে।”</div>
<div class="v" id="v16"><span class="vn">16</span> <span class="br-p"><br><br></span>তারপর তারা সেই রাজাদের একটি স্থানে একত্র করল, হিব্রু ভাষায় যে স্থানটির নাম হরমাগিদোন।</div>
<div class="v" id="v17"><span class="vn">17</span> <span class="br-p"><br><br></span>সপ্তম স্বর্গদূত অন্তরীক্ষের উপরে তাঁর বাটি ঢাললেন। তখন মন্দিরের অভ্যন্তরস্থিত সিংহাসন থেকে এক উচ্চধ্বনি শোনা গেল, যা বলছিল, “সমাপ্ত হল!”</div>
<div class="v" id="v18"><span class="vn">18</span> তারপর সেখানে প্রকাশ পেল বিদ্যুতের ঝলকানি, গুরুগম্ভীর গর্জন, বজ্রপাত ও হল এক প্রচণ্ড ভূমিকম্প। পৃথিবীতে মানুষের সৃষ্টি হওয়া থেকে এমন ভূমিকম্প আর কখনও হয়নি, সেই ভূমিকম্প ছিল এমনই সাংঘাতিক।</div>
<div class="v" id="v19"><span class="vn">19</span> এতে সেই মহানগরী<sup class="fnm"><a name="fnm3" href="#fn3">3</a></sup> তিন ভাগে বিভক্ত হল ও বিভিন্ন দেশের নগরগুলি ধূলিসাৎ হল। ঈশ্বর মহানগরী ব্যাবিলনকে স্মরণ করলেন এবং তাঁর ভয়ংকর ক্রোধে পূর্ণ সুরার পানপাত্র তাকে দিলেন।</div>
<div class="v" id="v20"><span class="vn">20</span> প্রত্যেকটি দ্বীপ অন্তর্ধান করল ও পর্বতগুলিকে আর খুঁজে পাওয়া গেল না।</div>
<div class="v" id="v21"><span class="vn">21</span> আর মহাকাশ থেকে মানুষদের উপরে বড় বড় শিলাবৃষ্টি হল, তার এক একটির ওজন প্রায় পঞ্চাশ কিলোগ্রাম।<sup class="fnm"><a name="fnm4" href="#fn4">4</a></sup> আর তারা শিলাবৃষ্টির জন্য ঈশ্বরকে অভিশাপ দিল, কারণ সেই আঘাত ছিল অত্যন্ত ভয়ংকর।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> যাত্রা পুস্তক ৯:১১; ৭:১৭-২৪</div>
<div class="fn"><sup class="fnt"><a name="fn2" href="#fnm2">2</a></sup> বা অশুচি আত্মা।</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ, ব্যাবিলন</div>
<div class="fn"><sup class="fnt"><a name="fn4" href="#fnm4">4</a></sup> গ্রিক: এক তালন্ত।</div>
</div>
<!-- PARSED ABOVE; EDITING MAY BREAK PARSER -->
</body></html>