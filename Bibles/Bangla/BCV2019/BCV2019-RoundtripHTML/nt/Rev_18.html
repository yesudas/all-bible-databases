<html><head>
<meta http-equiv="Content-Type" content="text/html;charset=utf-8" />
<title>Rev 18 &ndash; প্রকাশিত বাক্য &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 18);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রকাশিত বাক্য</b> &ndash; <a href="Rev_1.html">1</a> ... <a href="Rev_16.html">16</a> <a href="Rev_17.html">17</a> <b>18</b> <a href="Rev_19.html">19</a> <a href="Rev_20.html">20</a> ... <a href="Rev_22.html">22</a> </div><hr>
<h1>Rev 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ব্যাবিলনের পতন</h2><span class="vn">1</span> <span class="br-p"><br><br></span>এরপরে আমি অন্য এক দূতকে স্বর্গ থেকে নেমে আসতে দেখলাম। তিনি ছিলেন মহা কর্তৃত্বসম্পন্ন, পৃথিবী তাঁর ঔজ্জ্বল্যে উদ্ভাসিত হয়ে উঠল।</div>
<div class="v" id="v2"><span class="vn">2</span> তিনি প্রবল রবে চিৎকার করে বললেন, <span class="br-p"><br><br></span><span class="br-ind"><br><span class="indent">&nbsp;</span></span>“ ‘পতন হল! বিশাল ব্যাবিলনের পতন হল!’<br> <span class="br-ind"><br><span class="indent">&nbsp;</span></span>সে হয়ে উঠেছিল ভূতপ্রেতদের গৃহ,<br> <span class="br-ind"><br><span class="indent">&nbsp;</span></span>সমস্ত মন্দ-আত্মার লুকোনোর স্থান,<br> <span class="br-ind"><br><span class="indent">&nbsp;</span></span>প্রত্যেক অশুচি পাখির এক আস্তানা।<br> <span class="br-ind"><br><span class="indent">&nbsp;</span></span>প্রত্যেক অশুচি ও ঘৃণ্য পশুর এক আস্তানা।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কারণ সমস্ত জাতি তার ব্যভিচারের উন্মত্তকারী সুরা পান করেছে।<br> <span class="br-ind"><br><span class="indent">&nbsp;</span></span>পৃথিবীর রাজারা তার সঙ্গে করেছে ব্যভিচার,<br> <span class="br-ind"><br><span class="indent">&nbsp;</span></span>আবার পৃথিবীর বণিকেরা তার বিলাসিতার প্রাচুর্যে হয়েছে ধনসমৃদ্ধ।”<br></div>
<div class="v" id="v4"><span class="vn">4</span> <span class="br-p"><br><br></span>তারপর আমি স্বর্গ থেকে শুনলাম অন্য এক কণ্ঠস্বর: <span class="br-p"><br><br></span><span class="br-ind"><br><span class="indent">&nbsp;</span></span>“আমার প্রজারা, ওর মধ্য থেকে বের হয়ে এসো,<br> <span class="br-ind"><br><span class="indent">&nbsp;</span></span>যেন তোমরা তার পাপসকলের অংশীদার না হও,<br> <span class="br-ind"><br><span class="indent">&nbsp;</span></span>যেন তার কোনো বিপর্যয় তোমাদের প্রতি না ঘটে;<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কারণ তার পাপগুলি আকাশ পর্যন্ত স্তূপীকৃত হয়েছে;<br> <span class="br-ind"><br><span class="indent">&nbsp;</span></span>আর ঈশ্বর তার সব অপরাধ স্মরণ করেছেন।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সে যেমন করেছে,<br> <span class="br-ind"><br><span class="indent">&nbsp;</span></span>তারও প্রতি ফিরে সেইরকমই করো;<br> <span class="br-ind"><br><span class="indent">&nbsp;</span></span>তার কৃতকর্মের দ্বিগুণ প্রতিফল তাকে দাও।<br> <span class="br-ind"><br><span class="indent">&nbsp;</span></span>তার নিজের পানপাত্রেই<br> <span class="br-ind"><br><span class="indent">&nbsp;</span></span>তার জন্য মিশ্রিত করো দ্বিগুণ পানীয়।<sup class="fnm"><a name="fnm1" href="#fn1">1</a></sup><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সে যত আত্মগরিমা ও বিলাসিতা করত,<br> <span class="br-ind"><br><span class="indent">&nbsp;</span></span>সেই পরিমাণে তাকে নিগ্রহ করো ও কষ্টযন্ত্রণা দাও।<br> <span class="br-ind"><br><span class="indent">&nbsp;</span></span>সে তার মনে মনে দম্ভ করে,<br> <span class="br-ind"><br><span class="indent">&nbsp;</span></span>‘আমি রানির মতো উপবিষ্ট,<br> <span class="br-ind"><br><span class="indent">&nbsp;</span></span>আমি বিধবা নই,<br> <span class="br-ind"><br><span class="indent">&nbsp;</span></span>আর আমি কখনও শোক-বিলাপ করব না।’<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>এই কারণে একই দিনে তার সমস্ত বিপর্যয়,<br> <span class="br-ind"><br><span class="indent">&nbsp;</span></span>মৃত্যু, শোক-বিলাপ ও দুর্ভিক্ষ,<br> <span class="br-ind"><br><span class="indent">&nbsp;</span></span>তার উপরে এসে পড়বে।<br> <span class="br-ind"><br><span class="indent">&nbsp;</span></span>আগুন তাকে গ্রাস করবে,<br> <span class="br-ind"><br><span class="indent">&nbsp;</span></span>কারণ তার বিচারকর্তা প্রভু ঈশ্বর, শক্তিমান।<sup class="fnm"><a name="fnm2" href="#fn2">2</a></sup><br></div>
<div class="v" id="v9"><span class="vn">9</span> <span class="br-p"><br><br></span>“যখন পৃথিবীর রাজারা, যারা তার সঙ্গে ব্যভিচার করেছিল ও তার বিলাসিতায় অংশগ্রহণ করেছিল, তারা তার দহনের ধোঁয়া দেখবে, তারা তার জন্য কাঁদবে ও শোক-বিলাপ করবে।</div>
<div class="v" id="v10"><span class="vn">10</span> তার যন্ত্রণাভোগে আতঙ্কগ্রস্ত হয়ে তারা দূরে দাঁড়িয়ে থাকবে ও আর্তনাদ করে বলবে, <span class="br-p"><br><br></span><span class="br-ind"><br><span class="indent">&nbsp;</span></span>“ ‘হায়! হায় সেই মহানগরী,<br> <span class="br-ind"><br><span class="indent">&nbsp;</span></span>ও ব্যাবিলন, পরাক্রান্ত নগরী!<br> <span class="br-ind"><br><span class="indent">&nbsp;</span></span>এক ঘণ্টার মধ্যেই তোমার সর্বনাশ উপস্থিত হল।’<br></div>
<div class="v" id="v11"><span class="vn">11</span> <span class="br-p"><br><br></span>“পৃথিবীর বণিকেরা তার জন্য ক্রন্দন ও বিলাপ করবে, কারণ কেউই আর তাদের বাণিজ্যিক-পণ্যসামগ্রী ক্রয় করে না।</div>
<div class="v" id="v12"><span class="vn">12</span> সেই বাণিজ্যিক-পণ্যসামগ্রী হল সোনা, রুপো, মণিমাণিক্য ও মুক্তো, মিহি মসিনার, বেগুনি, সিল্ক ও লাল রঙের পোশাক; সব ধরনের চন্দনকাঠ ও হাতির দাঁত, মূল্যবান কাঠ, পিতল, লোহা ও মার্বেল পাথরের তৈরি সমস্ত ধরনের দ্রব্য;</div>
<div class="v" id="v13"><span class="vn">13</span> দারুচিনি ও মশলা, সুগন্ধি ধূপ, কুন্দুরু ও গন্ধরস, সুরা ও জলপাই তেল, সূক্ষ্ম ময়দা ও গম, গবাদি পশুপাল ও মেষ, অশ্ব ও রথ, মানুষের শরীর ও প্রাণ।</div>
<div class="v" id="v14"><span class="vn">14</span> <span class="br-p"><br><br></span>“আর তারা বলবে, ‘যে ফলের তুমি আকাঙ্ক্ষা করতে, তা তোমার হাতছাড়া হয়ে গেছে। তোমার সমস্ত ঐশ্বর্য ও সমারোহ অন্তর্ধান করেছে, আর কখনও সেগুলি ফিরে পাওয়া যাবে না।’</div>
<div class="v" id="v15"><span class="vn">15</span> যে বণিকেরা এই সমস্ত পণ্য বিক্রয় করত ও তার কাছ থেকে তাদের ঐশ্বর্য লাভ করত, তারা তার যন্ত্রণায় আতঙ্কগ্রস্ত হয়ে দূরে দাঁড়িয়ে থাকবে। তারা কাঁদবে ও হাহাকার করবে</div>
<div class="v" id="v16"><span class="vn">16</span> এবং চিৎকার করে বলে উঠবে, <span class="br-p"><br><br></span><span class="br-ind"><br><span class="indent">&nbsp;</span></span>“ ‘হায়! হায়! সেই মহানগরী,<br> <span class="br-ind"><br><span class="indent">&nbsp;</span></span>সে মিহি মসিনার, বেগুনি ও লাল রঙের পোশাকে সজ্জিত ছিল,<br> <span class="br-ind"><br><span class="indent">&nbsp;</span></span>সে মণ্ডিত ছিল সোনা, মণিমাণিক্য ও মুক্তায়!<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>এক ঘণ্টায় এই বিপুল ঐশ্বর্য ধ্বংস হয়ে গেল!’<br> <span class="br-p"><br><br></span>“আর সমুদ্রের প্রত্যেক নাবিক, জলপথযাত্রী, মাল্লারা ও সমুদ্র থেকে যারা তাদের জীবিকা অর্জন করে, তারা সবাই দূরে দাঁড়িয়ে থাকবে।</div>
<div class="v" id="v18"><span class="vn">18</span> তারা যখন তার দহনের ধোঁয়া দেখবে, তারা চিৎকার করে বলবে, ‘এই মহানগরীর সমতুল্য আর কোনও নগর কি ছিল?’</div>
<div class="v" id="v19"><span class="vn">19</span> তারা তাদের মাথায় ধুলো ছড়াবে এবং ক্রন্দন ও বিলাপ করতে করতে হাহাকার করে বলবে: <span class="br-p"><br><br></span><span class="br-ind"><br><span class="indent">&nbsp;</span></span>“হায়! হায়! হে মহানগরী,<br> <span class="br-ind"><br><span class="indent">&nbsp;</span></span>তারা কোথায়, যাদের জাহাজ সমুদ্রে ছিল,<br> <span class="br-ind"><br><span class="indent">&nbsp;</span></span>যারা তার ঐশ্বর্যের দ্বারা সমৃদ্ধ হয়েছিল!<br> <span class="br-ind"><br><span class="indent">&nbsp;</span></span>এক ঘণ্টার মধ্যে তাকে ধ্বংস করা হল!<sup class="fnm"><a name="fnm3" href="#fn3">3</a></sup> <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>“হে স্বর্গ, তার সম্পর্কে উল্লসিত হও!<br> <span class="br-ind"><br><span class="indent">&nbsp;</span></span>সন্তজনেরা ও প্রেরিতশিষ্যেরা এবং সব ভাববাদী,<br> <span class="br-ind"><br><span class="indent">&nbsp;</span></span>তোমরা আনন্দ করো!<br> <span class="br-ind"><br><span class="indent">&nbsp;</span></span>কারণ সে তোমাদের প্রতি যে-রকম আচরণ করেছে,<br> <span class="br-ind"><br><span class="indent">&nbsp;</span></span>ঈশ্বর তেমনই তার বিচার করেছেন।”<br></div>
<div class="v" id="v21"><span class="vn">21</span> <span class="br-p"><br><br></span>পরে এক শক্তিমান স্বর্গদূত বড় জাঁতার মতো বিশাল এক পাথর তুলে সমুদ্রে নিক্ষেপ করলেন ও বললেন: <span class="br-p"><br><br></span><span class="br-ind"><br><span class="indent">&nbsp;</span></span>“এধরনের কঠোরতার সঙ্গে মহানগরী<br> <span class="br-ind"><br><span class="indent">&nbsp;</span></span>ব্যাবিলনকে নিক্ষিপ্ত করা হবে,<br> <span class="br-ind"><br><span class="indent">&nbsp;</span></span>তার সন্ধান আর কখনও পাওয়া যাবে না।<sup class="fnm"><a name="fnm4" href="#fn4">4</a></sup><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>বীণাবাদক ও সঙ্গীতজ্ঞদের গানবাজনা,<br> <span class="br-ind"><br><span class="indent">&nbsp;</span></span>বাঁশি-বাদক ও তূরীবাদকদের ধ্বনি, আর শোনা যাবে না,<br> <span class="br-ind"><br><span class="indent">&nbsp;</span></span>কোনও বাণিজ্যের কোনো শ্রমিক তোমার মধ্যে আর পাওয়া যাবে না,<br> <span class="br-ind"><br><span class="indent">&nbsp;</span></span>কোনো জাঁতার শব্দ আর কখনও তোমার মধ্যে যাবে না শোনা।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>প্রদীপের শিখা তোমার মধ্যে<br> <span class="br-ind"><br><span class="indent">&nbsp;</span></span>আর কখনও করবে না আলো বিকিরণ।<br> <span class="br-ind"><br><span class="indent">&nbsp;</span></span>বর ও কনের রব, তোমার মধ্যে শোনা যাবে না, আর কখনও।<br> <span class="br-ind"><br><span class="indent">&nbsp;</span></span>তোমার বণিকেরা ছিল জগতের সব মহৎ ব্যক্তি।<br> <span class="br-ind"><br><span class="indent">&nbsp;</span></span>তোমার তন্ত্রমন্ত্রের মায়ায়<br> <span class="br-ind"><br><span class="indent">&nbsp;</span></span>জাতিসকল চালিত হয়েছিল বিপথে।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তার মধ্যে পাওয়া গিয়েছে ভাববাদীদের ও<br> <span class="br-ind"><br><span class="indent">&nbsp;</span></span>সন্তজনেদের এবং যতজন পৃথিবীতে নিহত হয়েছে, তাদের সকলের রক্ত।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> যিশাইয় ২১:৯; যিরমিয় ৫০:২৯; ৫১:৭,৯,৪৫</div>
<div class="fn"><sup class="fnt"><a name="fn2" href="#fnm2">2</a></sup> যিশাইয় ৪৭:৭-৯; যিরমিয় ৫০:৩৪</div>
<div class="fn"><sup class="fnt"><a name="fn3" href="#fnm3">3</a></sup> যিহিষ্কেল ২৭:২৭-৩৬</div>
<div class="fn"><sup class="fnt"><a name="fn4" href="#fnm4">4</a></sup> যিরমিয় ৫১:৬৩,৬৪</div>
</div>
<!-- PARSED ABOVE; EDITING MAY BREAK PARSER -->
</body></html>