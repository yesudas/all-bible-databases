<html><head>
<meta http-equiv="Content-Type" content="text/html;charset=utf-8" />
<title>Rev 21 &ndash; প্রকাশিত বাক্য &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 21);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রকাশিত বাক্য</b> &ndash; <a href="Rev_1.html">1</a> ... <a href="Rev_19.html">19</a> <a href="Rev_20.html">20</a> <b>21</b> <a href="Rev_22.html">22</a> </div><hr>
<h1>Rev 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নতুন জেরুশালেম</h2><span class="vn">1</span> <span class="br-p"><br><br></span>তারপর আমি এক নতুন আকাশ ও এক নতুন পৃথিবী দেখলাম, কারণ প্রথম আকাশ ও প্রথম পৃথিবী লুপ্ত হয়েছিল এবং কোনো সমুদ্র আর ছিল না।</div>
<div class="v" id="v2"><span class="vn">2</span> আর আমি দেখলাম, পবিত্র নগরী, সেই নতুন জেরুশালেম, স্বর্গ থেকে, ঈশ্বরের কাছ থেকে নেমে আসছে। সে তার বরের জন্য সুন্দর কনের বেশে সজ্জিত হয়েছিল।</div>
<div class="v" id="v3"><span class="vn">3</span> আর আমি সেই সিংহাসন থেকে এক উচ্চ রব শুনতে পেলাম, তা বলছিল, “দেখো, এখন মানুষদের মাঝে ঈশ্বরের আবাস, তিনি তাদের সঙ্গে বসবাস করবেন। তারা তাঁর প্রজা হবে এবং ঈশ্বর স্বয়ং তাদের সঙ্গে থাকবেন ও তাদের ঈশ্বর হবেন।</div>
<div class="v" id="v4"><span class="vn">4</span> তিনি তাদের চোখ থেকে সমস্ত অশ্রু মুছিয়ে দেবেন। আর কোনো শোক বা মৃত্যু বা কান্না বা ব্যথা-বেদনা হবে না, কারণ পূর্বতন সমস্ত বিষয় বিগত হয়েছে।”<sup class="fnm"><a name="fnm1" href="#fn1">1</a></sup></div>
<div class="v" id="v5"><span class="vn">5</span> <span class="br-p"><br><br></span>যিনি সিংহাসনে উপবিষ্ট ছিলেন, তিনি বললেন, “আমি সবকিছুই নবায়িত করছি!” তারপর তিনি বললেন, “এটি লিখে নাও, কারণ এসব কথা বিশ্বাসযোগ্য ও সত্যি।”</div>
<div class="v" id="v6"><span class="vn">6</span> <span class="br-p"><br><br></span>তিনি আমাকে বললেন: “সম্পন্ন হল। আমিই আলফা ও ওমেগা,<sup class="fnm"><a name="fnm2" href="#fn2">2</a></sup> প্রারম্ভ ও সমাপ্তি। যে তৃষ্ণার্ত, তাকে আমি জীবন-জলের প্রস্রবণ থেকে বিনামূল্যে পান করতে দেব।</div>
<div class="v" id="v7"><span class="vn">7</span> যে জয়ী হয়, সে এসবের অধিকারী হবে, আর আমি তার ঈশ্বর হব ও সে আমার পুত্র <i>বা কন্যা</i> হবে।</div>
<div class="v" id="v8"><span class="vn">8</span> কিন্তু যারা কাপুরুষ, বা অবিশ্বাসী বা ঘৃণ্য স্বভাববিশিষ্ট বা খুনি বা অবৈধ যৌনাচারী, যারা তন্ত্রমন্ত্র-মায়াবিদ্যা অভ্যাস করে, প্রতিমাপূজক এবং যত মিথ্যাবাদী, তাদের স্থান হবে প্রজ্বলিত গন্ধকের অগ্নিহ্রদে। এই হল দ্বিতীয় মৃত্যু।”</div>
<div class="v" id="v9"><span class="vn">9</span> <span class="br-p"><br><br></span>যে সাতজন স্বর্গদূতের কাছে সাতটি অন্তিম আঘাতে পূর্ণ সাতটি বাটি ছিল, তাঁদের মধ্যে একজন এসে আমাকে বললেন, “এসো, আমি তোমাকে সেই কনে, মেষশাবকের বধূকে দেখাই।”</div>
<div class="v" id="v10"><span class="vn">10</span> আর তিনি আমাকে <i>পবিত্র</i> আত্মায় পূর্ণ করে এক বিশাল ও সুউচ্চ মহাপর্বতে নিয়ে গেলেন ও সেই পবিত্র নগরী জেরুশালেমকে দেখালেন, যা স্বর্গ থেকে, ঈশ্বরের কাছ থেকে নেমে আসছিল।</div>
<div class="v" id="v11"><span class="vn">11</span> সেটি ছিল ঈশ্বরের মহিমায় ভাস্বর, আর তার ঔজ্জ্বল্য ছিল বহুমূল্য মণির, স্ফটিকের মতো স্বচ্ছ, সূর্যকান্ত মণির সদৃশ।</div>
<div class="v" id="v12"><span class="vn">12</span> তার ছিল বিশাল, সুউচ্চ প্রাচীর ও বারোটি পুরদ্বার। বারোজন স্বর্গদূত ওই দ্বারগুলিতে থাকেন। দ্বারগুলির উপরে লেখা ছিল ইস্রায়েলের দ্বাদশ গোষ্ঠীর নাম।</div>
<div class="v" id="v13"><span class="vn">13</span> তিনটি দ্বার ছিল পূর্বদিকে, তিনটি উত্তর দিকে, তিনটি দক্ষিণ দিকে ও তিনটি পশ্চিমদিকে।<sup class="fnm"><a name="fnm3" href="#fn3">3</a></sup></div>
<div class="v" id="v14"><span class="vn">14</span> নগরের প্রাচীরের ছিল বারোটি ভিত্তি, আর সেগুলির উপরে লেখা ছিল মেষশাবকের বারোজন প্রেরিতশিষ্যের নাম।</div>
<div class="v" id="v15"><span class="vn">15</span> <span class="br-p"><br><br></span>যে স্বর্গদূত আমার সঙ্গে কথা বলছিলেন, তাঁর হাতে ওই নগর, তার দ্বারগুলি ও তার প্রাচীরগুলি পরিমাপ করার জন্য ছিল সোনার এক মাপকাঠি।</div>
<div class="v" id="v16"><span class="vn">16</span> নগরটির আকৃতি ছিল বর্গাকার, তার দৈর্ঘ্য-প্রস্থ সমান। তিনি ওই মাপকাঠি দিয়ে নগরটি পরিমাপ করলেন এবং তার দৈর্ঘ্য, প্রস্থ ও উচ্চতা একই হল, অর্থাৎ 2,220 কিলোমিটার।<sup class="fnm"><a name="fnm4" href="#fn4">4</a></sup></div>
<div class="v" id="v17"><span class="vn">17</span> তিনি তার প্রাচীর পরিমাপ করলে, তা মানুষের পরিমাপ অনুসারে উচ্চতা 65 মিটার<sup class="fnm"><a name="fnm5" href="#fn5">5</a></sup> হল, এই মাপকাঠিই সেই স্বর্গদূত ব্যবহার করেছিলেন।</div>
<div class="v" id="v18"><span class="vn">18</span> সেই প্রাচীর সূর্যকান্তমণি দ্বারা ও নগর বিশুদ্ধ কাচের মতো নির্মল সোনায় নির্মিত।</div>
<div class="v" id="v19"><span class="vn">19</span> নগর-প্রাচীরের ভিত্তিগুলি সব ধরনের মণিমাণিক্যে সুশোভিত।<sup class="fnm"><a name="fnm6" href="#fn6">6</a></sup> প্রথম ভিত্তিমূল সূর্যকান্ত মণির, দ্বিতীয় নীলকান্তের, তৃতীয় তাম্রমণির, চতুর্থ মরকতের,</div>
<div class="v" id="v20"><span class="vn">20</span> পঞ্চম বৈদুর্য্যের, ষষ্ঠ সার্দীয় মণির, সপ্তম হেমকান্তমণির, অষ্টম গোমেদের, নবম পদ্মরাগমণির, দশম লশুনিয়ের, একাদশ পেরোজের ও দ্বাদশ জামিরা মণির।</div>
<div class="v" id="v21"><span class="vn">21</span> আর বারোটি দ্বার ছিল বারোটি মুক্তার, প্রত্যেকটি দ্বার এক-একটি মুক্তায় নির্মিত। নগরের রাজপথ ছিল স্বচ্ছ কাচের মতো বিশুদ্ধ সোনার।</div>
<div class="v" id="v22"><span class="vn">22</span> <span class="br-p"><br><br></span>আমি নগরের মধ্যে কোনো মন্দির দেখলাম না, কারণ সর্বশক্তিমান প্রভু ঈশ্বর ও মেষশাবক এর মন্দিরস্বরূপ।</div>
<div class="v" id="v23"><span class="vn">23</span> নগরটি আলোকিত করার জন্য সূর্যের বা চাঁদের কোনও প্রয়োজন নেই, কারণ ঈশ্বরের মহিমা সেখানে আলো প্রদান করে এবং মেষশাবকই তার প্রদীপের মতো।</div>
<div class="v" id="v24"><span class="vn">24</span> জাতিবৃন্দ তার আলোয় চলাফেরা করবে এবং পৃথিবীর রাজারা এর মধ্যে তাদের বৈভব নিয়ে আসবে।</div>
<div class="v" id="v25"><span class="vn">25</span> ওই নগরের দ্বারগুলি কোনোদিন কখনও বন্ধ হবে না, কারণ সেখানে কোনো রাত্রিই হবে না।</div>
<div class="v" id="v26"><span class="vn">26</span> জাতিবৃন্দের প্রতাপ ও সম্মান এর মধ্যে নিয়ে আসা হবে।<sup class="fnm"><a name="fnm7" href="#fn7">7</a></sup></div>
<div class="v" id="v27"><span class="vn">27</span> কোনও অশুদ্ধ<sup class="fnm"><a name="fnm8" href="#fn8">8</a></sup> কিছু কিংবা লজ্জাজনক মূর্তিপূজক বা প্রতারণাকারী, কেউই এর মধ্যে প্রবেশ করতে পারবে না; কেবলমাত্র যাদের নাম মেষশাবকের জীবনপুস্তকে লিখিত আছে, তারাই প্রবেশ করবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> যিশাইয় ৬৫:১৭,১৯; ৫২:১; ২৫:৮; লেবীয় পুস্তক ২৬:১১,১২</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->আলফা ও ওমেগা<!--raw 1 bo --></em><!--endraw 1-->—গ্রিক বর্ণমালার প্রথম ও শেষ অক্ষর। এই উক্তির দ্বারা প্রভু নিজ ঐশী-গুণের প্রতি ইঙ্গিত করেছেন যে, তিনি স্বয়ং অনাদি-অনন্ত আয়ুর অধিকারী এবং সমস্ত কাল, মহাশূন্য ও সৃষ্টি জুড়ে চির বিরাজমান।</div>
<div class="fn"><sup class="fnt"><a name="fn3" href="#fnm3">3</a></sup> যিহিষ্কেল ৪০:১-৩; ৪৮:৩১-৩৪</div>
<div class="fn"><sup class="fnt"><a name="fn4" href="#fnm4">4</a></sup> গ্রিক: ১২,০০০ স্ট্যাডিয়া বা ১,৪০০ মাইল।</div>
<div class="fn"><sup class="fnt"><a name="fn5" href="#fnm5">5</a></sup> বা ২১৬ ফুট (প্রায় ১৪৪ হাত)</div>
<div class="fn"><sup class="fnt"><a name="fn6" href="#fnm6">6</a></sup> যিশাইয় ৫৪:১১,১২</div>
<div class="fn"><sup class="fnt"><a name="fn7" href="#fnm7">7</a></sup> যিশাইয় ৬০:১,৩,৫,১০,১১,১৯</div>
<div class="fn"><sup class="fnt"><a name="fn8" href="#fnm8">8</a></sup> সংস্কারগতভাবে, অশুচি</div>
</div>
<!-- PARSED ABOVE; EDITING MAY BREAK PARSER -->
</body></html>