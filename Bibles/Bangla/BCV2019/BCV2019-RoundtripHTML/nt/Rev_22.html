<html><head>
<meta http-equiv="Content-Type" content="text/html;charset=utf-8" />
<title>Rev 22 &ndash; প্রকাশিত বাক্য &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 22);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রকাশিত বাক্য</b> &ndash; <a href="Rev_1.html">1</a> ... <a href="Rev_20.html">20</a> <a href="Rev_21.html">21</a> <b>22</b> </div><hr>
<h1>Rev 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জীবন-নদী</h2><span class="vn">1</span> <span class="br-p"><br><br></span>তারপর সেই স্বর্গদূত আমাকে জীবন-জলের নদী দেখালেন। তার জল স্ফটিকের মতো স্বচ্ছ এবং তা ঈশ্বরের ও মেষশাবকের সিংহাসন থেকে নির্গত হয়ে</div>
<div class="v" id="v2"><span class="vn">2</span> নগরের রাজপথের মাঝখান দিয়ে বয়ে চলেছে। নদীর দুই পাশে ছিল জীবনবৃক্ষ, এক এক মাসে একবার করে তা বারো মাস ফল উৎপন্ন করে। আর সেই গাছের পাতা জাতিবৃন্দের আরোগ্যলাভের জন্য।<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> সেখানে আর কোনও অভিশাপ থাকবে না। সেই নগরের মধ্যে থাকবে ঈশ্বরের ও মেষশাবকের সিংহাসন, আর তাঁর দাসেরা তাঁর উপাসনা করবে।</div>
<div class="v" id="v4"><span class="vn">4</span> তারা তাঁর শ্রীমুখ দর্শন করবে এবং তাঁর শ্রীনাম তাদের কপালে লেখা থাকবে।</div>
<div class="v" id="v5"><span class="vn">5</span> সেখানে রাত্রি আর হবে না। তাদের প্রদীপের আলো বা সূর্যের আলোর প্রয়োজন হবে না, কারণ প্রভু ঈশ্বরই তাদের আলো প্রদান করবেন। আর তারা যুগে যুগে চিরকাল রাজত্ব করবে।<sup class="fnm"><a name="fnm2" href="#fn2">2</a></sup></div>
<div class="v" id="v6"><span class="vn">6</span> <span class="br-p"><br><br></span>সেই স্বর্গদূত আমাকে বললেন, “এই সমস্ত বচন বিশ্বাসযোগ্য ও সত্যি। যা অবশ্যই সত্বর ঘটতে চলেছে, তা তার দাসদের প্রদর্শন করার জন্য প্রভু, ভাববাদীদের আত্মাসমূহের ঈশ্বর, তাঁর দূতকে প্রেরণ করেছেন।”</div>
<div class="v" id="v7"><h2>যীশু আসছেন</h2><span class="vn">7</span> <span class="br-p"><br><br></span>“দেখো, আমি শীঘ্রই আসছি! ধন্য সেই জন, যে এই গ্রন্থে লেখা ভাববাণীর বচনগুলি পালন করে।”</div>
<div class="v" id="v8"><span class="vn">8</span> <span class="br-p"><br><br></span>আমি যোহন, এসব বিষয় শুনলাম ও দেখলাম। আর যখন আমি সেগুলি শুনলাম ও দেখলাম, তখন যে স্বর্গদূত সেগুলি আমাকে দেখাচ্ছিলেন, আমি তাঁর উপাসনা করার জন্য তাঁর চরণে প্রণত হলাম।</div>
<div class="v" id="v9"><span class="vn">9</span> কিন্তু তিনি আমাকে বললেন, “তুমি এরকম কোরো না। আমি তোমার সহদাস এবং তোমার ভাববাদী ভাইদের ও যারা এই গ্রন্থে লিখিত বচনগুলি পালন করে, তাদের সবারই সহদাস। ঈশ্বরেরই উপাসনা করো!”</div>
<div class="v" id="v10"><span class="vn">10</span> <span class="br-p"><br><br></span>এরপর তিনি আমাকে বললেন, “এই গ্রন্থে লিখিত ভাববাণীর বচনগুলি মোহরাঙ্কিত কোরো না, কারণ সময় আগতপ্রায়।</div>
<div class="v" id="v11"><span class="vn">11</span> যে অন্যায় করে, সে এর পরেও অন্যায় করুক; যে কলুষিত, সে এর পরেও কলুষতার আচরণ করুক; যে ন্যায়সঙ্গত আচরণ করে, সে এর পরেও ন্যায়সঙ্গত আচরণ করুক; আর যে পবিত্র, সে এর পরেও পবিত্র থাকুক।”</div>
<div class="v" id="v12"><span class="vn">12</span> <span class="br-p"><br><br></span>“দেখো, আমি শীঘ্র আসছি! আমার দেয় পুরস্কার আমার সঙ্গে আছে, আর আমি সকলের কৃতকর্ম অনুযায়ী প্রতিফল দেব।</div>
<div class="v" id="v13"><span class="vn">13</span> আমিই আলফা ও ওমেগা, প্রথম ও শেষতম,<sup class="fnm"><a name="fnm3" href="#fn3">3</a></sup> প্রারম্ভ ও সমাপ্তি।</div>
<div class="v" id="v14"><span class="vn">14</span> <span class="br-p"><br><br></span>“ধন্য তারা, যারা নিজেদের পোশাক ধৌত করে, যেন তারা জীবনবৃক্ষের অধিকার লাভ করে ও নগরদ্বারগুলি দিয়ে প্রবেশ করে।</div>
<div class="v" id="v15"><span class="vn">15</span> বাইরে রয়েছে কুকুরেরা,<sup class="fnm"><a name="fnm4" href="#fn4">4</a></sup> আর যারা তন্ত্রমন্ত্র-মায়াবিদ্যা অনুশীলন করে, যারা অবৈধ যৌনসংসর্গকারী, যারা খুনি এবং প্রতিমাপূজকেরা, আর যারা মিথ্যা কথা বলতে ভালোবাসে ও তা বলেই যায়।</div>
<div class="v" id="v16"><span class="vn">16</span> <span class="br-p"><br><br></span>“আমি যীশু, মণ্ডলীগুলির কাছে এই সাক্ষ্য দিতে আমি আমার দূতকে তোমাদের কাছে প্রেরণ করেছি। আমিই দাউদের মূল ও বংশধর, উজ্জ্বল প্রভাতী-তারা!”</div>
<div class="v" id="v17"><span class="vn">17</span> <span class="br-p"><br><br></span><i>পবিত্র</i> আত্মা ও কন্যা বলছেন, “এসো!” যে শোনে, সে-ও বলুক, “এসো!” যে তৃষ্ণার্ত, সে আসুক; আর যে চায়, সে বিনামূল্যের উপহার, জীবন জল গ্রহণ করুক।</div>
<div class="v" id="v18"><span class="vn">18</span> <span class="br-p"><br><br></span>যারা এই গ্রন্থের ভাববাণীর বচনগুলি শোনে, আমি তাদের প্রত্যেককে সতর্ক করে বলছি: যদি এগুলির সঙ্গে কেউ আরও কিছু যোগ করে, ঈশ্বর সেই ব্যক্তির প্রতি এই গ্রন্থে লিখিত বিপর্যয়গুলিও যোগ করবেন।</div>
<div class="v" id="v19"><span class="vn">19</span> আবার কেউ যদি ভাববাণীর এই গ্রন্থ থেকে কোনও বচন হরণ করে, তাহলে ঈশ্বর এই গ্রন্থে লিখিত জীবনবৃক্ষ থেকে ও সেই পবিত্র নগর থেকে তার অংশও হরণ করবেন।</div>
<div class="v" id="v20"><span class="vn">20</span> <span class="br-p"><br><br></span>যিনি এসব বিষয়ের সাক্ষ্য দেন, তিনি বলছেন, “হ্যাঁ, আমি শীঘ্র আসছি।” <span class="br-p"><br><br></span>আমেন। প্রভু যীশু, এসো।</div>
<div class="v" id="v21"><span class="vn">21</span> <span class="br-p"><br><br></span>প্রভু যীশুর অনুগ্রহ ঈশ্বরের সকল পবিত্রজনের সঙ্গে থাকুক। আমেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> আদি পুস্তক ২:৯,১০; ৩:২৪; যিহিষ্কেল ৪৭:১,৭,১২</div>
<div class="fn"><sup class="fnt"><a name="fn2" href="#fnm2">2</a></sup> সখরিয় ১৪:১১</div>
<div class="fn"><sup class="fnt"><a name="fn3" href="#fnm3">3</a></sup> যিশাইয় ৪০:১০; ৪৪:৬; যিরমিয় ১৭:১০</div>
<div class="fn"><sup class="fnt"><a name="fn4" href="#fnm4">4</a></sup> <!--raw 1 bo --><em><!--endraw 1-->কুকুরেরা<!--raw 1 bo --></em><!--endraw 1-->—অর্থাৎ, পুরুষ বেশ্যারা (দ্বিতীয় বিবরণ ২৩:১৮)</div>
</div>
<!-- PARSED ABOVE; EDITING MAY BREAK PARSER -->
</body></html>