<html><head>
<meta http-equiv="Content-Type" content="text/html;charset=utf-8" />
<title>Rev 5 &ndash; প্রকাশিত বাক্য &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 5);">
<div id="navbar"><a href="../index.html">বাংলা সমকালীন সংস্করণ</a> &ndash; <b>প্রকাশিত বাক্য</b> &ndash; <a href="Rev_1.html">1</a> ... <a href="Rev_3.html">3</a> <a href="Rev_4.html">4</a> <b>5</b> <a href="Rev_6.html">6</a> <a href="Rev_7.html">7</a> ... <a href="Rev_22.html">22</a> </div><hr>
<h1>Rev 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পুঁথি ও সেই মেষশাবক</h2><span class="vn">1</span> <span class="br-p"><br><br></span>পরে আমি দেখলাম, যিনি সিংহাসনে আসীন, তাঁর ডান হাতে রয়েছে একটি পুঁথি, যার ভেতরে ও বাইরে, দুদিকেই লেখা এবং তা সাতটি সিলমোহর দ্বারা মোহরাঙ্কিত।</div>
<div class="v" id="v2"><span class="vn">2</span> আবার আমি এক শক্তিশালী দূতকে দেখলাম, যিনি উচ্চকণ্ঠে ঘোষণা করছেন, “এই সিলমোহরগুলি ভেঙে পুঁথিটি উন্মুক্ত করার যোগ্য কে?”</div>
<div class="v" id="v3"><span class="vn">3</span> কিন্তু স্বর্গে কি পৃথিবীতে কি পাতালে, কেউই ওই পুঁথিটি উন্মুক্ত করতে বা তার ভেতরে দৃষ্টিপাত করতে সক্ষম হল না।</div>
<div class="v" id="v4"><span class="vn">4</span> আমি কেবলই কাঁদতে থাকলাম, কারণ ওই পুঁথি উন্মুক্ত করতে বা তার ভেতরে দৃষ্টিপাত করার যোগ্য কাউকেই পাওয়া গেল না।</div>
<div class="v" id="v5"><span class="vn">5</span> তখন প্রাচীনদের মধ্যে একজন আমাকে বললেন, “তুমি কেঁদো না! দেখো, যিনি যিহূদা গোষ্ঠীর সিংহ, দাউদ বংশের মূলস্বরূপ, তিনি বিজয়ী হয়েছেন।<sup class="fnm"><a name="fnm1" href="#fn1">1</a></sup> তিনিই ওই পুঁথি ও তার সাতটি সিলমোহর খুলতে সক্ষম।”</div>
<div class="v" id="v6"><span class="vn">6</span> <span class="br-p"><br><br></span>এরপর আমি এক মেষশাবককে দেখতে পেলাম, দেখে মনে হল যেন তাঁকে যেন হনন করা হয়েছিল।<sup class="fnm"><a name="fnm2" href="#fn2">2</a></sup> তিনি সিংহাসনের কেন্দ্রস্থলে দাঁড়িয়েছিলেন ও তাঁকে চারদিক থেকে ঘিরে ছিলেন সেই চার জীবন্ত প্রাণী ও প্রাচীনবর্গ। তাঁর ছিল সাতটি শিং ও সাতটি চোখ, যেগুলি হল সমস্ত পৃথিবীতে প্রেরিত ঈশ্বরের সপ্ত-আত্মা।</div>
<div class="v" id="v7"><span class="vn">7</span> তিনি এসে সিংহাসনে উপবিষ্ট ব্যক্তির ডান হাত থেকে সেই পুঁথিটি নিলেন।</div>
<div class="v" id="v8"><span class="vn">8</span> এবং তিনি পুস্তকটি নেওয়া মাত্র সেই চার জীবন্ত প্রাণী ও চব্বিশজন প্রাচীন মেষশাবকের সামনে অধোমুখে পতিত হলেন। তাঁদের প্রত্যেকজনের হাতে ছিল একটি করে বীণা<sup class="fnm"><a name="fnm3" href="#fn3">3</a></sup> ও তাদের হাতে ছিল সুগন্ধি ধূপে পরিপূর্ণ একটি সোনার পাত্র। এই ধূপ হল সন্তদের প্রার্থনাস্বরূপ।</div>
<div class="v" id="v9"><span class="vn">9</span> তাঁরা একটি নতুন গীত গাইল: <span class="br-p"><br><br></span><span class="br-ind"><br><span class="indent">&nbsp;</span></span>“তুমি ওই পুঁথি গ্রহণ করার ও<br> <span class="br-ind"><br><span class="indent">&nbsp;</span></span>তার সিলমোহর খোলার যোগ্য,<br> <span class="br-ind"><br><span class="indent">&nbsp;</span></span>কারণ তোমাকে হনন করা হয়েছিল,<br> <span class="br-ind"><br><span class="indent">&nbsp;</span></span>আর তোমার রক্ত দ্বারা তুমি<br> <span class="br-ind"><br><span class="indent">&nbsp;</span></span>তুমি ঈশ্বরের জন্য সব গোষ্ঠী ও ভাষাভাষী ও জাতি ও দেশ থেকে মানুষদের ক্রয় করেছ।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমাদের ঈশ্বরের সেবা করার জন্য তুমি তাদের রাজ্যস্বরূপ ও যাজকসমাজ করেছ,<br> <span class="br-ind"><br><span class="indent">&nbsp;</span></span>আর তারা পৃথিবীতে রাজত্ব করবে।”<br></div>
<div class="v" id="v11"><span class="vn">11</span> <span class="br-p"><br><br></span>তখন আমি দৃষ্টিপাত করে হাজার হাজার ও অযুত অযুত স্বর্গদূতের স্বর শুনতে পেলাম। তাঁরা সেই সিংহাসন ও জীবন্ত প্রাণীদের ও প্রাচীনদের ঘিরে ছিলেন।</div>
<div class="v" id="v12"><span class="vn">12</span> তাঁরা উচ্চকণ্ঠে গাইতে লাগলেন, <span class="br-p"><br><br></span><span class="br-ind"><br><span class="indent">&nbsp;</span></span>“মেষশাবক, যিনি হত হয়েছিলেন,<br> <span class="br-ind"><br><span class="indent">&nbsp;</span></span>তিনিই পরাক্রম ও ঐশ্বর্য ও প্রজ্ঞা ও শক্তি ও সম্মান ও মহিমা ও প্রশংসা,<br> <span class="br-ind"><br><span class="indent">&nbsp;</span></span>গ্রহণ করার যোগ্য!”<br></div>
<div class="v" id="v13"><span class="vn">13</span> <span class="br-p"><br><br></span>পরে আমি শুনতে পেলাম স্বর্গে ও পৃথিবীতে এবং পৃথিবীর নিচে সমুদ্রে এবং সেগুলির অভ্যন্তরস্থ প্রত্যেক প্রাণী গাইছে: <span class="br-p"><br><br></span><span class="br-ind"><br><span class="indent">&nbsp;</span></span>“যিনি সিংহাসনে উপবিষ্ট, তাঁর<br> <span class="br-ind"><br><span class="indent">&nbsp;</span></span>ও মেষশাবকের প্রশংসা ও সম্মান,<br> <span class="br-ind"><br><span class="indent">&nbsp;</span></span>মহিমা ও পরাক্রম, <span class="br-p"><br><br></span>চিরকাল যুগে যুগে হোক!”<br></div>
<div class="v" id="v14"><span class="vn">14</span> <span class="br-p"><br><br></span>সেই চারজন সজীব প্রাণী বললেন, “আমেন,” আর প্রাচীনেরা ভূমিষ্ঠ হয়ে উপাসনা করলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> যিহূদা গোষ্ঠীর সিংহ, এটি মশীহের একটি উপাধি (আদি পুস্তক ৪৯:১০); তাঁকে ভাবীকালে সবকিছুর অধিপতি হওয়ার প্রতিশ্রুতি দেওয়া হয়েছিল। (দ্রঃ যিহিষ্কেল ২১:২৭) দাউদ বংশের মূল, দ্রঃ যিশাইয় ১১:১,১০, যা আগামী সময়ে দাউদের বংশে আদর্শ রাজার আগমনের ইঙ্গিতবাহী। উপাধিটি মশীহের উদ্দেশে ব্যাখ্যা করা হয়েছে রোমীয় ১৫:১২ পদে।</div>
<div class="fn"><sup class="fnt"><a name="fn2" href="#fnm2">2</a></sup> যিশাইয় ৫৩:৭; যোহন ১:২৯; সখরিয় ৫:১০</div>
<div class="fn"><sup class="fnt"><a name="fn3" href="#fnm3">3</a></sup> <!--raw 1 bo --><em><!--endraw 1-->বীণা <!--raw 1 bo --></em><!--endraw 1-->ভারতীয় বীণা নয়, বাঁকানো কাঠের কাঠামোয় চারটি, সাতটি, দশটি, কিংবা তারও বেশি তার লাগানো বাদ্যযন্ত্র। সাধারণত, এগুলির মধ্যে কোনও রিড্ লাগানো বা চিহ্নিত করা থাকত না।</div>
</div>
<!-- PARSED ABOVE; EDITING MAY BREAK PARSER -->
</body></html>