<html><head>
<meta http-equiv="Content-Type" content="text/html;charset=utf-8" />
<title>Rom 13 &ndash; রোমীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 13);">
<div id="navbar"><a href="../index.html">বাংলা সমকালীন সংস্করণ</a> &ndash; <b>রোমীয়</b> &ndash; <a href="Rom_1.html">1</a> ... <a href="Rom_11.html">11</a> <a href="Rom_12.html">12</a> <b>13</b> <a href="Rom_14.html">14</a> <a href="Rom_15.html">15</a> <a href="Rom_16.html">16</a> </div><hr>
<h1>Rom 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>কর্তৃত্বের প্রতি বশ্যতাস্বীকার</h2><span class="vn">1</span> <span class="br-p"><br><br></span>প্রত্যেকেই ক্ষমতায় অধিষ্ঠিত কর্তৃপক্ষের কাছে অবশ্যই বশ্যতাস্বীকার করুক, কারণ ঈশ্বর ব্যতিরেকে কোনও কর্তৃত্বের শাসন প্রতিষ্ঠিত হয় না। যে সমস্ত কর্তৃপক্ষের অস্তিত্ব আছে, সেগুলি ঈশ্বর প্রতিষ্ঠিত করেছেন।</div>
<div class="v" id="v2"><span class="vn">2</span> কাজেই, যে কর্তৃত্বের বিরুদ্ধে বিদ্রোহ করে, সে ঈশ্বর যা স্থাপন করেছেন, তারই বিরুদ্ধে বিদ্রোহ করে, আর যারা তা করে, তারা নিজেদের উপরে দণ্ডাদেশ নিয়ে আসে।</div>
<div class="v" id="v3"><span class="vn">3</span> কারণ যারা ন্যায়সঙ্গত কর্ম করে, তাদের কাছে নয়, কিন্তু যারা অন্যায় করে, তাদের কাছে শাসকেরা ভীতির কারণস্বরূপ। কর্তৃত্বে যিনি আছেন, তাঁর কাছে তুমি কি নির্ভয় হতে চাও? তাহলে যা ন্যায়সংগত, তাই করো, তিনি তোমার প্রশংসা করবেন।</div>
<div class="v" id="v4"><span class="vn">4</span> কারণ তোমাদের মঙ্গল-সাধনের জন্যই তিনি ঈশ্বরের পরিচারক। কিন্তু তুমি যদি অন্যায় করো, তাহলে ভীত হও, কারণ তিনি বিনা কারণে তরোয়াল ধারণ করেন না। তিনি ঈশ্বরের পরিচারক, দুষ্কৃতীকে শাস্তিদানের জন্য তিনি ঈশ্বরের প্রতিনিধি।</div>
<div class="v" id="v5"><span class="vn">5</span> সেই কারণে, কর্তৃপক্ষের বশ্যতাধীন থাকা আবশ্যিক, কেবলমাত্র সম্ভাব্য শাস্তির জন্য নয়, কিন্তু বিবেকবোধের কারণেও।</div>
<div class="v" id="v6"><span class="vn">6</span> <span class="br-p"><br><br></span>এজন্যই তোমরা কর দিয়ে থাকো, কারণ কর্তৃপক্ষেরা ঈশ্বরের পরিচারক, যাঁরা তাঁদের পূর্ণ সময় শাসনকর্মে প্রদান করেন।</div>
<div class="v" id="v7"><span class="vn">7</span> প্রত্যেকের যা প্রাপ্য, তা তাকে দাও: যাঁকে কর দেওয়ার থাকে, তাঁকে কর দাও; যদি শুল্ক হয়, তাহলে শুল্ক দাও; যদি শ্রদ্ধা হয়, শ্রদ্ধা প্রদর্শন করো; যদি সম্মান হয়, তাহলে সম্মান করো।</div>
<div class="v" id="v8"><h2>সেদিন সন্নিকট বলে ভালোবাসো</h2><span class="vn">8</span> <span class="br-p"><br><br></span>তোমরা কারও কাছে কোনো ঋণ কোরো না, কেবলমাত্র পরস্পরের কাছে প্রেমের ঋণ কোরো; কারণ যে তার সহমানবকে ভালোবাসে, সে বিধান পূর্ণরূপে পালন করেছে।</div>
<div class="v" id="v9"><span class="vn">9</span> “ব্যভিচার কোরো না,” “নরহত্যা কোরো না,” “চুরি কোরো না,” “লোভ কোরো না,”<sup class="fnm"><a name="fnm1" href="#fn1">1</a></sup> এই আজ্ঞাগুলি এবং আরও যে কোনো আজ্ঞা থাকো না কেন, এই একটি আজ্ঞায় সেসবই সংকলিত হয়েছে, “তোমার প্রতিবেশীকে নিজের মতোই ভালোবেসো।”<sup class="fnm"><a name="fnm2" href="#fn2">2</a></sup></div>
<div class="v" id="v10"><span class="vn">10</span> ভালোবাসা প্রতিবেশীর কোনও অনিষ্ট করে না। সেই কারণে, ভালোবাসাই বিধানের পূর্ণতাস্বরূপ।</div>
<div class="v" id="v11"><span class="vn">11</span> <span class="br-p"><br><br></span>আর বর্তমানকাল সম্পর্কে সচেতন হয়ে তোমরা এরকম করো। তোমাদের তন্দ্রা থেকে জেগে ওঠার সময় উপস্থিত হয়েছে, কারণ প্রথম যখন বিশ্বাস করেছিলাম, তখন থেকে আমাদের পরিত্রাণ<sup class="fnm"><a name="fnm3" href="#fn3">3</a></sup> আরও নিকটবর্তী।</div>
<div class="v" id="v12"><span class="vn">12</span> রাত্রি প্রায় অবসান হল, দিবস আগতপ্রায়। তাই, এসো আমরা অন্ধকারের ক্রিয়াকলাপকে ত্যাগ করে দীপ্তির রণসজ্জা পরিধান করি।</div>
<div class="v" id="v13"><span class="vn">13</span> এসো, আমরা দিনের বেলার উপযুক্ত শোভন আচরণ করি, রঙ্গরস ও মত্ততায় নয়, যৌন-অনাচার ও লাম্পট্যে নয়, মতবিরোধ ও ঈর্ষায় নয়</div>
<div class="v" id="v14"><span class="vn">14</span> বরং, তোমরা প্রভু যীশু খ্রীষ্টকে অঙ্গের আবরণ করো, রক্তমাংসের<sup class="fnm"><a name="fnm4" href="#fn4">4</a></sup> অভিলাষ কীভাবে পূর্ণ করবে, সে সম্পর্কে চিন্তা কোরো না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> যাত্রা পুস্তক ২০:১৩-১৫,১৭; দ্বিতীয় বিবরণ ৫:১৭-১৯,২১</div>
<div class="fn"><sup class="fnt"><a name="fn2" href="#fnm2">2</a></sup> লেবীয় পুস্তক ১৯:১৮</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ, দেহের মুক্তি।</div>
<div class="fn"><sup class="fnt"><a name="fn4" href="#fnm4">4</a></sup> শারীরিক, বা পাপময় প্রকৃতির।</div>
</div>
<!-- PARSED ABOVE; EDITING MAY BREAK PARSER -->
</body></html>