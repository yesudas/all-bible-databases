<html><head>
<meta http-equiv="Content-Type" content="text/html;charset=utf-8" />
<title>Rom 2 &ndash; রোমীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 2);">
<div id="navbar"><a href="../index.html">বাংলা সমকালীন সংস্করণ</a> &ndash; <b>রোমীয়</b> &ndash; <a href="Rom_1.html">1</a> <b>2</b> <a href="Rom_3.html">3</a> <a href="Rom_4.html">4</a> ... <a href="Rom_16.html">16</a> </div><hr>
<h1>Rom 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঐশ্বরিক ন্যায়বিচার</h2><span class="vn">1</span> <span class="br-p"><br><br></span>অতএব, তুমি যে অন্য কারও বিচার করে থাকো, তোমার অজুহাত দেওয়ার মতো কিছু নেই, কারণ যে বিষয়ে তুমি অন্য মানুষের বিচার করো, তুমি নিজেকেই সে বিষয়ে অপরাধী করে তুলছ, কারণ তোমরা যারা বিচার করো, তোমরাও একই কর্ম করে থাকো।</div>
<div class="v" id="v2"><span class="vn">2</span> এখন, আমরা জানি যে, যারা এই ধরনের আচরণে লিপ্ত থাকে, তাদের বিরুদ্ধে ঈশ্বরের বিচারদণ্ড সত্যের উপরে ভিত্তি করে হয়।</div>
<div class="v" id="v3"><span class="vn">3</span> তাহলে, তোমরা যখন নিছক মানুষ হয়ে তাদের উপরে দণ্ডাদেশ ঘোষণা করো, অথচ নিজেরাও একই কর্ম করো, তোমরা কি মনে করো যে তোমরা ঈশ্বরের ন্যায়বিচার এড়াতে পারবে?</div>
<div class="v" id="v4"><span class="vn">4</span> অথবা তোমরা কি তাঁর সদয়তা, সহিষ্ণুতা ও ধৈর্যরূপ ঐশ্বর্যের প্রতি অবজ্ঞা প্রদর্শন করছ, একথা না-বুঝে যে, ঈশ্বরের সদয়তা তোমাদের অনুতাপের<sup class="fnm"><a name="fnm1" href="#fn1">1</a></sup> পথে চালিত করে?</div>
<div class="v" id="v5"><span class="vn">5</span> <span class="br-p"><br><br></span>কিন্তু তোমাদের অনমনীয়<sup class="fnm"><a name="fnm2" href="#fn2">2</a></sup> ও অনুতাপহীন হৃদয়ের কারণে, তোমরা নিজেদেরই উপরে ঈশ্বরের সেই ক্রোধবর্ষণের দিনের জন্য <i>ঈশ্বরের</i> ক্রোধ পুঞ্জীভূত করছ, যেদিন তাঁর ধর্মময় ন্যায়বিচার প্রকাশিত হবে।</div>
<div class="v" id="v6"><span class="vn">6</span> ঈশ্বর “প্রত্যেক মানুষকে তার কর্ম অনুয়ায়ী প্রতিফল দেবেন।”<sup class="fnm"><a name="fnm3" href="#fn3">3</a></sup></div>
<div class="v" id="v7"><span class="vn">7</span> যারা নিরবচ্ছিন্ন সৎকর্মের দ্বারা মহিমা, সমাদর ও অবিনশ্বরতার অন্বেষী হয়, তিনি তাদের দেবেন অনন্ত জীবন।</div>
<div class="v" id="v8"><span class="vn">8</span> কিন্তু যারা স্বার্থচেষ্টা করে সত্যকে প্রত্যাখ্যান করে এবং মন্দের অনুসারী হয়, তাদের উপরে ক্রোধ ও রোষ বর্ষিত হবে।</div>
<div class="v" id="v9"><span class="vn">9</span> যারা দুষ্কর্ম করে, সেই প্রত্যেকজন মানুষের কষ্ট-সংকট ও দুঃখ-যন্ত্রণা হবে: প্রথমে ইহুদিদের, পরে অইহুদিদের;</div>
<div class="v" id="v10"><span class="vn">10</span> কিন্তু যারাই সৎকর্ম করে, তাদের প্রত্যেকজন লাভ করবে গৌরব, সম্মান ও শান্তি: প্রথমে ইহুদিরা, পরে অইহুদিরাও।</div>
<div class="v" id="v11"><span class="vn">11</span> কারণ ঈশ্বরের কাছে কোনও পক্ষপাতিত্ব নেই।</div>
<div class="v" id="v12"><span class="vn">12</span> <span class="br-p"><br><br></span>বিধান ছাড়া যত মানুষ পাপ করে, বিধান ছাড়াই তারা ধ্বংস হবে। আবার বিধানের অধীনে থেকে যারা পাপ করে, তারা বিধানের দ্বারাই বিচারিত হবে।</div>
<div class="v" id="v13"><span class="vn">13</span> কারণ, যারা বিধান শ্রবণ করে, তারা যে ঈশ্বরের দৃষ্টিতে ধার্মিক পরিগণিত হয়, তা নয়, কিন্তু যারা বিধান পালন করে, তারাই ধার্মিক বলে ঘোষিত হবে।</div>
<div class="v" id="v14"><span class="vn">14</span> (বাস্তবিক, অইহুদিদের কাছে বিধান না-থাকলেও, তারা যখন স্বাভাবিকভাবেই বিধানসম্মত আচরণ করে, তখন তাদের কাছে বিধান না-থাকলেও, তারা নিজেরাই নিজেদের বিধান হয়ে ওঠে,</div>
<div class="v" id="v15"><span class="vn">15</span> কারণ তারা দেখায় যে, বিধানের চাহিদাগুলি তাদের হৃদয়ে লিখিত আছে, তাদের বিবেকও সেই সাক্ষ্য বহন করে এবং তাদের চিন্তাভাবনাগুলি এখন হয় তাদের অভিযুক্ত করে, নয়তো তাদের পক্ষসমর্থন করে)</div>
<div class="v" id="v16"><span class="vn">16</span> তা সেদিন সংঘটিত হবে, যখন ঈশ্বর যীশু খ্রীষ্টের মাধ্যমে মানুষের গুপ্ত বিষয়গুলির বিচার করবেন, যেমন আমার সুসমাচার ঘোষণা করে।</div>
<div class="v" id="v17"><h2>ইহুদি-সমাজ ও বিধান</h2><span class="vn">17</span> <span class="br-p"><br><br></span>এখন তুমি, যদি নিজেকে ইহুদি বলে অভিহিত করে থাকো, তুমি যদি বিধানের উপরে আস্থা রেখে থাকো এবং ঈশ্বরের সঙ্গে তোমার সম্পর্কের কারণে দম্ভপ্রকাশ করো,</div>
<div class="v" id="v18"><span class="vn">18</span> যদি তুমি তাঁর ইচ্ছা জেনে থাকো এবং যেহেতু বিধানের দ্বারা নির্দেশিত হয়েছ, তাই যে কিছু উৎকৃষ্ট, সেগুলির অনুমোদন করে থাকো,</div>
<div class="v" id="v19"><span class="vn">19</span> যদি তুমি নিশ্চিতরূপে উপলব্ধি করেছ যে, তুমিই অন্ধের একজন পথপ্রদর্শক, যারা অন্ধকারে আছে, তাদের পক্ষে এক জ্যোতিস্বরূপ,</div>
<div class="v" id="v20"><span class="vn">20</span> মূর্খদের জ্ঞানদাতা, শিশুদের শিক্ষাদাতা, কারণ জ্ঞান ও সত্যের মূর্তপ্রকাশ<sup class="fnm"><a name="fnm4" href="#fn4">4</a></sup> তুমি লাভ করছে বিধানের মধ্যে—</div>
<div class="v" id="v21"><span class="vn">21</span> তাহলে তুমি যে অপরকে শিক্ষা দাও, তুমি কি নিজেকে শিক্ষা দাও না? তুমি যে চুরি না করার শিক্ষা দাও, তুমি কি চুরি করো?</div>
<div class="v" id="v22"><span class="vn">22</span> তুমি বলে থাকো, লোকেরা যেন ব্যভিচার না করে, অথচ তুমি নিজে কি ব্যভিচার করছ? তুমি যে প্রতিমাদের ঘৃণা করো, তুমি কি মন্দির লুণ্ঠন করছ?</div>
<div class="v" id="v23"><span class="vn">23</span> তুমি বিধানের জন্য গর্ব করে থাকো, অথচ নিজে কি বিধান ভঙ্গ করে ঈশ্বরের অবমাননা করছ?</div>
<div class="v" id="v24"><span class="vn">24</span> যেমন লিখিত আছে, “তোমাদেরই কারণে অইহুদিদের মধ্যে ঈশ্বরের নাম নিন্দিত হচ্ছে।”<sup class="fnm"><a name="fnm5" href="#fn5">5</a></sup></div>
<div class="v" id="v25"><span class="vn">25</span> <span class="br-p"><br><br></span>তুমি যদি বিধান পালন করো, তাহলে সুন্নত হয়ে লাভ আছে। কিন্তু তুমি যদি বিধান লঙ্ঘন করো, তাহলে তুমি এমন মানুষ হয়েছ, যেন তোমার সুন্নতই হয়নি।</div>
<div class="v" id="v26"><span class="vn">26</span> যাদের সুন্নত হয়নি, তারা যদি বিধানের চাহিদাগুলি পালন করে, তাহলে তারা কি সুন্নতপ্রাপ্ত মানুষ বলে গণ্য হবে না?</div>
<div class="v" id="v27"><span class="vn">27</span> যে মানুষ শারীরিকরূপে সুন্নতপ্রাপ্ত নয়, তবুও বিধান পালন করে, সে তোমাকে অপরাধী সাব্যস্ত করবে, কারণ তোমার কাছে লিখিত বিধি থাকা ও সুন্নত হওয়া সত্ত্বেও তুমি বিধান লঙ্ঘন করেছ।</div>
<div class="v" id="v28"><span class="vn">28</span> <span class="br-p"><br><br></span>কোনো মানুষ বাহ্যিকরূপে ইহুদি হলে সে ইহুদি নয়, আবার সুন্নতও নিছক বাহ্যিক ও শরীরে কৃত কোনও কর্ম নয়।</div>
<div class="v" id="v29"><span class="vn">29</span> না, কোনো মানুষ একজন ইহুদি হয়, যদি অন্তরে তা হয়ে থাকে; আবার সুন্নত হল হদয়ের সুন্নত, তা আত্মার দ্বারা হয়, লিখিত বিধির দ্বারা নয়। এধরনের মানুষের প্রশংসা মানুষের কাছ থেকে নয়, কিন্তু ঈশ্বর থেকে হয়।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা, মন-পরিবর্তনের।</div>
<div class="fn"><sup class="fnt"><a name="fn2" href="#fnm2">2</a></sup> অর্থাৎ, একগুঁয়ে, বা জেদি।</div>
<div class="fn"><sup class="fnt"><a name="fn3" href="#fnm3">3</a></sup> গীত ৬২:১২; হিতোপদেশ ২৪:১২</div>
<div class="fn"><sup class="fnt"><a name="fn4" href="#fnm4">4</a></sup> অর্থাৎ, দেহায়িত রূপ বা অবয়ব।</div>
<div class="fn"><sup class="fnt"><a name="fn5" href="#fnm5">5</a></sup> যিশাইয় ৫২:৫; যিহিষ্কেল ৩৬:২২</div>
</div>
<!-- PARSED ABOVE; EDITING MAY BREAK PARSER -->
</body></html>