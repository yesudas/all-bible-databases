<html><head>
<meta http-equiv="Content-Type" content="text/html;charset=utf-8" />
<title>Rom 5 &ndash; রোমীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 5);">
<div id="navbar"><a href="../index.html">বাংলা সমকালীন সংস্করণ</a> &ndash; <b>রোমীয়</b> &ndash; <a href="Rom_1.html">1</a> ... <a href="Rom_3.html">3</a> <a href="Rom_4.html">4</a> <b>5</b> <a href="Rom_6.html">6</a> <a href="Rom_7.html">7</a> ... <a href="Rom_16.html">16</a> </div><hr>
<h1>Rom 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শান্তি ও আনন্দ</h2><span class="vn">1</span> <span class="br-p"><br><br></span>অতএব, বিশ্বাসের মাধ্যমে যেহেতু আমরা নির্দোষ প্রতিপন্ন হয়েছি, তাই আমাদের প্রভু যীশু খ্রীষ্টের মাধ্যমে ঈশ্বরের সঙ্গে আমাদের শান্তি<sup class="fnm"><a name="fnm1" href="#fn1">1</a></sup> স্থাপিত হয়েছে।</div>
<div class="v" id="v2"><span class="vn">2</span> তাঁরই মাধ্যমে বিশ্বাসে আমরা এই অনুগ্রহে প্রবেশের অধিকার অর্জন করেছি ও তার মধ্যেই এখন আমরা অবস্থান করছি। আর আমরা ঈশ্বরের মহিমার প্রত্যাশায় উল্লসিত হচ্ছি।</div>
<div class="v" id="v3"><span class="vn">3</span> শুধু তাই নয়, আমরা আমাদের দুঃখকষ্টেও আনন্দ করি, কারণ আমরা জানি, দুঃখকষ্ট সহিষ্ণুতাকে,</div>
<div class="v" id="v4"><span class="vn">4</span> সহিষ্ণুতা অভিজ্ঞতাকে<sup class="fnm"><a name="fnm2" href="#fn2">2</a></sup> ও অভিজ্ঞতা প্রত্যাশার জন্ম দেয়।</div>
<div class="v" id="v5"><span class="vn">5</span> সেই প্রত্যাশা আমাদের নিরাশ করে না, কারণ আমাদের প্রতি দত্ত পবিত্র আত্মা দ্বারা ঈশ্বর তাঁর ভালোবাসা আমাদের হৃদয়ে উজাড় করে ঢেলে দিয়েছেন।</div>
<div class="v" id="v6"><span class="vn">6</span> <span class="br-p"><br><br></span>তাহলে বলা যায়, আমরা যখন শক্তিহীন ছিলাম, তখনই খ্রীষ্ট উপযুক্ত সময়ে ভক্তিহীনদের জন্য মৃত্যুবরণ করলেন।</div>
<div class="v" id="v7"><span class="vn">7</span> কোনো ধার্মিক মানুষের জন্য প্রায় কেউই প্রাণ দেবে না, যদিও কোনো সৎ মানুষের জন্য কেউ হয়তো প্রাণ বিসর্জন দেওয়ার সাহস দেখাতেও পারে;</div>
<div class="v" id="v8"><span class="vn">8</span> কিন্তু ঈশ্বর এভাবে তাঁর ভালোবাসা আমাদের প্রতি প্রদর্শন করেছেন: আমরা যখন পাপী ছিলাম, খ্রীষ্ট আমাদের জন্য মৃত্যুবরণ করলেন।</div>
<div class="v" id="v9"><span class="vn">9</span> <span class="br-p"><br><br></span>এখন যেহেতু আমরা তাঁর রক্তের দ্বারা নির্দোষ গণিত হয়েছি, তাঁর মাধ্যমে ঈশ্বরের কোপ থেকে আমরা কত না বেশি নিষ্কৃতি পাব!</div>
<div class="v" id="v10"><span class="vn">10</span> কারণ যখন আমরা ঈশ্বরের শত্রু ছিলাম, তখন তাঁর পুত্রের মৃত্যুর মাধ্যমে আমরা তাঁর সঙ্গে পুনর্মিলিত হয়েছিলাম, তাহলে আমরা আরও কত বেশি সুনিশ্চিত যে, তাঁর জীবনের দ্বারা আমরা রক্ষা পাব!</div>
<div class="v" id="v11"><span class="vn">11</span> কেবলমাত্র এই নয়, কিন্তু আমরা আমাদের প্রভু যীশু খ্রীষ্টের মাধ্যমে ঈশ্বরে আনন্দ উপভোগও করি, যাঁর মাধ্যমে আমরা এখন পুনর্মিলন লাভ করেছি।</div>
<div class="v" id="v12"><h2>আদমের মাধ্যমে মৃত্যু, খ্রীষ্টের মাধ্যমে জীবন</h2><span class="vn">12</span> <span class="br-p"><br><br></span>সুতরাং, যেমন একজন মানুষের মাধ্যমে পাপ ও পাপের মাধ্যমে মৃত্যু জগতে প্রবেশ করেছিল এবং এভাবে সব মানুষের কাছে মৃত্যু উপস্থিত হল, যেহেতু সকলেই পাপ করেছিল—</div>
<div class="v" id="v13"><span class="vn">13</span> <span class="br-p"><br><br></span>কারণ বিধান প্রদত্ত হওয়ার পূর্বেও জগতে পাপ ছিল। কিন্তু বিধান না থাকায় পাপ গণ্য করা হয়নি।</div>
<div class="v" id="v14"><span class="vn">14</span> তবুও, আদমের সময় থেকে মোশির সময় পর্যন্ত মৃত্যু কর্তৃত্ব করেছিল, এমনকি তাদের উপরেও, যারা বিধান লঙ্ঘনের দ্বারা কোনো পাপ করেনি, যেমন সেই আদম করেছিলেন, যিনি ছিলেন ভাবীকালে আগত ব্যক্তির প্রতিরূপ।</div>
<div class="v" id="v15"><span class="vn">15</span> <span class="br-p"><br><br></span>কিন্তু অনুগ্রহ-দান অপরাধের মতো নয়। কারণ একজন মানুষের অপরাধে যখন বহু মানুষের মৃত্যু হল, তখন ঈশ্বরের অনুগ্রহ ও সেই অপর এক মানুষ, যীশু খ্রীষ্টের দ্বারা আগত অনুগ্রহ-দান, অনেকের উপরে কত বেশি না উপচে পড়বে!</div>
<div class="v" id="v16"><span class="vn">16</span> আবার, ঈশ্বরের অনুগ্রহ-দান একজন মানুষের পাপের পরিণামের মতো নয়: একটি পাপের পরিণামে হয়েছিল বিচার ও তা এনেছিল দণ্ডাদেশ; কিন্তু বহু অপরাধের পরে এসেছিল অনুগ্রহ-দান, যা নিয়ে এসেছিল নির্দোষিকরণ।</div>
<div class="v" id="v17"><span class="vn">17</span> কারণ যদি একজন মানুষের অপরাধের দ্বারা মৃত্যু সেই একজন ব্যক্তির মাধ্যমে কর্তৃত্ব করল, তাহলে যারা যীশু খ্রীষ্টের মাধ্যমে ঈশ্বরের অনুগ্রহের প্রাচুর্য ও ধার্মিকতার অনুগ্রহ-দান লাভ করে, তারা আরও কত না নিশ্চিতরূপে জীবনের উপরে কর্তৃত্ব করবে!</div>
<div class="v" id="v18"><span class="vn">18</span> <span class="br-p"><br><br></span>সুতরাং, একটি পাপের পরিণামে যেমন সব মানুষের উপর দণ্ডাদেশ নেমে এসেছিল, তেমনই ধার্মিকতার একটিমাত্র কাজের পরিণামে এল নির্দোষিকরণ, যা সব মানুষের কাছে জীবন নিয়ে আসে।</div>
<div class="v" id="v19"><span class="vn">19</span> কারণ একজন মানুষের অবাধ্যতার মাধ্যমে যেমন অনেক মানুষ পাপী প্রতিপন্ন হয়েছে, তেমনই সেই একজন মানুষের বাধ্যতার দ্বারা বহু মানুষকে ধার্মিক প্রতিপন্ন করা হবে।</div>
<div class="v" id="v20"><span class="vn">20</span> <span class="br-p"><br><br></span>বিধান যুক্ত করা হল যেন অপরাধ বৃদ্ধি পায়। কিন্তু যেখানে পাপের বৃদ্ধি হল, অনুগ্রহ আরও বেশি বৃদ্ধি পেল,</div>
<div class="v" id="v21"><span class="vn">21</span> যেন পাপ যেমন মৃত্যু দ্বারা কর্তৃত্ব করছে, তেমনই অনুগ্রহ যেন ধার্মিকতার দ্বারা কর্তৃত্ব করে ও আমাদের প্রভু, যীশু খ্রীষ্টের মাধ্যমে অনন্ত জীবন নিয়ে আসে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা সন্ধি। অথবা, এসো, আমরা শান্তি উপভোগ করি; ২; ৩; পদেও।</div>
<div class="fn"><sup class="fnt"><a name="fn2" href="#fnm2">2</a></sup> বা চরিত্রকে।</div>
</div>
<!-- PARSED ABOVE; EDITING MAY BREAK PARSER -->
</body></html>