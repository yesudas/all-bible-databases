<html><head>
<meta http-equiv="Content-Type" content="text/html;charset=utf-8" />
<title>Rom 6 &ndash; রোমীয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 6);">
<div id="navbar"><a href="../index.html">বাংলা সমকালীন সংস্করণ</a> &ndash; <b>রোমীয়</b> &ndash; <a href="Rom_1.html">1</a> ... <a href="Rom_4.html">4</a> <a href="Rom_5.html">5</a> <b>6</b> <a href="Rom_7.html">7</a> <a href="Rom_8.html">8</a> ... <a href="Rom_16.html">16</a> </div><hr>
<h1>Rom 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পাপ সম্পর্কে মৃত, খ্রীষ্টে জীবিত</h2><span class="vn">1</span> <span class="br-p"><br><br></span>তাহলে, আমরা কী বলব? অনুগ্রহ যেন বৃদ্ধি পায়, সেজন্য কি আমরা পাপ করতেই থাকব?</div>
<div class="v" id="v2"><span class="vn">2</span> কোনোমতেই নয়! আমরা পাপের পক্ষে মৃত, তাহলে কী করে আমরা পুনরায় পাপে জীবনযাপন করব?</div>
<div class="v" id="v3"><span class="vn">3</span> অথবা, তোমরা কি জানো না, আমরা যারা খ্রীষ্ট যীশুতে<sup class="fnm"><a name="fnm1" href="#fn1">1</a></sup> বাপ্তাইজিত হয়েছি, আমরা সকলে তাঁর মৃত্যুর উদ্দেশে বাপ্তাইজিত হয়েছি?</div>
<div class="v" id="v4"><span class="vn">4</span> সেই কারণে আমরা মৃত্যুর উদ্দেশে বাপ্তিষ্মের মাধ্যমে তাঁর সঙ্গে সমাধিপ্রাপ্ত হয়েছি, যেন খ্রীষ্ট যেমন পিতার মহিমার মাধ্যমে মৃতলোক থেকে উত্থিত হয়েছিলেন, তেমনই আমরাও এক নতুন জীবনযাপন করি।</div>
<div class="v" id="v5"><span class="vn">5</span> <span class="br-p"><br><br></span>যদি আমরা এভাবে তাঁর মৃত্যুতে তাঁর সঙ্গে সংযুক্ত হয়ে থাকি, আমরা নিশ্চিতরূপেই তাঁর পুনরুত্থানেও তাঁর সঙ্গে সংযুক্ত হব।</div>
<div class="v" id="v6"><span class="vn">6</span> কারণ আমরা জানি যে, আমাদের পুরাতন সত্তা তাঁর সঙ্গে ক্রুশবিদ্ধ হয়েছে, যেন পাপদেহ শক্তিহীন হয় ও আমরা আর পাপের ক্রীতদাস না থাকি—</div>
<div class="v" id="v7"><span class="vn">7</span> কারণ যার মৃত্যু হয়েছে, সে পাপ থেকে মুক্ত হয়েছে।</div>
<div class="v" id="v8"><span class="vn">8</span> <span class="br-p"><br><br></span>এখন যদি আমরা খ্রীষ্টের সঙ্গে মৃত্যুবরণ করেছি, আমরা বিশ্বাস করি যে আমরা তাঁর সঙ্গে জীবিতও থাকব।</div>
<div class="v" id="v9"><span class="vn">9</span> কারণ আমরা জানি, খ্রীষ্টকে যেহেতু মৃতলোক থেকে উত্থাপিত করা হয়েছিল, তিনি আর মরতে পারেন না; তাঁর উপরে মৃত্যুর আর কোনও কর্তৃত্ব নেই।</div>
<div class="v" id="v10"><span class="vn">10</span> যে মৃত্যু তিনি বরণ করেছেন, পাপের সম্বন্ধে একবারেই তিনি চিরকালের জন্য সেই মৃত্যুবরণ করেছেন; কিন্তু যে জীবন তিনি ধারণ করেন, তা ঈশ্বরের উদ্দেশ্যেই ধারণ করেন।</div>
<div class="v" id="v11"><span class="vn">11</span> <span class="br-p"><br><br></span>একইভাবে, তোমরা নিজেদের পাপ সম্বন্ধে মৃত, কিন্তু খ্রীষ্ট যীশুতে ঈশ্বরের উদ্দেশে জীবিত বলে গণ্য করো।</div>
<div class="v" id="v12"><span class="vn">12</span> অতএব, তোমাদের নশ্বর দেহে পাপকে কর্তৃত্ব করতে দিয়ো না, তা না হলে, তোমরা তার মন্দ অভিলাষগুলির আজ্ঞাবহ হয়ে পড়বে।</div>
<div class="v" id="v13"><span class="vn">13</span> তোমাদের শরীরের অঙ্গপ্রত্যঙ্গকে দুষ্টতার উপকরণরূপে পাপের কাছে সমর্পণ কোরো না, বরং মৃত্যু থেকে জীবনে উত্তরিত মানুষদের মতো নিজেদের ঈশ্বরের কাছে সমর্পণ করো এবং তাঁর কাছে তোমাদের শরীরের অঙ্গপ্রত্যঙ্গগুলি ধার্মিকতার উপকরণরূপে সমর্পণ করো।</div>
<div class="v" id="v14"><span class="vn">14</span> কারণ পাপ আর তোমাদের উপরে কর্তৃত্ব করবে না, কারণ তোমরা বিধানের অধীন নও, কিন্তু অনুগ্রহের অধীন।</div>
<div class="v" id="v15"><h2>ধার্মিকতার দাস</h2><span class="vn">15</span> <span class="br-p"><br><br></span>তাহলে কী বলা যায়? বিধানের অধীন নই, কিন্তু অনুগ্রহের অধীন বলে আমরা কি পাপ করেই যাব? কোনোভাবেই নয়!</div>
<div class="v" id="v16"><span class="vn">16</span> তোমরা কি জানো না যে, ক্রীতদাসের মতো আদেশ পালনের জন্য যখন তোমরা কারও কাছে নিজেদের সমর্পণ করো, যার আদেশ তোমরা পালন করো, তোমরা তারই ক্রীতদাস হও—হয় তোমরা পাপের ক্রীতদাস, যা মৃত্যুর অভিমুখে নিয়ে যায়, অথবা বাধ্যতার দাস, যা ধার্মিকতার পথে চালিত করে?</div>
<div class="v" id="v17"><span class="vn">17</span> কিন্তু ঈশ্বরকে ধন্যবাদ দিই যে, তোমরা যদিও পাপের ক্রীতদাস ছিলে, শিক্ষার যে আদর্শ তোমাদের কাছে সমর্পিত হয়েছিল, তা তোমরা সমস্ত অন্তর দিয়ে পালন করেছ।</div>
<div class="v" id="v18"><span class="vn">18</span> তোমাদের পাপ থেকে মুক্ত করা হয়েছে এবং তোমরা ধার্মিকতার ক্রীতদাস হয়েছ।</div>
<div class="v" id="v19"><span class="vn">19</span> <span class="br-p"><br><br></span>তোমরা যেহেতু তোমাদের স্বাভাবিক মানবসত্তায় দুর্বল বলে আমি একথা মানবীয় পরিভাষায় লিপিবদ্ধ করছি। যেমন তোমরা তোমাদের শরীরের অঙ্গপ্রত্যঙ্গকে অশুদ্ধতা ও ক্রমবর্ধমান দুষ্টতার কাছে সমর্পণ করতে, তেমনই এখন সেগুলি ধার্মিকতার ক্রীতদাসত্বে সমর্পণ করো, যা পবিত্রতার অভিমুখে চালিত করে।</div>
<div class="v" id="v20"><span class="vn">20</span> তোমরা যখন পাপের ক্রীতদাস ছিলে, তখন তোমরা ধার্মিকতার নিয়ন্ত্রণ থেকে মুক্ত ছিলে।</div>
<div class="v" id="v21"><span class="vn">21</span> যেসব বিষয়ের জন্য তোমরা এখন লজ্জাবোধ করছ, সেই সময় তোমরা তা থেকে কী ফল সংগ্রহ করেছিলে? সেই সমস্ত বিষয়ের পরিণাম মৃত্যু!</div>
<div class="v" id="v22"><span class="vn">22</span> কিন্তু এখন, যেহেতু তোমাদের পাপ থেকে মুক্ত করা হয়েছে এবং তোমরা ঈশ্বরের দাস হয়েছ, যে ফল তোমরা লাভ করছ, তা হল পবিত্রতা এবং তার পরিণাম হল অনন্ত জীবন।</div>
<div class="v" id="v23"><span class="vn">23</span> কারণ পাপের বেতন মৃত্যু, কিন্তু ঈশ্বরের অনুগ্রহ-দান আমাদের প্রভু, খ্রীষ্ট যীশুতে<sup class="fnm"><a name="fnm2" href="#fn2">2</a></sup> অনন্ত জীবন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা খ্রীষ্ট যীশুর মধ্যে।</div>
<div class="fn"><sup class="fnt"><a name="fn2" href="#fnm2">2</a></sup> বা যীশুর মাধ্যমে।</div>
</div>
<!-- PARSED ABOVE; EDITING MAY BREAK PARSER -->
</body></html>