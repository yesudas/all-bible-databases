<html><head>
<meta http-equiv="Content-Type" content="text/html;charset=utf-8" />
<title>Titus 3 &ndash; তীত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Titus', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>তীত</b> &ndash; <a href="Titus_1.html">1</a> <a href="Titus_2.html">2</a> <b>3</b> </div><hr>
<h1>Titus 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সৎকর্ম সাধন</h2><span class="vn">1</span> <span class="br-p"><br><br></span>লোকদের তুমি স্মরণ করিয়ে দিয়ো, তারা যেন প্রশাসক ও কর্তৃপক্ষের অনুগত ও বাধ্য হয় এবং যে কোনো সৎকর্মের জন্যই যেন প্রস্তুত থাকে।</div>
<div class="v" id="v2"><span class="vn">2</span> তারা যেন কারও নিন্দা না করে, কিন্তু শান্তিপ্রিয় ও সুবিবেচক হয় এবং সব মানুষের প্রতি যথার্থ নম্রতা প্রদর্শন করে।</div>
<div class="v" id="v3"><span class="vn">3</span> <span class="br-p"><br><br></span>এক সময় আমরাও ছিলাম মূর্খ, অবাধ্য, পথভ্রষ্ট মানুষ এবং সমস্ত রকমের কামনা-বাসনা ও ইন্দ্রিয়সুখের দাস। আমরা বিদ্বেষ ও ঈর্ষাপূর্ণ জীবনযাপন করতাম এবং নিজেরাও অন্যদের ঘৃণিত ছিলাম। আমরা পরস্পরকে ঘৃণা করতাম।</div>
<div class="v" id="v4"><span class="vn">4</span> কিন্তু যখন আমাদের উদ্ধারকর্তা ঈশ্বরের করুণা ও ভালোবাসার প্রকাশ ঘটল,</div>
<div class="v" id="v5"><span class="vn">5</span> তখন তিনি আমাদের পরিত্রাণ করলেন, আমাদের কৃত ধর্মকর্মের জন্য নয়, কিন্তু তাঁর করুণার গুণে। তিনি নতুন জন্মের স্নান ও পবিত্র আত্মার নবীকরণের মাধ্যমে আমাদের পরিত্রাণ সাধন করলেন।</div>
<div class="v" id="v6"><span class="vn">6</span> যাঁকে তিনি আমাদের পরিত্রাতা যীশু খ্রীষ্টের মাধ্যমে উদারতার সঙ্গে ঢেলে দিলেন,</div>
<div class="v" id="v7"><span class="vn">7</span> যেন তাঁর অনুগ্রহে আমরা ধার্মিক সাব্যস্ত হয়ে শাশ্বত জীবনের প্রত্যাশায় তাঁর উত্তরাধিকারী হয়ে উঠতে পারি।</div>
<div class="v" id="v8"><span class="vn">8</span> এই উক্তি নির্ভরযোগ্য। আমি চাই, এ সমস্ত বিষয়ে তুমি গুরুত্ব দেবে, যেন ঈশ্বরের উপর যারা বিশ্বাস স্থাপন করেছে, তারা সতর্কভাবে সত্কর্মে আত্মনিয়োগ করে। এই বিষয়গুলি পরম উৎকৃষ্ট এবং সবার পক্ষেই লাভজনক।</div>
<div class="v" id="v9"><span class="vn">9</span> <span class="br-p"><br><br></span>কিন্তু বিচারবুদ্ধিহীন মতবিরোধ, বংশতালিকা, তর্কবিতর্ক এবং বিধিবিধান সম্পর্কিত সব কলহ এড়িয়ে চলো, কারণ এসব অ-লাভজনক এবং নিরর্থক।</div>
<div class="v" id="v10"><span class="vn">10</span> বিভেদ সৃষ্টিকারী ব্যক্তিকে একবার বা <i>প্রয়োজন হলে</i> দুবার সতর্ক করে দাও। এরপর তার সঙ্গে আর সম্পর্ক রেখো না।</div>
<div class="v" id="v11"><span class="vn">11</span> তুমি নিশ্চিতভাবে জেনো যে, এই ধরনের লোকেরা বিকৃতমনা এবং তারা পাপে লিপ্ত; তারা নিজেরাই নিজেদের দোষী করে।</div>
<div class="v" id="v12"><h2>উপসংহার</h2><span class="vn">12</span> <span class="br-p"><br><br></span>আর্তিমা বা তুখিককে তোমার কাছে পাঠানো মাত্র নিকোপলিতে আমার কাছে আসার জন্য তুমি যথাসাধ্য চেষ্টা কোরো, কারণ সেখানেই আমি শীতকাল কাটাতে মনস্থির করেছি।</div>
<div class="v" id="v13"><span class="vn">13</span> আইনজীবী সীনাকে ও আপল্লোকে তাদের যাত্রাপথে যথাসাধ্য সাহায্য কোরো, দেখো তাদের প্রয়োজনীয় সবকিছুই যেন তারা পায়।</div>
<div class="v" id="v14"><span class="vn">14</span> <span class="br-p"><br><br></span>আমাদের লোকদের সত্কর্মে আত্মনিয়োগ করতে শেখা উচিত, যেন তারা দৈনিক প্রয়োজন মেটাতে পারে এবং তাদের জীবন ফলহীন হয়ে না পড়ে।</div>
<div class="v" id="v15"><span class="vn">15</span> <span class="br-p"><br><br></span>আমার সঙ্গীরা সকলে তোমাকে শুভেচ্ছা জানাচ্ছেন। <span class="br-p"><br><br></span>বিশ্বাসে যারা আমাদের ভালোবাসে, তাদের শুভেচ্ছা জানিয়ো। <span class="br-p"><br><br></span>অনুগ্রহ তোমাদের সকলের সহবর্তী হোক।</div>
</div>
<!-- PARSED ABOVE; EDITING MAY BREAK PARSER -->
</body></html>