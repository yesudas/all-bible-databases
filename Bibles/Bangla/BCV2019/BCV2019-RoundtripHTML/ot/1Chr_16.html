<html><head>
<meta http-equiv="Content-Type" content="text/html;charset=utf-8" />
<title>1Chr 16 &ndash; 1 বংশাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 16);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 বংশাবলি</b> &ndash; <a href="1Chr_1.html">1</a> ... <a href="1Chr_14.html">14</a> <a href="1Chr_15.html">15</a> <b>16</b> <a href="1Chr_17.html">17</a> <a href="1Chr_18.html">18</a> ... <a href="1Chr_29.html">29</a> </div><hr>
<h1>1Chr 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নিয়ম-সিন্দুকটির সামনে করা পরিচর্যা</h2><span class="vn">1</span> <span class="br-p"><br><br></span>ঈশ্বরের নিয়ম-সিন্দুকটি রাখার জন্য দাউদ যে তাঁবুটি খাটিয়েছিলেন, তারা সেটি সেই তাঁবুর মধ্যে এনে রেখেছিল, এবং তারা ঈশ্বরের সামনে হোমবলি ও মঙ্গলার্থক-নৈবেদ্য উৎসর্গ করল।</div>
<div class="v" id="v2"><span class="vn">2</span> দাউদ হোমবলি ও মঙ্গলার্থক-নৈবেদ্য উৎসর্গ করার পর সদাপ্রভুর নামে প্রজাদের আশীর্বাদ করলেন।</div>
<div class="v" id="v3"><span class="vn">3</span> পরে তিনি প্রত্যেক ইস্রায়েলী পুরুষ ও মহিলাকে একটি করে রুটি, একটি করে খেজুরের ও কিশমিশের পিঠে দিলেন।</div>
<div class="v" id="v4"><span class="vn">4</span> <span class="br-p"><br><br></span>লেবীয়দের মধ্যে কয়েকজনকে তিনি সদাপ্রভুর নিয়ম-সিন্দুকের সামনে পরিচর্যা করার, ইস্রায়েলের ঈশ্বর সদাপ্রভুর গুণকীর্তন করার,<sup class="fnm"><a name="fnm1" href="#fn1">1</a></sup> তাঁকে ধন্যবাদ জানানোর, ও তাঁর প্রশংসা করার জন্য নিযুক্ত করলেন:</div>
<div class="v" id="v5"><span class="vn">5</span> তাঁদের মধ্যে প্রধান ছিলেন আসফ, পদমর্যাদায় তাঁর অধঃস্তন ছিলেন সখরিয়, পরে ছিলেন যাশীয়েল,<sup class="fnm"><a name="fnm2" href="#fn2">2</a></sup> শমীরামোৎ, যিহীয়েল, মত্তিথিয়, ইলীয়াব, বনায়, ওবেদ-ইদোম ও যিয়ীয়েল। তাঁদের খঞ্জনি ও বীণা বাজাতে হত, আসফকে সুরবাহারে ঝংকার তুলতে হত,</div>
<div class="v" id="v6"><span class="vn">6</span> এবং যাজক বনায় ও যহসীয়েলকে পর্যায়ক্রমে ঈশ্বরের নিয়ম-সিন্দুকের সামনে শিঙা বাজাতে হত।</div>
<div class="v" id="v7"><span class="vn">7</span> <span class="br-p"><br><br></span>সেদিন দাউদ এইভাবে সদাপ্রভুর উদ্দেশে প্রশংসা জানানোর জন্য প্রথমেই আসফ ও তাঁর সঙ্গীসাথীদের নিযুক্ত করলেন:</div>
<div class="v" id="v8"><span class="vn">8</span> <span class="br-p"><br><br></span><span class="br-ind"><br><span class="indent">&nbsp;</span></span>সদাপ্রভুর প্রশংসা করো, তাঁর নাম ঘোষণা করো;<br> <span class="br-ind"><br><span class="indent">&nbsp;</span></span>জাতিদের জানাও তিনি কী করেছেন।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তাঁর উদ্দেশে গান গাও, তাঁর উদ্দেশে প্রশংসাগীত গাও;<br> <span class="br-ind"><br><span class="indent">&nbsp;</span></span>তাঁর সুন্দর সুন্দর সব কাজের কথা বলো।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাঁর পবিত্র নামের মহিমা করো;<br> <span class="br-ind"><br><span class="indent">&nbsp;</span></span>যারা সদাপ্রভুর খোঁজ করে তাদের অন্তর উল্লসিত হোক।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সদাপ্রভুর ও তাঁর শক্তির দিকে চেয়ে দেখো;<br> <span class="br-ind"><br><span class="indent">&nbsp;</span></span>সর্বদা তাঁর শ্রীমুখের খোঁজ করো। <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মনে রেখো তাঁর করা আশ্চর্য কাজগুলি,<br> <span class="br-ind"><br><span class="indent">&nbsp;</span></span>তাঁর অঘটনগুলি, ও তাঁর শাস্তি ঘোষণা,<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তোমরা তাঁর দাস, হে ইস্রায়েলের বংশধরেরা,<br> <span class="br-ind"><br><span class="indent">&nbsp;</span></span>তাঁর মনোনীত জনেরা, হে যাকোবের সন্তানেরা।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তিনিই আমাদের ঈশ্বর সদাপ্রভু;<br> <span class="br-ind"><br><span class="indent">&nbsp;</span></span>তাঁর বিচার সমগ্র পৃথিবীতে বিরাজমান। <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তিনি চিরকাল তাঁর নিয়ম মনে রাখেন<sup class="fnm"><a name="fnm3" href="#fn3">3</a></sup>,<br> <span class="br-ind"><br><span class="indent">&nbsp;</span></span>যে প্রতিজ্ঞা তিনি করেছেন, হাজার প্রজন্ম পর্যন্ত,<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>যে নিয়ম তিনি করলেন অব্রাহামের সাথে,<br> <span class="br-ind"><br><span class="indent">&nbsp;</span></span>যে শপথ তিনি করলেন ইস্‌হাকের কাছে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তা তিনি যাকোবের কাছে এক বিধানরূপে সুনিশ্চিত করলেন,<br> <span class="br-ind"><br><span class="indent">&nbsp;</span></span>ইস্রায়েলের কাছে করলেন এক চিরস্থায়ী নিয়মরূপে:<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>“তোমাকেই আমি দেব সেই কনান দেশ<br> <span class="br-ind"><br><span class="indent">&nbsp;</span></span>সেটিই হবে তোমার উত্তরাধিকারের অংশ।” <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তারা যখন সংখ্যায় ছিল অতি নগণ্য,<br> <span class="br-ind"><br><span class="indent">&nbsp;</span></span>সত্যিই নগণ্য, ও সেখানে ছিল তারা বিদেশি,<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তারা<sup class="fnm"><a name="fnm4" href="#fn4">4</a></sup> ঘুরে বেড়িয়েছিল এক দেশ থেকে আরেক দেশে,<br> <span class="br-ind"><br><span class="indent">&nbsp;</span></span>এক রাজ্য থেকে অন্য রাজ্যে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তাদের উপর অত্যাচার করার সুযোগ তিনি কাউকে দেননি;<br> <span class="br-ind"><br><span class="indent">&nbsp;</span></span>তাদের সুবিধার্থে তিনি রাজাদের ভর্ৎসনা করলেন:<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>“আমার অভিষিক্ত জনেদের স্পর্শ কোরো না;<br> <span class="br-ind"><br><span class="indent">&nbsp;</span></span>আমার ভাববাদীদের কোনও ক্ষতি কোরো না।” <span class="br-p"><br><br></span><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>হে সমস্ত পৃথিবী, সদাপ্রভুর উদ্দেশে গান গাও;<br> <span class="br-ind"><br><span class="indent">&nbsp;</span></span>দিনের পর দিন তাঁর উদ্ধার ঘোষণা করো।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>জাতিদের মধ্যে তাঁর প্রতাপের কথা বলো,<br> <span class="br-ind"><br><span class="indent">&nbsp;</span></span>সব লোকজনের কাছে তাঁর বিস্ময়কর কাজের কথা বলো। <span class="br-p"><br><br></span><br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>কারণ সদাপ্রভু মহান ও প্রশংসা পাওয়ার অত্যন্ত যোগ্য;<br> <span class="br-ind"><br><span class="indent">&nbsp;</span></span>সব দেবতাদের ঊর্ধ্বে তিনি ভয়যোগ্য।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>কারণ জাতিদের সব দেবতা প্রতিমা মাত্র,<br> <span class="br-ind"><br><span class="indent">&nbsp;</span></span>কিন্তু সদাপ্রভুই আকাশমণ্ডলের নির্মাতা।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তাঁর সামনে রয়েছে সমারোহ ও প্রতাপ;<br> <span class="br-ind"><br><span class="indent">&nbsp;</span></span>শক্তি ও আনন্দ রয়েছে তাঁর বাসস্থানে। <span class="br-p"><br><br></span><br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>সদাপ্রভুর বলে স্বীকার করো, হে জাতিদের সব পরিবার,<br> <span class="br-ind"><br><span class="indent">&nbsp;</span></span>মহিমা ও পরাক্রম সদাপ্রভুরই বলে স্বীকার করো।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>সদাপ্রভুর নামের প্রাপ্য মহিমা তাঁর বলেই স্বীকার করো;<br> <span class="br-ind"><br><span class="indent">&nbsp;</span></span>উপহার নিয়ে তাঁর কাছে এসো।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>হে সমস্ত পৃথিবী, তাঁর সামনে কম্পমান হও!<br> <span class="br-ind"><br><span class="indent">&nbsp;</span></span>এ জগৎ অটলভাবে স্থাপিত; সেটি বিচলিত হবে না। <span class="br-p"><br><br></span><br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>আকাশমণ্ডল আনন্দ করুক, পৃথিবী উল্লসিত হোক;<br> <span class="br-ind"><br><span class="indent">&nbsp;</span></span>জাতিদের মধ্যে তারা বলুক, “সদাপ্রভু রাজত্ব করলেন!”<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>সমুদ্র ও সেখানকার সবকিছু গর্জন করুক;<br> <span class="br-ind"><br><span class="indent">&nbsp;</span></span>ক্ষেতখামার ও সেখানকার সবকিছু আনন্দ করুক!<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>বনের গাছপালা গান করুক,<br> <span class="br-ind"><br><span class="indent">&nbsp;</span></span>সদাপ্রভুর সামনে তারা আনন্দে গান করুক,<br> <span class="br-ind"><br><span class="indent">&nbsp;</span></span>কারণ তিনি পৃথিবীর বিচার করতে আসছেন। <span class="br-p"><br><br></span><br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>সদাপ্রভুর ধন্যবাদ করো, কারণ তিনি মঙ্গলময়;<br> <span class="br-ind"><br><span class="indent">&nbsp;</span></span>তাঁর প্রেম নিত্যস্থায়ী।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>চিৎকার করে বলো, “হে আমাদের ত্রাণকর্তা ঈশ্বর, আমাদের উদ্ধার করো;<br> <span class="br-ind"><br><span class="indent">&nbsp;</span></span>আমাদের সংগ্রহ করো ও জাতিদের হাত থেকে রক্ষা করো,<br> <span class="br-ind"><br><span class="indent">&nbsp;</span></span>যেন আমরা তোমার পবিত্র নামের ধন্যবাদ করতে পারি,<br> <span class="br-ind"><br><span class="indent">&nbsp;</span></span>ও তোমার প্রশংসায় মহিমা করতে পারি।”<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>ইস্রায়েলের ঈশ্বর সদাপ্রভুর প্রশংসা হোক,<br> <span class="br-ind"><br><span class="indent">&nbsp;</span></span>অনাদিকাল থেকে অনন্তকাল পর্যন্ত।<br> <span class="br-p"><br><br></span>তখন সব লোকে বলে উঠেছিল “আমেন” ও “সদাপ্রভুর প্রশংসা হোক।”</div>
<div class="v" id="v37"><span class="vn">37</span> <span class="br-p"><br><br></span>প্রতিদিনের চাহিদানুসারে পর্যায়ক্রমে সদাপ্রভুর নিয়ম-সিন্দুকটির সামনে পরিচর্যা করার জন্য দাউদ সেখানে আসফ ও তাঁর সহকর্মীদের ছেড়ে গেলেন।</div>
<div class="v" id="v38"><span class="vn">38</span> এছাড়াও তাঁদের সাথে পরিচর্যা করার জন্য তিনি ওবেদ-ইদোম ও তাঁর 68 জন সহকর্মীকেও ছেড়ে গেলেন। যিদূথূনের ছেলে ওবেদ-ইদোম, ও হোষাও দ্বাররক্ষী ছিলেন।</div>
<div class="v" id="v39"><span class="vn">39</span> <span class="br-p"><br><br></span>গিবিয়োনে আরাধনার উঁচু স্থানটিতে সদাপ্রভুর নিবাস-তাঁবুর সামনে দাউদ যাজক সাদোক ও তাঁর সহকর্মী যাজকদের ছেড়ে গেলেন</div>
<div class="v" id="v40"><span class="vn">40</span> যেন তাঁরা পর্যায়ক্রমে, সকাল-সন্ধ্যায় সদাপ্রভু ইস্রায়েলকে যে বিধান-পুস্তক দিলেন তাতে লেখা যাবতীয় নিয়মানুসারে হোমবলির বেদিতে সদাপ্রভুর উদ্দেশে হোমবলি উপস্থিত করতে পারেন।</div>
<div class="v" id="v41"><span class="vn">41</span> হেমন ও যিদূথূন এবং “তাঁর প্রেম নিত্যস্থায়ী,” এই বলে সদাপ্রভুকে ধন্যবাদ জানানোর জন্য নাম ধরে ধরে যাঁদের মনোনীত করা হল ও দায়িত্ব দেওয়া হল, অবশিষ্ট সেই লোকজনও তাঁদের সাথে ছিলেন।</div>
<div class="v" id="v42"><span class="vn">42</span> হেমন ও যিদূথূনকে দায়িত্ব দেওয়া হল যেন তাঁরা শিঙা ও সুরবাহার বাজান এবং পবিত্র গানের সাথে সাথে অন্যান্য বাজনাও বাজান। যিদূথূনের ছেলেরা সদাপ্রভুর মন্দিরের দরজায় মোতায়েন ছিল।</div>
<div class="v" id="v43"><span class="vn">43</span> <span class="br-p"><br><br></span>পরে লোকেরা সবাই নিজের নিজের ঘরে ফিরে গেল, এবং দাউদও তাঁর পরিবার-পরিজনদের আশীর্বাদ করার জন্য ঘরে ফিরে গেলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, সদাপ্রভুর কাছে আবেদন জানাবার, বা মিনতি করার</div>
<div class="fn"><sup class="fnt"><a name="fn2" href="#fnm2">2</a></sup> খুব সম্ভবত যাঁর আর এক নাম যিয়ীয়েল (১৫:১৮ ও ২০ পদও দেখুন)</div>
<div class="fn"><sup class="fnt"><a name="fn3" href="#fnm3">3</a></sup> অথবা, তোমরা চিরকাল তাঁর নিয়ম মনে রেখ (গীত ১০৫:৮ পদও দেখুন)</div>
<div class="fn"><sup class="fnt"><a name="fn4" href="#fnm4">4</a></sup> অধিকাংশ হিব্রু অনুলিপি অনুসারে ১৮-২০ পদের গঠন এইরকম: অংশ, তোমরা যদিও সংখ্যায় ছিলে অতি নগণ্য, সত্যিই অতি নগণ্য, ও সেখানে ছিলে বিদেশি হয়ে। তারা (গীত ১০৫:১২ পদও দেখুন)</div>
</div>
<!-- PARSED ABOVE; EDITING MAY BREAK PARSER -->
</body></html>