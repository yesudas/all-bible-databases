<html><head>
<meta http-equiv="Content-Type" content="text/html;charset=utf-8" />
<title>1Chr 17 &ndash; 1 বংশাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 17);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 বংশাবলি</b> &ndash; <a href="1Chr_1.html">1</a> ... <a href="1Chr_15.html">15</a> <a href="1Chr_16.html">16</a> <b>17</b> <a href="1Chr_18.html">18</a> <a href="1Chr_19.html">19</a> ... <a href="1Chr_29.html">29</a> </div><hr>
<h1>1Chr 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দাউদের কাছে করা ঈশ্বরের প্রতিজ্ঞা</h2><span class="vn">1</span> <span class="br-p"><br><br></span>দাউদ তাঁর রাজপ্রাসাদে স্থির হয়ে বসার পর ভাববাদী নাথনকে বললেন, “দেখুন, আমি তো দেবদারু কাঠে তৈরি বাড়িতে বসবাস করছি, অথচ সদাপ্রভুর নিয়ম-সিন্দুকটি একটি তাঁবুর মধ্যেই রাখা আছে।”</div>
<div class="v" id="v2"><span class="vn">2</span> <span class="br-p"><br><br></span>নাথন দাউদকে উত্তর দিলেন, “আপনার মনে যা কিছু আছে, আপনি তা-ই করুন, কারণ ঈশ্বর আপনার সাথেই আছেন।”</div>
<div class="v" id="v3"><span class="vn">3</span> <span class="br-p"><br><br></span>কিন্তু সেরাতে ঈশ্বরের বাক্য নাথনের কাছে এসে উপস্থিত হল, ঈশ্বর বললেন:</div>
<div class="v" id="v4"><span class="vn">4</span> <span class="br-p"><br><br></span>“তুমি যাও ও আমার দাস দাউদকে গিয়ে বলো, ‘সদাপ্রভু একথাই বলেন: আমার বসবাসের জন্য যে একটি গৃহ নির্মাণ করবে, সে তুমি নও।</div>
<div class="v" id="v5"><span class="vn">5</span> যেদিন আমি ইস্রায়েলকে মিশর থেকে বের করে নিয়ে এসেছিলাম, সেদিন থেকে শুরু করে আজ পর্যন্ত আমি কোনো বাড়িতে বসবাস করিনি। আমি এক তাঁবু থেকে অন্য তাঁবুতে, এক বাসস্থান থেকে অন্য বাসস্থানে ঘুরে বেড়িয়েছি।</div>
<div class="v" id="v6"><span class="vn">6</span> ইস্রায়েলীদের সবাইকে সাথে নিয়ে আমি যেখানে যেখানে গিয়েছি, সেখানে কোথাও কি যাদের আমি আমার প্রজাদের লালনপালন করার আদেশ দিয়েছিলাম, সেই নেতাদের<sup class="fnm"><a name="fnm1" href="#fn1">1</a></sup> মধ্যে কাউকে কখনও বললাম, “তোমরা কেন আমার জন্য দেবদারু কাঠের এক গৃহ নির্মাণ করে দাওনি?” ’</div>
<div class="v" id="v7"><span class="vn">7</span> <span class="br-p"><br><br></span>“তবে এখন, আমার দাস দাউদকে বলো, ‘সর্বশক্তিমান সদাপ্রভু একথাই বলেন: যেখানে তুমি মেষের পাল চরাতে, আমি তোমাকে সেই চারণভূমি থেকে তুলে এনেছিলাম, এবং আমার প্রজা ইস্রায়েলের উপর তোমাকে শাসনকর্তারূপে নিযুক্ত করলাম।</div>
<div class="v" id="v8"><span class="vn">8</span> তুমি যেখানে যেখানে গিয়েছ, সেখানে সেখানে আমি তোমার সাথে ছিলাম, এবং তোমার সব শত্রুকে তোমার সামনেই আমি শেষ করে ফেলেছি। এখন আমি তোমার নাম পৃথিবীর বড় বড় লোকের নামের মতো করে দেব।</div>
<div class="v" id="v9"><span class="vn">9</span> আমার প্রজা ইস্রায়েলের জন্য আমি এক স্থান জোগাব ও এমনভাবে তাদের প্রতিষ্ঠিত করব যে তারা তাদের নিজস্ব এক ঘর পাবে ও আর কখনও বিচলিত হবে না। দুষ্ট লোকেরা আর কখনও তাদের উপর সেভাবে অত্যাচার করতে পারবে না, যেভাবে শুরুতে তারা করত</div>
<div class="v" id="v10"><span class="vn">10</span> এবং যখন থেকে আমার প্রজা ইস্রায়েলের উপর আমি নেতাদের নিযুক্ত করে এসেছি, তখন থেকে শুরু করে এযাবৎ যেভাবে তারা তা করে আসছে। আমি তোমার সব শত্রুকে সংযত করেও রাখব। <span class="br-p"><br><br></span>“ ‘আমি তোমার কাছে ঘোষণা করে দিচ্ছি যে সদাপ্রভুই তোমার জন্য এক কুল গড়ে দেবেন:</div>
<div class="v" id="v11"><span class="vn">11</span> তোমার আয়ু শেষ হয়ে যাওয়ার পর ও যখন তুমি তোমার পূর্বপুরুষদের সাথে মিলিত হওয়ার জন্য চলে যাবে, তখন তোমার স্থলাভিষিক্ত হওয়ার জন্য আমি তোমার এমন এক বংশধরকে উৎপন্ন করব, যে হবে তোমার আপন ছেলেদের মধ্যে একজন, এবং আমি তার রাজ্য সুস্থিরও করব।</div>
<div class="v" id="v12"><span class="vn">12</span> সে-ই হবে এমন একজন যে আমার জন্য একটি ভবন তৈরি করবে, ও আমি তার সিংহাসন চিরস্থায়ী করব।</div>
<div class="v" id="v13"><span class="vn">13</span> আমি তার বাবা হব, ও সে আমার ছেলে হবে। যেভাবে আমি তোমার পূর্বপুরুষদের কাছ থেকে আমার প্রেম-ভালোবাসা সরিয়ে নিয়েছিলাম, আমি আর কখনও সেভাবে তার কাছ থেকে তা সরিয়ে নেব না।</div>
<div class="v" id="v14"><span class="vn">14</span> আমার ভবনের ও আমার রাজ্যের উপর চিরকালের জন্য আমি তাকে বসাব; তার সিংহাসন চিরস্থায়ী হবে।’ ”</div>
<div class="v" id="v15"><span class="vn">15</span> <span class="br-p"><br><br></span>সম্পূর্ণ এই প্রত্যাদেশের সব কথা নাথন দাউদকে বলে শুনিয়েছিলেন।</div>
<div class="v" id="v16"><h2>দাউদের প্রার্থনা</h2><span class="vn">16</span> <span class="br-p"><br><br></span>পরে রাজা দাউদ ভিতরে গিয়ে সদাপ্রভুর সামনে বসে পড়েছিলেন, এবং তিনি বললেন: <span class="br-p"><br><br></span>হে ঈশ্বর সদাপ্রভু, আমি কে, আর আমার পরিবারই বা কী, যে তুমি আমায় এত দূর নিয়ে এসেছ?</div>
<div class="v" id="v17"><span class="vn">17</span> আর তোমার দৃষ্টিতে এও যদি যথেষ্ট বলে মনে হয়নি, হে আমার ঈশ্বর, তুমি তোমার এই দাসের পরিবারের ভবিষ্যতের বিষয়েও তো বলে দিয়েছ। তুমি, হে ঈশ্বর সদাপ্রভু, এভাবে আমার দিকে চোখ তুলে চেয়েছ, যেন আমি মানুষদের মধ্যে সবচেয়ে উচ্চপদস্থ একজন।</div>
<div class="v" id="v18"><span class="vn">18</span> <span class="br-p"><br><br></span>“তোমার এই দাসকে তুমি যে সম্মান দিলে, তার জন্য দাউদ তোমাকে আর কী-ই বা বলতে পারে? কারণ তুমি তো তোমার এই দাসকে জানো,</div>
<div class="v" id="v19"><span class="vn">19</span> হে সদাপ্রভু। তোমার এই দাসের সুবিধার্থে ও তোমার ইচ্ছানুসারেই তুমি এই মহান কাজটি করেছ ও এসব বড় বড় প্রতিজ্ঞা অবগত করেছ।</div>
<div class="v" id="v20"><span class="vn">20</span> <span class="br-p"><br><br></span>“হে সদাপ্রভু, তোমার মতো আর কেউ নেই, এবং তুমি ছাড়া আর কোনও ঈশ্বর নেই, যেভাবে নিজের কানেই আমরা তা শুনেছি।</div>
<div class="v" id="v21"><span class="vn">21</span> তোমার প্রজা ইস্রায়েলের মতোও আর কে-ই বা আছে—পৃথিবীতে অবস্থিত এমন এক জাতি যাদের ঈশ্বর স্বয়ং নিজের জন্য একদল লোককে মুক্ত করতে এগিয়ে গেলেন, ও তোমারই জন্য তুমি এক নাম তৈরি করার জন্য এগিয়ে গেলে এবং তোমার সেই প্রজাদের সামনে থেকে অন্যান্য জাতিদের তাড়িয়ে দেওয়ার দ্বারা মহান ও ভীতিপ্রদ বিস্ময়কর সব কাজ করতে এগিয়ে গেলে, যাদের তুমি মিশর থেকে মুক্ত করলে?</div>
<div class="v" id="v22"><span class="vn">22</span> তোমার প্রজা ইস্রায়েলকে তুমি চিরতরে একেবারে তোমার নিজস্ব করে নিয়েছ, এবং হে সদাপ্রভু, তুমি তাদের ঈশ্বর হয়ে গিয়েছ</div>
<div class="v" id="v23"><span class="vn">23</span> <span class="br-p"><br><br></span>“আর এখন, হে সদাপ্রভু, তোমার দাসের ও তার কুলের বিষয়ে তুমি যে প্রতিজ্ঞা করলে, তা যেন চিরতরে প্রতিষ্ঠিত হয়। তোমার প্রতিজ্ঞানুসারেই তুমি তা করো,</div>
<div class="v" id="v24"><span class="vn">24</span> যেন তা প্রতিষ্ঠিত হয় ও তোমার নাম চিরতরে মহান হয়ে যায়। তখনই লোকেরা বলবে, ‘সর্বশক্তিমান সদাপ্রভু, ইস্রায়েলের উপর বিরাজমান ঈশ্বর, তিনিই ইস্রায়েলের ঈশ্বর!’ আর তোমার দাস দাউদের কুল তোমার সামনে সুপ্রতিষ্ঠিত হবে।</div>
<div class="v" id="v25"><span class="vn">25</span> <span class="br-p"><br><br></span>“হে আমার ঈশ্বর, তুমি তোমার দাসের কাছে প্রকাশিত করে দিয়েছিলে যে তুমি তার জন্য এক কুল গড়ে তুলবে। তাইতো তোমার দাস তোমার কাছে এই প্রার্থনা করার সাহস পেয়েছে।</div>
<div class="v" id="v26"><span class="vn">26</span> হে সদাপ্রভু, তুমিই ঈশ্বর! তোমার দাসের কাছে তুমিই এইসব উত্তম বিষয়ের প্রতিজ্ঞা করলে।</div>
<div class="v" id="v27"><span class="vn">27</span> এখন তুমি যখন তোমার এই দাসের কুলকে খুশিমনে আশীর্বাদ করেছ, তখন তোমার দৃষ্টিতে যেন তা চিরকাল বজায় থাকে; কারণ তুমিই, হে সদাপ্রভু, সেই কুলকে আশীর্বাদ করেছ, ও সেটি চিরকালের জন্য আশীর্বাদপুষ্ট হয়েই থাকবে।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> চিরাচরিত রীতি অনুযায়ী বিচারকর্তাদের; কথাটি ১০ পদের ক্ষেত্রেও প্রযোজ্য</div>
</div>
<!-- PARSED ABOVE; EDITING MAY BREAK PARSER -->
</body></html>