<html><head>
<meta http-equiv="Content-Type" content="text/html;charset=utf-8" />
<title>1Chr 18 &ndash; 1 বংশাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 18);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 বংশাবলি</b> &ndash; <a href="1Chr_1.html">1</a> ... <a href="1Chr_16.html">16</a> <a href="1Chr_17.html">17</a> <b>18</b> <a href="1Chr_19.html">19</a> <a href="1Chr_20.html">20</a> ... <a href="1Chr_29.html">29</a> </div><hr>
<h1>1Chr 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দাউদের যুদ্ধবিজয়</h2><span class="vn">1</span> <span class="br-p"><br><br></span>কালক্রমে, দাউদ ফিলিস্তিনীদের পরাজিত করলেন ও তাদের বশীভূতও করলেন, এবং তিনি ফিলিস্তিনীদের হাত থেকে গাৎ ও সেটির চারপাশের গ্রামগুলি ছিনিয়ে নিয়েছিলেন।</div>
<div class="v" id="v2"><span class="vn">2</span> <span class="br-p"><br><br></span>দাউদ মোয়াবীয়দেরও পরাজিত করলেন, এবং তারা তাঁর অধীনে এসে তাঁর কাছে কর নিয়ে এসেছিল।</div>
<div class="v" id="v3"><span class="vn">3</span> <span class="br-p"><br><br></span>এছাড়াও, সোবার রাজা হদদেষর যখন ইউফ্রেটিস নদীর কাছে তাঁর মিনারটি খাড়া করতে গেলেন,<sup class="fnm"><a name="fnm1" href="#fn1">1</a></sup> তখন হমাৎ অঞ্চলে দাউদ তাঁকেও পরাজিত করলেন।</div>
<div class="v" id="v4"><span class="vn">4</span> দাউদ হদদেষরের এক হাজার রথ, সাত হাজার সারথি ও 20,000 পদাতিক সৈন্য দখল করে নিয়েছিলেন। রথে জোড়া মাত্র একশোটি ঘোড়া বাদ দিয়ে তিনি অন্য সব ঘোড়ার পায়ের শিরা কেটে দিলেন।</div>
<div class="v" id="v5"><span class="vn">5</span> <span class="br-p"><br><br></span>দামাস্কাসের আরামীয়েরা যখন সোবার রাজা হদদেষরকে সাহায্য করতে এসেছিল, তখন দাউদ তাদের মধ্যে বাইশ হাজার জনকে মেরে ফেলেছিলেন।</div>
<div class="v" id="v6"><span class="vn">6</span> দামাস্কাসের আরামীয় রাজ্যে তিনি সৈন্যদল মোতায়েন করে দিলেন, এবং আরামীয়েরা তাঁর অধীনে এসে তাঁর কাছে কর নিয়ে এসেছিল। দাউদ যেখানে যেখানে গেলেন, সদাপ্রভু সেখানে সেখানে তাঁকে জয় প্রদান করলেন।</div>
<div class="v" id="v7"><span class="vn">7</span> <span class="br-p"><br><br></span>হদদেষরের কর্মকর্তারা সোনার যে ঢালগুলি বহন করত, দাউদ সেগুলি দখল করে জেরুশালেমে নিয়ে এলেন।</div>
<div class="v" id="v8"><span class="vn">8</span> হদদেষরের অধিকারে থাকা দুটি নগর তেভা<sup class="fnm"><a name="fnm2" href="#fn2">2</a></sup> ও কূন থেকে দাউদ প্রচুর পরিমাণে ব্রোঞ্জ নিয়ে এলেন, যেগুলি শলোমন ব্রোঞ্জের সমুদ্র-পাত্র, বেশ কয়েকটি থাম ও ব্রোঞ্জের বিভিন্ন ধরনের জিনিসপত্র তৈরি করার কাজে ব্যবহার করলেন।</div>
<div class="v" id="v9"><span class="vn">9</span> <span class="br-p"><br><br></span>হমাতের রাজা তোয়ু যখন শুনতে পেয়েছিলেন যে দাউদ সোবার রাজা হদদেষরের সম্পূর্ণ সৈন্যদলকে পরাজিত করেছেন,</div>
<div class="v" id="v10"><span class="vn">10</span> তখন হদদেষরের বিরুদ্ধে যুদ্ধজয়ের শুভেচ্ছা ও অভিনন্দন জানানোর জন্য তিনি দাউদের কাছে তাঁর ছেলে হদোরামকে পাঠিয়ে দিলেন, কারণ হদদেষরের সাথে তোয়ুর প্রায়ই যুদ্ধ হত। হদোরাম সোনা, রুপো ও ব্রোঞ্জের বিভিন্ন ধরনের জিনিসপত্র নিয়ে এলেন।</div>
<div class="v" id="v11"><span class="vn">11</span> <span class="br-p"><br><br></span>রাজা দাউদ এইসব জিনিসপত্র সদাপ্রভুর উদ্দেশে উৎসর্গ করে দিলেন, ঠিক যেভাবে ইদোম ও মোয়াব, অম্মোনীয় ও ফিলিস্তিনী এবং অমালেক: এইসব জাতির কাছ থেকে আনা সোনা ও রুপো তিনি উৎসর্গ করে দিলেন।</div>
<div class="v" id="v12"><span class="vn">12</span> <span class="br-p"><br><br></span>সরূয়ার ছেলে অবীশয় লবণ উপত্যকায় আঠারো হাজার ইদোমীয়কে মেরে ফেলেছিলেন।</div>
<div class="v" id="v13"><span class="vn">13</span> তিনি ইদোমে সৈন্যদল মোতায়েন করে দিলেন, এবং ইদোমীয়েরা সবাই দাউদের অধীনে এসেছিল। দাউদ যেখানে যেখানে গেলেন, সেখানে সেখানে সদাপ্রভু তাঁকে জয় প্রদান করলেন।</div>
<div class="v" id="v14"><h2>দাউদের কর্মকর্তারা</h2><span class="vn">14</span> <span class="br-p"><br><br></span>দাউদ তাঁর প্রজাদের জন্য যা যা ন্যায্য ও উপযুক্ত, তার ব্যবস্থা করেই সমস্ত ইস্রায়েলের উপর রাজত্ব করে যাচ্ছিলেন।</div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>সরূয়ার ছেলে যোয়াব ছিলেন সৈন্যদলের প্রধান; <span class="br-p"><br><br></span>অহীলূদের ছেলে যিহোশাফট ছিলেন লিপিকার; <span class="br-p"><br><br></span><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>অহীটূবের ছেলে সাদোক ও অবিয়াথরের ছেলে অহীমেলক<sup class="fnm"><a name="fnm3" href="#fn3">3</a></sup> ছিলেন যাজক; <span class="br-p"><br><br></span>শবশ ছিলেন সচিব; <span class="br-p"><br><br></span><br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যিহোয়াদার ছেলে বনায় করেথীয় ও পলেথীয়দের তত্ত্বাবধায়ক ছিলেন; <span class="br-p"><br><br></span>এবং দাউদের ছেলেরা রাজার প্রধান সহকারী ছিলেন।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, তাঁর নিয়ন্ত্রণ পুনঃপ্রতিষ্ঠিত করতে গেলেন</div>
<div class="fn"><sup class="fnt"><a name="fn2" href="#fnm2">2</a></sup> অথবা, তিভৎ</div>
<div class="fn"><sup class="fnt"><a name="fn3" href="#fnm3">3</a></sup> অথবা, অবীমেলক (২ শমূয়েল ৮:১৭ পদও দেখুন)</div>
</div>
<!-- PARSED ABOVE; EDITING MAY BREAK PARSER -->
</body></html>