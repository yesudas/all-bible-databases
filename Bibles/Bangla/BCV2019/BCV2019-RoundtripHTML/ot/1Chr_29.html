<html><head>
<meta http-equiv="Content-Type" content="text/html;charset=utf-8" />
<title>1Chr 29 &ndash; 1 বংশাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 29);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 বংশাবলি</b> &ndash; <a href="1Chr_1.html">1</a> ... <a href="1Chr_27.html">27</a> <a href="1Chr_28.html">28</a> <b>29</b> </div><hr>
<h1>1Chr 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মন্দির নির্মাণের জন্য দত্ত উপহারসামগ্রী</h2><span class="vn">1</span> <span class="br-p"><br><br></span>পরে রাজা দাউদ সমগ্র জনসমাজকে বললেন: “যাকে ঈশ্বর মনোনীত করেছেন, আমার ছেলে সেই শলোমনের বয়স কম ও সে অনভিজ্ঞও বটে। কাজটি তো সুবিশাল, যেহেতু এই প্রাসাদোপম অট্টালিকাটি মানুষের জন্য নয়, কিন্তু সদাপ্রভু ঈশ্বরের জন্যই তৈরি হচ্ছে।</div>
<div class="v" id="v2"><span class="vn">2</span> আমার সব সম্বল দিয়ে আমি আমার ঈশ্বরের মন্দিরের জন্য জিনিসপত্রের ব্যবস্থা করেছি—সোনার কাজের জন্য সোনা, রুপোর কাজের জন্য রুপো, ব্রোঞ্জের কাজের জন্য ব্রোঞ্জ, লোহার কাজের জন্য লোহা ও কাঠের কাজের জন্য কাঠ, একইসাথে সাজসজ্জার জন্য স্ফটিকমণি, ফিরোজা,<sup class="fnm"><a name="fnm1" href="#fn1">1</a></sup> বিভিন্ন রঙের পাথর, ও সব ধরনের মসৃণ পাথর ও মার্বেল পাথর—এসবই আমি প্রচুর পরিমাণে জোগাড় করেছি।</div>
<div class="v" id="v3"><span class="vn">3</span> এর পাশাপাশি, আমি এই পবিত্র মন্দিরের জন্য এখনও পর্যন্ত যা যা দিয়েছি, সেগুলি ছাড়াও আমার ঈশ্বরের মন্দিরের প্রতি সমর্পণ দেখিয়ে আমি আমার ঈশ্বরের মন্দিরের জন্য এখন আমার ব্যক্তিগত সংগ্রহে থাকা সোনারুপোও দিয়ে দিচ্ছি:</div>
<div class="v" id="v4"><span class="vn">4</span> ঘরের দেওয়ালগুলি মুড়ে দেওয়ার জন্য 3,000 তালন্ত<sup class="fnm"><a name="fnm2" href="#fn2">2</a></sup> সোনা (ওফীরের সোনা) ও 7,000 তালন্ত<sup class="fnm"><a name="fnm3" href="#fn3">3</a></sup> পরিশ্রুত রুপো,</div>
<div class="v" id="v5"><span class="vn">5</span> সোনার কাজের জন্য সোনা ও রুপোর কাজের জন্য রুপো, এবং কারুশিল্পীদের দ্বারা সম্পন্ন সব কাজের জন্যই আমি এগুলি দিচ্ছি। এখন বলো দেখি, সদাপ্রভুর উদ্দেশে নিজেদের উৎসর্গ করার জন্য আজ কে কে ইচ্ছুক?”</div>
<div class="v" id="v6"><span class="vn">6</span> <span class="br-p"><br><br></span>তখন বিভিন্ন বংশের নেতারা, ইস্রায়েলের বিভিন্ন গোষ্ঠীর কর্মকর্তারা, সহস্র-সেনাপতিরা ও শত-সেনাপতিরা, এবং রাজকার্যের দায়িত্বপ্রাপ্ত কর্মকর্তারা স্বেচ্ছাপূর্বক দান করলেন।</div>
<div class="v" id="v7"><span class="vn">7</span> তাঁরা ঈশ্বরের মন্দিরের কাজে 5,000 তালন্ত<sup class="fnm"><a name="fnm4" href="#fn4">4</a></sup> সোনা ও 10,000 অদর্কোন<sup class="fnm"><a name="fnm5" href="#fn5">5</a></sup> স্বর্ণমুদ্রা, 10,000 তালন্ত<sup class="fnm"><a name="fnm6" href="#fn6">6</a></sup> রুপো, 18,000 তালন্ত<sup class="fnm"><a name="fnm7" href="#fn7">7</a></sup> ব্রোঞ্জ ও 1,00,000 তালন্ত<sup class="fnm"><a name="fnm8" href="#fn8">8</a></sup> লোহা দিলেন।</div>
<div class="v" id="v8"><span class="vn">8</span> যার যার কাছে দামি মণিমুক্তো ছিল, তারা সেগুলি সদাপ্রভুর মন্দিরের কোষাগারে নিয়ে গিয়ে গের্শোনীয় যিহীয়েলের হাতে তুলে দিয়েছিল।</div>
<div class="v" id="v9"><span class="vn">9</span> প্রজারা তাদের নেতাদের স্বতঃস্ফুর্ত প্রতিক্রিয়া দেখে আনন্দ করল, কারণ তাঁরা মুক্তহস্তে ও সর্বান্তঃকরণে সদাপ্রভুর উদ্দেশে দান দিলেন। রাজা দাউদও খুব খুশি হলেন।</div>
<div class="v" id="v10"><h2>দাউদের প্রার্থনা</h2><span class="vn">10</span> <span class="br-p"><br><br></span>দাউদ এই বলে সমগ্র জনসমাজের উপস্থিতিতে সদাপ্রভুর প্রশংসা করলেন, <span class="br-p"><br><br></span><span class="br-ind"><br><span class="indent">&nbsp;</span></span>“তোমার প্রশংসা হোক, হে সদাপ্রভু,<br> <span class="br-ind"><br><span class="indent">&nbsp;</span></span>হে আমাদের পূর্বপুরুষ ইস্রায়েলের ঈশ্বর,<br> <span class="br-ind"><br><span class="indent">&nbsp;</span></span>অনাদিকাল থেকে অনন্তকাল পর্যন্ত হোক।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে সদাপ্রভু, মহত্ত্ব ও ক্ষমতা তোমারই<br> <span class="br-ind"><br><span class="indent">&nbsp;</span></span>আর প্রতাপ ও রাজসিকতা ও ঐশ্বর্যও তোমারই,<br> <span class="br-ind"><br><span class="indent">&nbsp;</span></span>কারণ স্বর্গে ও মর্ত্যে সবকিছু তোমারই।<br> <span class="br-ind"><br><span class="indent">&nbsp;</span></span>হে সদাপ্রভু, রাজ্য তোমারই;<br> <span class="br-ind"><br><span class="indent">&nbsp;</span></span>সবকিছুর উপরে তুমিই মস্তকরূপে উন্নত।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>ধনসম্পত্তি ও সম্মান তোমারই কাছ থেকে আসে;<br> <span class="br-ind"><br><span class="indent">&nbsp;</span></span>তুমিই সবকিছুর শাসনকর্তা।<br> <span class="br-ind"><br><span class="indent">&nbsp;</span></span>সবাইকে উন্নত করার ও শক্তি জোগানোর জন্য<br> <span class="br-ind"><br><span class="indent">&nbsp;</span></span>শক্তি ও বল তোমারই হাতে আছে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>এখন, হে আমাদের ঈশ্বর, আমরা তোমায় ধন্যবাদ জানাই,<br> <span class="br-ind"><br><span class="indent">&nbsp;</span></span>ও তোমার মহিমাময় নামের প্রশংসা করি।<br></div>
<div class="v" id="v14"><span class="vn">14</span> <span class="br-p"><br><br></span>“কিন্তু আমি কে, আর আমার প্রজারাই বা কে, যে আমরা উদারতাপূর্বক এত কিছু দিতে পারব? সবকিছুই তোমারই কাছ থেকে আসে, এবং তোমার হাত ধরে যা এসেছে, আমরা তোমাকে শুধু সেটুকুই দিয়েছি।</div>
<div class="v" id="v15"><span class="vn">15</span> আমাদের সব পূর্বপুরুষদের মতো আমরাও তোমার দৃষ্টিতে বিদেশি ও অচেনা অজানা লোক। পৃথিবীর বুকে আমাদের দিনগুলি এক ছায়ার মতো, যার কোনও আশাই নেই।</div>
<div class="v" id="v16"><span class="vn">16</span> হে আমাদের ঈশ্বর সদাপ্রভু, তোমার পবিত্র নামের জন্য এক মন্দির তৈরি করতে গিয়ে আমরা এই যেসব প্রচুর আয়োজন করেছি, এসবই তোমার হাত ধরেই এসেছে, এবং এসব তোমারই।</div>
<div class="v" id="v17"><span class="vn">17</span> হে আমার ঈশ্বর, আমি জানি যে তুমি হৃদয়ের পরীক্ষা করো এবং সততা দেখে খুশি হও। এসব কিছু আমি স্বেচ্ছায় সৎ-উদ্দেশ্য নিয়েই দিয়েছি। আর এখন আমি আনন্দিত হয়ে দেখেছি, এখানে উপস্থিত তোমার প্রজারা কত খুশিমনে তোমাকে দান দিয়েছে।</div>
<div class="v" id="v18"><span class="vn">18</span> হে সদাপ্রভু, আমাদের পূর্বপুরুষ অব্রাহাম, ইস্‌হাক ও ইস্রায়েলের ঈশ্বর, তুমি চিরকাল তোমার প্রজাদের অন্তরে এইসব বাসনা ও ভাবনাচিন্তা বজায় রেখো, এবং তাদের অন্তরগুলি তোমার প্রতি অনুগত করে রোখো।</div>
<div class="v" id="v19"><span class="vn">19</span> তোমার আদেশ, বিধিনিয়ম ও বিধানগুলি পালন করার এবং যে প্রাসাদোপম অট্টালিকাটি তৈরি করার জন্য আমি জিনিসপত্রের জোগান দিয়েছি, সেটি তৈরি করার সময় সবকিছু ঠিকঠাকভাবে করার জন্য আমার ছেলে শলোমনকে তুমি আন্তরিক নিষ্ঠা দিয়ো।”</div>
<div class="v" id="v20"><span class="vn">20</span> <span class="br-p"><br><br></span>পরে দাউদ সমগ্র জনসমাজকে বললেন, “তোমাদের ঈশ্বর সদাপ্রভুর প্রশংসা করো।” তখন তারা সবাই তাদের পূর্বপুরুষদের ঈশ্বর সদাপ্রভুর প্রশংসা করল; তারা নতজানু হল, সদাপ্রভুর ও রাজার সামনে তারা মাটিতে উবুড় হয়ে পড়েছিল।</div>
<div class="v" id="v21"><h2>শলোমন রাজা রূপে স্বীকৃতি পান</h2><span class="vn">21</span> <span class="br-p"><br><br></span>ঠিক পরের দিন তারা সদাপ্রভুর উদ্দেশে বলিদান উৎসর্গ করল এবং তাঁর কাছে এই হোমবলিগুলি নিয়ে এসেছিল: 1,000 বলদ, 1,000 মদ্দা মেষ ও মেষের 1,000 মদ্দা শাবক, একইসাথে তারা তাদের পেয়-নৈবেদ্য, ও অজস্র পরিমাণে অন্যান্য সব বলি সমস্ত ইস্রায়েলের জন্য নিয়ে এসেছিল।</div>
<div class="v" id="v22"><span class="vn">22</span> সেদিন তারা মহানন্দে সদাপ্রভুর উপস্থিতিতে ভোজনপান করল। <span class="br-p"><br><br></span>পরে তারা শাসনকর্তা হওয়ার জন্য দাউদের ছেলে শলোমনকে সদাপ্রভুর সামনে অভিষিক্ত করে দ্বিতীয়বার রাজা রূপে ও যাজক হওয়ার জন্য সাদোককেও স্বীকৃতি দিয়েছিল।</div>
<div class="v" id="v23"><span class="vn">23</span> অতএব শলোমন তাঁর বাবা দাউদের স্থলাভিষিক্ত হয়ে রাজা রূপে সদাপ্রভুর সিংহাসনে বসেছিলেন। তিনি সমৃদ্ধি লাভ করলেন ও ইস্রায়েলীরা সবাই তাঁর বাধ্য হল।</div>
<div class="v" id="v24"><span class="vn">24</span> কর্মকর্তা ও যোদ্ধারা সবাই, একইসাথে রাজা দাউদের ছেলেরা সবাই রাজা শলোমনের প্রতি তাঁদের আনুগত্য দেখিয়েছিলেন।</div>
<div class="v" id="v25"><span class="vn">25</span> <span class="br-p"><br><br></span>সমগ্র ইস্রায়েলের দৃষ্টিতে সদাপ্রভু শলোমনকে অত্যন্ত উন্নত করলেন এবং তাঁকে এমন রাজকীয় ঐশ্বর্য দান করলেন, যা ইস্রায়েলের কোনও রাজা কখনও পাননি।</div>
<div class="v" id="v26"><h2>দাউদের মৃত্যু</h2><span class="vn">26</span> <span class="br-p"><br><br></span>যিশয়ের ছেলে দাউদ সমগ্র ইস্রায়েলের উপর রাজত্ব করলেন।</div>
<div class="v" id="v27"><span class="vn">27</span> তিনি চল্লিশ বছর ধরে ইস্রায়েলে শাসন চালিয়েছিলেন—সাত বছর হিব্রোণে ও তেত্রিশ বছর জেরুশালেমে।</div>
<div class="v" id="v28"><span class="vn">28</span> দীর্ঘায়ু, ধনসম্পত্তি ও সম্মান উপভোগ করার পর তিনি যথেষ্ট বৃদ্ধ বয়সে মারা গেলেন। তাঁর ছেলে শলোমন রাজা রূপে তাঁর স্থলাভিষিক্ত হলেন।</div>
<div class="v" id="v29"><span class="vn">29</span> <span class="br-p"><br><br></span>শুরু থেকে শেষ পর্যন্ত, রাজা দাউদের রাজত্বকালের যাবতীয় ঘটনা দর্শক শমূয়েলের, ভাববাদী নাথনের ও দর্শক গাদের লেখা নথিগুলিতে লিপিবদ্ধ হয়ে আছে,</div>
<div class="v" id="v30"><span class="vn">30</span> একইসাথে তাঁর রাজত্বের ও ক্ষমতার, এবং তাঁকে ও ইস্রায়েলকে তথা অন্যান্য সব দেশের রাজ্যগুলি ঘিরে যেসব পরিস্থিতি আবর্তিত হল, সেগুলিরও পুঙ্খানুপুঙ্খ বিবরণ সেগুলিতে লিপিবদ্ধ হয়ে আছে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু ভাষায় এই শব্দটির অর্থ খুব একটি স্পষ্ট নয়</div>
<div class="fn"><sup class="fnt"><a name="fn2" href="#fnm2">2</a></sup> অর্থাৎ, প্রায় ১১০ টন</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ, প্রায় ২৬০ টন</div>
<div class="fn"><sup class="fnt"><a name="fn4" href="#fnm4">4</a></sup> অর্থাৎ, প্রায় ১৯০ টন</div>
<div class="fn"><sup class="fnt"><a name="fn5" href="#fnm5">5</a></sup> অর্থাৎ, প্রায় ৮৪ কিলোগ্রাম</div>
<div class="fn"><sup class="fnt"><a name="fn6" href="#fnm6">6</a></sup> অর্থাৎ, প্রায় ৩৮০ টন</div>
<div class="fn"><sup class="fnt"><a name="fn7" href="#fnm7">7</a></sup> অর্থাৎ, প্রায় ৬৭৫ টন</div>
<div class="fn"><sup class="fnt"><a name="fn8" href="#fnm8">8</a></sup> অর্থাৎ, প্রায় ৩,৮০০ টন</div>
</div>
<!-- PARSED ABOVE; EDITING MAY BREAK PARSER -->
</body></html>