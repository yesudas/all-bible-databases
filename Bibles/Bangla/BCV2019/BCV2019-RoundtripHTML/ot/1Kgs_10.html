<html><head>
<meta http-equiv="Content-Type" content="text/html;charset=utf-8" />
<title>1Kgs 10 &ndash; 1 রাজাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Kgs', 10);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 রাজাবলি</b> &ndash; <a href="1Kgs_1.html">1</a> ... <a href="1Kgs_8.html">8</a> <a href="1Kgs_9.html">9</a> <b>10</b> <a href="1Kgs_11.html">11</a> <a href="1Kgs_12.html">12</a> ... <a href="1Kgs_22.html">22</a> </div><hr>
<h1>1Kgs 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শিবার রানি শলোমনের সঙ্গে দেখা করতে আসেন</h2><span class="vn">1</span> <span class="br-p"><br><br></span>শিবার রানি শলোমনের সুনামের ও সদাপ্রভুর সঙ্গে তাঁর সম্পর্কের কথা শুনে কঠিন কঠিন প্রশ্ন নিয়ে তাঁকে পরীক্ষা করতে এলেন।</div>
<div class="v" id="v2"><span class="vn">2</span> বিশাল দলবল নিয়ে—সুগন্ধি মশলা বহনকারী উট, প্রচুর পরিমাণ সোনা ও দামি মণি-মুক্তো নিয়ে—তিনি জেরুশালেমে শলোমনের কাছে এলেন ও তাঁর মনের সব কথা তিনি শলোমনকে খুলে বললেন।</div>
<div class="v" id="v3"><span class="vn">3</span> শলোমন তাঁর সব প্রশ্নের উত্তর দিলেন; কোনো কিছুই তাঁর কাছে ব্যাখ্যা করে দেওয়া রাজার পক্ষে তেমন কঠিন হয়নি।</div>
<div class="v" id="v4"><span class="vn">4</span> শিবার রানি শলোমনের প্রজ্ঞা ও তাঁর নির্মিত করা প্রাসাদ,</div>
<div class="v" id="v5"><span class="vn">5</span> তাঁর টেবিলে রাখা খাদ্যসম্ভার, তাঁর কর্মকর্তাদের বসার ব্যবস্থা, সেবক-দাসেদের পোশাক-পরিচ্ছদ, তাঁর পানপাত্র বহনকারীদের, এবং সদাপ্রভুর মন্দিরে তাঁর উৎসর্গ করা হোমবলি<sup class="fnm"><a name="fnm1" href="#fn1">1</a></sup> দেখে আবেগবিহ্বল হয়ে গেলেন।</div>
<div class="v" id="v6"><span class="vn">6</span> <span class="br-p"><br><br></span>তিনি রাজামশাইকে বললেন, “আপনার কীর্তির ও প্রজ্ঞার যে খবর আমি আমার দেশে থাকতেই শুনেছিলাম, তা সত্যি।</div>
<div class="v" id="v7"><span class="vn">7</span> কিন্তু এখানে এসে স্বচক্ষে না দেখা পর্যন্ত আমি সেসব বিশ্বাস করিনি। আসলে, অর্ধেক কথাও আমাকে বলা হয়নি; আমি যে খবর শুনেছিলাম, আপনার প্রজ্ঞা ও ধনসম্পদ তার তুলনায় পরিমাণে অনেক বেশি।</div>
<div class="v" id="v8"><span class="vn">8</span> আপনার লোকজন কতই না সুখী! আপনার সেই কর্মকর্তারাও কতই না সুখী, যারা একনাগাড়ে আপনার সামনে দাঁড়িয়ে, আপনার প্রজ্ঞায় পরিপূর্ণ কথা শোনে!</div>
<div class="v" id="v9"><span class="vn">9</span> আপনার ঈশ্বর সদাপ্রভুর গৌরব হোক, যিনি আপনার উপর সন্তুষ্ট হয়ে আপনাকে ইস্রায়েলের সিংহাসনে বসিয়েছেন। ইস্রায়েলের প্রতি সদাপ্রভুর অনন্ত প্রেমের কারণে, ন্যায় ও ধার্মিকতা বজায় রাখার জন্য তিনি আপনাকে রাজা করেছেন।”</div>
<div class="v" id="v10"><span class="vn">10</span> <span class="br-p"><br><br></span>আর তিনি রাজামশাইকে একশো কুড়ি তালন্ত<sup class="fnm"><a name="fnm2" href="#fn2">2</a></sup> সোনা, প্রচুর পরিমাণ সুগন্ধি মশলা, ও দামি মণি-মুক্তো দিলেন। শিবার রানি রাজা শলোমনকে যত সুগন্ধি মশলা দিলেন, তত সুগন্ধি মশলা আর কখনও সেখানে আনা হয়নি।</div>
<div class="v" id="v11"><span class="vn">11</span> <span class="br-p"><br><br></span>(হীরমের জাহাজগুলি ওফীর থেকে সোনা নিয়ে আসত; আর সেখান থেকেই তারা বড় বড় জাহাজে ভরে চন্দনকাঠ ও দামি মণি-মুক্তোও নিয়ে আসত।</div>
<div class="v" id="v12"><span class="vn">12</span> রাজামশাই সদাপ্রভুর মন্দিরের ও রাজপ্রাসাদের খুঁটি নির্মাণ করার জন্য, এবং সুদক্ষ বাদ্যকরদের জন্য বীণা ও সুরবাহার তৈরি করার কাজে চন্দনকাঠ ব্যবহার করতেন। সেদিন থেকে আজ পর্যন্ত এত চন্দনকাঠ আর কখনও আমদানি করা হয়নি বা চোখে দেখাও যায়নি)</div>
<div class="v" id="v13"><span class="vn">13</span> <span class="br-p"><br><br></span>রাজা শলোমন শিবা দেশের রানির মনোবাঞ্ছা ও তাঁর চাহিদা অনুসারে তাঁকে সবকিছু দিলেন, এছাড়াও তিনি তাঁর রাজকীয় দানশীলতা দেখিয়ে আরও অনেক কিছু তাঁকে দিলেন। পরে রানি তাঁর লোকলস্কর সঙ্গে নিয়ে নিজের দেশে ফিরে গেলেন।</div>
<div class="v" id="v14"><h2>শলোমনের ঐশ্বর্য</h2><span class="vn">14</span> <span class="br-p"><br><br></span>প্রতি বছর শলোমন যে পরিমাণ সোনা সংগ্রহ করতেন তার ওজন 666 তালন্ত,<sup class="fnm"><a name="fnm3" href="#fn3">3</a></sup></div>
<div class="v" id="v15"><span class="vn">15</span> এতে বণিক ও ব্যবসায়ীদের এবং আরবীয় সব রাজার ও সেই অঞ্চলের শাসনকর্তাদের কাছ থেকে সংগ্রহ করা রাজস্ব ধরা হয়নি।</div>
<div class="v" id="v16"><span class="vn">16</span> <span class="br-p"><br><br></span>রাজা শলোমন পিটানো সোনা দিয়ে 200 টি বড় বড় ঢাল বানিয়েছিলেন; প্রত্যেকটি ঢালের জন্য 600 শেকল<sup class="fnm"><a name="fnm4" href="#fn4">4</a></sup> করে সোনা লাগল।</div>
<div class="v" id="v17"><span class="vn">17</span> তিনি পিটানো সোনা দিয়ে আরও 300 টি ছোট ছোট ঢাল বানিয়েছিলেন, যার প্রত্যেকটিতে তিন মানি<sup class="fnm"><a name="fnm5" href="#fn5">5</a></sup> করে সোনা লেগেছিল। রাজামশাই সেগুলি লেবাননে অরণ্য-প্রাসাদে রেখে দিলেন।</div>
<div class="v" id="v18"><span class="vn">18</span> <span class="br-p"><br><br></span>পরে রাজামশাই হাতির দাঁত দিয়ে একটি বড় সিংহাসন বানিয়ে, সেটি খাঁটি সোনা দিয়ে মুড়ে দিলেন।</div>
<div class="v" id="v19"><span class="vn">19</span> সিংহাসনটিতে ছয়টি ধাপ ছিল, এবং সেটির পিছন দিকের উপরের অংশটি গোলাকার ছিল। বসার স্থানের দুই দিকেই হাত রাখার স্থান ছিল, এবং সে দুটির পিছনে একটি করে সিংহমূর্তি দাঁড় করানো ছিল।</div>
<div class="v" id="v20"><span class="vn">20</span> ছয়টি ধাপের উপর বারোটি সিংহমূর্তি দাঁড় করানো ছিল, এক-একটি মূর্তি প্রত্যেকটি ধাপের দুই প্রান্তে রাখা ছিল। অন্য কোনও রাজ্যে আগে কখনও এরকম কিছু তৈরি করা হয়নি।</div>
<div class="v" id="v21"><span class="vn">21</span> রাজা শলোমনের কাছে থাকা ভিত থেকে ওঠা ডাঁটিযুক্ত হাতলবিহীন সব পানপাত্র ছিল সোনার, এবং লেবাননের অরণ্য-প্রাসাদে রাখা সব গৃহস্থালি জিনিসপত্র খাঁটি সোনা দিয়ে তৈরি হল। কোনো কিছুই রুপো দিয়ে তৈরি করা হয়নি, কারণ শলোমনের রাজত্বকালে রুপোকে দামি বলে গণ্যই করা হতো না।</div>
<div class="v" id="v22"><span class="vn">22</span> হীরমের জাহাজগুলির পাশাপাশি সমুদ্রে রাজারও তর্শীশের বাণিজ্যতরির একটি নৌবহর ছিল। তিন বছরে একবার সেই নৌবহর সোনা, রুপো, হাতির দাঁত, এবং বনমানুষ ও ময়ূর<sup class="fnm"><a name="fnm6" href="#fn6">6</a></sup> নিয়ে ফিরে আসত।</div>
<div class="v" id="v23"><span class="vn">23</span> <span class="br-p"><br><br></span>পৃথিবীর অন্য সব রাজার তুলনায় রাজা শলোমন ধনসম্পদে ও প্রজ্ঞায় বৃহত্তর হলেন।</div>
<div class="v" id="v24"><span class="vn">24</span> শলোমনের অন্তরে ঈশ্বর যে প্রজ্ঞা ভরে দিলেন, তা শোনার জন্য গোটা জগৎ তাঁর সঙ্গে আনুষ্ঠানিক সাক্ষাৎকার লাভের চেষ্টা করত।</div>
<div class="v" id="v25"><span class="vn">25</span> বছরের পর বছর ধরে, যারাই তাঁর কাছে আসত, তারা কিছু না কিছু উপহার—রুপো ও সোনার সামগ্রী, কাপড়চোপড়, অস্ত্রশস্ত্র ও সুগন্ধি মশলা, এবং ঘোড়া ও খচ্চর নিয়ে আসত।</div>
<div class="v" id="v26"><span class="vn">26</span> <span class="br-p"><br><br></span>শলোমন প্রচুর রথ ও ঘোড়া একত্রিত করলেন; তাঁর কাছে চোদ্দশো রথ ও 12,000 ঘোড়া<sup class="fnm"><a name="fnm7" href="#fn7">7</a></sup> ছিল, যা তিনি রথ-নগরগুলিতে এবং নিজের কাছে জেরুশালেমেও রেখেছিলেন।</div>
<div class="v" id="v27"><span class="vn">27</span> রাজামশাই জেরুশালেমে রুপোকে পাথরের মতো সাধারণ স্তরে নামিয়ে এনেছিলেন, এবং দেবদারু কাঠকে তরাই এলাকার ডুমুর গাছের মতো সহজলভ্য করে তুলেছিলেন।</div>
<div class="v" id="v28"><span class="vn">28</span> শলোমনের ঘোড়াগুলি মিশর ও কুই<sup class="fnm"><a name="fnm8" href="#fn8">8</a></sup> থেকে আমদানি করা হত—রাজকীয় বণিকেরা বাজার দরে সেগুলি কুই থেকে কিনে আনত।</div>
<div class="v" id="v29"><span class="vn">29</span> মিশর থেকে তারা এক-একটি রথ 600 শেকল, এবং এক-একটি ঘোড়া 150 শেকল<sup class="fnm"><a name="fnm9" href="#fn9">9</a></sup> রুপো দিয়ে আমদানি করত। তারা আবার সেগুলি হিত্তীয় ও আরামীয় সব রাজার কাছে রপ্তানিও করত।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, “সদাপ্রভুর মন্দিরে হোমবলি উৎসর্গ করতে যাওয়ার জন্য তঁর তৈরি করা সিঁড়ি”</div>
<div class="fn"><sup class="fnt"><a name="fn2" href="#fnm2">2</a></sup> অর্থাৎ, প্রায় সাড়ে ৪ টন বা, ৪ মেট্রিক টন</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ, প্রায় ২৫ টন বা, প্রায় ২৩ মেট্রিক টন</div>
<div class="fn"><sup class="fnt"><a name="fn4" href="#fnm4">4</a></sup> অর্থাৎ, প্রায় ৬.৯ কিলোগ্রাম; ২৯ পদেও এই ওজন ধরতে হবে</div>
<div class="fn"><sup class="fnt"><a name="fn5" href="#fnm5">5</a></sup> অর্থাৎ, প্রায় ১.৭ কিলোগ্রাম; বা হয়তো এখানে দ্বিগুণ মানির উল্লেখ হয়েছে, যার অর্থ ৩:৫ কিলোগ্রাম</div>
<div class="fn"><sup class="fnt"><a name="fn6" href="#fnm6">6</a></sup> অথবা, বড় আকারের বানর</div>
<div class="fn"><sup class="fnt"><a name="fn7" href="#fnm7">7</a></sup> অথবা, সারথি</div>
<div class="fn"><sup class="fnt"><a name="fn8" href="#fnm8">8</a></sup> অথবা খুব সম্ভবত, কিলিকিয়া</div>
<div class="fn"><sup class="fnt"><a name="fn9" href="#fnm9">9</a></sup> অর্থাৎ, প্রায় ১.৭ কিলোগ্রাম</div>
</div>
<!-- PARSED ABOVE; EDITING MAY BREAK PARSER -->
</body></html>