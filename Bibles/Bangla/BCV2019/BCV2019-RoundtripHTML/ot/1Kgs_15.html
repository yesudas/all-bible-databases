<html><head>
<meta http-equiv="Content-Type" content="text/html;charset=utf-8" />
<title>1Kgs 15 &ndash; 1 রাজাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Kgs', 15);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 রাজাবলি</b> &ndash; <a href="1Kgs_1.html">1</a> ... <a href="1Kgs_13.html">13</a> <a href="1Kgs_14.html">14</a> <b>15</b> <a href="1Kgs_16.html">16</a> <a href="1Kgs_17.html">17</a> ... <a href="1Kgs_22.html">22</a> </div><hr>
<h1>1Kgs 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহূদার রাজা অবিয়</h2><span class="vn">1</span> <span class="br-p"><br><br></span>নবাটের ছেলে যারবিয়ামের রাজত্বের অষ্টাদশতম বছরে অবিয়<sup class="fnm"><a name="fnm1" href="#fn1">1</a></sup> যিহূদার রাজা হলেন,</div>
<div class="v" id="v2"><span class="vn">2</span> এবং জেরুশালেমে তিনি তিন বছর রাজত্ব করলেন। তাঁর মায়ের নাম মাখা, ও তিনি অবীশালোমের<sup class="fnm"><a name="fnm2" href="#fn2">2</a></sup> মেয়ে।</div>
<div class="v" id="v3"><span class="vn">3</span> <span class="br-p"><br><br></span>তিনি সেইসব পাপ করলেন, যা তাঁর বাবা তাঁর আগে করে গেলেন; তাঁর পূর্বপুরুষ দাউদের অন্তর যেমন তাঁর ঈশ্বর সদাপ্রভুর প্রতি পুরোপুরি সমর্পিত ছিল, অবিয়র অন্তর কিন্তু সেভাবে তাঁর ঈশ্বর সদাপ্রভুর প্রতি পুরোপুরি সমর্পিত ছিল না।</div>
<div class="v" id="v4"><span class="vn">4</span> তা সত্ত্বেও, দাউদের খাতিরে তাঁর স্থলাভিষিক্ত হওয়ার জন্য এক ছেলে দেওয়ার ও জেরুশালেমকে মজবুত করার মাধ্যমে তাঁর ঈশ্বর সদাপ্রভু জেরুশালেমে তাঁকে এক প্রদীপ দিলেন।</div>
<div class="v" id="v5"><span class="vn">5</span> একমাত্র হিত্তীয় ঊরিয়র নজিরটি বাদ দিলে—দাউদ সদাপ্রভুর দৃষ্টিতে যা যা উপযুক্ত, তা-ই করলেন এবং তাঁর সম্পূর্ণ জীবনকালে সদাপ্রভুর কোনও আদেশ পালন করতে ব্যর্থ হননি।</div>
<div class="v" id="v6"><span class="vn">6</span> <span class="br-p"><br><br></span>অবিয়<sup class="fnm"><a name="fnm3" href="#fn3">3</a></sup> ও যারবিয়ামের মধ্যে যে যুদ্ধ শুরু হল, অবিয় যতদিন বেঁচেছিলেন ততদিন তা চলেছিল।</div>
<div class="v" id="v7"><span class="vn">7</span> অবিয়র রাজত্বকালের অন্যান্য সব ঘটনা, ও তিনি যা যা করলেন, তার বিবরণ কি যিহূদার রাজাদের ইতিহাস-গ্রন্থে লেখা নেই? অবিয় ও যারবিয়ামের মধ্যে যুদ্ধ লেগেই ছিল।</div>
<div class="v" id="v8"><span class="vn">8</span> অবিয় তাঁর পূর্বপুরুষদের সঙ্গে চিরবিশ্রামে শায়িত হলেন ও দাউদ-নগরে তাঁকে কবর দেওয়া হল। তাঁর ছেলে আসা রাজা রূপে তাঁর স্থলাভিষিক্ত হলেন।</div>
<div class="v" id="v9"><h2>যিহূদার রাজা আসা</h2><span class="vn">9</span> <span class="br-p"><br><br></span>ইস্রায়েলের রাজা যারবিয়ামের রাজত্বের বিংশতিতম বছরে আসা যিহূদার রাজা হলেন,</div>
<div class="v" id="v10"><span class="vn">10</span> এবং জেরুশালেমে তিনি একচল্লিশ বছর রাজত্ব করলেন। তাঁর ঠাকুমার নাম মাখা, তিনি অবীশালোমের মেয়ে ছিলেন।</div>
<div class="v" id="v11"><span class="vn">11</span> <span class="br-p"><br><br></span>আসা তাঁর পূর্বপুরুষ দাউদের মতো, সদাপ্রভুর দৃষ্টিতে যা ন্যায্য, তা-ই করতেন।</div>
<div class="v" id="v12"><span class="vn">12</span> মন্দির-সংলগ্ন দেবদাসদের তিনি দেশ থেকে তাড়িয়ে দিলেন এবং তাঁর পূর্বপুরুষদের তৈরি করা প্রতিমার মূর্তিগুলিও দূর করলেন।</div>
<div class="v" id="v13"><span class="vn">13</span> এমনকি তিনি তাঁর ঠাকুমা মাখাকেও রাজমাতার পদ থেকে সরিয়ে দিলেন, কারণ মাখা আশেরার পুজো করার জন্য ন্যক্কারজনক একটি মূর্তি তৈরি করলেন। আসা সেটি টুকরো টুকরো করে কেটে কিদ্রোণ উপত্যকায় জ্বালিয়ে দিলেন।</div>
<div class="v" id="v14"><span class="vn">14</span> যদিও আসা উঁচু উঁচু স্থানগুলি নিশ্চিহ্ন করেননি, তবু আজীবন তাঁর অন্তর তাঁর ঈশ্বর সদাপ্রভুর প্রতি পুরোপুরি সমর্পিত ছিল।</div>
<div class="v" id="v15"><span class="vn">15</span> সোনা ও রুপোর যে বস্তুগুলি তিনি ও তাঁর বাবা সদাপ্রভুর উদ্দেশে উৎসর্গ করলেন, সেগুলি তিনি সদাপ্রভুর মন্দিরে নিয়ে এলেন।</div>
<div class="v" id="v16"><span class="vn">16</span> <span class="br-p"><br><br></span>আসা ও ইস্রায়েলের রাজা বাশার মধ্যে তাঁদের অধিকারভুক্ত এলাকার সর্বত্র যুদ্ধ লেগেই ছিল।</div>
<div class="v" id="v17"><span class="vn">17</span> ইস্রায়েলের রাজা বাশা যিহূদার বিরুদ্ধে গিয়ে রামা নগরটি সুরক্ষিত করলেন, যেন কেউ যিহূদার রাজা আসার এলাকায় ঢুকতেও না পারে আবার সেখান থেকে বেরিয়েও যেতে না পারে।</div>
<div class="v" id="v18"><span class="vn">18</span> <span class="br-p"><br><br></span>আসা তখন সদাপ্রভুর মন্দিরের ও তাঁর নিজের প্রাসাদের কোষাগারে পড়ে থাকা সব সোনারুপো নিয়ে তাঁর কর্মকর্তাদের হাতে তুলে দিলেন এবং সেগুলি আরামের রাজা সেই বিন্‌হদদের কাছে পাঠিয়ে দিলেন, যিনি হিষিয়োণের নাতি ও টব্রিম্মোণের ছেলে ছিলেন, এবং তখন যিনি দামাস্কাসে রাজত্ব করছিলেন।</div>
<div class="v" id="v19"><span class="vn">19</span> “আপনার ও আমার মধ্যে এক চুক্তি হোক,” তিনি বললেন, “যেমনটি আমার বাবা ও আপনার বাবার মধ্যে ছিল। দেখুন, আমি আপনার কাছে রুপো ও সোনার কিছু উপহার পাঠাচ্ছি। এখন আপনি ইস্রায়েলের রাজা বাশার সঙ্গে করা আপনার চুক্তিটি ভেঙে ফেলুন, তবেই সে আমার কাছ থেকে পিছিয়ে যাবে।”</div>
<div class="v" id="v20"><span class="vn">20</span> <span class="br-p"><br><br></span>বিন্‌হদদ রাজা আসার কথায় রাজি হয়ে তাঁর সৈন্যদলের সেনাপতিদের ইস্রায়েলের কয়েকটি নগরে পাঠালেন। নপ্তালি ছাড়াও তিনি ইয়োন, দান, আবেল বেথ-মাখা ও সম্পূর্ণ কিন্নেরৎ দখল করে নিয়েছিলেন।</div>
<div class="v" id="v21"><span class="vn">21</span> বাশা সেকথা শুনতে পেয়ে রামা গাঁথার কাজ বন্ধ করে তির্সার দিকে পিছিয়ে গেলেন।</div>
<div class="v" id="v22"><span class="vn">22</span> তখন রাজা আসা যিহূদার সর্বত্র এক আদেশ জারি করলেন—কেউ এর এক্তিয়ার থেকে অব্যাহতি পায়নি—এবং তারা রামা থেকে সেইসব পাথর ও কাঠ তুলে নিয়ে এসেছিল, যেগুলি বাশা সেখানে ব্যবহার করছিলেন। সেগুলি দিয়েই রাজা আসা বিন্যামীনে গেবা, ও পাশাপাশি মিস্‌পাও গেঁথে তুলেছিলেন।</div>
<div class="v" id="v23"><span class="vn">23</span> <span class="br-p"><br><br></span>আসার রাজত্বকালের অন্যান্য সব ঘটনা, তাঁর সব কীর্তি, তিনি যা যা করলেন ও যেসব নগর তিনি তৈরি করলেন, তার বিবরণ কি যিহূদার রাজাদের ইতিহাস-গ্রন্থে লেখা নেই? বৃদ্ধ বয়সে অবশ্য তাঁর পায়ে রোগ দেখা দিয়েছিল।</div>
<div class="v" id="v24"><span class="vn">24</span> পরে আসা তাঁর পূর্বপুরুষদের সঙ্গে চিরবিশ্রামে শায়িত হলেন ও তাঁকে তাঁর পূর্বপুরুষ দাউদের নগরে তাঁদের কাছেই কবর দেওয়া হল। তাঁর ছেলে যিহোশাফট রাজা রূপে তাঁর স্থলাভিষিক্ত হলেন।</div>
<div class="v" id="v25"><h2>ইস্রায়েলের রাজা নাদব</h2><span class="vn">25</span> <span class="br-p"><br><br></span>যিহূদার রাজা আসার রাজত্বের দ্বিতীয় বছরে যারবিয়ামের ছেলে নাদব ইস্রায়েলে রাজা হলেন, এবং ইস্রায়েলে তিনি দুই বছর রাজত্ব করলেন।</div>
<div class="v" id="v26"><span class="vn">26</span> তাঁর বাবার পথ অনুসরণ করে ও তাঁর বাবা ইস্রায়েলকে দিয়ে যে পাপ করিয়েছিলেন, সেই একই পাপ করে তিনিও সদাপ্রভুর দৃষ্টিতে যা মন্দ, তা-ই করলেন।</div>
<div class="v" id="v27"><span class="vn">27</span> <span class="br-p"><br><br></span>ইষাখর-কুলভুক্ত অহিয়র ছেলে বাশা নাদবের বিরুদ্ধে ষড়যন্ত্র করলেন, এবং নাদব ও সমস্ত ইস্রায়েল যখন ফিলিস্তিনী এক নগর গিব্বথোনের চারদিকে অবরোধ গড়ে তুলেছিলেন, তখন সেখানেই বাশা তাঁকে আঘাত করে মেরে ফেলেছিলেন।</div>
<div class="v" id="v28"><span class="vn">28</span> যিহূদার রাজা আসার রাজত্বের তৃতীয় বছরে বাশা নাদবকে হত্যা করলেন ও রাজা রূপে তাঁর স্থলাভিষিক্ত হলেন।</div>
<div class="v" id="v29"><span class="vn">29</span> <span class="br-p"><br><br></span>রাজত্ব শুরু করামাত্রই তিনি যারবিয়ামের পরিবারের সবাইকে হত্যা করে ফেলেছিলেন। সদাপ্রভু তাঁর দাস শীলোনীয় অহিয়র মাধ্যমে যে কথা বললেন, সেই কথানুসারে তিনি যারবিয়ামের পরিবারে শ্বাস নেওয়ার জন্যও কাউকে অবশিষ্ট রাখেননি, কিন্তু তাদের সবাইকে মেরে ফেলেছিলেন।</div>
<div class="v" id="v30"><span class="vn">30</span> যারবিয়াম যেহেতু স্বয়ং পাপ করলেন ও ইস্রায়েলকে দিয়েও পাপ করিয়েছিলেন, এবং যেহেতু ইস্রায়েলের ঈশ্বর সদাপ্রভুর ক্রোধ তিনি জাগিয়ে তুলেছিলেন, তাই এরকমটি হল।</div>
<div class="v" id="v31"><span class="vn">31</span> <span class="br-p"><br><br></span>নাদবের রাজত্বকালের অন্যান্য সব ঘটনা, ও তিনি যেসব কাজ করলেন, তার বিবরণ কি ইস্রায়েলের রাজাদের ইতিহাস-গ্রন্থে লেখা নেই?</div>
<div class="v" id="v32"><span class="vn">32</span> আসা ও ইস্রায়েলের রাজা বাশার এক্তিয়ারভুক্ত এলাকার সর্বত্র তাঁদের মধ্যে যুদ্ধ লেগেই ছিল।</div>
<div class="v" id="v33"><h2>ইস্রায়েলের রাজা বাশা</h2><span class="vn">33</span> <span class="br-p"><br><br></span>যিহূদার রাজা আসার রাজত্বের তৃতীয় বছরে অহিয়র ছেলে বাশা তির্সায় সমস্ত ইস্রায়েলের রাজা হলেন, এবং তিনি চব্বিশ বছর রাজত্ব করলেন।</div>
<div class="v" id="v34"><span class="vn">34</span> যারবিয়ামের পথ অনুসরণ করে ও যারবিয়াম ইস্রায়েলকে দিয়ে যে পাপ করিয়েছিলেন, সেই একই পাপ করে তিনিও সদাপ্রভুর দৃষ্টিতে যা মন্দ, তা-ই করলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, অবিয়াম (২ বংশাবলি ১২:১৬ পদও দেখুন)</div>
<div class="fn"><sup class="fnt"><a name="fn2" href="#fnm2">2</a></sup> অথবা, অবশালোমের (১০ পদও দেখুন)</div>
<div class="fn"><sup class="fnt"><a name="fn3" href="#fnm3">3</a></sup> অথবা, রহবিয়াম</div>
</div>
<!-- PARSED ABOVE; EDITING MAY BREAK PARSER -->
</body></html>