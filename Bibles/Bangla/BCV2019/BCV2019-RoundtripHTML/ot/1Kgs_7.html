<html><head>
<meta http-equiv="Content-Type" content="text/html;charset=utf-8" />
<title>1Kgs 7 &ndash; 1 রাজাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Kgs', 7);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 রাজাবলি</b> &ndash; <a href="1Kgs_1.html">1</a> ... <a href="1Kgs_5.html">5</a> <a href="1Kgs_6.html">6</a> <b>7</b> <a href="1Kgs_8.html">8</a> <a href="1Kgs_9.html">9</a> ... <a href="1Kgs_22.html">22</a> </div><hr>
<h1>1Kgs 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শলোমন তাঁর প্রাসাদ নির্মাণ করলেন</h2><span class="vn">1</span> <span class="br-p"><br><br></span>তাঁর প্রাসাদের নির্মাণকাজ সম্পূর্ণ করতে অবশ্য শলোমনের তেরো বছর লেগে গেল।</div>
<div class="v" id="v2"><span class="vn">2</span> লেবাননের অরণ্যে যে প্রাসাদটি তিনি নির্মাণ করলেন, সেটি দৈর্ঘ্যে ছিল প্রায় 45 মিটার, প্রস্হে প্রায় 23 মিটার ও উচ্চতায় 14 মিটার,<sup class="fnm"><a name="fnm1" href="#fn1">1</a></sup> এবং দেবদারু কাঠে তৈরি চারটি থাম দেবদারু কাঠেই তৈরি পরিচ্ছন্ন কড়িকাঠগুলি ধরে রেখেছিল।</div>
<div class="v" id="v3"><span class="vn">3</span> কড়িকাঠের উপরের ছাদ তৈরি হল দেবদারু কাঠে এবং কড়িকাঠগুলি থামের উপর বসানো ছিল—এক এক সারিতে পনেরোটি করে মোট পঁয়তাল্লিশটি কড়িকাঠ ছিল।</div>
<div class="v" id="v4"><span class="vn">4</span> সেটির জানালাগুলি উপরের দিকে মুখোমুখি তিন তিনটি করে রাখা হল।</div>
<div class="v" id="v5"><span class="vn">5</span> সব দরজায় আয়তাকার চৌকাঠ ছিল; সামনের দিকে মুখোমুখি সেগুলি তিন তিনটি করে রাখা হল।<sup class="fnm"><a name="fnm2" href="#fn2">2</a></sup></div>
<div class="v" id="v6"><span class="vn">6</span> <span class="br-p"><br><br></span>তিনি প্রায় 23 মিটার লম্বা ও 14 মিটার চওড়া<sup class="fnm"><a name="fnm3" href="#fn3">3</a></sup> এক স্তম্ভসারি তৈরি করলেন। সেটির সামনের দিকে একটি দ্বারমণ্ডপ ছিল, এবং সেটির সামনের দিকে ছিল কয়েকটি থাম ও একটি ঝুলবারান্দা।</div>
<div class="v" id="v7"><span class="vn">7</span> <span class="br-p"><br><br></span>তিনি সিংহাসন-দরবার, সেই বিচার-দরবারটি তৈরি করলেন, যেখানে বসে তিনি বিচার করতে যাচ্ছিলেন। সেটি তিনি মেঝে থেকে ছাদের ভিতর দিক<sup class="fnm"><a name="fnm4" href="#fn4">4</a></sup> পর্যন্ত দেবদারু কাঠ দিয়ে ঢেকে দিলেন।</div>
<div class="v" id="v8"><span class="vn">8</span> যে প্রাসাদে তিনি থাকতে যাচ্ছিলেন, সেটি সেই একই নকশা অনুসারে বিচার-দরবারের পিছন দিকে তৈরি করা হল। শলোমন যাঁকে বিয়ে করলেন, ফরৌণের সেই মেয়ের জন্যও তিনি এই দরবারটির মতো একটি প্রাসাদ তৈরি করলেন।</div>
<div class="v" id="v9"><span class="vn">9</span> <span class="br-p"><br><br></span>এসব ভবন, বাইরে থেকে শুরু করে বড় প্রাঙ্গণ পর্যন্ত, এবং ভিত্তি থেকে ছাঁচা পর্যন্ত, মাপ করে কাটা ও ভিতর ও বাইরের দিকে মসৃণ করা উন্নত মানের পাথরের চাঙড় দিয়ে তৈরি করা হল।</div>
<div class="v" id="v10"><span class="vn">10</span> ভীত গাঁথা হল উন্নত মানের বড় বড় পাথর দিয়ে, যার কোনো কোনোটির মাপ ছিল প্রায় 4.5 মিটার<sup class="fnm"><a name="fnm5" href="#fn5">5</a></sup>, আবার কোনো কোনোটির মাপ ছিল প্রায় 3.6 মিটার।<sup class="fnm"><a name="fnm6" href="#fn6">6</a></sup></div>
<div class="v" id="v11"><span class="vn">11</span> উপরেও ছিল মাপ করে কাটা উন্নত মানের পাথর ও দেবদারু কাঠের কড়িকাঠ।</div>
<div class="v" id="v12"><span class="vn">12</span> বড় প্রাঙ্গণটি ঘেরা ছিল তিন সারি পরিচ্ছন্ন পাথর ও দেবদারু কাঠের এক সারি পরিচ্ছন্ন কড়িকাঠ দিয়ে তৈরি এক প্রাচীর দিয়ে, ঠিক যেভাবে দ্বারমণ্ডপ সমেত সদাপ্রভুর মন্দিরের ভিতরদিকের প্রাঙ্গণটি তৈরি হল।</div>
<div class="v" id="v13"><h2>মন্দিরের আসবাবপত্রাদি</h2><span class="vn">13</span> <span class="br-p"><br><br></span>রাজা শলোমন লোক পাঠিয়ে সোর থেকে সেই হূরমকে<sup class="fnm"><a name="fnm7" href="#fn7">7</a></sup> আনিয়েছিলেন,</div>
<div class="v" id="v14"><span class="vn">14</span> যাঁর মা নপ্তালি গোষ্ঠীভুক্ত এক বিধবা ছিলেন এবং তাঁর বাবা সোরে বসবাসকারী ব্রোঞ্জের কাজে দক্ষ এক শিল্পী ছিলেন। ব্রোঞ্জের সব ধরনের কাজ করার ক্ষেত্রে হূরম প্রজ্ঞা, জ্ঞান-বুদ্ধিতে পরিপূর্ণ ছিলেন। তিনি রাজা শলোমনের কাছে এলেন ও তাঁর নিরূপিত সব কাজ করলেন।</div>
<div class="v" id="v15"><span class="vn">15</span> <span class="br-p"><br><br></span>তিনি ব্রোঞ্জের দুটি থাম ছাঁচে ঢেলে তৈরি করলেন, প্রত্যেকটির উচ্চতা ছিল প্রায় 8.1 মিটার ও পরিধি ছিল প্রায় 5.4 মিটার।<sup class="fnm"><a name="fnm8" href="#fn8">8</a></sup></div>
<div class="v" id="v16"><span class="vn">16</span> এছাড়াও থামের মাথায় রাখার জন্য তিনি ছাঁচে ফেলে ব্রোঞ্জের দুটি স্তম্ভশীর্ষ তৈরি করলেন; প্রত্যেকটি স্তম্ভশীর্ষ উচ্চতায় প্রায় 2.3 মিটার<sup class="fnm"><a name="fnm9" href="#fn9">9</a></sup> করে ছিল।</div>
<div class="v" id="v17"><span class="vn">17</span> থামগুলির মাথায় রাখা স্তম্ভশীর্ষগুলি সাজানো হল পরস্পরছেদী জালের মতো বিন্যাসিত একত্রে গাঁথা শিকল দিয়ে, ও প্রত্যেকটি স্তম্ভশীর্ষে ছিল সাতটি করে শিকল।</div>
<div class="v" id="v18"><span class="vn">18</span> থামের মাথায় রাখা স্তম্ভশীর্ষগুলি সাজানোর জন্য প্রত্যেকটি পরস্পরছেদী জাল ঘিরে দুই দুই সারি করে তিনি ডালিম<sup class="fnm"><a name="fnm10" href="#fn10">10</a></sup> বানিয়ে দিলেন। প্রত্যেকটি স্তম্ভশীর্ষের জন্য তিনি একই কাজ করলেন।</div>
<div class="v" id="v19"><span class="vn">19</span> দ্বারমণ্ডপে থামগুলির মাথায় রাখা স্তম্ভশীর্ষগুলি লিলিফুলের মতো দেখতে হল, ও সেগুলির উচ্চতা ছিল প্রায় 1.8 মিটার করে।<sup class="fnm"><a name="fnm11" href="#fn11">11</a></sup></div>
<div class="v" id="v20"><span class="vn">20</span> দুটি থামেরই স্তম্ভশীর্ষে, পরস্পরছেদী জালের পাশে থাকা সরাকৃতি অংশের উপরে চারদিকে সারবাঁধা 200 টি করে ডালিম ছিল।</div>
<div class="v" id="v21"><span class="vn">21</span> মন্দিরের দ্বারমণ্ডপে তিনি থামগুলি তৈরি করলেন। দক্ষিণ দিকের থামটির নাম তিনি দিলেন যাখীন<sup class="fnm"><a name="fnm12" href="#fn12">12</a></sup> এবং উত্তর দিকের থামটির নাম দিলেন বোয়স।<sup class="fnm"><a name="fnm13" href="#fn13">13</a></sup></div>
<div class="v" id="v22"><span class="vn">22</span> উপর দিকের স্তম্ভশীর্ষগুলি লিলিফুলের মতো দেখতে হল। আর এভাবেই থামের কাজ সম্পূর্ণ হল।</div>
<div class="v" id="v23"><span class="vn">23</span> <span class="br-p"><br><br></span>ধাতু ছাঁচে ঢেলে তিনি গোলাকার এমন এক সমুদ্রপাত্র তৈরি করলেন, যা মাপে এক কিনারা থেকে অন্য কিনারা পর্যন্ত দৈর্ঘ্যে হল প্রায় 4.6 মিটার<sup class="fnm"><a name="fnm14" href="#fn14">14</a></sup> ও উচ্চতায় হল প্রায় 2.3 মিটার।<sup class="fnm"><a name="fnm15" href="#fn15">15</a></sup> সেটি ঘিরে মাপা হলে, তা প্রায় 13.8 মিটার<sup class="fnm"><a name="fnm16" href="#fn16">16</a></sup> হল।</div>
<div class="v" id="v24"><span class="vn">24</span> কিনারার নিচে, সেটি ঘিরে ছিল প্রতি মিটারে কুড়িটি করে<sup class="fnm"><a name="fnm17" href="#fn17">17</a></sup> লাউ আকৃতির কয়েকটি ফল। সমুদ্রপাত্রের সাথেই লাউ আকৃতির ফলগুলি এক টুকরোতে দুই দুই সারি করে ছাঁচে ঢেলে তৈরি করা হল।</div>
<div class="v" id="v25"><span class="vn">25</span> <span class="br-p"><br><br></span>সমুদ্রপাত্রটি দাঁড়িয়েছিল 12 টি বলদের উপর; তিনটি উত্তর দিকে, তিনটি পশ্চিমদিকে, তিনটি দক্ষিণ দিকে ও তিনটি পূর্বদিকে মুখ করে দাঁড়িয়েছিল। সমুদ্রপাত্রটি তাদের উপর রাখা ছিল, এবং তাদের পিছনের পাগুলি ছিল ঠিক মাঝখানের দিকে।</div>
<div class="v" id="v26"><span class="vn">26</span> সেটি প্রায় 7.5 সেন্টিমিটার<sup class="fnm"><a name="fnm18" href="#fn18">18</a></sup> পুরু ছিল, এবং সেটির কিনারা ছিল একটি পেয়ালার কিনারার মতো, লিলিফুলের মতো। সেটির ধারণক্ষমতা ছিল 2,000 বাত।<sup class="fnm"><a name="fnm19" href="#fn19">19</a></sup></div>
<div class="v" id="v27"><span class="vn">27</span> <span class="br-p"><br><br></span>এছাড়াও তিনি ব্রোঞ্জের দশটি সরণযোগ্য তাক তৈরি করলেন; প্রত্যেকটি প্রায় 1.8 মিটার লম্বা, প্রায় 1.8 মিটার চওড়া ও প্রায় 1.4 মিটার উঁচু।<sup class="fnm"><a name="fnm20" href="#fn20">20</a></sup></div>
<div class="v" id="v28"><span class="vn">28</span> এভাবেই তাকগুলি তৈরি করা হল: সেগুলিতে কিনারাযুক্ত খুপি ছিল, যেগুলি খাড়া খুঁটির সাথে জুড়ে দেওয়া হল।</div>
<div class="v" id="v29"><span class="vn">29</span> খাড়া খুঁটিগুলির মাঝে থাকা খুপিগুলিতে সিংহ, বলদ ও করূবের আকৃতি খোদাই করা ছিল—আর খাড়া খুঁটিগুলিতেও তা ছিল। সিংহ ও বলদের উপর-নিচে পিটানো পাতের মালা গাঁথা ছিল।</div>
<div class="v" id="v30"><span class="vn">30</span> প্রত্যেকটি তাকে ব্রোঞ্জের চারটি করে চাকা ও ব্রোঞ্জেরই চক্রদণ্ড<sup class="fnm"><a name="fnm21" href="#fn21">21</a></sup> ছিল, এবং প্রত্যেকটিতে চারটি করে খুঁটির উপর দাঁড়িয়ে থাকা এক-একটি করে গামলা জাতীয় পাত্র ছিল, যেগুলির প্রতিটি দিকে ছাঁচে ঢেলে মালা গেঁথে দেওয়া হল।</div>
<div class="v" id="v31"><span class="vn">31</span> তাকের ভিতরদিকে একটি ফাঁক ছিল যেখানে প্রায় পঁয়তাল্লিশ সেন্টিমিটার<sup class="fnm"><a name="fnm22" href="#fn22">22</a></sup> পুরু গোলাকার একটি খাঁচা ছিল। এই ফাঁকটি ছিল গোল, ও এটির ভিতের কাজ সমেত এটি মাপে ছিল প্রায় আটষট্টি সেন্টিমিটার।<sup class="fnm"><a name="fnm23" href="#fn23">23</a></sup> সেটির ফাঁক ঘিরে করা হল খোদাইয়ের কাজ। তাকের খুপিগুলি গোল নয়, কিন্তু চৌকো ছিল।</div>
<div class="v" id="v32"><span class="vn">32</span> চারটি চাকা রাখা ছিল খুপিগুলির নিচে, এবং চাকাগুলির চক্রদণ্ডগুলি তাকের সাথে জুড়ে দেওয়া হল। প্রত্যেকটি চাকার ব্যাস ছিল প্রায় আটষট্টি সেন্টিমিটার<sup class="fnm"><a name="fnm24" href="#fn24">24</a></sup> করে।</div>
<div class="v" id="v33"><span class="vn">33</span> চাকাগুলি, রথের চাকার মতো করে তৈরি করা হল; চক্রদণ্ড, চক্রবেড়, চাকার পাখি ও চক্রনাভিগুলি সব ছাঁচে ঢেলে ধাতু দিয়ে তৈরি করা হল।</div>
<div class="v" id="v34"><span class="vn">34</span> <span class="br-p"><br><br></span>প্রত্যেকটি তাকে চারটি করে হাতল ছিল, তাক থেকে এক-একটি হাতল এক এক প্রান্তে বের হয়েছিল।</div>
<div class="v" id="v35"><span class="vn">35</span> তাকের মাথায় প্রায় তেইশ সেন্টিমিটার<sup class="fnm"><a name="fnm25" href="#fn25">25</a></sup> গভীর গোলাকার একটি বেড়ী ছিল। খুঁটি ও খুপিগুলি তাকের মাথায় জুড়ে দেওয়া হল।</div>
<div class="v" id="v36"><span class="vn">36</span> যেখানে যেখানে ফাঁকা স্থান ছিল, খুঁটি ও খুপিগুলির গায়ে চারদিক ঘিরে গাঁথা মালা সমেত তিনি করূব, সিংহ ও খেজুর গাছের আকৃতি খোদাই করে দিলেন।</div>
<div class="v" id="v37"><span class="vn">37</span> এভাবেই তিনি দশটি তাক তৈরি করলেন। সবকটি একই ছাঁচে ঢালাই করা হল এবং মাপে ও আকারে সেগুলি একইরকম হল।</div>
<div class="v" id="v38"><span class="vn">38</span> <span class="br-p"><br><br></span>পরে তিনি হাত ধোয়ার জন্য ব্রোঞ্জের দশটি গামলা জাতীয় পাত্র তৈরি করলেন, যার প্রত্যেকটিতে চল্লিশ বাত<sup class="fnm"><a name="fnm26" href="#fn26">26</a></sup> করে জল ধরে রাখা যেত এবং আড়াআড়িভাবে মাপে সেগুলি প্রায় 1.8 মিটার<sup class="fnm"><a name="fnm27" href="#fn27">27</a></sup> করে ছিল, ও এক-একটি পাত্র সেই দশটি তাকের এক একটির উপর রাখা হল।</div>
<div class="v" id="v39"><span class="vn">39</span> তিনি পাঁচটি তাক মন্দিরের দক্ষিণ দিকে এবং পাঁচটি উত্তর দিকে রেখেছিলেন। তিনি সমুদ্রপাত্রটি মন্দিরের দক্ষিণ দিকে, একেবারে দক্ষিণ-পূর্ব প্রান্তে এনে রেখেছিলেন।</div>
<div class="v" id="v40"><span class="vn">40</span> এছাড়াও তিনি আরও কয়েকটি পাত্র<sup class="fnm"><a name="fnm28" href="#fn28">28</a></sup> এবং বেলচা ও জল ছিটানোর বাটিও তৈরি করলেন। <span class="br-p"><br><br></span>অতএব সদাপ্রভুর মন্দিরে রাজা শলোমনের জন্য হূরম যা যা করার দায়িত্ব নিয়েছিলেন, তা সম্পূর্ণ করলেন:</div>
<div class="v" id="v41"><span class="vn">41</span> <span class="br-p"><br><br></span><span class="br-ind"><br><span class="indent">&nbsp;</span></span>দুটি স্তম্ভ; <span class="br-p"><br><br></span>স্তম্ভের মাথায় রাখা গামলার মতো দেখতে দুটি স্তম্ভশীর্ষ; <span class="br-p"><br><br></span>থামের মাথায় রাখা গামলার মতো দেখতে দুটি স্তম্ভশীর্ষকে সাজিয়ে তোলা দুই সারি পরস্পরছেদী জাল; <span class="br-p"><br><br></span><br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>দুই পাটি পরস্পরছেদী জালের জন্য 400 ডালিম (থামের মাথায় রাখা গামলার মতো দেখতে স্তম্ভশীর্ষকে সাজিয়ে তোলা এক-একটি পরস্পরছেদী জালের জন্য দুই সারি করে ডালিম); <span class="br-p"><br><br></span><br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>হাত ধোয়ার দশটি পাত্র সমেত দশটি তাক; <span class="br-p"><br><br></span><br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>সমুদ্রপাত্র ও সেটির নিচে রাখা বারোটি বলদ; <span class="br-p"><br><br></span><br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>অন্যান্য পাত্র, বেলচা ও কয়েকটি জল ছিটানোর বাটি।<br> <span class="br-p"><br><br></span>সদাপ্রভুর মন্দিরের জন্য শলোমনের হয়ে হূরম যা যা তৈরি করলেন, সেসবই তৈরি হল পালিশ করা ব্রোঞ্জ দিয়ে।</div>
<div class="v" id="v46"><span class="vn">46</span> রাজামশাই সেগুলি সুক্কোৎ ও সর্তনের মাঝখানে অবস্হিত জর্ডনের সমভূমিতে মাটির ছাঁচে ফেলে ঢালাই করিয়েছিলেন।</div>
<div class="v" id="v47"><span class="vn">47</span> সেসব জিনিস পরিমাণে এত বেশি ছিল যে শলোমন সেগুলি ওজন না করেই রেখে দিলেন; ব্রোঞ্জের ওজন ঠিক করা যায়নি।</div>
<div class="v" id="v48"><span class="vn">48</span> <span class="br-p"><br><br></span>সদাপ্রভুর মন্দিরে যেসব আসবাবপত্রাদি ছিল, শলোমন সেগুলিও তৈরি করিয়েছিলেন: <span class="br-p"><br><br></span><span class="br-ind"><br><span class="indent">&nbsp;</span></span>সোনার যজ্ঞবেদি; <span class="br-p"><br><br></span>দর্শন-রুটি রাখার জন্য সোনার টেবিল; <span class="br-p"><br><br></span><br></div>
<div class="v" id="v49"><span class="vn">49</span> <span class="br-ind"><br><span class="indent">&nbsp;</span></span>খাঁটি সোনার দীপাধার (অভ্যন্তরীণ পবিত্রস্থানের সামনে পাঁচটি ডানদিকে ও পাঁচটি বাঁদিকে); <span class="br-p"><br><br></span>সোনার ফুলসজ্জা এবং প্রদীপ ও চিমটে; <span class="br-p"><br><br></span><br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>হাত ধোয়ার খাঁটি সোনার পাত্র, পলতে ছাঁটবার যন্ত্র, জল ছিটানোর বাটি, থালা ও ধুনুচি; <span class="br-p"><br><br></span>এবং একদম ভিতরের কামরার দরজাগুলির, মহাপবিত্র স্থানের, ও এছাড়াও মন্দিরের মূল কামরার দরজাগুলির জন্য সোনার কব্জা।<br></div>
<div class="v" id="v51"><span class="vn">51</span> <span class="br-p"><br><br></span>সদাপ্রভুর মন্দিরের জন্য রাজা শলোমনের করা সব কাজ সমাপ্ত হয়ে যাওয়ার পর তিনি তাঁর বাবা দাউদের উৎসর্গ করা সব জিনিসপত্র—রুপো ও সোনা ও আসবাবপত্রাদি—নিয়ে এলেন এবং তিনি সেগুলি সদাপ্রভুর মন্দিরের কোষাগারে রেখে দিলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> প্রাচীন মাপ অনুসারে, ১০০ হাত লম্বা, পঞ্চাশ হাত চওড়া ও ত্রিশ হাত উঁচু</div>
<div class="fn"><sup class="fnt"><a name="fn2" href="#fnm2">2</a></sup> হিব্রু ভাষায় এই পদটির অর্থ খুব একটি স্পষ্ট নয়</div>
<div class="fn"><sup class="fnt"><a name="fn3" href="#fnm3">3</a></sup> প্রাচীন মাপ অনুসারে, পঞ্চাশ হাত লম্বা ও ত্রিশ হাত চওড়া</div>
<div class="fn"><sup class="fnt"><a name="fn4" href="#fnm4">4</a></sup> অথবা, মেঝের একদিক থেকে অন্য দিক</div>
<div class="fn"><sup class="fnt"><a name="fn5" href="#fnm5">5</a></sup> প্রাচীন মাপ অনুসারে, দশ হাত</div>
<div class="fn"><sup class="fnt"><a name="fn6" href="#fnm6">6</a></sup> প্রাচীন মাপ অনুসারে, আট হাত</div>
<div class="fn"><sup class="fnt"><a name="fn7" href="#fnm7">7</a></sup> অথবা, হীরম; ৪০ ও ৪৫ পদের ক্ষেত্রেও প্রযোজ্য</div>
<div class="fn"><sup class="fnt"><a name="fn8" href="#fnm8">8</a></sup> প্রাচীন মাপ অনুসারে, আঠারো হাত উঁচু ও বারো হাত পরিধি</div>
<div class="fn"><sup class="fnt"><a name="fn9" href="#fnm9">9</a></sup> প্রাচীন মাপ অনুসারে, পাঁচ হাত</div>
<div class="fn"><sup class="fnt"><a name="fn10" href="#fnm10">10</a></sup> অথবা, থাম</div>
<div class="fn"><sup class="fnt"><a name="fn11" href="#fnm11">11</a></sup> প্রাচীন মাপ অনুসারে, চার হাত করে</div>
<div class="fn"><sup class="fnt"><a name="fn12" href="#fnm12">12</a></sup> অর্থ খুব সম্ভবত, তিনি স্থাপন করলেন</div>
<div class="fn"><sup class="fnt"><a name="fn13" href="#fnm13">13</a></sup> অর্থ খুব সম্ভবত, তাঁতেই শক্তি আছে</div>
<div class="fn"><sup class="fnt"><a name="fn14" href="#fnm14">14</a></sup> প্রাচীন মাপ অনুসারে, দশ হাত</div>
<div class="fn"><sup class="fnt"><a name="fn15" href="#fnm15">15</a></sup> প্রাচীন মাপ অনুসারে, পাঁচ হাত</div>
<div class="fn"><sup class="fnt"><a name="fn16" href="#fnm16">16</a></sup> প্রাচীন মাপ অনুসারে, ত্রিশ হাত</div>
<div class="fn"><sup class="fnt"><a name="fn17" href="#fnm17">17</a></sup> প্রাচীন মাপ অনুসারে, প্রতি হাতে দশটি করে</div>
<div class="fn"><sup class="fnt"><a name="fn18" href="#fnm18">18</a></sup> প্রাচীন মাপ অনুসারে, চার আঙুল</div>
<div class="fn"><sup class="fnt"><a name="fn19" href="#fnm19">19</a></sup> অর্থাৎ, প্রায় ৪৪,০০০ লিটার; পুরাতন নিয়মের প্রথম গ্রিক অনুবাদে (সেপটুয়াজিন্টে) এই বাক্যটি অনুপস্হিত</div>
<div class="fn"><sup class="fnt"><a name="fn20" href="#fnm20">20</a></sup> প্রাচীন মাপ অনুসারে, চার হাত লম্বা, চার হাত চওড়া ও তিন হাত উঁচু</div>
<div class="fn"><sup class="fnt"><a name="fn21" href="#fnm21">21</a></sup> অর্থাৎ, যে দণ্ড গাড়ির দুটি চাকাকে যুক্ত করে বা, অ্যাক্সেল</div>
<div class="fn"><sup class="fnt"><a name="fn22" href="#fnm22">22</a></sup> প্রাচীন মাপ অনুসারে, এক হাত</div>
<div class="fn"><sup class="fnt"><a name="fn23" href="#fnm23">23</a></sup> প্রাচীন মাপ অনুসারে, দেড় হাত</div>
<div class="fn"><sup class="fnt"><a name="fn24" href="#fnm24">24</a></sup> প্রাচীন মাপ অনুসারে, দেড় হাত</div>
<div class="fn"><sup class="fnt"><a name="fn25" href="#fnm25">25</a></sup> প্রাচীন মাপ অনুসারে, আধ হাত</div>
<div class="fn"><sup class="fnt"><a name="fn26" href="#fnm26">26</a></sup> অর্থাৎ, প্রায় ৮৮০ লিটার</div>
<div class="fn"><sup class="fnt"><a name="fn27" href="#fnm27">27</a></sup> প্রাচীন মাপ অনুসারে, চার হাত</div>
<div class="fn"><sup class="fnt"><a name="fn28" href="#fnm28">28</a></sup> অথবা, হাত ধোয়ার পাত্র (৪৫ পদ ও ২ বংশাবলি ৪:১১ পদও দেখুন)</div>
</div>
<!-- PARSED ABOVE; EDITING MAY BREAK PARSER -->
</body></html>