<html><head>
<meta http-equiv="Content-Type" content="text/html;charset=utf-8" />
<title>1Kgs 9 &ndash; 1 রাজাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Kgs', 9);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 রাজাবলি</b> &ndash; <a href="1Kgs_1.html">1</a> ... <a href="1Kgs_7.html">7</a> <a href="1Kgs_8.html">8</a> <b>9</b> <a href="1Kgs_10.html">10</a> <a href="1Kgs_11.html">11</a> ... <a href="1Kgs_22.html">22</a> </div><hr>
<h1>1Kgs 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সদাপ্রভু শলোমনের কাছে আবির্ভূত হন</h2><span class="vn">1</span> <span class="br-p"><br><br></span>শলোমন যখন সদাপ্রভুর মন্দির ও রাজপ্রাসাদ নির্মাণ করার কাজ সমাপ্ত করলেন, এবং তাঁর যা যা করার বাসনা ছিল, সেসব অর্জন করে ফেলেছিলেন,</div>
<div class="v" id="v2"><span class="vn">2</span> সদাপ্রভু তখন দ্বিতীয়বার তাঁর কাছে আবির্ভূত হলেন, যেভাবে একবার তিনি গিবিয়োনে তাঁর কাছে আবির্ভূত হলেন।</div>
<div class="v" id="v3"><span class="vn">3</span> সদাপ্রভু তাঁকে বললেন: <span class="br-p"><br><br></span>“তুমি আমার কাছে যে প্রার্থনা ও মিনতি জানিয়েছ, আমি তা শুনেছি; আমার নাম চিরকালের জন্য তোমার নির্মাণ করা মন্দিরে স্থাপন করে আমি সেটি পবিত্র করে দিয়েছি। আমার চোখের দৃষ্টি ও আমার অন্তর সবসময় সেখানে থাকবে।</div>
<div class="v" id="v4"><span class="vn">4</span> <span class="br-p"><br><br></span>“তুমি জেনে রেখো, যদি তুমি তোমার বাবা দাউদের মতো আমার সামনে বিশ্বস্ততা বজায় রেখে অন্তরের সততা ও ন্যায়পরায়ণতা সমেত চলতে পারো, ও আমার সব আদেশ, তথা আমার বিধিবিধান ও নিয়মকানুন পালন করতে পারো,</div>
<div class="v" id="v5"><span class="vn">5</span> তবে চিরকালের জন্য আমি ইস্রায়েলের উপর তোমার রাজসিংহাসন স্থায়ী করব, ঠিক যেমনটি আমি তোমার বাবা দাউদের কাছে এই কথা বলে প্রতিজ্ঞা করলাম, ‘ইস্রায়েলের সিংহাসনে তোমার স্থলাভিষিক্ত হওয়ার জন্য কোনও লোকের অভাব হবে না।’</div>
<div class="v" id="v6"><span class="vn">6</span> <span class="br-p"><br><br></span>“কিন্তু যদি তুমি<sup class="fnm"><a name="fnm1" href="#fn1">1</a></sup> বা তোমার বংশধররা আমার কাছ থেকে দূরে সরে যাও ও আমি তোমাকে<sup class="fnm"><a name="fnm2" href="#fn2">2</a></sup> যে যে আদেশ ও বিধিবিধান দিয়েছি, সেগুলি পালন না করো ও অন্যান্য দেবদেবীর সেবা ও আরাধনা করতে থাকো,</div>
<div class="v" id="v7"><span class="vn">7</span> তবে আমি ইস্রায়েলকে যে দেশ দিয়েছি, সেই দেশ থেকে তাদের উৎখাত করব ও এই যে মন্দিরটি আমি আমার নামের উদ্দেশে পবিত্র করেছি, সেটিও অগ্রাহ্য করব। ইস্রায়েল তখন সব লোকজনের কাছে অবজ্ঞার ও উপহাসের এক পাত্রে পরিণত হবে।</div>
<div class="v" id="v8"><span class="vn">8</span> এই মন্দিরটি ভাঙা পাথরের এক ঢিবিতে পরিণত হবে। যারা যারা<sup class="fnm"><a name="fnm3" href="#fn3">3</a></sup> এটির পাশ দিয়ে যাবে, তারা আতঙ্কিত হবে ও টিটকিরি দিয়ে বলবে, ‘সদাপ্রভু কেন এই দেশটির ও এই মন্দিরটির প্রতি এরকম করলেন? ’</div>
<div class="v" id="v9"><span class="vn">9</span> লোকেরা উত্তর দেবে, ‘যেহেতু যিনি তাদের পূর্বপুরুষদের মিশর থেকে বের করে এনেছিলেন, তারা তাদের সেই ঈশ্বর সদাপ্রভুকে প্রত্যাখ্যান করল ও অন্যান্য দেবদেবীকে সাদরে গ্রহণ করে তাদের সেবা ও আরাধনা করল—তাই সদাপ্রভু তাদের উপর এইসব ক্ষয়ক্ষতি এনেছেন।’ ”</div>
<div class="v" id="v10"><h2>শলোমনের অন্যান্য কাজকর্ম</h2><span class="vn">10</span> <span class="br-p"><br><br></span>যে কুড়ি বছর ধরে শলোমন এই দুটি ভবন—সদাপ্রভুর মন্দির ও রাজপ্রাসাদ—নির্মাণ করলেন, তা পার হয়ে যাওয়ার পর</div>
<div class="v" id="v11"><span class="vn">11</span> রাজা শলোমন গালীল প্রদেশের কুড়িটি নগর সোরের রাজা হীরমকে দিলেন, কারণ হীরম তাঁর চাহিদানুসারে যাবতীয় দেবদারু ও চিরহরিৎ কাঠ এবং সোনাদানা সরবরাহ করলেন।</div>
<div class="v" id="v12"><span class="vn">12</span> কিন্তু যে নগরগুলি শলোমন হীরমকে দিলেন, তিনি যখন সেগুলি দেখতে গেলেন, তখন সেগুলি তাঁর খুব একটি পছন্দ হয়নি।</div>
<div class="v" id="v13"><span class="vn">13</span> “ভাইটি, আপনি আমাকে এসব কী নগর দিয়েছেন?” তিনি জিজ্ঞাসা করলেন। আর তিনি সেগুলির নাম দিলেন কাবুল<sup class="fnm"><a name="fnm4" href="#fn4">4</a></sup> দেশ, আর এই নামটিই আজও পর্যন্ত রয়ে গিয়েছে।</div>
<div class="v" id="v14"><span class="vn">14</span> ইত্যবসরে হীরম রাজামশাইকে একশো কুড়ি তালন্ত<sup class="fnm"><a name="fnm5" href="#fn5">5</a></sup> সোনা পাঠালেন।</div>
<div class="v" id="v15"><span class="vn">15</span> <span class="br-p"><br><br></span>রাজা শলোমন যেসব বেগার শ্রমিককে বাধ্যতামূলকভাবে সদাপ্রভুর মন্দির, তাঁর নিজের প্রাসাদ, উঁচু চাতাল,<sup class="fnm"><a name="fnm6" href="#fn6">6</a></sup> জেরুশালেমের প্রাচীর, এবং হাৎসোর, মগিদ্দো ও গেষর গাঁথার কাজে লাগলেন, এই হল তাদের বিবরণ।</div>
<div class="v" id="v16"><span class="vn">16</span> (মিশরের রাজা ফরৌণ গেষর আক্রমণ করে তা অধিকার করে নিয়েছিলেন। সেখানে তিনি আগুন ধরিয়ে দিলেন। তিনি সেখানকার কনানীয় অধিবাসীদের হত্যা করে সেটি তাঁর মেয়ে, শলোমনের স্ত্রীকে বিয়ের যৌতুকরূপে উপহার দিলেন।</div>
<div class="v" id="v17"><span class="vn">17</span> আর শলোমন গেষর নগরটি পুনর্নির্মাণ করলেন) তিনি নিচের দিকের বেথ-হোরোণ,</div>
<div class="v" id="v18"><span class="vn">18</span> বালৎ, ও তাঁর দেশের অন্তর্গত মরুভূমিতে অবস্হিত তামর,</div>
<div class="v" id="v19"><span class="vn">19</span> তথা তাঁর সব গুদাম-নগর এবং তাঁর রথ ও ঘোড়া<sup class="fnm"><a name="fnm7" href="#fn7">7</a></sup> রাখার জন্য কয়েকটি নগর—জেরুশালেমে, লেবাননে ও তাঁর শাসিত গোটা এলাকা জুড়ে সর্বত্র যা যা তিনি তৈরি করতে চেয়েছিলেন, সেসব তিনি তৈরি করলেন।</div>
<div class="v" id="v20"><span class="vn">20</span> <span class="br-p"><br><br></span>ইমোরীয়, হিত্তীয়, পরিষীয়, হিব্বীয় ও যিবূষীয়দের মধ্যেও কিছু লোক সেখানে অবশিষ্ট রয়ে গেল। (এইসব লোক ইস্রায়েলী নয়)</div>
<div class="v" id="v21"><span class="vn">21</span> শলোমন দেশে থেকে যাওয়া এইসব লোকের বংশধরদের—যাদের ইস্রায়েলীরা উচ্ছেদ<sup class="fnm"><a name="fnm8" href="#fn8">8</a></sup> করতে পারেনি—বাধ্যতামূলকভাবে বেগার শ্রমিক রূপে কাজে লাগালেন, আজও পর্যন্ত যা তারা করে চলেছে।</div>
<div class="v" id="v22"><span class="vn">22</span> কিন্তু শলোমন ইস্রায়েলীদের কাউকে ক্রীতদাস করেননি; তারা তাঁর যোদ্ধা, কর্মকর্তা, সেনাপতি, এবং তাঁর রথের সারথি ও অশ্বারোহীদের সেনাপতি হল।</div>
<div class="v" id="v23"><span class="vn">23</span> এছাড়াও তারা শলোমনের বিভিন্ন প্রকল্পের দায়িত্বপ্রাপ্ত প্রধান কর্মকর্তা হল 550 জন কর্মকর্তা এই কাজে লিপ্ত লোকজনের কাজ দেখাশোনা করত।</div>
<div class="v" id="v24"><span class="vn">24</span> <span class="br-p"><br><br></span>শলোমন ফরৌণের মেয়ের জন্য যে প্রাসাদটি নির্মাণ করলেন, তিনি দাউদ-নগর থেকে সেখানে চলে আসার পর শলোমন সেখানে কয়েকটি উঁচু চাতালও নির্মাণ করে দিলেন।</div>
<div class="v" id="v25"><span class="vn">25</span> <span class="br-p"><br><br></span>শলোমন সদাপ্রভুর উদ্দেশে যে যজ্ঞবেদিটি তৈরি করলেন, সেখানে তিনি বছরে তিনবার হোমবলি ও মঙ্গলার্থক বলি উৎসর্গ করতেন, এবং সেগুলির সাথে সাথে সদাপ্রভুর সামনে ধূপও জ্বালাতেন, আর এভাবেই তিনি মন্দির নির্মাণের কাজ সম্পূর্ণ করলেন।</div>
<div class="v" id="v26"><span class="vn">26</span> <span class="br-p"><br><br></span>এছাড়াও রাজা শলোমন লোহিত সাগরের<sup class="fnm"><a name="fnm9" href="#fn9">9</a></sup> তীরে, ইদোমের এলতের কাছে অবস্হিত ইৎসিয়োন-গেবরে কয়েকটি জাহাজ তৈরি করলেন।</div>
<div class="v" id="v27"><span class="vn">27</span> হীরম শলোমনের লোকজনের সঙ্গে থেকে নৌবাহিনীতে সেবাকাজ করার জন্য তাঁর সেইসব নাবিককে পাঠিয়ে দিলেন, যারা সমুদ্রের ব্যাপারে অভিজ্ঞ ছিল।</div>
<div class="v" id="v28"><span class="vn">28</span> তারা জাহাজে চড়ে ওফীরে গেল ও সেখান থেকে 420 তালন্ত<sup class="fnm"><a name="fnm10" href="#fn10">10</a></sup> সোনা এনে রাজা শলোমনের কাছে পৌঁছে দিয়েছিল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, তোমরা</div>
<div class="fn"><sup class="fnt"><a name="fn2" href="#fnm2">2</a></sup> অথবা, তোমাদের</div>
<div class="fn"><sup class="fnt"><a name="fn3" href="#fnm3">3</a></sup> অথবা, যদিও এই মন্দিরটি এখন জমকালো দেখাচ্ছে, যারা যারা</div>
<div class="fn"><sup class="fnt"><a name="fn4" href="#fnm4">4</a></sup> অথবা, ফালতু</div>
<div class="fn"><sup class="fnt"><a name="fn5" href="#fnm5">5</a></sup> অর্থাৎ, প্রায় সাড়ে ৪ টন বা, প্রায় ৪ মেট্রিক টন</div>
<div class="fn"><sup class="fnt"><a name="fn6" href="#fnm6">6</a></sup> অথবা, মিল্লো; ২৪ পদেও আছে</div>
<div class="fn"><sup class="fnt"><a name="fn7" href="#fnm7">7</a></sup> অথবা, অশ্বারোহী</div>
<div class="fn"><sup class="fnt"><a name="fn8" href="#fnm8">8</a></sup> মূল হিব্রু শব্দটি সদাপ্রভুর উদ্দেশে অনিবার্যভাবে বস্তু বা ব্যক্তিদের দান করে দেওয়ার কথা বলে, প্রায়ই তাদের পুরোপুরিভাবে ধ্বংস করে দেওয়ার দ্বারা যা করা হত</div>
<div class="fn"><sup class="fnt"><a name="fn9" href="#fnm9">9</a></sup> অথবা, নলখাগড়ার সাগর</div>
<div class="fn"><sup class="fnt"><a name="fn10" href="#fnm10">10</a></sup> অর্থাৎ, প্রায় ১৬ টন বা, ১৪ মেট্রিক টন</div>
</div>
<!-- PARSED ABOVE; EDITING MAY BREAK PARSER -->
</body></html>