<html><head>
<meta http-equiv="Content-Type" content="text/html;charset=utf-8" />
<title>1Sam 1 &ndash; 1 শমূয়েল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 1);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 শমূয়েল</b> &ndash; <b>1</b> <a href="1Sam_2.html">2</a> <a href="1Sam_3.html">3</a> ... <a href="1Sam_31.html">31</a> </div><hr>
<h1>1Sam 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->যে পুস্তকগুলি ১ ও ২ শমূয়েল এবং ১ ও ২ রাজাবলি নামে সুপরিচিত আসলে সেগুলি একটিমাত্র দীর্ঘ পুস্তক। (গোটানো প্রাচীন পুঁথির বিশাল দৈর্ঘ্যের কারণে এদের আলাদা করা হয়েছিল) এই পুস্তকের সূচনা শমূয়েলকে দিয়ে, যিনি ছিলেন ইস্রায়েল জাতির সর্বশেষ বিচারকর্তা। এই পুস্তকে বর্ণনা করা হয়েছে সেইসব রাজাদের আমলে কী কী ঘটেছিল, যাঁরা প্রথমে অখণ্ড জাতির শাসনকর্তা ছিলেন এবং পরে ইস্রায়েল ও যিহূদা এই দুই বিভক্ত রাজ্যের শাসক ছিলেন। এখানে রয়েছে শৌল ও দাউদের শাসনকালের বিস্তারিত বর্ণনা। পুস্তকটির পুনরুক্তিমূলক কাঠামোর মধ্যে দিয়ে বলা হয়েছে, একজন রাজা কত বছর বয়সে সিংহাসনে আরোহণ করেছেন, কোথায় ও কত দিন যাবৎ তিনি রাজ্য শাসন করেছেন, এছাড়া রয়েছে তাঁর চরিত্রের কিছু কথা এবং তাঁর রাজত্বের গুরুত্বপূর্ণ ঘটনাবলি (কোনো কোনো পরম্পরায় এই পুস্তকটিকে বলা হয় “রাজত্বকালের পুস্তক”) <!--raw 1 bo --><p/><!--endraw 1-->তবে এখানে ঐতিহাসিক উত্তরাধিকারের পাশাপাশি আর একটি ছন্দও সুস্পষ্ট। শৌল, ইস্রায়েল জাতির প্রথম রাজা, বিশ্বস্তভাবে ঈশ্বরের অনুগামী হননি, যার ফলে ঈশ্বর ঘোষণা করলেন, ইস্রায়েল জাতির শাসক হিসেবে এবার তাঁর মনের মতো একজন মানুষকে তিনি অন্বেষণ করবেন। ঈশ্বর দাউদের মধ্যে সেইরকম মানুষের দেখা পেলেন। তিনি দাউদকে সিংহাসনে বসালেন এবং প্রতিশ্রুতি দিলেন যে, তাঁর বংশধরেরা যদি প্রতিনিয়ত তাঁর সেবায় রত থাকে তবে তাঁরা সর্বদা ইস্রায়েলকে শাসন করবে। দুর্ভাগ্যক্রমে, দাউদের পরবর্তী রাজারা ঈশ্বরের পথের অনুগামী হননি। তাঁদের মধ্যে অনেকেই ঈশ্বরকে পরিত্যাগ করেন এবং প্রজাদেরও একই পথে চালিত করেন, যদিও তাঁদের মধ্যে কয়েকজন দেশবাসীকে ঈশ্বরের আজ্ঞাবহতার পথে ফিরে আসার আহ্বান জানিয়েছিলেন। সদাপ্রভুর প্রতি সমগ্র মনপ্রাণচিত্ত দিয়ে দাউদের অনুগত থাকাকে একটা মাপকাঠি হিসেবে ধরে শমূয়েল-রাজাবলি পর্বের পুস্তকগুলি ঈশ্বরের প্রতি লোকেদের ভক্তির অভাবের একটা ছবি তুলে ধরেছে। স্থাপিত চুক্তি পালনে ইস্রায়েল জাতির ব্যর্থতার কারণেই তাদের রাজ্য প্রথমে দুভাগ হয় এবং পরে পূর্বদেশীয় শক্তিশালী সাম্রাজ্যগুলির দ্বারা অধিকৃত হয়। <!--raw 1 bo --><p/><!--endraw 1-->সুতরাং “রাজত্বকালের পুস্তকটি” আদি পুস্তকে সূচিত হওয়া সামগ্রিক চুক্তির ইতিহাসের এক করুণ সমাপ্তি। ঠিক যেভাবে সৃষ্টির প্রথম দুজন মানুষকে ঈশ্বরের উদ্যান থেকে নির্বাসিত হতে হয়েছিল, ঠিক সেভাবেই ইস্রায়েল জাতিকে প্রতিশ্রুত দেশের “নতুন এদন” থেকে বহিষ্কৃত হতে হল। শাস্তির অন্ধকারে তলিয়ে গেল দেশ ও মন্দির, রয়ে গেল শুধুমাত্র এক ক্ষীণ আলোকবিন্দু। ইস্রায়েল জাতিকে নিয়ে ঈশ্বরের যে গভীর পরিকল্পনা ছিল—অর্থাৎ সব জাতিকে আশীর্বাদ ও উদ্ধার করা—মনে হল, তা যেন হতাশায় ডুবে গেল। কিন্তু ঈশ্বর যখন প্রতিশ্রুতি দিলেন যে, দাউদের বংশজাত একজনকে তিনি সিংহাসনে বসাবেন, তখন প্রত্যাশা জীবন্ত হয়ে উঠল।
</div>
<div class="biblehtmlcontent verses" id="verses">
<div class="v" id="v1"><h2>শমূয়েলের জন্ম</h2><span class="vn">1</span> <span class="br-p"><br><br></span>ইফ্রয়িমের পার্বত্য এলাকায় রামাথয়িম-সোফিম নগরে ইল্‌কানা নামে ইফ্রয়িম গোষ্ঠীভুক্ত এক ব্যক্তি বসবাস করতেন। তাঁর বাবার নাম যিরোহম, যিরোহম ইলীহূর ছেলে, ইলীহূ তোহের ছেলে এবং তোহ ছিলেন সূফের ছেলে।</div>
<div class="v" id="v2"><span class="vn">2</span> ইল্‌কানার দু্‌ই স্ত্রী ছিল; একজনের নাম হান্না, অন্যজনের নাম পনিন্না। পনিন্না সন্তানের জন্ম দিয়েছিলেন, কিন্তু হান্নার কোনও সন্তান ছিল না।</div>
<div class="v" id="v3"><span class="vn">3</span> <span class="br-p"><br><br></span>প্রত্যেক বছর ইল্‌কানা নিজের নগর থেকে শীলোতে গিয়ে সর্বশক্তিমান সদাপ্রভুর আরাধনা করতেন ও বলিদান সম্পন্ন করতেন। সেখানে এলির দুই ছেলে, হফনি ও পীনহস সদাপ্রভুর যাজকের কাজ করত।</div>
<div class="v" id="v4"><span class="vn">4</span> বলিদানের নিরূপিত দিন এলে ইল্‌কানা তাঁর স্ত্রী পনিন্না ও তাঁর সব ছেলেমেয়েদের বলিকৃত মাংসের ভাগ দিতেন।</div>
<div class="v" id="v5"><span class="vn">5</span> কিন্তু হান্নাকে তিনি দ্বিগুণ অংশ দিতেন, যেহেতু তিনি তাঁকে ভালোবাসতেন, এবং সদাপ্রভু হান্নাকে বন্ধ্যা করে রেখেছিলেন।</div>
<div class="v" id="v6"><span class="vn">6</span> যেহেতু সদাপ্রভু হান্নাকে বন্ধ্যা করে রেখেছিলেন তাই তাঁর সতীন তাঁকে বিরক্ত করার জন্য অনবরত তাঁকে প্ররোচিত করে যেত।</div>
<div class="v" id="v7"><span class="vn">7</span> বছরের পর বছর এরকম হয়েই চলেছিল। যখনই হান্না সদাপ্রভুর মন্দিরে যেতেন, তাঁর সতীন তাঁকে প্ররোচিত করত এবং তিনি অশ্রুপাত করতেন ও ভোজনপানও করতেন না।</div>
<div class="v" id="v8"><span class="vn">8</span> তাঁর স্বামী ইল্‌কানা তাঁকে বলতেন, “হান্না, তুমি কেন অশ্রুপাত করছ? তুমি ভোজনপান করছ না কেন? তুমি মন খারাপই বা করে আছো কেন? তোমার কাছে দশ ছেলের চেয়ে আমি কি বেশি নই?”</div>
<div class="v" id="v9"><span class="vn">9</span> <span class="br-p"><br><br></span>একবার শীলোতে তাঁদের ভোজনপান শেষ হয়ে যাওয়ার পর হান্না উঠে দাঁড়িয়েছিলেন। যাজক এলি তখন সদাপ্রভুর গৃহের দ্বারে, তাঁর আসনে বসেছিলেন।</div>
<div class="v" id="v10"><span class="vn">10</span> গভীর মনবেদনা নিয়ে হান্না অশ্রুপাত করে সদাপ্রভুর কাছে প্রার্থনা করলেন।</div>
<div class="v" id="v11"><span class="vn">11</span> তিনি শপথ করে বললেন, “হে সর্বশক্তিমান সদাপ্রভু, যদি তুমি শুধু তোমার এই দাসীর দুর্দশা দেখে আমাকে স্মরণ করো, এবং তোমার এই দাসীকে ভুলে না গিয়ে আমাকে একটি ছেলে দাও, তবে আমি তাকে সারাটি জীবনের জন্য সদাপ্রভুর হাতে সমর্পণ করে দেব, এবং তার মাথায় কখনও ক্ষুর ব্যবহার করা হবে না।”</div>
<div class="v" id="v12"><span class="vn">12</span> <span class="br-p"><br><br></span>তিনি যখন সদাপ্রভুর কাছে প্রার্থনা করেই যাচ্ছিলেন তখন এলি তাঁর মুখটি নিরীক্ষণ করছিলেন।</div>
<div class="v" id="v13"><span class="vn">13</span> হান্না মনে মনে প্রার্থনা করছিলেন, এবং তাঁর ঠোঁট দুটি কাঁপছিল কিন্তু তাঁর কণ্ঠস্বর শোনা যাচ্ছিল না। এলি ভেবেছিলেন, হান্না মদ্যপান করেছেন।</div>
<div class="v" id="v14"><span class="vn">14</span> তিনি তাঁকে বললেন, “আর কত কাল তুমি মদ্যপ অবস্থায় থাকবে? মদ্যপান করা বন্ধ করো।”</div>
<div class="v" id="v15"><span class="vn">15</span> <span class="br-p"><br><br></span>হান্না উত্তর দিলেন, “হে আমার প্রভু, এমনটি নয়; আমি এমন এক নারী, যে বড়ই দুঃখিনী। আমি দ্রাক্ষারস পান করিনি বা মদ্যপানও করিনি; আমি সদাপ্রভুর উদ্দেশে আমার অন্তর-মন উজাড় করে দিচ্ছিলাম।</div>
<div class="v" id="v16"><span class="vn">16</span> আপনার এই দাসীকে বদ মহিলা বলে মনে করবেন না; আমি গভীর দুঃখ ও মনস্তাপ নিয়ে এখানে প্রার্থনা করে চলেছি।”</div>
<div class="v" id="v17"><span class="vn">17</span> <span class="br-p"><br><br></span>এলি উত্তর দিলেন, “শান্তিপূর্বক চলে যাও, এবং ইস্রায়েলের ঈশ্বরের কাছে তুমি যা চেয়েছ, তিনি তা তোমাকে দান করুন।”</div>
<div class="v" id="v18"><span class="vn">18</span> <span class="br-p"><br><br></span>হান্না বললেন, “আপনার এই দাসী আপনার দৃষ্টিতে অনুগ্রহপ্রাপ্ত হোক।” পরে তিনি ফিরে গিয়ে ভোজনপান করলেন, এবং তাঁর মুখ আর বিষণ্ণ থাকেনি।</div>
<div class="v" id="v19"><span class="vn">19</span> <span class="br-p"><br><br></span>পরদিন ভোরবেলায় তাঁরা উঠে সদাপ্রভুর আরাধনা করলেন এবং পরে রামায় তাঁদের বাড়িতে ফিরে গেলেন। ইল্‌কানা তাঁর স্ত্রী হান্নার সঙ্গে শারীরিক সম্পর্ক স্থাপন করলেন, এবং সদাপ্রভু হান্নাকে স্মরণ করলেন।</div>
<div class="v" id="v20"><span class="vn">20</span> যথাসময়ে হান্না গর্ভবতী হলেন এবং এক ছেলের জন্ম দিলেন। তিনি এই বলে ছেলের নাম রাখলেন শমূয়েল<sup class="fnm"><a name="fnm1" href="#fn1">1</a></sup> যে, “আমি সদাপ্রভুর কাছ থেকে তাকে চেয়ে নিয়েছি।”</div>
<div class="v" id="v21"><h2>হান্না শমূয়েলকে উৎসর্গ করেন</h2><span class="vn">21</span> <span class="br-p"><br><br></span>হান্নার স্বামী ইল্‌কানা যখন তাঁর সম্পূর্ণ পরিবারসহ সদাপ্রভুর উদ্দেশে বাৎসরিক বলিদান উৎসর্গ করতে ও তাঁর মানত পূরণ করতে গেলেন,</div>
<div class="v" id="v22"><span class="vn">22</span> হান্না সঙ্গে যাননি। তিনি তাঁর স্বামীকে বললেন, “বালকটির স্তন্য-ত্যাগ করানোর পরই আমি তাকে নিয়ে গিয়ে সদাপ্রভুর সামনে উপস্হিত করব, এবং সে আজীবন সেখানে বসবাস করবে।”</div>
<div class="v" id="v23"><span class="vn">23</span> <span class="br-p"><br><br></span>তাঁর স্বামী ইল্‌কানা তাঁকে বললেন, “তোমার যা ভালো বলে মনে হয়, তুমি তাই করো। তার স্তন্য-ত্যাগ না হওয়া পর্যন্ত তুমি এখানে থাকো; সদাপ্রভু শুধু যেন তাঁর বাক্য সুস্হির করেন।” অতএব হান্না ঘরে থেকে গিয়ে ছেলেটি স্তন্য-ত্যাগ না করা পর্যন্ত তাকে স্তন্যদান করে যেতে লাগলেন।</div>
<div class="v" id="v24"><span class="vn">24</span> <span class="br-p"><br><br></span>সে স্তন্য-ত্যাগ করার পর তিনি একটি তিন বছর বয়স্ক বলদ, এক ঐফা<sup class="fnm"><a name="fnm2" href="#fn2">2</a></sup> ময়দা, এবং এক মশক দ্রাক্ষারস সমেত ছেলেটিকে শীলোতে সদাপ্রভুর গৃহে নিয়ে গেলেন।</div>
<div class="v" id="v25"><span class="vn">25</span> বলদটিকে বলি দেওয়ার পর তাঁরা ছেলেটিকে এলির কাছে নিয়ে গেলেন,</div>
<div class="v" id="v26"><span class="vn">26</span> এবং হান্না তাঁকে বললেন, “হে আমার প্রভু, আমায় ক্ষমা‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ করবেন। আপনার জীবনের দিব্যি, আমিই সেই নারী, যে এখানে আপনার পাশে দাঁড়িয়ে সদাপ্রভুর কাছে প্রার্থনা করছিল।</div>
<div class="v" id="v27"><span class="vn">27</span> আমি এই শিশুটির জন্য প্রার্থনা করেছিলাম, এবং সদাপ্রভুর কাছে আমি যা চেয়েছিলাম, তিনি আমাকে তা-ই দিয়েছেন।</div>
<div class="v" id="v28"><span class="vn">28</span> অতএব, এখন আমি একে সদাপ্রভুর হাতে সমর্পণ করছি। সারাটি জীবনের জন্য সে সদাপ্রভুর হয়েই থাকবে।” পরে তাঁরা সেখানে সদাপ্রভুর আরাধনা করলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ, ঈশ্বর শুনেছেন</div>
<div class="fn"><sup class="fnt"><a name="fn2" href="#fnm2">2</a></sup> প্রায় ১৬ কিলোগ্রাম</div>
</div>
<!-- PARSED ABOVE; EDITING MAY BREAK PARSER -->
</body></html>