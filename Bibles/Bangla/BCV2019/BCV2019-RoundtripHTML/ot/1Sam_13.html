<html><head>
<meta http-equiv="Content-Type" content="text/html;charset=utf-8" />
<title>1Sam 13 &ndash; 1 শমূয়েল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 13);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 শমূয়েল</b> &ndash; <a href="1Sam_1.html">1</a> ... <a href="1Sam_11.html">11</a> <a href="1Sam_12.html">12</a> <b>13</b> <a href="1Sam_14.html">14</a> <a href="1Sam_15.html">15</a> ... <a href="1Sam_31.html">31</a> </div><hr>
<h1>1Sam 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শমূয়েল শৌলকে ভর্ৎসনা করলেন</h2><span class="vn">1</span> <span class="br-p"><br><br></span>শৌল ত্রিশ বছর বয়সে রাজা হলেন, এবং তিনি ইস্রায়েলের উপর বিয়াল্লিশ<sup class="fnm"><a name="fnm1" href="#fn1">1</a></sup> বছর রাজত্ব করলেন।</div>
<div class="v" id="v2"><span class="vn">2</span> <span class="br-p"><br><br></span>শৌল ইস্রায়েল থেকে 3,000 জনকে বেছে নিলেন; 2,000 জন তাঁর সঙ্গে মিক্‌মসে ও বেথেলের পার্বত্য এলাকায় ছিল, এবং 1,000 জন যোনাথনের সঙ্গে বিন্যামীন গোষ্ঠীভুক্ত গিবিয়াতে ছিল। অবশিষ্ট লোকজনকে তিনি তাদের ঘরে ফিরিয়ে দিলেন।</div>
<div class="v" id="v3"><span class="vn">3</span> <span class="br-p"><br><br></span>যোনাথন গেবাতে অবস্হিত ফিলিস্তিনীদের সেনা-ছাউনি আক্রমণ করলেন, এবং ফিলিস্তিনীরা তা শুনতে পেল। তখন শৌল গোটা দেশ জুড়ে শিঙা বাজিয়ে বললেন, “হিব্রু মানুষজন শুনুক!”</div>
<div class="v" id="v4"><span class="vn">4</span> অতএব ইস্রায়েলের সব মানুষজন খবরটি শুনতে পেল: “শৌল ফিলিস্তিনীদের সেনা-ছাউনি আক্রমণ করেছেন, এবং ইস্রায়েল এখন ফিলিস্তিনীদের কাছে আপত্তিকর হয়ে গিয়েছে।” অতএব গিল্‌গলে শৌলের সঙ্গে যোগ দেওয়ার জন্য প্রজাদের ডেকে পাঠানো হল।</div>
<div class="v" id="v5"><span class="vn">5</span> <span class="br-p"><br><br></span>3,000<sup class="fnm"><a name="fnm2" href="#fn2">2</a></sup> রথ, 6,000 সারথি, এবং সমুদ্র-সৈকতের বালুকণার মতো অসংখ্য সৈন্যসামন্ত নিয়ে ফিলিস্তিনীরা ইস্রায়েলের সঙ্গে যুদ্ধ করার জন্য সমবেত হল। তারা বেথ-আবনের পূর্বদিকে অবস্হিত মিক্‌মসে গিয়ে শিবির স্থাপন করল।</div>
<div class="v" id="v6"><span class="vn">6</span> ইস্রায়েলীরা যখন দেখল যে তাদের অবস্থা খুব শোচনীয় ও তাদের সৈন্যদল চাপে পড়ে গিয়েছে, তখন তারা গুহায় ও ঝোপঝাড়ে, শিলাস্তূপের খাঁজে, এবং খাদে ও জলাধারে গিয়ে লুকিয়ে পড়ল।</div>
<div class="v" id="v7"><span class="vn">7</span> হিব্রুদের মধ্যে কয়েকজন এমনকি জর্ডন নদী পেরিয়ে গাদ ও গিলিয়দ দেশেও চলে গেল। <span class="br-p"><br><br></span>শৌল গিল্‌গলে থেকে গেলেন, এবং তাঁর সঙ্গে থাকা সব সৈন্যসামন্ত ভয়ে কাঁপছিল।</div>
<div class="v" id="v8"><span class="vn">8</span> শমূয়েলের নির্দিষ্ট করে দেওয়া সময়ানুসারে তিনি সাতদিন অপেক্ষা করলেন; কিন্তু শমূয়েল গিল্‌গলে আসেননি, এবং শৌলের লোকজন ছত্রভঙ্গ হতে শুরু করল।</div>
<div class="v" id="v9"><span class="vn">9</span> তাই তিনি বললেন, “আমার কাছে হোমবলি ও মঙ্গলার্থক-নৈবেদ্য নিয়ে এসো।” এই বলে শৌল হোমবলি উৎসর্গ করলেন।</div>
<div class="v" id="v10"><span class="vn">10</span> তিনি বলি উৎসর্গ করতে না করতেই শমূয়েল সেখানে পৌঁছে গেলেন, এবং শৌল তাঁকে শুভেচ্ছা জানানোর জন্য বাইরে বেরিয়ে এলেন।</div>
<div class="v" id="v11"><span class="vn">11</span> <span class="br-p"><br><br></span>শমূয়েল জিজ্ঞাসা করলেন, “তুমি এ কী করলে?” <span class="br-p"><br><br></span>শৌল উত্তর দিলেন, “আমি যখন দেখলাম যে লোকজন ছত্রভঙ্গ হচ্ছে, এবং আপনিও নির্দিষ্ট সময়ে এলেন না, ইত্যবসরে আবার ফিলিস্তিনীরাও মিক্‌মসে সমবেত হচ্ছে,</div>
<div class="v" id="v12"><span class="vn">12</span> তখন আমি ভাবলাম, ‘এবার ফিলিস্তিনীরা গিল্‌গলে আমার বিরুদ্ধে চড়াও হবে, আর আমি সদাপ্রভুর অনুগ্রহও প্রার্থনা করিনি।’ তাই বাধ্য হয়েই আমাকে হোমবলি উৎসর্গ করতে হল।”</div>
<div class="v" id="v13"><span class="vn">13</span> <span class="br-p"><br><br></span>শমূয়েল তাঁকে বললেন, “তুমি মূর্খের মতো কাজ করেছ। তোমার ঈশ্বর সদাপ্রভু তোমাকে যে আজ্ঞা দিয়েছিলেন, তা তুমি পালন করোনি; যদি তুমি তা করতে, তবে তিনি চিরতরে ইস্রায়েলের উপর তোমার রাজত্ব স্থায়ী করে দিতেন।</div>
<div class="v" id="v14"><span class="vn">14</span> কিন্তু এখন তোমার রাজত্ব আর স্থায়ী হবে না; সদাপ্রভু তাঁর মনের মতো এক মানুষ খুঁজে নিয়েছেন এবং তাকে তাঁর প্রজাদের শাসনকর্তারূপে নিযুক্ত করেছেন, কারণ তুমি সদাপ্রভুর আজ্ঞা পালন করোনি।”</div>
<div class="v" id="v15"><span class="vn">15</span> <span class="br-p"><br><br></span>পরে শমূয়েল গিল্‌গল ছেড়ে বিন্যামীন প্রদেশের গিবিয়াতে চলে গেলেন, এবং শৌল তাঁর সঙ্গে থাকা লোকজনের সংখ্যা গণনা করলেন। তাদের সংখ্যা হল প্রায় 600।</div>
<div class="v" id="v16"><h2>ইস্রায়েলের নিরস্ত্র দশা</h2><span class="vn">16</span> <span class="br-p"><br><br></span>শৌল ও তাঁর ছেলে যোনাথন এবং তাঁদের সঙ্গে থাকা লোকজন বিন্যামীন প্রদেশের গিবিয়াতে ছিলেন, অন্যদিকে ফিলিস্তিনীরা মিক্‌মসে শিবির স্থাপন করেছিল।</div>
<div class="v" id="v17"><span class="vn">17</span> ফিলিস্তিনীদের শিবির থেকে আক্রমণকারী সৈন্যরা তিন দলে বিভক্ত হয়ে বেরিয়ে এল। একদল সৈন্য শূয়াল এলাকায় অবস্হিত অফ্রার দিকে গেল,</div>
<div class="v" id="v18"><span class="vn">18</span> অন্য দলটি গেল বেথ-হোরোণের দিকে, এবং তৃতীয় দলটি মরুপ্রান্তরের দিকে দৃষ্টি রেখে সিবোয়িম উপত্যকা লক্ষ্য করে সীমান্ত এলাকার দিকে গেল।</div>
<div class="v" id="v19"><span class="vn">19</span> <span class="br-p"><br><br></span>গোটা ইস্রায়েল দেশে কোনও কামার পাওয়া যাচ্ছিল না, কারণ ফিলিস্তিনীরা বলেছিল, “পাছে হিব্রুরা তরোয়াল বা বর্শা তৈরি করে!”</div>
<div class="v" id="v20"><span class="vn">20</span> তাই ইস্রায়েলের সব লোকজন তাদের লাঙলের ফাল, কোদাল, কুড়ুল ও কাস্তে ধার করার জন্য ফিলিস্তিনীদের কাছে যেত।</div>
<div class="v" id="v21"><span class="vn">21</span> লাঙলের ফাল ও কোদাল ধার করার জন্য দিতে হত এক শেকলের দুই-তৃতীয়াংশ,<sup class="fnm"><a name="fnm3" href="#fn3">3</a></sup> রুপো এবং কাঁটা-বেলচা ও কুড়ুল ধার করার তথা অঙ্কুশ শান দেওয়ার জন্য দিতে হত এক শেকলের এক-তৃতীয়াংশ<sup class="fnm"><a name="fnm4" href="#fn4">4</a></sup> রুপো।</div>
<div class="v" id="v22"><span class="vn">22</span> <span class="br-p"><br><br></span>তাই যুদ্ধের দিনে শৌল ও যোনাথনের সঙ্গে থাকা একজনও সৈনিকের হাতে কোনও তরোয়াল বা বর্শা ছিল না; শুধু শৌল ও যোনাথনের হাতেই সেগুলি ছিল।</div>
<div class="v" id="v23"><h2>যোনাথন ফিলিস্তিনীদের আক্রমণ করলেন</h2><span class="vn">23</span> <span class="br-p"><br><br></span>ইতিমধ্যে ফিলিস্তিনী সৈন্যদলের একটি অংশ মিক্‌মসের সংকীর্ণ গিরিপথে চলে গিয়েছিল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু ভাষায় সংখ্যাটি অসম্পূর্ণ</div>
<div class="fn"><sup class="fnt"><a name="fn2" href="#fnm2">2</a></sup> কয়েকটি প্রাচীন অনুলিপি অনুসারে, সংখ্যাটি হল ৩০,০০০</div>
<div class="fn"><sup class="fnt"><a name="fn3" href="#fnm3">3</a></sup> প্রায় আট গ্রাম</div>
<div class="fn"><sup class="fnt"><a name="fn4" href="#fnm4">4</a></sup> প্রায় চার গ্রাম</div>
</div>
<!-- PARSED ABOVE; EDITING MAY BREAK PARSER -->
</body></html>