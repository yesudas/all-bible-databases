<html><head>
<meta http-equiv="Content-Type" content="text/html;charset=utf-8" />
<title>1Sam 30 &ndash; 1 শমূয়েল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 30);">
<div id="navbar"><a href="../index.html">বাংলা সমকালীন সংস্করণ</a> &ndash; <b>1 শমূয়েল</b> &ndash; <a href="1Sam_1.html">1</a> ... <a href="1Sam_28.html">28</a> <a href="1Sam_29.html">29</a> <b>30</b> <a href="1Sam_31.html">31</a> </div><hr>
<h1>1Sam 30</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দাউদ অমালেকীয়দের সংহার করলেন</h2><span class="vn">1</span> <span class="br-p"><br><br></span>দাউদ ও তাঁর লোকজন তৃতীয় দিনে সিক্লগে গিয়ে পৌঁছেছিলেন। ইত্যবসরে অমালেকীয়রা নেগেভে<sup class="fnm"><a name="fnm1" href="#fn1">1</a></sup> ও সিক্লগে হামলা চালিয়েছিল। তারা সিক্লগ আক্রমণ করে সেটি পুড়িয়ে দিয়েছিল,</div>
<div class="v" id="v2"><span class="vn">2</span> এবং স্ত্রীলোকদের ও ছোট-বড় সবাইকে বন্দি করল। তারা কাউকেই হত্যা করেননি, কিন্তু ফিরে যাওয়ার সময় তাদের তুলে নিয়ে গেল।</div>
<div class="v" id="v3"><span class="vn">3</span> <span class="br-p"><br><br></span>দাউদ ও তাঁর লোকজন যখন সিক্লগে পৌঁছেছিলেন, তখন তাঁরা দেখেছিলেন নগরটি আগুনে পুড়ে ধ্বংস হয়ে গিয়েছে ও তাঁদের স্ত্রী ও ছেলেমেয়েরা বন্দি হয়েছে।</div>
<div class="v" id="v4"><span class="vn">4</span> তাই দাউদ ও তাঁর লোকজন গলা ছেড়ে কেঁদেছিলেন। শেষে এমন হল যে তাঁদের আর কাঁদার শক্তি অবশিষ্ট ছিল না।</div>
<div class="v" id="v5"><span class="vn">5</span> দাউদের দুই স্ত্রী—যিষ্রিয়েলের অহীনোয়ম ও কর্মিল-নিবাসী নাবলের বিধবা অবীগল বন্দি হলেন।</div>
<div class="v" id="v6"><span class="vn">6</span> দাউদ মনে খুব দুঃখ পেয়েছিলেন কারণ লোকেরা তাঁকে পাথর মারার কথা বলছিল; তাঁর ছেলেমেয়েদের জন্য প্রত্যেকের মন খারাপ করছিল। কিন্তু দাউদ তাঁর ঈশ্বর সদাপ্রভুতে শক্তি অর্জন করলেন।</div>
<div class="v" id="v7"><span class="vn">7</span> <span class="br-p"><br><br></span>পরে দাউদ অহীমেলকের ছেলে যাজক অবিয়াথরকে বললেন, “এফোদটি আমার কাছে নিয়ে আসুন।” অবিয়াথর সেটি তাঁর কাছে এনেছিলেন,</div>
<div class="v" id="v8"><span class="vn">8</span> এবং দাউদ সদাপ্রভুর কাছে জানতে চেয়েছিলেন, “আমি কি আক্রমণকারীদের পিছু ধাওয়া করব? আমি কি তাদের ধরে ফেলতে পারব?” <span class="br-p"><br><br></span>“পিছু ধাওয়া করো,” তিনি উত্তর দিলেন। “তুমি নিঃসন্দেহে তাদের ধরে ফেলতে পারবে ও উদ্ধারকাজে সফল হবে।”</div>
<div class="v" id="v9"><span class="vn">9</span> <span class="br-p"><br><br></span>দাউদ ও তাঁর সঙ্গে থাকা 600 লোক বিষোর উপত্যকায় পৌঁছে গেলেন। কয়েকজন সেখানেই থেকে গেল।</div>
<div class="v" id="v10"><span class="vn">10</span> তাদের মধ্যে 200 জন এত ক্লান্ত হয়ে পড়েছিল যে তারা আর উপত্যকাটি পার হতে পারেনি, কিন্তু দাউদ ও অন্য চারশো জন লোক আক্রমণকারীদের পিছু ধাওয়া করেই যাচ্ছিলেন।</div>
<div class="v" id="v11"><span class="vn">11</span> <span class="br-p"><br><br></span>তারা মাঠে একজন মিশরীয় লোককে খুঁজে পেয়ে তাকে দাউদের কাছে নিয়ে এসেছিল। তারা তাকে জলপান করতে ও খাবার খেতে দিয়েছিল—</div>
<div class="v" id="v12"><span class="vn">12</span> সেই খাবার ছিল ডুমুরচাকের খানিকটা পিঠে ও কিশমিশ দিয়ে তৈরি দুটি পিঠে। সে সেগুলি খেয়ে শক্তি ফিরে পেয়েছিল, কারণ সে তিনদিন তিন রাত খাবার খায়নি বা জলও পান করেননি।</div>
<div class="v" id="v13"><span class="vn">13</span> <span class="br-p"><br><br></span>দাউদ তাকে জিজ্ঞাসা করলেন, “তুমি কার লোক? কোথা থেকেই বা এসেছ?” <span class="br-p"><br><br></span>সে বলল, “আমি যাতে একজন মিশরীয়, আমি একজন অমালেকীয়ের দাস। তিনদিন আগে আমি যখন অসুস্হ হয়ে পড়েছিলাম তখন আমার মনিব আমাকে একা ফেলে রেখে চলে গেলেন।</div>
<div class="v" id="v14"><span class="vn">14</span> আমরা করেথীয়দের নেগেভে, যিহূদার অধিকারভুক্ত কিছু এলাকায় ও কালেবের নেগেভে হানা দিয়েছিলাম। আবার আমরা সিক্লগও আগুনে পুড়িয়ে দিয়েছি।”</div>
<div class="v" id="v15"><span class="vn">15</span> <span class="br-p"><br><br></span>দাউদ তাকে জিজ্ঞাসা করলেন, “তুমি কি পথ দেখিয়ে আমাকে সেই আক্রমণকারীদের কাছে নিয়ে যেতে পারবে?” <span class="br-p"><br><br></span>সে উত্তর দিয়েছিল, “আপনি ঈশ্বরের কাছে শপথ করে বলুন যে আপনি আমাকে হত্যা করবেন না বা আমাকে আমার মনিবের হাতে তুলে দেবেন না, তবেই আমি আপনাকে তাদের কাছে নিয়ে যাব।”</div>
<div class="v" id="v16"><span class="vn">16</span> <span class="br-p"><br><br></span>সে দাউদকে তাদের কাছে নিয়ে গেল, আর সেখানে তারা গ্রামাঞ্চলে ছড়িয়ে-ছিটিয়ে ভোজন-পান ও বিশ্রাম করছিল কারণ তারা ফিলিস্তিনীদের দেশ থেকে ও যিহূদা থেকে প্রচুর পরিমাণে লুন্ঠিত জিনিসপত্র সংগ্রহ করল।</div>
<div class="v" id="v17"><span class="vn">17</span> দাউদ সেদিন ভরসন্ধ্যা থেকে শুরু করে পরদিন সন্ধ্যাবেলা পর্যন্ত তাদের সঙ্গে যুদ্ধ করলেন, ও উটের পিঠে চেপে পালিয়ে যাওয়া চারশো জন যুবক ছাড়া তাদের মধ্যে আর কেউই রক্ষা পায়নি।</div>
<div class="v" id="v18"><span class="vn">18</span> অমালেকীয়রা যা যা নিয়ে গেল সে সবকিছুই, এমনকি তাঁর দুই স্ত্রীকেও দাউদ ফিরিয়ে এনেছিলেন।</div>
<div class="v" id="v19"><span class="vn">19</span> কোনো কিছুই হারায়নি: অল্পবয়স্ক বা বয়সে বৃদ্ধ, ছেলে বা মেয়ে, লুন্ঠিত জিনিসপত্র বা তারা নিয়ে গেল এমন অন্য সবকিছু দাউদ ফিরিয়ে নিয়ে এলেন।</div>
<div class="v" id="v20"><span class="vn">20</span> তিনি সব মেষ ও পশুপাল ছিনিয়ে এনেছিলেন, এবং এই বলে তাঁর লোকজন সেগুলি অন্যান্য গবাদি পশুর আগে আগে তাড়িয়ে এনেছিল, “এসব দাউদের লুন্ঠিত জিনিসপত্র।”</div>
<div class="v" id="v21"><span class="vn">21</span> <span class="br-p"><br><br></span>পরে দাউদ সেই 200 জন লোকের কাছে এলেন যারা খুব ক্লান্ত হয়ে পড়েছিল বলে তাঁর অনুগামী হতে পারেনি ও তারা বিষোর উপত্যকায় থেকে গেল। তারা দাউদ ও তাঁর সঙ্গে থাকা লোকজনের সঙ্গে দেখা করতে এসেছিল। দাউদ ও তাঁর লোকজন সেখানে পৌঁছালে তিনি তাদের জিজ্ঞাসা করলেন তারা কেমন আছে।</div>
<div class="v" id="v22"><span class="vn">22</span> কিন্তু দাউদের অনুগামীদের মধ্যে সব দুষ্ট প্রকৃতির ও ঝঞ্ঝাটিয়া লোক বলল, “যেহেতু এরা আমাদের সঙ্গে যায়নি, তাই আমাদের ফিরিয়ে আনা লুন্ঠিত জিনিসপত্রের বখরা আমরা এদের দেব না। অবশ্য, এরা প্রত্যেকে নিজেদের স্ত্রী-সন্তান নিয়ে যেতে পারে।”</div>
<div class="v" id="v23"><span class="vn">23</span> <span class="br-p"><br><br></span>দাউদ উত্তর দিলেন, “না না, হে আমার ভাইয়েরা, সদাপ্রভু আমাদের যা দিয়েছেন, তা নিয়ে তোমরা এরকম কোরো না। তিনি আমাদের সুরক্ষা জুগিয়েছেন ও সেই আক্রমণকারীদের আমাদের হাতে সঁপে দিয়েছেন, যারা আমাদের বিরুদ্ধে এসেছিল।</div>
<div class="v" id="v24"><span class="vn">24</span> কে তোমাদের কথা শুনবে? যারা রসদসামগ্রী পাহারা দিয়েছিল তারাও, যারা যুদ্ধে গেল, তাদের মতোই ভাগ পাবে। সবার বখরাই সমান হবে।”</div>
<div class="v" id="v25"><span class="vn">25</span> সেদিন থেকে শুরু করে আজ পর্যন্ত দাউদ ইস্রায়েলের জন্য এই নিয়ম ও বিধি স্থির করে দিয়েছেন।</div>
<div class="v" id="v26"><span class="vn">26</span> <span class="br-p"><br><br></span>সিক্লগে পৌঁছে দাউদ এই বলে লুন্ঠিত জিনিসপত্রের কিছুটা অংশ তাঁর বন্ধুস্থানীয় যিহূদার প্রাচীনদের কাছে পাঠিয়ে দিলেন যে, “সদাপ্রভুর শত্রুদের কাছ থেকে পাওয়া লুন্ঠিত জিনিসপত্র থেকে আপনাদের জন্য সামান্য উপহার পাঠাচ্ছি।”</div>
<div class="v" id="v27"><span class="vn">27</span> <span class="br-p"><br><br></span>দাউদ তাঁদেরই কাছে সেগুলি পাঠালেন, যাঁরা বেথেল, নেগেভের রামোৎ ও যত্তীরে থাকতেন;</div>
<div class="v" id="v28"><span class="vn">28</span> যাঁরা অরোয়ের, শিফমোৎ, ইষ্টিমোয়</div>
<div class="v" id="v29"><span class="vn">29</span> ও রাখলে থাকতেন; যাঁরা যিরহমেলীয়দের ও কেনীয়দের নগরগুলিতে থাকতেন;</div>
<div class="v" id="v30"><span class="vn">30</span> যাঁরা হর্মা, বোর-আশন, অথাক</div>
<div class="v" id="v31"><span class="vn">31</span> ও হিব্রোণে থাকতেন; তথা অন্যান্য সেইসব স্থানে থাকতেন, যেখানে যেখানে তিনি ও তাঁর লোকজন ঘুরে বেড়াতেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা, দক্ষিণাঞ্চলে</div>
</div>
<!-- PARSED ABOVE; EDITING MAY BREAK PARSER -->
</body></html>