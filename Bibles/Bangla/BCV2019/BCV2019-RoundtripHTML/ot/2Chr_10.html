<html><head>
<meta http-equiv="Content-Type" content="text/html;charset=utf-8" />
<title>2Chr 10 &ndash; 2 বংশাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 10);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 বংশাবলি</b> &ndash; <a href="2Chr_1.html">1</a> ... <a href="2Chr_8.html">8</a> <a href="2Chr_9.html">9</a> <b>10</b> <a href="2Chr_11.html">11</a> <a href="2Chr_12.html">12</a> ... <a href="2Chr_36.html">36</a> </div><hr>
<h1>2Chr 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রহবিয়ামের বিরুদ্ধে ইস্রায়েলের বিদ্রোহ</h2><span class="vn">1</span> <span class="br-p"><br><br></span>রহবিয়াম শিখিমে গেলেন, কারণ সমগ্র ইস্রায়েল তাঁকে রাজা করার জন্য সেখানে পৌঁছেছিল।</div>
<div class="v" id="v2"><span class="vn">2</span> নবাটের ছেলে যারবিয়াম একথা শুনতে পেয়ে (তিনি তখন সেই মিশর দেশে ছিলেন, রাজা শলোমনের ভয়ে যেখানে তিনি পালিয়ে গেলেন) মিশর থেকে ফিরে এলেন।</div>
<div class="v" id="v3"><span class="vn">3</span> তাই তারা লোক পাঠিয়ে যারবিয়ামকে ডেকে এনেছিল, এবং তিনি ও সমগ্র ইস্রায়েল রহবিয়ামের কাছে গিয়ে তাঁকে বললেন:</div>
<div class="v" id="v4"><span class="vn">4</span> “আপনার বাবা আমাদের উপর ভারী এক জোয়াল চাপিয়ে দিয়েছেন, কিন্তু এখন আপনি আমাদের উপর আপনার বাবার চাপিয়ে দেওয়া সেই কঠোর পরিশ্রম ও ভারী জোয়ালের ভার লঘু করে দিন, এবং আমরাও আপনার সেবা করব।”</div>
<div class="v" id="v5"><span class="vn">5</span> <span class="br-p"><br><br></span>রহবিয়াম উত্তর দিলেন, “তিনদিন পর তোমরা আমার কাছে আবার এসো।” তাই লোকজন চলে গেল।</div>
<div class="v" id="v6"><span class="vn">6</span> <span class="br-p"><br><br></span>পরে রহবিয়াম সেই বয়স্ক লোকজনের সাথে শলাপরামর্শ করলেন, যাঁরা তাঁর বাবা শলোমন বেঁচে থাকার সময়, তাঁর সেবা করতেন। “এই লোকদের উত্তর দেওয়ার ক্ষেত্রে আপনারা আমায় কী পরামর্শ দিতে চান?” তিনি জিজ্ঞাসা করলেন।</div>
<div class="v" id="v7"><span class="vn">7</span> <span class="br-p"><br><br></span>তাঁরা উত্তর দিলেন, “আপনি যদি এই লোকদের প্রতি দয়া দেখান ও তাদের খুশি করলেন এবং তাদের সন্তোষজনক এক উত্তর দেন, তবে তারা সবসময় আপনার দাস হয়েই থাকবে।”</div>
<div class="v" id="v8"><span class="vn">8</span> <span class="br-p"><br><br></span>কিন্তু সেই বয়স্ক লোকজন রহবিয়ামকে যে পরামর্শ দিলেন, তিনি তা অগ্রাহ্য করলেন এবং সেই কমবয়সী যুবকদের সাথে শলাপরামর্শ করলেন, যারা তাঁর সাথেই বেড়ে উঠেছিল ও যারা তাঁর সেবা করত।</div>
<div class="v" id="v9"><span class="vn">9</span> তিনি তাদের জিজ্ঞাসা করলেন, “তোমরা কী পরামর্শ দিতে চাও? সেই লোকদের আমরা কী উত্তর দেব, যারা আমাকে বলেছে, ‘আপনার বাবা আমাদের উপর যে জোয়াল চাপিয়ে দিয়েছেন, তা আপনি লঘু করে দিন’?”</div>
<div class="v" id="v10"><span class="vn">10</span> <span class="br-p"><br><br></span>তাঁর সাথে বেড়ে ওঠা যুবকেরা উত্তর দিয়েছিল, “লোকেরা আপনাকে বলেছে, ‘আপনার বাবা আমাদের উপর ভারী এক জোয়াল চাপিয়ে দিয়েছেন, কিন্তু আপনি এখন আমাদের জোয়াল লঘু করে দিন।’ এখন আপনি তাদের বলুন, ‘আমার কড়ে আঙুল আমার বাবার কোমরের চেয়েও মোটা।</div>
<div class="v" id="v11"><span class="vn">11</span> আমার বাবা তোমাদের উপর ভারী এক জোয়াল চাপিয়ে দিলেন; আমি সেটি আরও ভারী করে তুলব। আমার বাবা তোমাদের চাবুক মেরে শাস্তি দিলেন; আমি তোমাদের শাস্তি দেব কাঁকড়াবিছের কামড় দিয়ে।’ ”</div>
<div class="v" id="v12"><span class="vn">12</span> <span class="br-p"><br><br></span>“তিনদিন পর আমার কাছে তোমরা ফিরে এসো,” রাজার বলা এই কথামতো তিনদিন পর যারবিয়াম ও সব লোকজন রহবিয়ামের কাছে ফিরে এলেন।</div>
<div class="v" id="v13"><span class="vn">13</span> রাজা তাদের রুক্ষ ভাষায় উত্তর দিলেন। বয়স্ক লোকজনের পরামর্শ অগ্রাহ্য করে,</div>
<div class="v" id="v14"><span class="vn">14</span> তিনি যুবকদের পরামর্শ মতো তাদের বললেন, “আমার বাবা তোমাদের জোয়াল ভারী করে দিলেন; আমি সেটি আরও ভারী করে তুলব। আমার বাবা তোমাদের চাবুক মেরে শাস্তি দিলেন; আমি কাঁকড়াবিছের কামড় দিয়ে তোমাদের শাস্তি দেব।”</div>
<div class="v" id="v15"><span class="vn">15</span> এইভাবে রাজা, প্রজাদের কথা শুনলেন না, কারণ শীলোনীয় অহিয়ের মাধ্যমে সদাপ্রভুর যে বাক্য নবাটের ছেলে যারবিয়ামের কাছে এসেছিল, সেটি পূর্ণ করার জন্য ঈশ্বরের কাছ থেকেই ঘটনার মোড় এভাবে ঘুরে গেল।</div>
<div class="v" id="v16"><span class="vn">16</span> <span class="br-p"><br><br></span>সমগ্র ইস্রায়েল যখন দেখেছিল যে রাজা তাদের কথা শুনতে চাইছেন না, তখন তারা রাজাকে উত্তর দিয়েছিল: <span class="br-p"><br><br></span><span class="br-ind"><br><span class="indent">&nbsp;</span></span>“দাউদে আমাদের আর কী অধিকার আছে,<br> <span class="br-ind"><br><span class="indent">&nbsp;</span></span>যিশয়ের ছেলেই বা কী অধিকার আছে?<br> <span class="br-ind"><br><span class="indent">&nbsp;</span></span>হে ইস্রায়েল তোমাদের তাঁবুতে ফিরে যাও!<br> <span class="br-ind"><br><span class="indent">&nbsp;</span></span>হে দাউদ, তুমিও নিজের বংশ দেখাশোনা করো!”<br> <span class="br-p"><br><br></span>এই বলে ইস্রায়েলীরা সবাই ঘরে ফিরে গেল।</div>
<div class="v" id="v17"><span class="vn">17</span> তবে যেসব ইস্রায়েলী যিহূদার বিভিন্ন নগরে বসবাস করত, রহবিয়াম তখনও তাদের উপর রাজত্ব করে যাচ্ছিলেন।</div>
<div class="v" id="v18"><span class="vn">18</span> <span class="br-p"><br><br></span>রাজা রহবিয়াম বেগার শ্রমিকদের দেখাশোনা করার দায়িত্বপ্রাপ্ত অদোনীরামকে<sup class="fnm"><a name="fnm1" href="#fn1">1</a></sup> তাদের কাছে পাঠালেন, কিন্তু ইস্রায়েলীরা তার উপর পাথর ছুঁড়ে তাকে মেরে ফেলেছিল। রাজা রহবিয়াম অবশ্য, কোনোমতে রথে চড়ে জেরুশালেমে পালিয়ে যেতে পেরেছিলেন।</div>
<div class="v" id="v19"><span class="vn">19</span> এইভাবে, আজও পর্যন্ত ইস্রায়েল, দাউদের বংশের বিরুদ্ধে বিদ্রোহ করেই চলেছে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, “হদোরামকে”</div>
</div>
<!-- PARSED ABOVE; EDITING MAY BREAK PARSER -->
</body></html>