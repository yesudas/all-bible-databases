<html><head>
<meta http-equiv="Content-Type" content="text/html;charset=utf-8" />
<title>2Chr 16 &ndash; 2 বংশাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 16);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 বংশাবলি</b> &ndash; <a href="2Chr_1.html">1</a> ... <a href="2Chr_14.html">14</a> <a href="2Chr_15.html">15</a> <b>16</b> <a href="2Chr_17.html">17</a> <a href="2Chr_18.html">18</a> ... <a href="2Chr_36.html">36</a> </div><hr>
<h1>2Chr 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আসার জীবনকালের শেষ বছরগুলি</h2><span class="vn">1</span> <span class="br-p"><br><br></span>আসার রাজত্বকালের ছত্রিশতম বছরে ইস্রায়েলের রাজা বাশা যিহূদার বিরুদ্ধে উঠে গেলেন এবং রামা নগরটি সুরক্ষিত করে সেখানে ঘাঁটি গেড়েছিলেন, যেন যিহূদার রাজা আসার এলাকা থেকে কেউ বেরিয়ে আসতে না পারে বা সেখানে ঢুকতেও না পারে।</div>
<div class="v" id="v2"><span class="vn">2</span> <span class="br-p"><br><br></span>আসা তখন সদাপ্রভুর মন্দির থেকে ও তাঁর নিজের প্রাসাদ থেকে রুপো ও সোনা নিয়ে সেগুলি আরামের রাজা সেই বিন্‌হদদের কাছে পাঠিয়ে দিলেন, যিনি দামাস্কাসে রাজত্ব করছিলেন।</div>
<div class="v" id="v3"><span class="vn">3</span> “আমার ও আপনার মধ্যে একটি চুক্তি হোক,” তিনি বললেন, “যেভাবে আমার বাবা ও আপনার বাবার মধ্যে তা ছিল। দেখুন, আমি আপনার কাছে রুপো ও সোনা পাঠাচ্ছি। এখন ইস্রায়েলের রাজা বাশার সাথে করা আপনার চুক্তিটি আপনি বাতিল করে দিন, তবেই তিনি আমার কাছ থেকে সরে যাবেন।”</div>
<div class="v" id="v4"><span class="vn">4</span> <span class="br-p"><br><br></span>বিন্‌হদদ আসার কথায় রাজি হলেন এবং ইস্রায়েলের নগরগুলির বিরুদ্ধে তাঁর সৈন্যদলের সেনাপতিদের পাঠালেন। তারা ইয়োন, দান, আবেল-ময়িম<sup class="fnm"><a name="fnm1" href="#fn1">1</a></sup> ও নপ্তালির সব ভাঁড়ার-নগর জোর করে দখল করে নিয়েছিল।</div>
<div class="v" id="v5"><span class="vn">5</span> বাশা যখন একথা শুনতে পেয়েছিলেন, তিনি রামা নগরটি গড়ে তোলার কাজ বন্ধ করে দিলেন এবং তাঁর কাজ পরিত্যক্ত অবস্থায় ফেলে রেখে গেলেন।</div>
<div class="v" id="v6"><span class="vn">6</span> পরে রাজা আসা যিহূদার সব লোকজনকে সেখানে নিয়ে এলেন, এবং তারা রামা থেকে সেইসব পাথর ও কাঠ বয়ে নিয়ে গেল, যেগুলি বাশা ব্যবহার করছিলেন। সেগুলি দিয়ে তিনি গেবা ও মিস্‌পা নগর দুটি গড়ে তুলেছিলেন।</div>
<div class="v" id="v7"><span class="vn">7</span> <span class="br-p"><br><br></span>সেই সময় দর্শক হনানি যিহূদার রাজা আসার কাছে এলেন এবং তাঁকে বললেন: “যেহেতু আপনি আপনার ঈশ্বর সদাপ্রভুর উপর নির্ভর না করে আরামের রাজার উপর নির্ভর করেছেন, তাই আরামের রাজার সৈন্যদল আপনার হাতের নাগাল এড়িয়ে পালিয়েছে।</div>
<div class="v" id="v8"><span class="vn">8</span> বিশাল সংখ্যক রথ ও অশ্বারোহী<sup class="fnm"><a name="fnm2" href="#fn2">2</a></sup> সমেত কূশীয়<sup class="fnm"><a name="fnm3" href="#fn3">3</a></sup> ও লূবীয়েরা কি বিশাল এক সৈন্যদল ছিল না? তবুও আপনি যখন সদাপ্রভুর উপর নির্ভর করলেন, তখন তিনি আপনার হাতে তাদের সঁপে দিলেন।</div>
<div class="v" id="v9"><span class="vn">9</span> কারণ সদাপ্রভুর চোখ তাদেরই শক্তিশালী করে তোলার জন্য গোটা পৃথিবী জুড়ে বিচরণ করে যাচ্ছে, যাদের অন্তর তাঁর প্রতি পুরোপুরি সমর্পিত। আপনি মূর্খের মতো কাজ করেছেন, আর এখন থেকে বারবার আপনাকে যুদ্ধ করতে হবে।”</div>
<div class="v" id="v10"><span class="vn">10</span> <span class="br-p"><br><br></span>এতে আসা সেই দর্শকের উপর রেগে গেলেন; তিনি এত রেগে গেলেন যে হনানিকে জেলখানায় পুরে দিলেন। একইসাথে, কিছু কিছু লোকের প্রতি আসা নিষ্ঠুর অত্যাচারও চালিয়েছিলেন।</div>
<div class="v" id="v11"><span class="vn">11</span> <span class="br-p"><br><br></span>শুরু থেকে শেষ পর্যন্ত, আসার রাজত্বকালের সব ঘটনা যিহূদা ও ইস্রায়েলের রাজাদের ইতিহাস-গ্রন্থে লেখা আছে।</div>
<div class="v" id="v12"><span class="vn">12</span> আসার রাজত্বকালের ঊনচল্লিশ বছরে তিনি তাঁর পায়ের রোগে কাতর হয়ে পড়েছিলেন। তাঁর রোগ দুঃসহ হওয়া সত্ত্বেও, এমনকি অসুস্থতার সময়েও তিনি সদাপ্রভুর কাছে সাহায্য চাননি, কিন্তু শুধু চিকিৎসকদের কাছেই তিনি সাহায্য চেয়েছিলেন।</div>
<div class="v" id="v13"><span class="vn">13</span> পরে আসার রাজত্বকালের একচল্লিশতম বছরে তিনি মারা গেলেন এবং তাঁর পূর্বপুরুষদের সাথে চিরবিশ্রামে শায়িত হলেন।</div>
<div class="v" id="v14"><span class="vn">14</span> দাউদ-নগরে তিনি নিজের জন্য যে সমাধিগহ্বরটি খুঁড়িয়েছিলেন, সেখানেই লোকেরা তাঁকে কবর দিয়েছিল। মশলাপাতি ও বিভিন্ন ধরনের মিশ্রিত সুগন্ধি মাখিয়ে তাঁর দেহটি তারা একটি খাটে শুইয়ে দিয়েছিল, এবং তাঁর সম্মানে তারা আগুন জ্বালানোর এলাহি এক আয়োজন করল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> এটি “আবেল-বেত-মাখা” নামেও পরিচিত</div>
<div class="fn"><sup class="fnt"><a name="fn2" href="#fnm2">2</a></sup> অথবা, “সারথি”</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ, নীলনদের উচ্চতর অববাহিকায় বসবাসকারী লোকজন</div>
</div>
<!-- PARSED ABOVE; EDITING MAY BREAK PARSER -->
</body></html>