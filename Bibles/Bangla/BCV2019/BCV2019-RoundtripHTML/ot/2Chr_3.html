<html><head>
<meta http-equiv="Content-Type" content="text/html;charset=utf-8" />
<title>2Chr 3 &ndash; 2 বংশাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 বংশাবলি</b> &ndash; <a href="2Chr_1.html">1</a> <a href="2Chr_2.html">2</a> <b>3</b> <a href="2Chr_4.html">4</a> <a href="2Chr_5.html">5</a> ... <a href="2Chr_36.html">36</a> </div><hr>
<h1>2Chr 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শলোমন মন্দির নির্মাণ করলেন</h2><span class="vn">1</span> <span class="br-p"><br><br></span>পরে শলোমন জেরুশালেমে সেই মোরিয়া পর্বতের উপর মন্দির নির্মাণ করতে শুরু করলেন, যেখানে সদাপ্রভু তাঁর বাবা দাউদের কাছে আবির্ভূত হলেন। যিবূষীয় অরৌণার<sup class="fnm"><a name="fnm1" href="#fn1">1</a></sup> সেই খামারের উপরেই সেটি অবস্থিত ছিল, যে স্থানটি দাউদ জোগাড় করলেন।</div>
<div class="v" id="v2"><span class="vn">2</span> শলোমনের রাজত্বের চতুর্থ বছরের দ্বিতীয় মাসের দ্বিতীয়দিনে তিনি সেই নির্মাণকাজটি শুরু করলেন।</div>
<div class="v" id="v3"><span class="vn">3</span> <span class="br-p"><br><br></span>ঈশ্বরের মন্দিরটি তৈরি করতে গিয়ে শলোমন যে ভীত গেঁথেছিলেন, তার মাপ হল সাতাশ মিটার লম্বা ও নয় মিটার চওড়া<sup class="fnm"><a name="fnm2" href="#fn2">2</a></sup> (পুরোনো দিনের হাতের মাপ অনুসারে)।</div>
<div class="v" id="v4"><span class="vn">4</span> মন্দিরের সামনের দিকের বারান্দাটি ভবনের প্রস্থানুসারে নয় মিটার করে লম্বা ও উঁচু<sup class="fnm"><a name="fnm3" href="#fn3">3</a></sup> হল। <span class="br-p"><br><br></span>ভিতরের দিকটি তিনি খাঁটি সোনা দিয়ে মুড়ে দিলেন।</div>
<div class="v" id="v5"><span class="vn">5</span> প্রধান বড় কামরাটিতে তিনি চিরহরিৎ গাছ থেকে উৎপন্ন কাঠের তক্তা বসিয়েছিলেন এবং খাঁটি সোনা দিয়ে মুড়ে দিলেন ও সেটি খেজুর গাছের ও শিকলের নকশা দিয়ে সাজিয়ে তুলেছিলেন।</div>
<div class="v" id="v6"><span class="vn">6</span> মন্দিরটি তিনি দামি মণিমুক্তো দিয়েও সাজিয়ে তুলেছিলেন। আর যে সোনা তিনি সেখানে ব্যবহার করলেন, তা হল পর্বয়িম দেশের সোনা।</div>
<div class="v" id="v7"><span class="vn">7</span> মন্দিরের ছাদের কড়িকাঠ, দরজার চৌকাঠ, দেয়াল ও দরজাগুলি তিনি সোনা দিয়ে মুড়ে দিলেন, এবং দেয়ালের উপরে তিনি করূবের নকশা ফুটিয়ে তুলেছিলেন।</div>
<div class="v" id="v8"><span class="vn">8</span> <span class="br-p"><br><br></span>তিনি মহাপবিত্র স্থানটিও তৈরি করলেন, এবং মন্দিরের প্রস্থানুসারে সেটির দৈর্ঘ্য হল—নয় মিটার করে লম্বা ও চওড়া। ভিতরের দিকটি তিনি ছয়শো তালন্ত<sup class="fnm"><a name="fnm4" href="#fn4">4</a></sup> খাঁটি সোনা দিয়ে মুড়ে দিলেন।</div>
<div class="v" id="v9"><span class="vn">9</span> সোনার পেরেকগুলির মোট ওজন হল পঞ্চাশ শেকল।<sup class="fnm"><a name="fnm5" href="#fn5">5</a></sup> উপর দিকের কামরাগুলিও তিনি সোনা দিয়ে মুড়ে দিলেন।</div>
<div class="v" id="v10"><span class="vn">10</span> <span class="br-p"><br><br></span>মহাপবিত্র স্থানের জন্য তিনি করূবাকৃতি এক জোড়া ভাস্কর্যমূর্তি তৈরি করে সেগুলি সোনা দিয়ে মুড়ে দিলেন।</div>
<div class="v" id="v11"><span class="vn">11</span> করূব দুটির ডানার মোট দৈর্ঘ্য হল নয় মিটার। প্রথম করূবটির একটি ডানা ছিল 2.3 মিটার<sup class="fnm"><a name="fnm6" href="#fn6">6</a></sup> লম্বা এবং সেটি মন্দিরের দেয়াল ছুঁয়েছিল, আবার সেটির অন্য ডানাটিও ছিল 2.3 মিটার লম্বা, ও সেই ডানাটি অন্য একটি করূবের ডানা ছুঁয়েছিল।</div>
<div class="v" id="v12"><span class="vn">12</span> তেমনি আবার দ্বিতীয় করূবটির একটি ডানা ছিল 2.3 মিটার লম্বা ও সেটি মন্দিরের অন্য দেয়ালটি ছুঁয়েছিল, এবং সেটির অন্য ডানাটিও ছিল 2.3 মিটার লম্বা, ও সেই ডানাটি প্রথম করূবটির ডানা ছুঁয়েছিল।</div>
<div class="v" id="v13"><span class="vn">13</span> এই করূব দুটির ডানাগুলি নয় মিটার ছড়ানো ছিল। সেগুলি নিজেদের পায়ে ভর দিয়ে দাঁড়িয়েছিল, ও প্রধান বড় কামরাটির দিকে মুখ করেই<sup class="fnm"><a name="fnm7" href="#fn7">7</a></sup> দাঁড়িয়েছিল।</div>
<div class="v" id="v14"><span class="vn">14</span> <span class="br-p"><br><br></span>নীল, বেগুনি ও রক্তলাল সুতো এবং মিহি মসিনা দিয়ে তিনি পর্দা তৈরি করলেন এবং সেই পর্দায় করূবের আকৃতি ফুটিয়ে তুলেছিলেন।</div>
<div class="v" id="v15"><span class="vn">15</span> <span class="br-p"><br><br></span>মন্দিরের সামনের দিকের জন্য তিনি এমন দুটি স্তম্ভ তৈরি করলেন, একসাথে যেগুলির দৈর্ঘ্য হল ষোলো মিটার,<sup class="fnm"><a name="fnm8" href="#fn8">8</a></sup> এবং প্রত্যেকটিতে 2.3 মিটার করে উঁচু এক-একটি স্তম্ভশীর্ষ ছিল।</div>
<div class="v" id="v16"><span class="vn">16</span> তিনি একসাথে গাঁথা শেকল<sup class="fnm"><a name="fnm9" href="#fn9">9</a></sup> তৈরি করে সেগুলি স্তম্ভগুলির মাথায় পরিয়ে দিলেন। এছাড়াও তিনি একশোটি ডালিম তৈরি করে, সেগুলি শিকলের সাথে জুড়ে দিলেন।</div>
<div class="v" id="v17"><span class="vn">17</span> মন্দিরের সামনের দিকে তিনি দুটি স্তম্ভ বসিয়ে দিলেন, একটি দক্ষিণ দিকে এবং অন্য একটি উত্তর দিকে। দক্ষিণ দিকের স্তম্ভটির নাম তিনি দিলেন যাখীন<sup class="fnm"><a name="fnm10" href="#fn10">10</a></sup> ও উত্তর দিকের স্তম্ভটির নাম দিলেন বোয়স।<sup class="fnm"><a name="fnm11" href="#fn11">11</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, অর্ণানের</div>
<div class="fn"><sup class="fnt"><a name="fn2" href="#fnm2">2</a></sup> অর্থাৎ, ষাট হাত লম্বা ও কুড়ি হাত চওড়া</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ, কুড়ি হাত; ৮, ১১ ও ১৩ পদের ক্ষেত্রেও প্রযোজ্য</div>
<div class="fn"><sup class="fnt"><a name="fn4" href="#fnm4">4</a></sup> অর্থাৎ, প্রায় ২৩ টন, বা প্রায় ২১ মেট্রিক টন</div>
<div class="fn"><sup class="fnt"><a name="fn5" href="#fnm5">5</a></sup> অর্থাৎ, প্রায় ৫৭৫ গ্রাম</div>
<div class="fn"><sup class="fnt"><a name="fn6" href="#fnm6">6</a></sup> অর্থাৎ, পাঁচ হাত; ১৫ পদের ক্ষেত্রেও প্রযোজ্য</div>
<div class="fn"><sup class="fnt"><a name="fn7" href="#fnm7">7</a></sup> অথবা, ভিতরের দিকে মুখ করে</div>
<div class="fn"><sup class="fnt"><a name="fn8" href="#fnm8">8</a></sup> অর্থাৎ, পঁয়ত্রিশ হাত</div>
<div class="fn"><sup class="fnt"><a name="fn9" href="#fnm9">9</a></sup> অথবা, খুব সম্ভবত, ভিতরদিকের পীঠস্থানের জন্য শিকল তৈরি করলেন; হিব্রু ভাষায় এই কথাটির অর্থ খুব একটি স্পষ্ট নয়</div>
<div class="fn"><sup class="fnt"><a name="fn10" href="#fnm10">10</a></sup> খুব সম্ভবত যার অর্থ তিনি প্রতিষ্ঠিত করলেন</div>
<div class="fn"><sup class="fnt"><a name="fn11" href="#fnm11">11</a></sup> খুব সম্ভবত যার অর্থ তাঁতেই শক্তি আছে</div>
</div>
<!-- PARSED ABOVE; EDITING MAY BREAK PARSER -->
</body></html>