<html><head>
<meta http-equiv="Content-Type" content="text/html;charset=utf-8" />
<title>2Kgs 14 &ndash; 2 রাজাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 14);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 রাজাবলি</b> &ndash; <a href="2Kgs_1.html">1</a> ... <a href="2Kgs_12.html">12</a> <a href="2Kgs_13.html">13</a> <b>14</b> <a href="2Kgs_15.html">15</a> <a href="2Kgs_16.html">16</a> ... <a href="2Kgs_25.html">25</a> </div><hr>
<h1>2Kgs 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহূদার রাজা অমৎসিয়</h2><span class="vn">1</span> <span class="br-p"><br><br></span>ইস্রায়েলের রাজা যিহোয়াহসের ছেলে যিহোয়াশের<sup class="fnm"><a name="fnm1" href="#fn1">1</a></sup> রাজত্বকালের দ্বিতীয় বছরে যিহূদার রাজা যোয়াশের ছেলে অমৎসিয় রাজত্ব করতে শুরু করলেন।</div>
<div class="v" id="v2"><span class="vn">2</span> তিনি পঁচিশ বছর বয়সে রাজা হলেন, এবং জেরুশালেমে তিনি উনত্রিশ বছর রাজত্ব করলেন। তাঁর মায়ের নাম যিহোয়দ্দন; তিনি জেরুশালেমে বসবাস করতেন।</div>
<div class="v" id="v3"><span class="vn">3</span> সদাপ্রভুর দৃষ্টিতে যা ঠিক, অমৎসিয় তা-ই করতেন, কিন্তু তাঁর পূর্বপুরুষ দাউদের মতো করতেন না। সবকিছুতেই তিনি তাঁর বাবা যোয়াশের আদর্শ অনুসরণ করতেন।</div>
<div class="v" id="v4"><span class="vn">4</span> প্রতিমাপুজোর উঁচু উঁচু স্থানগুলি অবশ্য সরানো হয়নি; লোকজন তখনও সেখানে বলি উৎসর্গ করত ও ধূপ জ্বালাতো।</div>
<div class="v" id="v5"><span class="vn">5</span> <span class="br-p"><br><br></span>রাজপাট তাঁর হাতে সুস্থির হওয়ার পর তিনি সেই কর্মকর্তাদের প্রাণদণ্ডে দণ্ডিত করে বধ করলেন, যারা তাঁর বাবা, অর্থাৎ রাজাকে হত্যা করেছিল।</div>
<div class="v" id="v6"><span class="vn">6</span> তবুও মোশির বিধান-পুস্তকে লেখা সেই কথানুসারে, যেখানে সদাপ্রভু আদেশ দিয়েছিলেন: “ছেলেমেয়েদের জন্য বাবা-মাকে হত্যা করা হবে না, অথবা বাবা-মায়ের জন্য ছেলেমেয়েদের হত্যা করা হবে না; প্রত্যেকেই তাদের নিজের নিজের পাপের জন্য মরবে।”<sup class="fnm"><a name="fnm2" href="#fn2">2</a></sup> তিনি সেই গুপ্তঘাতকদের ছেলেমেয়েদের হত্যা করেননি।</div>
<div class="v" id="v7"><span class="vn">7</span> <span class="br-p"><br><br></span>তিনিই লবণ উপত্যকায় 10,000 ইদোমীয়কে যুদ্ধে পরাজিত করে সেলা দখল করে নিয়েছিলেন, এবং তার নাম রেখেছিলেন যক্তেল। আজও পর্যন্ত সেখানকার সেই নামই বজায় আছে।</div>
<div class="v" id="v8"><span class="vn">8</span> <span class="br-p"><br><br></span>পরে ইস্রায়েলের রাজা যেহূর নাতি, তথা যিহোয়াহসের ছেলে যিহোয়াশের কাছে দূত পাঠিয়ে অমৎসিয় বললেন: “আসুন, যুদ্ধক্ষেত্রে আমরা পরস্পরের মুখোমুখি হই।”</div>
<div class="v" id="v9"><span class="vn">9</span> <span class="br-p"><br><br></span>কিন্তু ইস্রায়েলের রাজা যিহোয়াশ যিহূদার রাজা অমৎসিয়কে উত্তর দিলেন: “লেবাননের একটি শিয়ালকাঁটা গাছ লেবাননেরই একটি দেবদারু গাছকে খবর পাঠিয়েছে, ‘আমার ছেলের সাথে তোমার মেয়ের বিয়ে দাও।’ ইতিমধ্যে লেবাননের একটি বুনো জন্তু এসে সেই শিয়ালকাঁটা গাছ পায়ে করে মাড়িয়ে দিয়েছিল।</div>
<div class="v" id="v10"><span class="vn">10</span> ইদোমকে পরাজিত করে এখন সত্যিই আপনার অহংকার হয়েছে। বিজয় নিয়েই আপনি মেতে থাকুন, কিন্তু ঘরেই বসে থাকুন! কেন ঝামেলা ডেকে আনছেন এবং আপনার নিজের ও যিহূদারও পতন ত্বরান্বিত করছেন?”</div>
<div class="v" id="v11"><span class="vn">11</span> <span class="br-p"><br><br></span>অমৎসিয় অবশ্য কোনও কথা শুনতে চাননি, তাই ইস্রায়েলের রাজা যিহোয়াশ তাঁকে আক্রমণ করলেন। যিহূদার বেত-শেমশে তিনি ও যিহূদার রাজা অমৎসিয় পরস্পরের মুখোমুখি হলেন।</div>
<div class="v" id="v12"><span class="vn">12</span> ইস্রায়েলের হাতে যিহূদা পর্যুদস্ত হল, এবং প্রত্যেকে নিজের নিজের ঘরে পালিয়ে গেল।</div>
<div class="v" id="v13"><span class="vn">13</span> বেত-শেমশে ইস্রায়েলের রাজা যিহোয়াশ অহসিয়ের নাতি, তথা যোয়াশের ছেলে যিহূদার রাজা অমৎসিয়কে বন্দি করলেন। পরে যিহোয়াশ জেরুশালেমে গিয়ে ইফ্রয়িম দুয়ার থেকে কোণের দুয়ার পর্যন্ত প্রায় 180 মিটার<sup class="fnm"><a name="fnm3" href="#fn3">3</a></sup> লম্বা প্রাচীর ভেঙে দিলেন।</div>
<div class="v" id="v14"><span class="vn">14</span> সদাপ্রভুর মন্দিরে ও রাজপ্রাসাদের কোষাগারে যত সোনা, রুপো ও জিনিসপত্র ছিল, সব তিনি নিয়ে গেলেন। এছাড়াও তিনি কয়েকজনকে পণবন্দি করে শমরিয়ায় ফিরে গেলেন।</div>
<div class="v" id="v15"><span class="vn">15</span> <span class="br-p"><br><br></span>যিহোয়াশের রাজত্বের অন্যান্য সব ঘটনা, তিনি যা যা করলেন ও তাঁর সব কীর্তি, এছাড়াও যিহূদার রাজা অমৎসিয়ের বিরুদ্ধে করা যুদ্ধের বিবরণ কি ইস্রায়েলের রাজাদের ইতিহাস-গ্রন্থে লেখা নেই?</div>
<div class="v" id="v16"><span class="vn">16</span> যিহোয়াশ তাঁর পূর্বপুরুষদের সাথে চিরবিশ্রামে শায়িত হলেন ও শমরিয়ায় তাঁকে ইস্রায়েলের রাজাদের সাথেই কবর দেওয়া হল। তাঁর ছেলে যারবিয়াম রাজা রূপে তাঁর স্থলাভিষিক্ত হলেন।</div>
<div class="v" id="v17"><span class="vn">17</span> <span class="br-p"><br><br></span>ইস্রায়েলের রাজা যিহোয়াহসের ছেলে যিহোয়াশের মৃত্যুর পর যিহূদার রাজা যোয়াশের ছেলে অমৎসিয় আরও পনেরো বছর বেঁচেছিলেন।</div>
<div class="v" id="v18"><span class="vn">18</span> অমৎসিয়ের রাজত্বের অন্যান্য সব ঘটনার বিবরণ কি যিহূদার রাজাদের ইতিহাস-গ্রন্থে লেখা নেই?</div>
<div class="v" id="v19"><span class="vn">19</span> <span class="br-p"><br><br></span>জেরুশালেমে কিছু লোক তাঁর বিরুদ্ধে ষড়যন্ত্র করল, ও তিনি লাখীশে পালিয়ে গেলেন, কিন্তু তারা লাখীশেও তাঁর পিছনে লোক পাঠিয়ে দিয়েছিল ও সেখানেই তাঁকে হত্যা করল।</div>
<div class="v" id="v20"><span class="vn">20</span> তাঁর দেহ ঘোড়ার পিঠে চাপিয়ে ফিরিয়ে আনা হল এবং জেরুশালেমে দাউদ-নগরে তাঁর পূর্বপুরুষদের সাথেই তাঁকে কবর দেওয়া হল।</div>
<div class="v" id="v21"><span class="vn">21</span> <span class="br-p"><br><br></span>তখন যিহূদার প্রজারা সবাই ষোলো বছর বয়স্ক অসরিয়কে<sup class="fnm"><a name="fnm4" href="#fn4">4</a></sup> রাজা রূপে তাঁর বাবা অমৎসিয়ের স্থলাভিষিক্ত করল।</div>
<div class="v" id="v22"><span class="vn">22</span> রাজা অমৎসিয় তাঁর পূর্বপুরুষদের সাথে চিরবিশ্রামে শায়িত হওয়ার পর তিনিই এলৎ নগরটি নতুন করে গেঁথে আরেকবার যিহূদার অধীনে নিয়ে এলেন।</div>
<div class="v" id="v23"><h2>ইস্রায়েলের রাজা দ্বিতীয় যারবিয়াম</h2><span class="vn">23</span> <span class="br-p"><br><br></span>যিহূদার রাজা যোয়াশের ছেলে অমৎসিয়ের রাজত্বকালের পনেরোতম বছরে ইস্রায়েলের রাজা যিহোয়াশের ছেলে যারবিয়াম শমরিয়ায় রাজা হলেন, এবং তিনি একচল্লিশ বছর রাজত্ব করলেন।</div>
<div class="v" id="v24"><span class="vn">24</span> তিনি সদাপ্রভুর দৃষ্টিতে যা যা মন্দ, তা-ই করতেন, এবং নবাটের ছেলে যারবিয়াম ইস্রায়েলকে দিয়ে যেসব পাপ করিয়েছিলেন, তার একটিও পাপ থেকে তিনি ফিরে আসেননি।</div>
<div class="v" id="v25"><span class="vn">25</span> ইস্রায়েলের ঈশ্বর সদাপ্রভু অমিত্তয়ের ছেলে, তথা তাঁর দাস গাৎ-হেফরীয় ভাববাদী যোনার মাধ্যমে যে কথা বললেন, সেই কথানুসারে যারবিয়াম লেবো-হমাৎ থেকে মরুসাগর<sup class="fnm"><a name="fnm5" href="#fn5">5</a></sup> পর্যন্ত ইস্রায়েলের সীমা আরেকবার নিজের অধিকারে ফিরিয়ে এনেছিলেন।</div>
<div class="v" id="v26"><span class="vn">26</span> <span class="br-p"><br><br></span>সদাপ্রভু দেখেছিলেন, ক্রীতদাস হোক কি স্বাধীন, ইস্রায়েলে প্রত্যেকে কীভাবে ভয়ানক কষ্ট পাচ্ছিল;<sup class="fnm"><a name="fnm6" href="#fn6">6</a></sup> তাদের সাহায্য করার কেউ ছিল না।</div>
<div class="v" id="v27"><span class="vn">27</span> আর যেহেতু সদাপ্রভু বলেননি যে তিনি আকাশের তলা থেকে ইস্রায়েলের নাম মুছে দেবেন, তাই যিহোয়াশের ছেলে যারবিয়ামের হাত দিয়েই তিনি তাদের রক্ষা করলেন।</div>
<div class="v" id="v28"><span class="vn">28</span> <span class="br-p"><br><br></span>যারবিয়ামের রাজত্বের অন্যান্য সব ঘটনা, তিনি যা যা করলেন, এবং তাঁর সামরিক কীর্তি, এছাড়াও যিহূদার অধিকারে থাকা দামাস্কাস ও হমাৎ কীভাবে তিনি ইস্রায়েলের অধিকারভুক্ত করলেন, তার বিবরণ কি ইস্রায়েলের রাজাদের ইতিহাস-গ্রন্থে লেখা নেই?</div>
<div class="v" id="v29"><span class="vn">29</span> যারবিয়াম তাঁর পূর্বপুরুষ, ইস্রায়েলের রাজাদের সাথে চিরবিশ্রামে শায়িত হলেন। তাঁর ছেলে সখরিয় রাজা রূপে তাঁর স্থলাভিষিক্ত হলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, যোয়াশ; ১৩, ২৩ ও ২৭ পদও দেখুন</div>
<div class="fn"><sup class="fnt"><a name="fn2" href="#fnm2">2</a></sup> দ্বিতীয় বিবরণ ২৪:১৬ পদ দেখুন</div>
<div class="fn"><sup class="fnt"><a name="fn3" href="#fnm3">3</a></sup> প্রাচীন মাপ অনুসারে, ৪০০ হাত</div>
<div class="fn"><sup class="fnt"><a name="fn4" href="#fnm4">4</a></sup> উষিয় নামেও তিনি পরিচিত</div>
<div class="fn"><sup class="fnt"><a name="fn5" href="#fnm5">5</a></sup> অথবা, অরাবা সাগর</div>
<div class="fn"><sup class="fnt"><a name="fn6" href="#fnm6">6</a></sup> অথবা, ইস্রায়েল কষ্ট পাচ্ছিল। তাদের কোনও শাসনকর্তা বা নেতা ছিল না, এবং</div>
</div>
<!-- PARSED ABOVE; EDITING MAY BREAK PARSER -->
</body></html>