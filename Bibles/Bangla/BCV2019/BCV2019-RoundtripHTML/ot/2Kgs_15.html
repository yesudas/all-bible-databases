<html><head>
<meta http-equiv="Content-Type" content="text/html;charset=utf-8" />
<title>2Kgs 15 &ndash; 2 রাজাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 15);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 রাজাবলি</b> &ndash; <a href="2Kgs_1.html">1</a> ... <a href="2Kgs_13.html">13</a> <a href="2Kgs_14.html">14</a> <b>15</b> <a href="2Kgs_16.html">16</a> <a href="2Kgs_17.html">17</a> ... <a href="2Kgs_25.html">25</a> </div><hr>
<h1>2Kgs 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহূদার রাজা অসরিয়</h2><span class="vn">1</span> <span class="br-p"><br><br></span>ইস্রায়েলের রাজা যারবিয়ামের রাজত্বকালের সাতাশতম বছরে যিহূদার রাজা অমৎসিয়ের ছেলে অসরিয়<sup class="fnm"><a name="fnm1" href="#fn1">1</a></sup> রাজত্ব করতে শুরু করলেন।</div>
<div class="v" id="v2"><span class="vn">2</span> তিনি ষোলো বছর বয়সে রাজা হলেন, এবং জেরুশালেমে বাহান্ন বছর রাজত্ব করলেন। তাঁর মায়ের নাম যিখলিয়া; তিনি জেরুশালেমে বসবাস করতেন।</div>
<div class="v" id="v3"><span class="vn">3</span> সদাপ্রভুর দৃষ্টিতে যা ঠিক, অসরিয় তা-ই করতেন, ঠিক যেমনটি তাঁর বাবা অমৎসিয়ও করতেন।</div>
<div class="v" id="v4"><span class="vn">4</span> প্রতিমাপুজোর উঁচু উঁচু স্থানগুলি অবশ্য সরানো হয়নি; লোকজন তখনও সেখানে বলি উৎসর্গ করত ও ধূপ জ্বালাতো।</div>
<div class="v" id="v5"><span class="vn">5</span> <span class="br-p"><br><br></span>আমৃত্যু সদাপ্রভু তাঁকে কুষ্ঠরোগাক্রান্ত<sup class="fnm"><a name="fnm2" href="#fn2">2</a></sup> করে রেখেছিলেন, এবং তিনি আলাদা একটি বাড়িতে বসবাস করতেন।<sup class="fnm"><a name="fnm3" href="#fn3">3</a></sup> রাজপুত্র যোথম প্রাসাদ দেখাশোনার দায়িত্ব পেয়েছিলেন এবং তিনিই দেশের প্রজাদের শাসন করতেন।</div>
<div class="v" id="v6"><span class="vn">6</span> <span class="br-p"><br><br></span>অসরিয়র রাজত্বের অন্যান্য সব ঘটনা, এবং তিনি যা যা করলেন, তার বিবরণ কি যিহূদার রাজাদের ইতিহাস-গ্রন্থে লেখা নেই?</div>
<div class="v" id="v7"><span class="vn">7</span> অসরিয় তাঁর পূর্বপুরুষদের সাথে চিরবিশ্রামে শায়িত হলেন ও তাঁদের কাছেই তাঁকে দাউদ-নগরে কবর দেওয়া হল। তাঁর ছেলে যোথম রাজা রূপে তাঁর স্থলাভিষিক্ত হলেন।</div>
<div class="v" id="v8"><h2>ইস্রায়েলের রাজা সখরিয়</h2><span class="vn">8</span> <span class="br-p"><br><br></span>যিহূদার রাজা অসরিয়র রাজত্বকালের আটত্রিশতম বছরে যারবিয়ামের ছেলে সখরিয় শমরিয়ায় ইস্রায়েলের রাজা হলেন, এবং তিনি ছয় মাস রাজত্ব করলেন।</div>
<div class="v" id="v9"><span class="vn">9</span> তাঁর পূর্বসূরীদের মতো তিনিও সদাপ্রভুর দৃষ্টিতে যা যা মন্দ, তা-ই করতেন। নবাটের ছেলে যারবিয়াম ইস্রায়েলকে দিয়ে যেসব পাপ করিয়েছিলেন, তিনি সেইসব পাপ থেকে ফিরে আসেননি।</div>
<div class="v" id="v10"><span class="vn">10</span> <span class="br-p"><br><br></span>যাবেশের ছেলে শল্লুম সখরিয়ের বিরুদ্ধে ষড়যন্ত্র করলেন। প্রজাদের সামনেই<sup class="fnm"><a name="fnm4" href="#fn4">4</a></sup> শল্লুম তাঁকে আক্রমণ করে হত্যা করলেন, এবং রাজা রূপে তাঁর স্থলাভিষিক্ত হলেন।</div>
<div class="v" id="v11"><span class="vn">11</span> সখরিয়ের রাজত্বের অন্যান্য সব ঘটনার বিবরণ ইস্রায়েলের রাজাদের ইতিহাস-গ্রন্থে লেখা আছে।</div>
<div class="v" id="v12"><span class="vn">12</span> এইভাবে যেহূকে বলা সদাপ্রভুর সেই কথা ফলে গেল: “চার পুরুষ ধরে তোমার বংশধররা ইস্রায়েলের সিংহাসনে বসবে।”<sup class="fnm"><a name="fnm5" href="#fn5">5</a></sup></div>
<div class="v" id="v13"><h2>ইস্রায়েলের রাজা শল্লুম</h2><span class="vn">13</span> <span class="br-p"><br><br></span>যিহূদার রাজা উষিয়র রাজত্বকালের ঊনচল্লিশ বছরে যাবেশের ছেলে শল্লুম রাজা হলেন, এবং তিনি শমরিয়ায় এক মাস রাজত্ব করলেন।</div>
<div class="v" id="v14"><span class="vn">14</span> পরে গাদির ছেলে মনহেম তির্সা থেকে শমরিয়ায় উঠে গেলেন। শমরিয়ায় তিনি যাবেশের ছেলে শল্লুমকে আক্রমণ করে তাঁকে হত্যা করলেন এবং রাজা রূপে তাঁর স্থলাভিষিক্ত হলেন।</div>
<div class="v" id="v15"><span class="vn">15</span> <span class="br-p"><br><br></span>শল্লুমের রাজত্বের অন্যান্য সব ঘটনা, ও যে ষড়যন্ত্রে তিনি নেতৃত্ব দিলেন, তার বিবরণ ইস্রায়েলের রাজাদের ইতিহাস-গ্রন্থে লেখা আছে।</div>
<div class="v" id="v16"><span class="vn">16</span> <span class="br-p"><br><br></span>সেই সময় মনহেম তির্সা থেকে শুরু করে তিপসহ নগর ও সেখানকার সব বাসিন্দাকে তথা আশপাশের সব লোকজনকে আক্রমণ করলেন, কারণ তারা তাদের নগরের সিংহদুয়ারগুলি খুলে দিতে রাজি হয়নি। তিনি তিপসহ নগরটির উপর লুটপাট চালিয়েছিলেন এবং সব অন্তঃসত্ত্বা মহিলার পেট চিরে দিলেন।</div>
<div class="v" id="v17"><h2>ইস্রায়েলের রাজা মনহেম</h2><span class="vn">17</span> <span class="br-p"><br><br></span>যিহূদার রাজা অসরিয়র রাজত্বকালের ঊনচল্লিশ বছরে গাদির ছেলে মনহেম ইস্রায়েলের রাজা হলেন, এবং তিনি দশ বছর শমরিয়ায় রাজত্ব করলেন।</div>
<div class="v" id="v18"><span class="vn">18</span> সদাপ্রভুর দৃষ্টিতে যা যা মন্দ, তিনি তা-ই করলেন। নবাটের ছেলে যারবিয়াম ইস্রায়েলকে দিয়ে যেসব পাপ করিয়েছিলেন, তাঁর সমগ্র রাজত্বকালে তিনি সেইসব পাপ থেকে ফিরে আসেননি।</div>
<div class="v" id="v19"><span class="vn">19</span> <span class="br-p"><br><br></span>পরে আসিরিয়ার রাজা পূল<sup class="fnm"><a name="fnm6" href="#fn6">6</a></sup> ইস্রায়েলে সশস্ত্র আক্রমণ চালিয়েছিলেন, এবং মনহেম তাঁর সাহায্য পাওয়ার ও রাজ্যে নিজের অধিকার শক্তপোক্ত করার জন্য তাঁকে 1,000 তালন্ত<sup class="fnm"><a name="fnm7" href="#fn7">7</a></sup> রুপো উপহার দিলেন।</div>
<div class="v" id="v20"><span class="vn">20</span> মনহেম এই অর্থ ইস্রায়েল থেকে জোর করে আদায় করলেন। আসিরিয়ার রাজাকে দেওয়ার জন্য প্রত্যেকটি অবস্থাপন্ন লোককে পঞ্চাশ শেকল<sup class="fnm"><a name="fnm8" href="#fn8">8</a></sup> করে রুপো দিতে বাধ্য করা হল। তাই আসিরিয়ার রাজা সেখান থেকে সরে গেলেন এবং দেশে আর থাকেননি।</div>
<div class="v" id="v21"><span class="vn">21</span> <span class="br-p"><br><br></span>মনহেমের রাজত্বের অন্যান্য সব ঘটনা, ও তিনি যা যা করলেন, তার বিবরণ কি ইস্রায়েলের রাজাদের ইতিহাস-গ্রন্থে লেখা নেই?</div>
<div class="v" id="v22"><span class="vn">22</span> মনহেম তাঁর পূর্বপুরুষদের সাথে চিরবিশ্রামে শায়িত হলেন। তাঁর ছেলে পকহিয় রাজা রূপে তাঁর স্থলাভিষিক্ত হলেন।</div>
<div class="v" id="v23"><h2>ইস্রায়েলের রাজা পকহিয়</h2><span class="vn">23</span> <span class="br-p"><br><br></span>যিহূদার রাজা অসরিয়র রাজত্বকালের পঞ্চাশতম বছরে মনহেমের ছেলে পকহিয় শমরিয়ায় ইস্রায়েলের রাজা হলেন, এবং তিনি দুই বছর রাজত্ব করলেন।</div>
<div class="v" id="v24"><span class="vn">24</span> সদাপ্রভুর দৃষ্টিতে যা যা মন্দ, পকহিয় তা-ই করলেন। নবাটের ছেলে যারবিয়াম ইস্রায়েলকে দিয়ে যেসব পাপ করিয়েছিলেন, তিনি সেইসব পাপ থেকে ফিরে আসেননি।</div>
<div class="v" id="v25"><span class="vn">25</span> তাঁর প্রধান কর্মকর্তাদের মধ্যে একজন, রমলিয়ের ছেলে পেকহ তাঁর বিরুদ্ধে ষড়যন্ত্র করলেন। পঞ্চাশ জন গিলিয়দীয় লোককে সাথে নিয়ে তিনি বিশ্বাসঘাতকতা করে শমরিয়ায় রাজপ্রাসাদের দুর্গে অর্গোব ও অরিয়ি ও পকহিয়কে একসাথে হত্যা করলেন। অতএব পকহিয়কে হত্যা করে পেকহ রাজা রূপে তাঁর স্থলাভিষিক্ত হলেন।</div>
<div class="v" id="v26"><span class="vn">26</span> <span class="br-p"><br><br></span>পকহিয়ের রাজত্বের অন্যান্য সব ঘটনা, এবং তিনি যা যা করলেন, তার বিবরণ ইস্রায়েলের রাজাদের ইতিহাস-গ্রন্থে লেখা আছে।</div>
<div class="v" id="v27"><h2>ইস্রায়েলের রাজা পেকহ</h2><span class="vn">27</span> <span class="br-p"><br><br></span>যিহূদার রাজা অসরিয়র রাজত্বকালের বাহান্নতম বছরে রমলিয়ের ছেলে পেকহ শমরিয়ায় ইস্রায়েলের রাজা হলেন, এবং তিনি কুড়ি বছর রাজত্ব করলেন।</div>
<div class="v" id="v28"><span class="vn">28</span> সদাপ্রভুর দৃষ্টিতে যা যা মন্দ, তিনি তা-ই করলেন। নবাটের ছেলে যারবিয়াম ইস্রায়েলকে দিয়ে যেসব পাপ করিয়েছিলেন, তিনি সেইসব পাপ থেকে ফিরে আসেননি।</div>
<div class="v" id="v29"><span class="vn">29</span> <span class="br-p"><br><br></span>ইস্রায়েলের রাজা পেকহের রাজত্বকালেই আসিরিয়ার রাজা তিগ্লৎ-পিলেষর এসে ইয়োন, আবেল বেথ-মাখা, যানোহ, কেদশ, ও হাৎসোর দখল করে নিয়েছিলেন। তিনি গিলিয়দ এবং গালীল, তথা নপ্তালির সব এলাকাও দখল করে নিয়েছিলেন, ও লোকজনকে বন্দি করে আসিরিয়ায় নিয়ে গেলেন।</div>
<div class="v" id="v30"><span class="vn">30</span> পরে এলার ছেলে হোশেয় রমলিয়ের ছেলে পেকহের বিরুদ্ধে ষড়যন্ত্র করলেন। তিনি পেকহকে আক্রমণ করে তাঁকে হত্যা করলেন, এবং উষিয়র ছেলে যোথমের রাজত্বকালের কুড়িতম বছরে রাজা রূপে পেকহের স্থলাভিষিক্ত হলেন।</div>
<div class="v" id="v31"><span class="vn">31</span> <span class="br-p"><br><br></span>পেকহের রাজত্বের অন্যান্য সব ঘটনা, এবং তিনি যা যা করলেন, তার বিবরণ কি ইস্রায়েলের রাজাদের ইতিহাস-গ্রন্থে লেখা নেই?</div>
<div class="v" id="v32"><h2>যিহূদার রাজা যোথম</h2><span class="vn">32</span> <span class="br-p"><br><br></span>রমলিয়ের ছেলে ইস্রায়েলের রাজা পেকহের রাজত্বকালের দ্বিতীয় বছরে যিহূদার রাজা উষিয়ের ছেলে যোথম রাজত্ব করতে শুরু করলেন।</div>
<div class="v" id="v33"><span class="vn">33</span> তিনি পঁচিশ বছর বয়সে রাজা হলেন, এবং জেরুশালেমে তিনি ষোলো বছর রাজত্ব করলেন। তাঁর মায়ের নাম যিরুশা। তিনি ছিলেন সাদোকের মেয়ে।</div>
<div class="v" id="v34"><span class="vn">34</span> সদাপ্রভুর দৃষ্টিতে যা যা ঠিক, যোথম তাই করলেন, ঠিক যেভাবে তাঁর বাবা উষিয়ও করেছিলেন।</div>
<div class="v" id="v35"><span class="vn">35</span> প্রতিমাপুজোর উঁচু উঁচু স্থানগুলি অবশ্য সরানো হয়নি; লোকজন তখনও সেখানে বলি উৎসর্গ করত ও ধূপ পোড়াত। যোথম সদাপ্রভুর মন্দিরের উপর দিকের দরজাটি আবার তৈরি করে দিলেন।</div>
<div class="v" id="v36"><span class="vn">36</span> <span class="br-p"><br><br></span>যোথমের রাজত্বের অন্যান্য সব ঘটনা, এবং তিনি যা যা করলেন, তার বিবরণ কি যিহূদার রাজাদের ইতিহাস-গ্রন্থে লেখা নেই?</div>
<div class="v" id="v37"><span class="vn">37</span> (সেই দিনগুলিতেই সদাপ্রভু আরামের রাজা রৎসীন ও রমলিয়ের ছেলে পেকহকে যিহূদার বিরুদ্ধে পাঠাতে শুরু করলেন)</div>
<div class="v" id="v38"><span class="vn">38</span> যোথম তাঁর পূর্বপুরুষদের সাথে চিরবিশ্রামে শায়িত হলেন এবং তাঁদের সাথেই তাঁকে তাঁর পূর্বপুরুষ দাউদের নামাঙ্কিত নগরে কবর দেওয়া হল। তাঁর ছেলে আহস রাজা রূপে তাঁর স্থলাভিষিক্ত হলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> উষিয় নামেও যিনি পরিচিত; ২, ৬, ৭, ৮, ৭, ২৩ ও ২৭ পদও দেখুন</div>
<div class="fn"><sup class="fnt"><a name="fn2" href="#fnm2">2</a></sup> চর্মরোগ সংক্রান্ত অন্যান্য রোগের ক্ষেত্রেও হিব্রু ভাষায় “কুষ্ঠরোগ” শব্দটি ব্যবহৃত হত</div>
<div class="fn"><sup class="fnt"><a name="fn3" href="#fnm3">3</a></sup> অথবা, এমন একটি বাড়িতে তিনি বসবাস করতেন যেখানে তাঁর দায়িত্ব-কর্তব্য থেকে তিনি অব্যাহতি পেয়েছিলেন</div>
<div class="fn"><sup class="fnt"><a name="fn4" href="#fnm4">4</a></sup> অথবা “ইব্লীয়মে”</div>
<div class="fn"><sup class="fnt"><a name="fn5" href="#fnm5">5</a></sup> ২ রাজাবলি ১০:৩০ পদ দেখুন</div>
<div class="fn"><sup class="fnt"><a name="fn6" href="#fnm6">6</a></sup> “তিগ্লৎ-পিলেষর” নামেও তিনি পরিচিত</div>
<div class="fn"><sup class="fnt"><a name="fn7" href="#fnm7">7</a></sup> অর্থাৎ, প্রায় ৩৮ টন বা ৩৪ মেট্রিক টন</div>
<div class="fn"><sup class="fnt"><a name="fn8" href="#fnm8">8</a></sup> অর্থাৎ, প্রায় ৫৭৫ গ্রাম</div>
</div>
<!-- PARSED ABOVE; EDITING MAY BREAK PARSER -->
</body></html>