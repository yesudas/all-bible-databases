<html><head>
<meta http-equiv="Content-Type" content="text/html;charset=utf-8" />
<title>2Kgs 18 &ndash; 2 রাজাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 18);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 রাজাবলি</b> &ndash; <a href="2Kgs_1.html">1</a> ... <a href="2Kgs_16.html">16</a> <a href="2Kgs_17.html">17</a> <b>18</b> <a href="2Kgs_19.html">19</a> <a href="2Kgs_20.html">20</a> ... <a href="2Kgs_25.html">25</a> </div><hr>
<h1>2Kgs 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহূদার রাজা হিষ্কিয়</h2><span class="vn">1</span> <span class="br-p"><br><br></span>এলার ছেলে ইস্রায়েলের রাজা হোশেয়ের রাজত্বকালের তৃতীয় বছরে যিহূদার রাজা আহসের ছেলে হিষ্কিয় রাজত্ব করতে শুরু করলেন।</div>
<div class="v" id="v2"><span class="vn">2</span> তিনি পঁচিশ বছর বয়সে রাজা হলেন, এবং জেরুশালেমে উনত্রিশ বছর রাজত্ব করলেন। তাঁর মায়ের নাম অবিয়।<sup class="fnm"><a name="fnm1" href="#fn1">1</a></sup> তিনি সখরিয়ের মেয়ে ছিলেন।</div>
<div class="v" id="v3"><span class="vn">3</span> হিষ্কিয় তাঁর পূর্বপুরুষ দাউদের মতোই সদাপ্রভুর দৃষ্টিতে যা যা ঠিক, তা-ই করতেন।</div>
<div class="v" id="v4"><span class="vn">4</span> তিনি প্রতিমাপুজোর উঁচু উঁচু স্থানগুলি সরিয়ে দিলেন, পবিত্র পাথরগুলি ভেঙে গুঁড়িয়ে দিলেন এবং আশেরার খুঁটিগুলিও কেটে নামিয়ে দিলেন। মোশির তৈরি করা সেই ব্রোঞ্জের সাপটিকেও তিনি ভেঙে টুকরো টুকরো করে দিলেন, কারণ সেই সময় পর্যন্ত ইস্রায়েলীরা সেটির কাছেই ধূপ জ্বালাতো। (সেটির নাম দেওয়া হল নহুষ্টন<sup class="fnm"><a name="fnm2" href="#fn2">2</a></sup>)</div>
<div class="v" id="v5"><span class="vn">5</span> <span class="br-p"><br><br></span>হিষ্কিয় ইস্রায়েলের ঈশ্বর সদাপ্রভুর উপর নির্ভর করলেন। যিহূদার রাজাদের মধ্যে কেউ তাঁর মতো হননি, না তাঁর আগে, না তাঁর পরে।</div>
<div class="v" id="v6"><span class="vn">6</span> তিনি সদাপ্রভুকে আঁকড়ে ধরেছিলেন এবং তাঁর পথে চলা বন্ধ করেননি; সদাপ্রভু মোশিকে যেসব আদেশ দিলেন, তিনি সেগুলি পালন করে গেলেন।</div>
<div class="v" id="v7"><span class="vn">7</span> সদাপ্রভু তাঁর সাথে ছিলেন; তাঁর সব কাজে তিনি সফল হলেন। তিনি আসিরিয়ার রাজার বিরুদ্ধে বিদ্রোহ করলেন এবং তাঁর সেবা করেননি।</div>
<div class="v" id="v8"><span class="vn">8</span> গাজা ও সেখানকার সব এলাকা জুড়ে নজরমিনার থেকে শুরু করে সুরক্ষিত নগর পর্যন্ত, সর্বত্র তিনি ফিলিস্তিনীদের পরাজিত করলেন।</div>
<div class="v" id="v9"><span class="vn">9</span> <span class="br-p"><br><br></span>রাজা হিষ্কিয়ের রাজত্বকালের চতুর্থ বছরে, অর্থাৎ এলার ছেলে ইস্রায়েলের রাজা হোশেয়ের রাজত্বকালের সপ্তম বছরে আসিরিয়ার রাজা শল্‌মনেষর শমরিয়ার বিরুদ্ধে যুদ্ধযাত্রা করে নগরটি অবরুদ্ধ করলেন।</div>
<div class="v" id="v10"><span class="vn">10</span> তিন বছর পর আসিরিয়ার সৈন্যসামন্তরা সেটি দখল করে নিয়েছিল। অতএব হিষ্কিয়ের রাজত্বকালের ষষ্ঠ বছরে, অর্থাৎ ইস্রায়েলের রাজা হোশেয়ের রাজত্বকালের নবম বছরে শমরিয়া তাদের নিয়ন্ত্রণে এসেছিল।</div>
<div class="v" id="v11"><span class="vn">11</span> আসিরিয়ার রাজা ইস্রায়েলকে আসিরিয়ায় নির্বাসিত করলেন এবং হলহে, হাবোর নদীতীরের গোষণে ও মাদীয়দের বিভিন্ন নগরে তাদের থাকার ব্যবস্থা করে দিলেন।</div>
<div class="v" id="v12"><span class="vn">12</span> তারা তাদের ঈশ্বর সদাপ্রভুর বাধ্য হয়ে থাকেনি বলেই এই ঘটনা ঘটেছিল, বরং তারা তাঁর সেইসব পবিত্র নিয়ম লঙ্ঘন করল, যেগুলি সদাপ্রভুর দাস মোশি তাদের পালন করার আদেশ দিলেন। তারা না সেইসব আদেশে কান দিয়েছিল, না সেগুলি পালন করল।</div>
<div class="v" id="v13"><span class="vn">13</span> <span class="br-p"><br><br></span>রাজা হিষ্কিয়ের রাজত্বকালের চর্তুদশ বছরে আসিরিয়ার রাজা সন্‌হেরীব যিহূদার সব সুরক্ষিত নগর আক্রমণ করে সেগুলি দখল করে নিয়েছিলেন।</div>
<div class="v" id="v14"><span class="vn">14</span> তাই যিহূদার রাজা হিষ্কিয় লাখীশে আসিরিয়ার রাজাকে এই খবর দিয়ে পাঠালেন: “আমি অন্যায় করেছি। আপনি আমার কাছ থেকে ফিরে যান, আর আপনি যা দাবি করবেন, আমি আপনাকে তা-ই দেব।” আসিরিয়ার রাজা হিষ্কিয়ের কাছ থেকে জোর করে তিনশো তালন্ত<sup class="fnm"><a name="fnm3" href="#fn3">3</a></sup> রুপো ও ত্রিশ তালন্ত<sup class="fnm"><a name="fnm4" href="#fn4">4</a></sup> সোনা আদায় করে নিয়েছিলেন।</div>
<div class="v" id="v15"><span class="vn">15</span> অতএব সদাপ্রভুর মন্দিরে ও রাজপ্রাসাদের কোষাগারে যত রুপো ছিল, হিষ্কিয় সেসব তাঁর হাতে তুলে দিলেন।</div>
<div class="v" id="v16"><span class="vn">16</span> <span class="br-p"><br><br></span>যিহূদার রাজা হিষ্কিয় সদাপ্রভুর মন্দিরের দরজা ও চৌকাঠগুলি যত সোনা দিয়ে মুড়ে রেখেছিলেন, সেইসব সোনা খুলে নিয়ে সেই সময় তিনি তা আসিরিয়ার রাজাকে দিলেন।</div>
<div class="v" id="v17"><h2>সন্‌হেরীব জেরুশালেমকে হুমকি দেন</h2><span class="vn">17</span> <span class="br-p"><br><br></span>আসিরিয়ার রাজা লাখীশ থেকে তাঁর প্রধান সেনাপতি, মুখ্য কর্মকর্তা ও সমর-সেনাপতিকে এক বিশাল সৈন্যদল সমেত জেরুশালেমে হিষ্কিয়ের কাছে পাঠালেন। তাঁরা জেরুশালেমে এসে ধোপার মাঠে যাওয়ার পথে পড়া, উপরের দিকের পুকুরপারের কৃত্রিম জলপ্রণালীর কাছে এসে দাঁড়িয়েছিলেন।</div>
<div class="v" id="v18"><span class="vn">18</span> তাঁরা রাজাকে ডেকে পাঠালেন; এবং হিল্কিয়ের ছেলে তথা রাজপ্রাসাদের প্রশাসক ইলিয়াকীম, সচিব শিব্‌ন, ও আসফের ছেলে তথা লিপিকার যোয়াহ তাঁদের কাছে গেলেন।</div>
<div class="v" id="v19"><span class="vn">19</span> <span class="br-p"><br><br></span>সমর-সেনাপতি তাঁদের বললেন, “হিষ্কিয়কে গিয়ে বলো: <span class="br-p"><br><br></span>“ ‘সেই মহান রাজা, আসিরিয়ার রাজা একথাই বলেন: আপনি কীসের উপর ভরসা করছেন?</div>
<div class="v" id="v20"><span class="vn">20</span> আপনি বলছেন যে আপনার কাছে যুদ্ধ করার বুদ্ধিপরামর্শ ও শক্তি আছে—কিন্তু আপনি আসলে শুধু শূন্যগর্ভ কথাই বলছেন। কার উপর আপনি নির্ভর করছেন, যে আমার বিরুদ্ধেই আপনি বিদ্রোহ করে বসেছেন?</div>
<div class="v" id="v21"><span class="vn">21</span> দেখুন, আমি জানি যে আপনি মিশরের, সেই দলছুট ধারালো নলখাগড়ার উপর নির্ভর করছেন, যা তারই হাতে খোঁচা দেয়, যে সেটিতে ভর দিয়ে থাকে! যারা মিশরের রাজা ফরৌণের উপর নির্ভর করে, তাদের ক্ষেত্রে তিনি তেমনই।</div>
<div class="v" id="v22"><span class="vn">22</span> কিন্তু আপনি যদি আমাকে বলেন যে, “আমরা আমাদের ঈশ্বর সদাপ্রভুর উপর নির্ভর করছি,” তবে তাঁরই পুজোর উঁচু উঁচু স্থান ও যজ্ঞবেদিগুলি কি হিষ্কিয় যিহূদা ও জেরুশালেমের কাছে এই বলে দূর করেননি যে, “জেরুশালেমে এই যজ্ঞবেদির কাছেই তোমাদের আরাধনা করতে হবে”?</div>
<div class="v" id="v23"><span class="vn">23</span> <span class="br-p"><br><br></span>“ ‘এখন আসুন, আমার মনিব, আসিরিয়ার রাজার সাথে বোঝাপড়ায় আসুন: আমি আপনাকে 2,000 ঘোড়া দেব—যদি আপনি সেগুলিতে চড়ার মতো লোক জোগাড় করতে পারেন!</div>
<div class="v" id="v24"><span class="vn">24</span> আপনাকে যখন রথ ও অশ্বারোহীদের<sup class="fnm"><a name="fnm5" href="#fn5">5</a></sup> জন্য মিশরের উপর নির্ভর করতে হচ্ছে, তখন আপনি কীভাবে আমার মনিবের কর্মকর্তাদের মধ্যে সবচেয়ে নিম্নস্তরের একজন কর্মকর্তাকেও প্রতিহত করবেন?</div>
<div class="v" id="v25"><span class="vn">25</span> এছাড়াও, আমি কি সদাপ্রভুর অনুমতি ছাড়াই এই স্থানটি আক্রমণ ও ধ্বংস করতে এসেছি? সদাপ্রভু স্বয়ং আমাকে বলেছেন, যেন আমি এই দেশটির বিরুদ্ধে সমরাভিযান করে এটি ধ্বংস করে দিই।’ ”</div>
<div class="v" id="v26"><span class="vn">26</span> <span class="br-p"><br><br></span>তখন হিল্কিয়ের ছেলে ইলিয়াকীম, এবং শিব্‌ন ও যোয়াহ সমর-সেনাপতিকে বললেন, “দয়া করে আপনার দাসদের সাথে আরামীয় ভাষায় কথা বলুন, যেহেতু আমরা তা বুঝতে পারি। প্রাচীরের উপর দাঁড়িয়ে থাকা এইসব লোকজনের সামনে আমাদের সাথে হিব্রু ভাষায় কথা বলবেন না।”</div>
<div class="v" id="v27"><span class="vn">27</span> <span class="br-p"><br><br></span>কিন্তু সেই সেনাপতি উত্তর দিলেন, “আমার মনিব কি শুধু তোমাদের মনিবের ও তোমাদের কাছেই এসব কথা বলার জন্য আমাকে পাঠিয়েছেন, এবং প্রাচীরের উপর বসে থাকা এইসব লোকজনের—যাদের তোমাদেরই মতো নিজের নিজের মল ভোজন ও মূত্র পান করতে হবে—তাদের কাছে বলার জন্য পাঠাননি?”</div>
<div class="v" id="v28"><span class="vn">28</span> <span class="br-p"><br><br></span>পরে সেই সেনাপতি উঠে দাঁড়িয়ে হিব্রু ভাষাতেই বলে উঠেছিলেন, “সেই মহান রাজা, আসিরিয়ার রাজার কথা শোনো!</div>
<div class="v" id="v29"><span class="vn">29</span> রাজামশাই একথাই বলেন: হিষ্কিয় যেন তোমাদের না ঠকান। তিনি আমার হাত থেকে তোমাদের বাঁচাতে পারবেন না।</div>
<div class="v" id="v30"><span class="vn">30</span> এই কথা বলে যেন হিষ্কিয় তোমাদের সদাপ্রভুতে নির্ভর করতে বাধ্য না করেন, ‘সদাপ্রভু অবশ্যই আমাদের রক্ষা করবেন; এই নগরটি আসিরিয়ার রাজার হাতে গিয়ে পড়বে না।’</div>
<div class="v" id="v31"><span class="vn">31</span> <span class="br-p"><br><br></span>“তোমরা হিষ্কিয়ের কথা শুনো না। আসিরিয়ার রাজা একথাই বলেন: আমার সাথে সন্ধি করো ও আমার কাছে বের হয়ে এসো। তবেই তোমরা প্রত্যেকে তোমাদের নিজেদের দ্রাক্ষাক্ষেতের ও ডুমুর গাছের ফল খেতে পারবে এবং নিজেদের কুয়োর জলপান করতে পারবে।</div>
<div class="v" id="v32"><span class="vn">32</span> পরে আমি এসে তোমাদের এমন একটি দেশে নিয়ে যাব, যেটি তোমাদের নিজেদের দেশের মতোই—খাদ্যশস্য ও নতুন দ্রাক্ষারসে ভরা এক দেশ, রুটি ও দ্রাক্ষাক্ষেতে ভরা এক দেশ, জলপাই গাছ ও মধু ভরা এক দেশ। মৃত্যু নয়, কিন্তু জীবন বেছে নাও! <span class="br-p"><br><br></span>“হিষ্কিয়ের কথা শুনো না, কারণ এই কথা বলার সময় তিনি তোমাদের বিপথে পরিচালিত করছেন, ‘সদাপ্রভু আমাদের রক্ষা করবেন।’</div>
<div class="v" id="v33"><span class="vn">33</span> কোনও দেশের দেবতা কি আসিরিয়ার রাজার হাত থেকে তার দেশকে বাঁচাতে পেরেছে?</div>
<div class="v" id="v34"><span class="vn">34</span> হমাতের ও অর্পদের দেবতারা কোথায় গেল? সফর্বয়িমের, হেনার ও ইব্বার দেবতারা কোথায় গেল? তারা কি আমার হাত থেকে শমরিয়াকে বাঁচাতে পেরেছে?</div>
<div class="v" id="v35"><span class="vn">35</span> এইসব দেশের দেবতাদের মধ্যে কে তার দেশকে আমার হাত থেকে বাঁচাতে পেরেছে? তবে সদাপ্রভুই বা কীভাবে আমার হাত থেকে জেরুশালেমকে রক্ষা করবে?”</div>
<div class="v" id="v36"><span class="vn">36</span> <span class="br-p"><br><br></span>কিন্তু লোকেরা চুপ করে ছিল ও কোনও উত্তর দেয়নি, কারণ রাজামশাই আদেশ দিলেন, “তাঁর কথার কোনও উত্তর দিয়ো না।”</div>
<div class="v" id="v37"><span class="vn">37</span> <span class="br-p"><br><br></span>পরে হিল্কিয়ের ছেলে তথা রাজপ্রাসাদের প্রশাসক ইলিয়াকীম, সচিব শিব্‌ন, এবং আসফের ছেলে তথা লিপিকার যোয়াহ নিজেদের পোশাক ছিঁড়ে হিষ্কিয়ের কাছে গেলেন, এবং সমর-সেনাপতির বলা সব কথা তাঁকে বলে শুনিয়েছিলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, “অবী”</div>
<div class="fn"><sup class="fnt"><a name="fn2" href="#fnm2">2</a></sup> হিব্রু ভাষায় নহুষ্টন শব্দটি ব্রোঞ্জ ও সাপ, দুটির মতোই শোনাতো</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ, প্রায় ১১ টন বা প্রায় ১০ মেট্রিক টন</div>
<div class="fn"><sup class="fnt"><a name="fn4" href="#fnm4">4</a></sup> অর্থাৎ, প্রায় ১ টন বা প্রায় ১ মেট্রিক টন</div>
<div class="fn"><sup class="fnt"><a name="fn5" href="#fnm5">5</a></sup> অথবা, “সারথিদের”</div>
</div>
<!-- PARSED ABOVE; EDITING MAY BREAK PARSER -->
</body></html>