<html><head>
<meta http-equiv="Content-Type" content="text/html;charset=utf-8" />
<title>2Kgs 19 &ndash; 2 রাজাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 19);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 রাজাবলি</b> &ndash; <a href="2Kgs_1.html">1</a> ... <a href="2Kgs_17.html">17</a> <a href="2Kgs_18.html">18</a> <b>19</b> <a href="2Kgs_20.html">20</a> <a href="2Kgs_21.html">21</a> ... <a href="2Kgs_25.html">25</a> </div><hr>
<h1>2Kgs 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেমের মুক্তিসংক্রান্ত ভাববাণী</h2><span class="vn">1</span> <span class="br-p"><br><br></span>রাজা হিষ্কিয় যখন একথা শুনেছিলেন, তখন তিনি তাঁর পোশাক ছিঁড়ে গায়ে চট জড়িয়েছিলেন এবং সদাপ্রভুর মন্দিরে গেলেন।</div>
<div class="v" id="v2"><span class="vn">2</span> তিনি রাজপ্রাসাদের প্রশাসক ইলিয়াকীম, সচিব শিব্‌ন ও প্রমুখ যাজকদের গায়ে চট পরিহিত অবস্থাতেই আমোষের ছেলে ভাববাদী যিশাইয়র কাছে পাঠিয়ে দিলেন।</div>
<div class="v" id="v3"><span class="vn">3</span> তাঁরা গিয়ে তাঁকে বললেন, “হিষ্কিয় একথাই বলেন: আজকের এই দিনটি হল মর্মান্তিক যন্ত্রণা, তিরস্কার ও কলঙ্কময় একদিন, ঠিক যেমন সন্তান প্রসবের সময় এসে গিয়েছে, অথচ যেন সন্তান প্রসবের শক্তিই নেই।</div>
<div class="v" id="v4"><span class="vn">4</span> যেন এমনই হয় যে আপনার ঈশ্বর সদাপ্রভু সেই সমর-সেনাপতির সব কথা শুনে তাঁকে ধমক দেন, যাঁকে তাঁর মনিব, আসিরিয়ার রাজা জীবন্ত ঈশ্বরকে বিদ্রুপ করার জন্য পাঠিয়েছেন। তাই এখনও যারা বেঁচে আছে, সেই অবশিষ্ট লোকজনের জন্য প্রার্থনা করুন।”</div>
<div class="v" id="v5"><span class="vn">5</span> <span class="br-p"><br><br></span>রাজা হিষ্কিয়ের কর্মকর্তারা যখন যিশাইয়র কাছে এলেন,</div>
<div class="v" id="v6"><span class="vn">6</span> যিশাইয় তাঁদের বললেন, “আপনাদের মনিবকে গিয়ে বলুন, ‘সদাপ্রভু এই কথা বলেন: তুমি যা শুনেছ—যেসব কথা বলে আসিরিয়ার রাজার তাঁবেদাররা আমার নিন্দা করেছে, তাতে তুমি ভয় পেয়ো না।</div>
<div class="v" id="v7"><span class="vn">7</span> শোনো! সে যখন বিশেষ একটি খবর শুনতে পাবে, তখন আমি তাকে তার নিজের দেশে ফিরে যেতে বাধ্য করব, এবং সেখানেই আমি তাকে তরোয়াল দিয়ে মেরে ফেলব।’ ”</div>
<div class="v" id="v8"><span class="vn">8</span> <span class="br-p"><br><br></span>সেই সমর-সেনাপতি যখন শুনেছিলেন যে আসিরিয়ার রাজা লাখীশ ছেড়ে এসেছেন, তখন তিনিও জেরুশালেম থেকে দূরে সরে গেলেন এবং রাজামশাইকে লিব্‌নার বিরুদ্ধে যুদ্ধ করতে দেখেছিলেন।</div>
<div class="v" id="v9"><span class="vn">9</span> <span class="br-p"><br><br></span>ইত্যবসরে সন্‌হেরীব খবর পেয়েছিলেন যে কূশ দেশের<sup class="fnm"><a name="fnm1" href="#fn1">1</a></sup> রাজা তির্হক তাঁর বিরুদ্ধে যুদ্ধ করার জন্য কুচকাওয়াজ করে এগিয়ে আসছেন। তাই তিনি আরেকবার এই খবর দিয়ে হিষ্কিয়ের কাছে কয়েকজন দূত পাঠালেন:</div>
<div class="v" id="v10"><span class="vn">10</span> “যিহূদার রাজা হিষ্কিয়কে গিয়ে বলো: যে দেবতার উপর আপনি নির্ভর করে আছেন, তিনি যেন এই কথা বলে আপনাকে না ঠকান যে, ‘আসিরিয়ার রাজার হাতে জেরুশালেমকে সমর্পণ করা হবে না।’</div>
<div class="v" id="v11"><span class="vn">11</span> আপনি তো নিশ্চয় শুনেছেন, আসিরিয়ার রাজারা সব দেশের প্রতি কী করেছেন, কীভাবে তাঁরা সম্পূর্ণরূপে সেগুলি ধ্বংস করে দিয়েছেন। তবে আপনি কি রক্ষা পাবেন?</div>
<div class="v" id="v12"><span class="vn">12</span> আমার পিতৃপুরুষেরা যেসব দেশ ধ্বংস করে দিলেন, সেসব দেশের—গোষণ, হারণ, রেৎসফ ও তেল-অৎসরের অধিবাসী এদনের লোকজনের—দেবতারা কি তাদের বাঁচাতে পেরেছিল?</div>
<div class="v" id="v13"><span class="vn">13</span> হমাতের রাজা বা অর্পদের রাজা কোথায় গেল? লায়ীর, সফর্বয়িম, হেনা ও ইব্বার রাজারাই বা কোথায় গেল?”</div>
<div class="v" id="v14"><h2>হিষ্কিয়ের প্রার্থনা</h2><span class="vn">14</span> <span class="br-p"><br><br></span>হিষ্কিয় দূতদের হাত থেকে সেই চিঠিটি গ্রহণ করে সেটি পড়েছিলেন। পরে তিনি সদাপ্রভুর মন্দিরে উঠে গিয়ে সেই চিঠিটি সদাপ্রভুর সামনে মেলে ধরেছিলেন।</div>
<div class="v" id="v15"><span class="vn">15</span> হিষ্কিয় এই বলে সদাপ্রভুর কাছে প্রার্থনা করলেন: “দুই করূবের মাঝে বিরাজমান হে ইস্রায়েলের ঈশ্বর সদাপ্রভু, একমাত্র তুমিই পৃথিবীর সব রাজ্যের ঈশ্বর। তুমিই আকাশমণ্ডল ও পৃথিবী সৃষ্টি করেছ।</div>
<div class="v" id="v16"><span class="vn">16</span> হে সদাপ্রভু, কর্ণপাত করো, ও শোনো; হে সদাপ্রভু, চোখ খোলো, ও দেখো; সন্‌হেরীব জীবন্ত ঈশ্বরকে বিদ্রুপ করার জন্য যে কথা বলে পাঠিয়েছেন, তা তুমি শোনো।</div>
<div class="v" id="v17"><span class="vn">17</span> <span class="br-p"><br><br></span>“হে সদাপ্রভু, একথা সত্যি যে আসিরিয়ার রাজারা এইসব জাতিকে ও তাদের দেশগুলি পরিত্যক্ত করে ছেড়েছেন।</div>
<div class="v" id="v18"><span class="vn">18</span> তাঁরা তাদের দেবতাদের আগুনে ছুঁড়ে ফেলে দিয়ে সেগুলি নষ্ট করে দিয়েছেন, কারণ তারা যে আদৌ দেবতাই ছিল না, কিন্তু তারা ছিল মানুষের হাতে গড়া কাঠ ও পাথরের মূর্তিমাত্র।</div>
<div class="v" id="v19"><span class="vn">19</span> এখন, হে আমাদের ঈশ্বর সদাপ্রভু, তাঁর হাত থেকে আমাদের রক্ষা করো, যেন পৃথিবীর সব রাজ্য জানতে পারে যে, হে সদাপ্রভু, একমাত্র তুমিই ঈশ্বর।”</div>
<div class="v" id="v20"><h2>সন্‌হেরীবের পতনের বিষয়ে যিশাইয় ভাববাণী করলেন</h2><span class="vn">20</span> <span class="br-p"><br><br></span>পরে আমোষের ছেলে যিশাইয় হিষ্কিয়ের কাছে এই খবর দিয়ে পাঠালেন: “ইস্রায়েলের ঈশ্বর সদাপ্রভু একথাই বলেন: আসিরিয়ার রাজা সন্‌হেরীবের বিষয়ে তোমার করা প্রার্থনাটি আমি শুনেছি।</div>
<div class="v" id="v21"><span class="vn">21</span> তাঁর বিরুদ্ধে সদাপ্রভু একথাই বলেছেন: <span class="br-p"><br><br></span><span class="br-ind"><br><span class="indent">&nbsp;</span></span>“ ‘কুমারী-কন্যা সিয়োন<br> <span class="br-ind"><br><span class="indent">&nbsp;</span></span>তোমাকে অবজ্ঞা ও উপহাস করছে।<br> <span class="br-ind"><br><span class="indent">&nbsp;</span></span>জেরুশালেম-কন্যা<br> <span class="br-ind"><br><span class="indent">&nbsp;</span></span>তোমায় পালাতে দেখে মাথা নাড়াচ্ছে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তুমি কাকে বিদ্রুপ করেছ ও কার নিন্দা করেছ?<br> <span class="br-ind"><br><span class="indent">&nbsp;</span></span>কার বিরুদ্ধে তুমি গলার স্বর চড়িয়েছ<br> <span class="br-ind"><br><span class="indent">&nbsp;</span></span>এবং গর্বভরে চোখ তুলে চেয়েছ?<br> <span class="br-ind"><br><span class="indent">&nbsp;</span></span>ইস্রায়েলের সেই পবিত্রতমের বিরুদ্ধে!<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তোমার দূতদের মাধ্যমে<br> <span class="br-ind"><br><span class="indent">&nbsp;</span></span>তুমি সদাপ্রভুকে বিদ্রুপ করেছ।<br> <span class="br-ind"><br><span class="indent">&nbsp;</span></span>আর তুমি বলেছ,<br> <span class="br-ind"><br><span class="indent">&nbsp;</span></span>“আমার অনেক রথ দিয়ে<br> <span class="br-ind"><br><span class="indent">&nbsp;</span></span>আমি পর্বত-শিখরে চড়েছি,<br> <span class="br-ind"><br><span class="indent">&nbsp;</span></span>লেবাননের উচ্চশিখরে চড়েছি।<br> <span class="br-ind"><br><span class="indent">&nbsp;</span></span>আমি সেখানকার সবচেয়ে উঁচু দেবদারু গাছগুলি কেটে নামিয়েছি,<br> <span class="br-ind"><br><span class="indent">&nbsp;</span></span>বাছাই করা চিরহরিৎ গাছগুলিও নামিয়েছি।<br> <span class="br-ind"><br><span class="indent">&nbsp;</span></span>আমি সেখানকার প্রত্যন্ত এলাকায় পৌঁছে গিয়েছি,<br> <span class="br-ind"><br><span class="indent">&nbsp;</span></span>সেখানকার মনোরম অরণ্যে গিয়েছি।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>আমি বিদেশে কুয়ো খুঁড়েছি<br> <span class="br-ind"><br><span class="indent">&nbsp;</span></span>আর সেখানে জলপান করেছি।<br> <span class="br-ind"><br><span class="indent">&nbsp;</span></span>আমার পায়ের তলা দিয়ে<br> <span class="br-ind"><br><span class="indent">&nbsp;</span></span>আমি মিশরের সব খালবিল শুকিয়ে দিয়েছি।” <span class="br-p"><br><br></span><br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>“ ‘তোমরা কি শোননি?<br> <span class="br-ind"><br><span class="indent">&nbsp;</span></span>দীর্ঘকাল আগে আমি তা স্থির করলাম।<br> <span class="br-ind"><br><span class="indent">&nbsp;</span></span>প্রাচীনকালেই আমি তার পরিকল্পনা করলাম;<br> <span class="br-ind"><br><span class="indent">&nbsp;</span></span>এখন আমি তা কাজে পরিণত করেছি,<br> <span class="br-ind"><br><span class="indent">&nbsp;</span></span>এই যে তুমি সুরক্ষিত নগরগুলি<br> <span class="br-ind"><br><span class="indent">&nbsp;</span></span>পাথরের স্তূপে পরিণত করেছ।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তাদের লোকজন, শক্তি নিঃশেষিত হয়ে,<br> <span class="br-ind"><br><span class="indent">&nbsp;</span></span>আশাহত ও লজ্জিত হয়েছে।<br> <span class="br-ind"><br><span class="indent">&nbsp;</span></span>তারা মাঠের চারাগাছের মতো হয়ে গিয়েছে,<br> <span class="br-ind"><br><span class="indent">&nbsp;</span></span>কোমল সবুজ মুকুলের মতো হয়ে গিয়েছে,<br> <span class="br-ind"><br><span class="indent">&nbsp;</span></span>ছাদের উপর গজানো ঘাসের মতো হয়ে গিয়েছে,<br> <span class="br-ind"><br><span class="indent">&nbsp;</span></span>যা বেড়ে ওঠার আগেই শুকিয়ে যায়। <span class="br-p"><br><br></span><br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>“ ‘কিন্তু আমি জানি তুমি কোথায় আছো<br> <span class="br-ind"><br><span class="indent">&nbsp;</span></span>আর কখন তুমি আসো ও যাও<br> <span class="br-ind"><br><span class="indent">&nbsp;</span></span>আর কীভাবে তুমি আমার বিরুদ্ধে ক্রোধ প্রকাশ করেছ।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>যেহেতু তুমি আমার বিরুদ্ধে ক্রোধ প্রকাশ করেছ<br> <span class="br-ind"><br><span class="indent">&nbsp;</span></span>আর যেহেতু তোমার ঔদ্ধত্য আমার কানে এসেছে,<br> <span class="br-ind"><br><span class="indent">&nbsp;</span></span>তাই আমি আমার বড়শি তোমার নাকে গেঁথে দেব<br> <span class="br-ind"><br><span class="indent">&nbsp;</span></span>আর তোমার মুখে আমি আমার বলগা পরাব,<br> <span class="br-ind"><br><span class="indent">&nbsp;</span></span>আর সেই পথে তোমাকে ফেরত পাঠাব<br> <span class="br-ind"><br><span class="indent">&nbsp;</span></span>যে পথ দিয়ে তুমি এসেছিলে।’<br></div>
<div class="v" id="v29"><span class="vn">29</span> <span class="br-p"><br><br></span>“এই হবে তোমার জন্য চিহ্ন, হিষ্কিয়: <span class="br-p"><br><br></span><span class="br-ind"><br><span class="indent">&nbsp;</span></span>“এ বছর তোমরা তা-ই খাবে, যা নিজে থেকে উৎপন্ন হবে,<br> <span class="br-ind"><br><span class="indent">&nbsp;</span></span>আর দ্বিতীয় বছরে সেটি থেকে উদ্ভূত খাদ্যশস্য খাবে।<br> <span class="br-ind"><br><span class="indent">&nbsp;</span></span>কিন্তু তৃতীয় বছরে তোমরা শস্য বুনবে ও কাটবে,<br> <span class="br-ind"><br><span class="indent">&nbsp;</span></span>দ্রাক্ষাক্ষেত তৈরি করে তার ফল খাবে।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>আরও একবার যিহূদা রাজ্যের অবশিষ্ট লোকেরা<br> <span class="br-ind"><br><span class="indent">&nbsp;</span></span>পায়ের নিচে মূল খুঁজে পাবে ও তাদের উপরে ফল ধরবে।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>কারণ জেরুশালেম থেকে আসবে এক অবশিষ্টাংশ,<br> <span class="br-ind"><br><span class="indent">&nbsp;</span></span>আর সিয়োন পাহাড় থেকে একদল রক্ষাপ্রাপ্ত লোক। <span class="br-p"><br><br></span>“সর্বশক্তিমান সদাপ্রভুর উদ্দীপনাই এ কাজ সম্পন্ন করবে।<br></div>
<div class="v" id="v32"><span class="vn">32</span> <span class="br-p"><br><br></span>“তাই আসিরিয়ার রাজার বিষয়ে সদাপ্রভু একথাই বলেন: <span class="br-p"><br><br></span><span class="br-ind"><br><span class="indent">&nbsp;</span></span>“ ‘সে এই নগরে প্রবেশ করবে না<br> <span class="br-ind"><br><span class="indent">&nbsp;</span></span>বা এখানে একটিও তির ছুঁড়বে না<br> <span class="br-ind"><br><span class="indent">&nbsp;</span></span>সে ঢাল নিয়ে এর সামনে আসবে না<br> <span class="br-ind"><br><span class="indent">&nbsp;</span></span>বা এর বিরুদ্ধে অবরোধ গড়ে তুলবে না।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>যে পথ দিয়ে সে এসেছিল, সে পথেই সে ফিরে যাবে;<br> <span class="br-ind"><br><span class="indent">&nbsp;</span></span>সে এই নগরে প্রবেশ করবে না,<br> <span class="br-ind"><br><span class="indent">&nbsp;</span></span>সদাপ্রভু একথা ঘোষণা করেছেন।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>আমি এই নগরটি রক্ষা করব ও এটি বাঁচাব,<br> <span class="br-ind"><br><span class="indent">&nbsp;</span></span>আমার স্বার্থে ও আমার দাস দাউদের স্বার্থে।’ ”<br></div>
<div class="v" id="v35"><span class="vn">35</span> <span class="br-p"><br><br></span>সেরাতেই সদাপ্রভুর দূত আসিরীয়দের সৈন্যশিবিরে গিয়ে এক লক্ষ পঁচাশি হাজার সৈন্য মেরে ফেলেছিলেন। পরদিন সকালে যখন লোকজন ঘুম থেকে উঠেছিল—দেখা গেল সর্বত্র শুধু মৃতদেহ ছড়িয়ে পড়ে আছে!</div>
<div class="v" id="v36"><span class="vn">36</span> তাই আসিরিয়ার রাজা সন্‌হেরীব সৈন্যশিবির ভেঙে দিয়ে সেখান থেকে সরে পড়েছিলেন। তিনি নীনবীতে ফিরে গিয়ে সেখানেই থেকে গেলেন।</div>
<div class="v" id="v37"><span class="vn">37</span> <span class="br-p"><br><br></span>একদিন, যখন তিনি তাঁর দেবতা নিষ্রোকের মন্দিরে পুজো করছিলেন, তাঁর দুই ছেলে অদ্রম্মেলক ও শরেৎসর তরোয়াল দিয়ে তাঁকে হত্যা করল, এবং আরারট দেশে পালিয়ে গেল। তাঁর ছেলে এসর-হদ্দোন রাজা রূপে তাঁর স্থলাভিষিক্ত হলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ, নীলনদের উপরের দিকে অবস্থিত এলাকা</div>
</div>
<!-- PARSED ABOVE; EDITING MAY BREAK PARSER -->
</body></html>