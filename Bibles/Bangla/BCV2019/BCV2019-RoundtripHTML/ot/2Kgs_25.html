<html><head>
<meta http-equiv="Content-Type" content="text/html;charset=utf-8" />
<title>2Kgs 25 &ndash; 2 রাজাবলি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 25);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 রাজাবলি</b> &ndash; <a href="2Kgs_1.html">1</a> ... <a href="2Kgs_23.html">23</a> <a href="2Kgs_24.html">24</a> <b>25</b> </div><hr>
<h1>2Kgs 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>অতএব সিদিকিয়ের রাজত্বকালের নবম বছরে, দশম মাসের দশম দিনে ব্যাবিলনের রাজা নেবুখাদনেজার তাঁর সমগ্র সৈন্যদল নিয়ে জেরুশালেমের বিরুদ্ধে কুচকাওয়াজ করে এগিয়ে গেলেন। তিনি নগরের বাইরে সৈন্যশিবির স্থাপন করে জেরুশালেমের চারপাশে অবরোধ গড়ে তুলেছিলেন।</div>
<div class="v" id="v2"><span class="vn">2</span> রাজা সিদিকিয়ের রাজত্বকালের একাদশ বছর পর্যন্ত নগরটি অবরুদ্ধ হয়েই ছিল।</div>
<div class="v" id="v3"><span class="vn">3</span> <span class="br-p"><br><br></span>চতুর্থ<sup class="fnm"><a name="fnm1" href="#fn1">1</a></sup> মাসের নবম দিনে নগরের দুর্ভিক্ষ এত চরম আকার নিয়েছিল, যে সেখানকার লোকজনের কাছে কোনও খাবারদাবার ছিল না।</div>
<div class="v" id="v4"><span class="vn">4</span> পরে নগরের প্রাচীর ভেঙে গেল, এবং রাতের বেলায় গোটা সৈন্যদল রাজার বাগানের কাছে থাকা দুটি প্রাচীরের মাঝখানে অবস্থিত দরজা দিয়ে পালিয়ে গেল, যদিও ব্যাবিলনের সৈন্যসামন্ত<sup class="fnm"><a name="fnm2" href="#fn2">2</a></sup> কিন্তু নগরটি ঘিরে রেখেছিল। তারা অরাবার<sup class="fnm"><a name="fnm3" href="#fn3">3</a></sup> দিকে পালিয়ে গেল,</div>
<div class="v" id="v5"><span class="vn">5</span> কিন্তু ব্যাবিলনের<sup class="fnm"><a name="fnm4" href="#fn4">4</a></sup> সৈন্যদল রাজার পিছু ধাওয়া করে যিরীহোর সমভূমিতে তাঁকে ধরে ফেলেছিল। তাঁর সব সৈন্যসামন্ত তাঁর কাছ থেকে বিচ্ছিন্ন ও ছিন্নভিন্ন হয়ে পড়েছিল,</div>
<div class="v" id="v6"><span class="vn">6</span> এবং তিনি ধরা পড়ে গেলেন। <span class="br-p"><br><br></span>তাঁকে ধরে রিব্‌লাতে ব্যাবিলনের রাজার কাছে নিয়ে যাওয়া হল, এবং সেখানে তাঁর দণ্ডাদেশ ঘোষণা করা হল।</div>
<div class="v" id="v7"><span class="vn">7</span> সিদিকিয়ের চোখের সামনেই তাঁর ছেলেদের তারা হত্যা করল। পরে তারা তাঁর চোখ উপড়ে নিয়েছিল, ও ব্রোঞ্জের শিকল দিয়ে বেঁধে তারা তাঁকে ব্যাবিলনে নিয়ে গেল।</div>
<div class="v" id="v8"><span class="vn">8</span> <span class="br-p"><br><br></span>ব্যাবিলনের রাজা নেবুখাদনেজারের রাজত্বকালের উনিশতম বছরের পঞ্চম মাসের সপ্তম দিনে ব্যাবিলনের রাজার এক কর্মকর্তা, রাজকীয় রক্ষীদলের সেনাপতি নবূষরদন জেরুশালেমে এলেন।</div>
<div class="v" id="v9"><span class="vn">9</span> তিনি সদাপ্রভুর মন্দিরে, রাজপ্রাসাদে এবং জেরুশালেমের সব বাড়িতে আগুন লাগিয়ে দিলেন। প্রত্যেকটি গুরুত্বপূর্ণ ঘরবাড়ি তিনি পুড়িয়ে ছাই করে দিলেন।</div>
<div class="v" id="v10"><span class="vn">10</span> রাজরক্ষীদলের সেনাপতির অধীনস্থ সমস্ত ব্যাবিলনীয় সৈন্য জেরুশালেমের চারপাশের প্রাচীর ভেঙে দিয়েছিল।</div>
<div class="v" id="v11"><span class="vn">11</span> রক্ষীদলের সেনাপতি নবূষরদন নগরে থেকে যাওয়া লোকজনকে, এবং তাদের পাশাপাশি বাদবাকি জনসাধারণকে ও যারা ব্যাবিলনের রাজার কাছে পালিয়ে গেল, তাদেরও নির্বাসনে পাঠিয়ে দিলেন।</div>
<div class="v" id="v12"><span class="vn">12</span> কিন্তু সেনাপতি দেশের অত্যন্ত গরিব কয়েকজন লোককে দ্রাক্ষাক্ষেতে ও ক্ষেতখামারে কাজ করার জন্য ছেড়ে গেলেন।</div>
<div class="v" id="v13"><span class="vn">13</span> <span class="br-p"><br><br></span>ব্যাবিলনের সৈন্যরা সদাপ্রভুর মন্দিরের ব্রোঞ্জের থাম, সরণযোগ্য তাক ও ব্রোঞ্জের সমুদ্রপাত্র—এসবই ভেঙে ফেলেছিল এবং সেই ব্রোঞ্জ বের করে ব্যাবিলনে নিয়ে গেল।</div>
<div class="v" id="v14"><span class="vn">14</span> এছাড়াও তারা হাঁড়ি, বেলচা, সলতে ছাঁটার যন্ত্র, থালা ও মন্দিরের সেবাকাজে যেগুলি ব্যবহৃত হতো, ব্রোঞ্জের সেইসব জিনিসপত্রও তুলে নিয়ে গেল।</div>
<div class="v" id="v15"><span class="vn">15</span> রাজরক্ষীদলের সেনাপতি পাকা সোনা বা রুপো দিয়ে তৈরি সব ধুনুচি ও জল ছিটোনোর গামলাগুলিও নিয়ে গেলেন।</div>
<div class="v" id="v16"><span class="vn">16</span> <span class="br-p"><br><br></span>সদাপ্রভুর মন্দিরের জন্য শলোমন যে দুটি থাম, সমুদ্রপাত্র ও সরণযোগ্য তাকগুলি তৈরি করলেন, সেগুলিতে এত ব্রোঞ্জ ছিল যে তা মেপে রাখা সম্ভব হয়নি।</div>
<div class="v" id="v17"><span class="vn">17</span> প্রত্যেকটি স্তম্ভ উচ্চতায় ছিল আঠারো হাত<sup class="fnm"><a name="fnm5" href="#fn5">5</a></sup> করে। এক-একটি স্তম্ভের মাথায় রাখা ব্রোঞ্জের স্তম্ভশীর্ষের উচ্চতা ছিল তিন হাত<sup class="fnm"><a name="fnm6" href="#fn6">6</a></sup> এবং সেটি পরস্পরছেদী এক জালের মতো করে সাজিয়ে দেওয়া হল ও সেটির চারপাশে ছিল ব্রোঞ্জের বেশ কয়েকটি ডালিম। অন্য থামেও একইরকম ভাবে পরস্পরছেদী জালের মতো সাজসজ্জা ছিল।</div>
<div class="v" id="v18"><span class="vn">18</span> <span class="br-p"><br><br></span>রক্ষীদলের সেনাপতি মহাযাজক সরায়কে, পদাধিকারবলে তাঁর পরে যিনি ছিলেন, সেই যাজক সফনিয়কে ও তিনজন দারোয়ানকে বন্দি করে নিয়ে গেলেন।</div>
<div class="v" id="v19"><span class="vn">19</span> নগরে তখনও যারা থেকে গেলেন, তাদের মধ্যে যাঁর উপর যোদ্ধাদের দেখাশোনার দায়িত্ব ছিল, তাঁকে, ও পাঁচজন রাজকীয় পরামর্শদাতাকেও তিনি ধরেছিলেন। এছাড়াও যাঁর উপর দেশের প্রজাদের সামরিক বাহিনীতে কাজ করার জন্য বাধ্যতামূলকভাবে যোগ দেওয়ানোর দায়িত্ব দেওয়া ছিল, সেই সচিবকে এবং নগরে যে ষাটজন বাধ্যতামূলকভাবে সৈন্যতালিকাভুক্ত ব্যক্তি পাওয়া গেল, তাদেরও তিনি ধরেছিলেন।</div>
<div class="v" id="v20"><span class="vn">20</span> সেনাপতি নবূষরদন তাদের সবাইকে ধরে রিব্‌লাতে ব্যাবিলনের রাজার কাছে নিয়ে এলেন।</div>
<div class="v" id="v21"><span class="vn">21</span> হমাৎ দেশের রিব্‌লাতে ব্যাবিলনের রাজা প্রাণদণ্ডে দণ্ডিত এই লোকদের বধ করলেন। <span class="br-p"><br><br></span>অতএব যিহূদা তার দেশ থেকে নির্বাসিত হল।</div>
<div class="v" id="v22"><span class="vn">22</span> <span class="br-p"><br><br></span>ব্যাবিলনের রাজা নেবুখাদনেজার যিহূদাতে যেসব লোকজন ছেড়ে গেলেন, তাদের উপর তিনি শাফনের নাতি, অর্থাৎ অহীকামের ছেলে গদলিয়কে শাসনকর্তা নিযুক্ত করলেন।</div>
<div class="v" id="v23"><span class="vn">23</span> যখন সৈন্যদলের উচ্চপদস্থ কর্মকর্তা ও তাঁদের লোকজনেরা শুনতে পেয়েছিলেন যে ব্যাবিলনের রাজা গদলিয়কে শাসনকর্তা নিযুক্ত করেছেন, তখন তাঁরা—অর্থাৎ নথনিয়ের ছেলে ইশ্মায়েল, কারেহর ছেলে যোহানন, নটোফাতীয় তন্‌হূমতের ছেলে সরায়, সেই মাখাতীয়ের ছেলে যাসনিয়, এবং তাঁদের লোকজন মিস্‌পাতে গদলিয়ের কাছে এলেন।</div>
<div class="v" id="v24"><span class="vn">24</span> তাঁদের ও তাঁদের লোকজনকে আশ্বস্ত করার জন্য গদলিয় একটি শপথ নিয়েছিলেন। “ব্যাবিলনের কর্মকর্তাদের তোমরা ভয় কোরো না,” তিনি বললেন। “দেশেই থেকে যাও ও ব্যাবিলনের রাজার সেবা করো, তাতে তোমাদেরই মঙ্গল হবে।”</div>
<div class="v" id="v25"><span class="vn">25</span> <span class="br-p"><br><br></span>সপ্তম মাসে অবশ্য ইলীশামার নাতি ও নথনিয়ের ছেলে, তথা শরীরে রাজরক্ত ধারণকারী সেই ইশ্মায়েল সাথে দশজন লোক নিয়ে এসে গদলিয়কে এবং মিস্‌পাতে সেই সময় তাঁর সাথে যিহূদার যে লোকেরা ছিল, তাদের ও ব্যাবিলন থেকে আসা কয়েকজন লোককেও হত্যা করলেন।</div>
<div class="v" id="v26"><span class="vn">26</span> এই পরিস্থিতিতে, ছোট থেকে বড়, সব লোকজন, সৈন্যদলের উচ্চপদস্থ কর্মকর্তাদের সাথে মিলিতভাবে ব্যাবিলনের লোকজনের ভয়ে মিশরে পালিয়ে গেলেন।</div>
<div class="v" id="v27"><h2>যিহোয়াখীন মুক্ত হন</h2><span class="vn">27</span> <span class="br-p"><br><br></span>যিহূদার রাজা যিহোয়াখীনের বন্দিত্বের সাঁইত্রিশতম বছরে, অর্থাৎ যে বছর ইবিল-মরোদক ব্যাবিলনের রাজা হলেন, সেই বছরেই তিনি যিহূদার রাজা যিহোয়াখীনকে কারাগার থেকে মুক্তি দিলেন। দ্বাদশ মাসের সাতাশতম দিনে তিনি এ কাজ করলেন।</div>
<div class="v" id="v28"><span class="vn">28</span> তিনি যিহোয়াখীনের সাথে সদয় ভঙ্গিতে কথা বললেন এবং ব্যাবিলনে তাঁর সাথে অন্যান্য যেসব রাজা ছিলেন, তাঁদের তুলনায় তিনি যিহোয়াখীনকে বেশি সম্মানীয় এক আসন দিলেন।</div>
<div class="v" id="v29"><span class="vn">29</span> তাই যিহোয়াখীন তাঁর কয়েদির পোশাক একদিকে সরিয়ে রেখেছিলেন এবং জীবনের বাকি দিনগুলি তিনি নিয়মিতভাবে রাজার টেবিলেই বসে ভোজনপান করলেন।</div>
<div class="v" id="v30"><span class="vn">30</span> যতদিন যিহোয়াখীন বেঁচেছিলেন, রাজামশাই প্রত্যেকদিন নিয়মিতভাবে তাঁকে ভাতা দিয়ে গেলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> মূল হিব্রু পাঠ্যাংশের এক সম্ভাব্য পাঠ (যিরমিয় ৫২:৬ পদ দেখুন)</div>
<div class="fn"><sup class="fnt"><a name="fn2" href="#fnm2">2</a></sup> অথবা, কলদীয়েরা; ১৩, ২৫ ও ২৬ পদের ক্ষেত্রেও প্রযোজ্য</div>
<div class="fn"><sup class="fnt"><a name="fn3" href="#fnm3">3</a></sup> অথবা, জর্ডন-উপত্যকা</div>
<div class="fn"><sup class="fnt"><a name="fn4" href="#fnm4">4</a></sup> অথবা, কলদীয়; ১০ ও ২৪ পদের ক্ষেত্রেও প্রযোজ্য</div>
<div class="fn"><sup class="fnt"><a name="fn5" href="#fnm5">5</a></sup> অর্থাৎ, প্রায় ২৭ ফুট বা প্রায় ৮.১ মিটার</div>
<div class="fn"><sup class="fnt"><a name="fn6" href="#fnm6">6</a></sup> অর্থাৎ, প্রায় সাড়ে ৪ ফুট বা প্রায় ১.৪ মিটার</div>
</div>
<!-- PARSED ABOVE; EDITING MAY BREAK PARSER -->
</body></html>