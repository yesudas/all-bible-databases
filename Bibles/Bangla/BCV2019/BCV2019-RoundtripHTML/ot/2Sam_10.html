<html><head>
<meta http-equiv="Content-Type" content="text/html;charset=utf-8" />
<title>2Sam 10 &ndash; 2 শমূয়েল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 10);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 শমূয়েল</b> &ndash; <a href="2Sam_1.html">1</a> ... <a href="2Sam_8.html">8</a> <a href="2Sam_9.html">9</a> <b>10</b> <a href="2Sam_11.html">11</a> <a href="2Sam_12.html">12</a> ... <a href="2Sam_24.html">24</a> </div><hr>
<h1>2Sam 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দাউদ অম্মোনীয়দের পরাজিত করলেন</h2><span class="vn">1</span> <span class="br-p"><br><br></span>কালক্রমে, অম্মোনীয়দের রাজা মারা গেলেন, ও তাঁর ছেলে হানূন রাজা রূপে তাঁর স্থলাভিষিক্ত হলেন।</div>
<div class="v" id="v2"><span class="vn">2</span> দাউদ ভেবেছিলেন, “আমি নাহশের ছেলে হানূনের প্রতি করুণা দেখাব, ঠিক যেভাবে তাঁর বাবা আমার প্রতি করুণা দেখিয়েছিলেন।” তাই দাউদ হানূনের কাছে একদল লোক পাঠিয়ে তাঁর বাবার প্রতি সহানুভূতি প্রকাশ করলেন। <span class="br-p"><br><br></span>দাউদের লোকজন যখন অম্মোনীয়দের দেশে এসেছিল,</div>
<div class="v" id="v3"><span class="vn">3</span> অম্মোনীয় সৈন্যদলের সেনাপতিরা তাদের মনিব হানূনকে বলল, “আপনি কি মনে করছেন যে দাউদ লোকজন পাঠিয়ে আপনার বাবাকে সম্মান জানাচ্ছেন? দাউদ কি নগরের খোঁজখবর নিয়ে চরবৃত্তি করে এটি ধ্বংস করে দেওয়ার জন্যই আপনার কাছে তাদের পাঠাননি?”</div>
<div class="v" id="v4"><span class="vn">4</span> তাই হানূন দাউদের পাঠানো লোকজনকে ধরে, তাদের দাড়ির অর্ধেকটা করে কেটে দিয়ে, তাদের কাপড়চোপড়ও নিতম্বদেশ পর্যন্ত ছিঁড়ে দিয়ে তাদের ফেরত পাঠালেন।</div>
<div class="v" id="v5"><span class="vn">5</span> <span class="br-p"><br><br></span>দাউদকে যখন একথা বলা হল, তিনি তখন সেই লোকদের সঙ্গে দেখা করার জন্য কয়েকজন দূত পাঠালেন, কারণ তারা অত্যন্ত লজ্জিত হল। রাজামশাই বললেন, “যতদিন তোমাদের দাড়ি না বাড়ছে, ততদিন যিরীহোতেই থাকো, পরে এখানে ফিরে এসো।”</div>
<div class="v" id="v6"><span class="vn">6</span> <span class="br-p"><br><br></span>অম্মোনীয়রা যখন বুঝেছিল যে তারা দাউদের দৃষ্টিতে আপত্তিকর হয়ে গিয়েছে, তখন তারা বৈৎ-রহোব ও সোবা থেকে 20,000 আরামীয় পদাতিক সৈন্য, তথা মাখার রাজার কাছ থেকে এক হাজার জন, ও টোব থেকে 12 হাজার জন লোক ভাড়া করল।</div>
<div class="v" id="v7"><span class="vn">7</span> <span class="br-p"><br><br></span>একথা শুনতে পেয়ে, দাউদ লড়াকু লোকবিশিষ্ট সমস্ত সৈন্যদল সমেত যোয়াবকে সেখানে পাঠিয়ে দিলেন।</div>
<div class="v" id="v8"><span class="vn">8</span> অম্মোনীয়রা বেরিয়ে এসে তাদের নগরের সিংহদুয়ারের প্রবেশদ্বারে সৈন্যদল সাজিয়েছিল, আবার সোবা ও রহোবের আরামীয়রা এবং টোব ও মাখার লোকজনও খোলা মাঠে আলাদা করে গিয়ে দাঁড়িয়েছিল।</div>
<div class="v" id="v9"><span class="vn">9</span> <span class="br-p"><br><br></span>যোয়াব দেখেছিলেন যে তাঁর আগে পিছে সৈন্যদল সাজিয়ে রাখা হয়েছে; তাই তিনি ইস্রায়েলের সেরা কয়েকজন সৈন্য বেছে নিয়ে আরামীয়দের বিরুদ্ধে তাদের মোতায়েন করলেন।</div>
<div class="v" id="v10"><span class="vn">10</span> বাদবাকি লোকজনকে তিনি তাঁর ভাই অবীশয়ের নেতৃত্বের অধীনে রেখে অম্মোনীয়দের বিরুদ্ধে মোতায়েন করলেন।</div>
<div class="v" id="v11"><span class="vn">11</span> যোয়াব বললেন, “আরামীয়রা যদি আমার পক্ষে বেশি শক্তিশালী হয়ে যায়, তবে তোমরা আমাকে রক্ষা করার জন্য এগিয়ে আসবে; কিন্তু অম্মোনীয়রা যদি তোমাদের পক্ষে বেশি শক্তিশালী হয়ে যায়, তবে আমি তোমাদের রক্ষা করার জন্য এগিয়ে আসব।</div>
<div class="v" id="v12"><span class="vn">12</span> শক্তিশালী হও, এস—আমরা আমাদের জাতির ও আমাদের ঈশ্বরের নগরগুলির জন্য বীরের মতো লড়াই করি। সদাপ্রভুই তাঁর দৃষ্টিতে যা ভালো বোধ হয়, তা-ই করবেন।”</div>
<div class="v" id="v13"><span class="vn">13</span> <span class="br-p"><br><br></span>পরে যোয়াব ও তাঁর সৈন্যদল আরামীয়দের বিরুদ্ধে যুদ্ধ করার জন্য এগিয়ে গেলেন, ও তারা তাঁর সামনে থেকে পালিয়ে গেল।</div>
<div class="v" id="v14"><span class="vn">14</span> অম্মোনীয়রা যখন বুঝতে পেরেছিল যে আরামীয়রা পালিয়ে যাচ্ছে, তখন তারাও অবীশয়ের সামনে থেকে পালিয়ে গেল ও নগরের ভিতরে ঢুকে পড়ল। তখন যোয়াব অম্মোনীয়দের ছেড়ে জেরুশালেমে ফিরে এলেন।</div>
<div class="v" id="v15"><span class="vn">15</span> <span class="br-p"><br><br></span>আরামীয়রা যখন দেখেছিল যে তারা ইস্রায়েলীদের সামনে ছত্রভঙ্গ হয়েছে, তখন তারা আবার দল বেঁধেছিল।</div>
<div class="v" id="v16"><span class="vn">16</span> হদদেষর ইউফ্রেটিস নদীর ওপার থেকে আরামীয়দের আনিয়েছিলেন; তারা হেলমে গেল, ও হদদেষরের সৈন্যদলের সেনাপতি শোবক তাদের নেতৃত্বে ছিলেন।</div>
<div class="v" id="v17"><span class="vn">17</span> <span class="br-p"><br><br></span>দাউদকে যখন একথা বলা হল, তিনি সমস্ত ইস্রায়েলকে একত্রিত করলেন, জর্ডন নদী পার হলেন ও হেলমে গেলেন। আরামীয়রা দাউদের সামনে তাদের সৈন্যদল সাজিয়ে তাঁর বিরুদ্ধে যুদ্ধ করল।</div>
<div class="v" id="v18"><span class="vn">18</span> কিন্তু তারা ইস্রায়েলের সামনে থেকে পালিয়ে গেল, ও দাউদ তাদের মধ্যে 700 সারথি এবং 40,000 পদাতিক সৈন্যকে<sup class="fnm"><a name="fnm1" href="#fn1">1</a></sup> হত্যা করলেন। এছাড়াও তিনি তাদের সৈন্যদলের সেনাপতি শোবককেও আঘাত করলেন, ও তিনি সেখানে মারা গেলেন।</div>
<div class="v" id="v19"><span class="vn">19</span> যখন হদদেষরের দাসানুদাস সব রাজা দেখেছিলেন যে ইস্রায়েলের কাছে তাঁরা ছত্রভঙ্গ হয়েছেন, তখন তাঁরা ইস্রায়েলীদের সঙ্গে শান্তিচুক্তি করলেন ও তাদের বশীভূত হলেন। <span class="br-p"><br><br></span>তাই আরামীয়রা আর কখনও অম্মোনীয়দের সাহায্য করার সাহস পায়নি।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> (১ বংশাবলি ১৯:১৮ পদ দেখুন), অথবা, অশ্বারোহী</div>
</div>
<!-- PARSED ABOVE; EDITING MAY BREAK PARSER -->
</body></html>