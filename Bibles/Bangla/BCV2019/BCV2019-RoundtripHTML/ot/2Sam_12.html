<html><head>
<meta http-equiv="Content-Type" content="text/html;charset=utf-8" />
<title>2Sam 12 &ndash; 2 শমূয়েল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 12);">
<div id="navbar"><a href="../index.html">বাংলা সমকালীন সংস্করণ</a> &ndash; <b>2 শমূয়েল</b> &ndash; <a href="2Sam_1.html">1</a> ... <a href="2Sam_10.html">10</a> <a href="2Sam_11.html">11</a> <b>12</b> <a href="2Sam_13.html">13</a> <a href="2Sam_14.html">14</a> ... <a href="2Sam_24.html">24</a> </div><hr>
<h1>2Sam 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নাথন দাউদকে তিরস্কার করলেন</h2><span class="vn">1</span> <span class="br-p"><br><br></span>সদাপ্রভু নাথনকে দাউদের কাছে পাঠালেন। তাঁর কাছে এসে তিনি বললেন, “কোনও এক নগরে দুজন লোক ছিল, একজন ছিল ধনী ও অন্যজন দরিদ্র।</div>
<div class="v" id="v2"><span class="vn">2</span> ধনী লোকটির কাছে প্রচুর মেষ ও গবাদি পশু ছিল,</div>
<div class="v" id="v3"><span class="vn">3</span> কিন্তু দরিদ্র লোকটির কাছে কিনে আনা একটি ছোট্ট শাবক মেষী ছাড়া আর কিছুই ছিল না। সে সেটির লালন-পালন করল, ও সেটি তার কাছে থেকে তার ছেলেমেয়ের সঙ্গে বড় হয়ে উঠেছিল। সেটি তার হাত থেকেই খাবার খেতো, তার পানপাত্র থেকেই জলপান করত ও এমন কী তার কোলেই ঘুমাতো। তার কাছে সেটি এক মেয়ের মতোই ছিল।</div>
<div class="v" id="v4"><span class="vn">4</span> <span class="br-p"><br><br></span>“একবার সেই ধনী লোকটির কাছে একজন পথিক এসেছিল, কিন্তু সেই ধনী লোকটি তার কাছে আসা পথিকের জন্য খাবারের আয়োজন করতে গিয়ে নিজের পাল থেকে কোনও মেষ বা পশু না নিয়ে, তার পরিবর্তে, সে দরিদ্র লোকটির অধিকারে থাকা শাবক ভেড়ীটি ছিনিয়ে এনে সেটি তার বাসায় আসা অতিথির জন্য রান্না করে দিয়েছিল।”</div>
<div class="v" id="v5"><span class="vn">5</span> <span class="br-p"><br><br></span>সেই লোকটির বিরুদ্ধে দাউদ রাগে জ্বলে উঠেছিলেন ও নাথনকে বললেন, “জীবন্ত সদাপ্রভুর দিব্যি, যে এ কাজটি করেছে তাকে মরতেই হবে!</div>
<div class="v" id="v6"><span class="vn">6</span> সেই শাবক ভেড়ীটির চারগুণ দাম তাকে ফিরিয়ে দিতে হবে, কারণ সে এরকম কাজ করেছে ও তার মনে দয়ামায়াও হয়নি।”</div>
<div class="v" id="v7"><span class="vn">7</span> <span class="br-p"><br><br></span>তখন নাথন দাউদকে বললেন, “আপনিই সেই লোক! ইস্রায়েলের ঈশ্বর সদাপ্রভু একথাই বলেন: ‘আমি তোমাকে ইস্রায়েলের উপর রাজপদে অভিষিক্ত করলাম, আর আমি শৌলের হাত থেকে তোমাকে উদ্ধারও করলাম।</div>
<div class="v" id="v8"><span class="vn">8</span> আমি তোমার মনিবের ঘরবাড়ি, ও তোমার মনিবের স্ত্রীদেরও তোমার হাতে তুলে দিয়েছিলাম। আমি তোমাকে সমস্ত ইস্রায়েল ও যিহূদার অধিকার দিয়েছিলাম। আর এসবও যদি কম হয়ে থাকে, তবে আমি তোমাকে আরও অনেক কিছু দিতে পারতাম।</div>
<div class="v" id="v9"><span class="vn">9</span> তুমি কেন সদাপ্রভুর দৃষ্টিতে মন্দ কাজ করার দ্বারা তাঁর বাক্য অগ্রাহ্য করেছ? তুমি হিত্তীয় ঊরিয়কে তরোয়াল দিয়ে যন্ত্রণা করেছ এবং তার স্ত্রীকে নিজের স্ত্রী করে নিয়েছ। তুমি তাকে অম্মোনীয়দের তরোয়াল দিয়ে হত্যা করলে।</div>
<div class="v" id="v10"><span class="vn">10</span> এখন তাই, তরোয়াল কখনই তোমার বংশ থেকে দূর হবে না, কারণ তুমি আমাকে অগ্রাহ্য করলে ও হিত্তীয় ঊরিয়ের স্ত্রীকে তোমার নিজের স্ত্রী করে নিয়েছিলে।’</div>
<div class="v" id="v11"><span class="vn">11</span> <span class="br-p"><br><br></span>“সদাপ্রভু একথাই বলেন: ‘তোমার পরিবার থেকেই আমি তোমার উপর বিপর্যয় নিয়ে আসতে চলেছি। তোমার নিজের চোখের সামনেই আমি তোমার স্ত্রীদের নিয়ে এমন একজনের হাতে তুলে দেব, যে তোমার খুব ঘনিষ্ঠ, আর সে স্পষ্ট দিনের আলোতেই তোমার স্ত্রীদের সঙ্গে বিছানায় শোবে।</div>
<div class="v" id="v12"><span class="vn">12</span> তুমি তো গোপনে এ কাজ করলে, কিন্তু আমি স্পষ্ট দিনের আলোতেই সব ইস্রায়েলের সামনে এমনটি করব।’ ”</div>
<div class="v" id="v13"><span class="vn">13</span> <span class="br-p"><br><br></span>তখন দাউদ নাথনকে বললেন, “আমি সদাপ্রভুর বিরুদ্ধে পাপ করেছি।” <span class="br-p"><br><br></span>নাথন উত্তর দিলেন, “সদাপ্রভুও আপনার পাপ ক্ষমা করলেন। আপনি আর মরবেন না।</div>
<div class="v" id="v14"><span class="vn">14</span> কিন্তু যেহেতু এ কাজ করে আপনি সদাপ্রভুকে চূড়ান্ত হেনস্থা করেছেন<sup class="fnm"><a name="fnm1" href="#fn1">1</a></sup>, তাই আপনার যে ছেলেটি জন্মাবে, সে মারা যাবে।”</div>
<div class="v" id="v15"><span class="vn">15</span> <span class="br-p"><br><br></span>নাথন ঘরে ফিরে যাওয়ার পর সদাপ্রভু সেই শিশুটিকে যন্ত্রণা করলেন, যাকে ঊরিয়ের স্ত্রী দাউদের ঔরসে জন্ম দিলেন, ও সে অসুস্হ হয়ে পড়েছিল।</div>
<div class="v" id="v16"><span class="vn">16</span> দাউদ শিশুটির জন্য ঈশ্বরের কাছে মিনতি জানিয়েছিলেন। তিনি উপবাস করলেন ও কয়েকরাত মেঝের উপর চট<sup class="fnm"><a name="fnm2" href="#fn2">2</a></sup> পেতে শুয়েছিলেন।</div>
<div class="v" id="v17"><span class="vn">17</span> তাঁর পরিবারের প্রাচীনেরা তাঁর পাশে বসে তাঁকে মেঝে থেকে তোলার চেষ্টা করলেন, কিন্তু তিনি রাজি হননি, ও তিনি তাঁদের সঙ্গে ভোজনপানও করতে চাননি।</div>
<div class="v" id="v18"><span class="vn">18</span> <span class="br-p"><br><br></span>সপ্তম দিনে শিশুটি মারা গেল। দাউদের কর্মচারীরা তাঁকে বলার সাহস পায়নি যে শিশুটি মারা গিয়েছে, কারণ তারা ভেবেছিল, “শিশুটি যখন বেঁচে ছিল, তখনই তো তিনি আমাদের কথা শোনেননি। তবে এখন আমরা তাঁকে কীভাবে বলব যে শিশুটি মারা গিয়েছে? তিনি হয়তো চরম কোনও পদক্ষেপ নিতে পারেন।”</div>
<div class="v" id="v19"><span class="vn">19</span> <span class="br-p"><br><br></span>দাউদ লক্ষ্য করলেন যে তাঁর কর্মচারীরা নিজেদের মধ্যে কানাকানি করছে, ও তিনি বুঝতে পেরেছিলেন যে শিশুটি মারা গিয়েছে। “শিশুটি কি মারা গিয়েছে?” তিনি জিজ্ঞাসা করলেন। <span class="br-p"><br><br></span>“হ্যাঁ,” তারা উত্তর দিয়েছিল, “সে মারা গিয়েছে।”</div>
<div class="v" id="v20"><span class="vn">20</span> <span class="br-p"><br><br></span>তখন দাউদ মেঝে থেকে উঠেছিলেন। স্নান করে, তেল মেখে ও পোশাক বদলে তিনি সদাপ্রভুর গৃহে গিয়ে আরাধনা করলেন। পরে তিনি নিজের বাসায় গেলেন, ও তাঁর অনুরোধে তারা তাঁর সামনে খাবার পরিবেশন করল, ও তিনি ভোজনপান করলেন।</div>
<div class="v" id="v21"><span class="vn">21</span> <span class="br-p"><br><br></span>তাঁর কর্মচারীরা তাঁকে জিজ্ঞাসা করল, “আপনি এরকম আচরণ করলেন কেন? শিশুটি যখন বেঁচে ছিল, তখন তো আপনি উপবাস করলেন ও কান্নাকাটিও করলেন, কিন্তু এখন শিশুটি যখন মারা গিয়েছে, আপনি উঠে ভোজনপান করলেন!”</div>
<div class="v" id="v22"><span class="vn">22</span> <span class="br-p"><br><br></span>তিনি উত্তর দিলেন, “শিশুটি যখন বেঁচে ছিল, তখন আমি উপবাস করে কান্নাকাটি করলাম। আমি ভেবেছিলাম, ‘কে জানে? সদাপ্রভু হয়তো আমার প্রতি করুণা দেখাবেন ও শিশুটিকে বাঁচিয়ে রাখবেন।’</div>
<div class="v" id="v23"><span class="vn">23</span> কিন্তু এখন যেহেতু সে মারা গিয়েছে, আমি কেনই বা উপবাস করব? আমি কি তাকে ফিরিয়ে আনতে পারব? আমি তো তার কাছে যাব, কিন্তু সে আমার কাছে ফিরে আসবে না।”</div>
<div class="v" id="v24"><span class="vn">24</span> <span class="br-p"><br><br></span>পরে দাউদ তাঁর স্ত্রী বৎশেবাকে সান্তনা জানিয়েছিলেন, ও তাঁর কাছে গিয়ে তাঁর সঙ্গে সহবাস করলেন। তিনি এক ছেলের জন্ম দিলেন, ও তাঁরা তার নাম রেখেছিলেন শলোমন। সদাপ্রভু তাকে ভালোবেসেছিলেন;</div>
<div class="v" id="v25"><span class="vn">25</span> আর যেহেতু সদাপ্রভু তাকে ভালোবেসেছিলেন, তাই ভাববাদী নাথনের মাধ্যমে বলে পাঠালেন, যেন তার নাম রাখা হয় যিদীদীয়।<sup class="fnm"><a name="fnm3" href="#fn3">3</a></sup></div>
<div class="v" id="v26"><span class="vn">26</span> <span class="br-p"><br><br></span>এদিকে যোয়াব অম্মোনীয়দের রাজধানী নগর রব্বার বিরুদ্ধে যুদ্ধযাত্রা করে সেটি দখল করে নিয়েছিলেন।</div>
<div class="v" id="v27"><span class="vn">27</span> যোয়াব পরে দাউদের কাছে দূত পাঠিয়ে বললেন, “আমি রব্বার বিরুদ্ধে যুদ্ধ করে সেখানকার জলের ভাণ্ডারটি দখল করে নিয়েছি।</div>
<div class="v" id="v28"><span class="vn">28</span> এখন আপনি সৈন্যদল একত্র করে নগরটি অবরোধ করে তা দখল করে নিন। তা না হলে আমি নগরটি দখল করব, ও সেটি আমারই নামে পরিচিত হবে।”</div>
<div class="v" id="v29"><span class="vn">29</span> <span class="br-p"><br><br></span>তাই দাউদ সমস্ত সৈন্যদল একত্র করে রব্বায় গেলেন, ও সেটি আক্রমণ করে দখল করে নিয়েছিলেন।</div>
<div class="v" id="v30"><span class="vn">30</span> দাউদ তাদের রাজার<sup class="fnm"><a name="fnm4" href="#fn4">4</a></sup> মাথা থেকে মুকুট কেড়ে নিয়েছিলেন, ও সেটি তাঁর মাথায় পরিয়ে দেওয়া হল। সেটি এক তালন্ত<sup class="fnm"><a name="fnm5" href="#fn5">5</a></sup> সোনা দিয়ে তৈরি করা হল, ও সেটি ছিল মনি-মুক্তো-খচিত। নগর থেকে দাউদ প্রচুর পরিমাণ লুন্ঠিত জিনিসপত্র বের করে এনেছিলেন</div>
<div class="v" id="v31"><span class="vn">31</span> ও সেখানকার লোকজনকেও নিয়ে এসে তিনি তাদের করাত, লোহার গাঁইতি ও কুড়োল চালানোর, এবং ইঁট তৈরির কাজে লাগিয়ে দিলেন। দাউদ অম্মোনীয়দের সব নগরের প্রতিই এরকম করলেন। পরে তিনি তাঁর সমস্ত সৈন্যদল নিয়ে জেরুশালেমে ফিরে এলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, সদাপ্রভুর শত্রুদের তাঁকে নিন্দা করার সুযোগ করে দিয়েছেন</div>
<div class="fn"><sup class="fnt"><a name="fn2" href="#fnm2">2</a></sup> কোনো কোনো প্রাচীন অনুলিপিতে চটের কোনও উল্লেখ করা হয়নি</div>
<div class="fn"><sup class="fnt"><a name="fn3" href="#fnm3">3</a></sup> যিদীদীয় নামের অর্থ “সদাপ্রভুর ভালোবাসার পাত্র”</div>
<div class="fn"><sup class="fnt"><a name="fn4" href="#fnm4">4</a></sup> অথবা, মিলকমের (অর্থাৎ, মোলকের)</div>
<div class="fn"><sup class="fnt"><a name="fn5" href="#fnm5">5</a></sup> অথবা, প্রায় ৩৪ কিলোগ্রাম</div>
</div>
<!-- PARSED ABOVE; EDITING MAY BREAK PARSER -->
</body></html>