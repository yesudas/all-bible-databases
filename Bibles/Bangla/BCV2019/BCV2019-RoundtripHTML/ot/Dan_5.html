<html><head>
<meta http-equiv="Content-Type" content="text/html;charset=utf-8" />
<title>Dan 5 &ndash; দানিয়েল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Dan', 5);">
<div id="navbar"><a href="../index.html">বাংলা সমকালীন সংস্করণ</a> &ndash; <b>দানিয়েল</b> &ndash; <a href="Dan_1.html">1</a> ... <a href="Dan_3.html">3</a> <a href="Dan_4.html">4</a> <b>5</b> <a href="Dan_6.html">6</a> <a href="Dan_7.html">7</a> ... <a href="Dan_12.html">12</a> </div><hr>
<h1>Dan 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দেওয়ালের উপর লিখন</h2><span class="vn">1</span> <span class="br-p"><br><br></span>রাজা বেলশৎসর এক হাজার বিশিষ্ট ব্যক্তিদের জন্য এক মহাভোজ দিলেন ও তাদের সঙ্গে দ্রাক্ষারস পান করলেন।</div>
<div class="v" id="v2"><span class="vn">2</span> বেলশৎসর যখন দ্রাক্ষারস পান করছিলেন, তিনি আদেশ দিলেন সেইসব সোনারুপোর পানপাত্র সেখানে আনা হোক যেগুলি তার বাবা<sup class="fnm"><a name="fnm1" href="#fn1">1</a></sup> নেবুখাদনেজার জেরুশালেমের মন্দির থেকে নিয়েছিলেন, যেন রাজা ও তার বিশিষ্ট ব্যক্তিগণ, তার পত্নীগণ ও উপপত্নীগণ সকলে সেইসব পাত্রে দ্রাক্ষারস পান করতে পারেন।</div>
<div class="v" id="v3"><span class="vn">3</span> তখন তারা সোনার পানপাত্র গুলি নিয়ে এল যেগুলি জেরুশালেমে অবস্থিত ঈশ্বরের মন্দির থেকে নেওয়া হয়েছিল এবং রাজা ও তার বিশিষ্ট ব্যক্তিগণ, রাজার পত্নীগণ ও উপপত্নীগণ সেই পাত্রগুলিতে দ্রাক্ষারস পান করলেন।</div>
<div class="v" id="v4"><span class="vn">4</span> তারা দ্রাক্ষারস পান করতে করতে সোনা, রুপো, পিতল, লোহা, কাঠ ও পাথরের দেবতাদের জয়গান করলেন।</div>
<div class="v" id="v5"><span class="vn">5</span> <span class="br-p"><br><br></span>হঠাৎ একটি মানুষের হাতের আঙ্গুল দেখা গেল ও সেই আঙ্গুলগুলি রাজপ্রাসাদের দেওয়ালে, বাতিদানের কাছে কিছু লিখতে শুরু করল। যে হাত লিখছিল রাজা সেই হাত দেখলেন।</div>
<div class="v" id="v6"><span class="vn">6</span> রাজার মুখ বিবর্ণ হয়ে উঠল ও রাজা এতটাই ভীত হলেন যে তার পা দুর্বল হয়ে উঠল এবং তার হাঁটু কাঁপতে লাগল।</div>
<div class="v" id="v7"><span class="vn">7</span> <span class="br-p"><br><br></span>রাজা চিৎকার করে মায়াবী, জ্যোতিষী<sup class="fnm"><a name="fnm2" href="#fn2">2</a></sup> ও গণকদের ডেকে পাঠালেন। তিনি ব্যাবিলনের সেইসব জ্ঞানীদের বললেন, “এই লেখাগুলি যে পড়তে পারবে ও আমাকে এর মানে বলতে পারবে, তাকে বেগুনি রংয়ের রাজপোশাক পরানো হবে, গলায় সোনার হার পরানো হবে এবং তাকে রাজ্যের তৃতীয় উচ্চতম শাসক করা হবে।”</div>
<div class="v" id="v8"><span class="vn">8</span> <span class="br-p"><br><br></span>তখন রাজার সকল জ্ঞানী ব্যক্তিরা এগিয়ে এল কিন্তু কেউ সেই লেখা পড়তে পারল না বা রাজাকে তার মানেও বলতে পারল না।</div>
<div class="v" id="v9"><span class="vn">9</span> তখন রাজা বেলশৎসর আরও বেশি আতঙ্কিত হয়ে উঠলেন এবং তার মুখ আরও বিবর্ণ হয়ে উঠল। তার বিশিষ্ট ব্যক্তিগণ হতবুদ্ধি হলেন।</div>
<div class="v" id="v10"><span class="vn">10</span> <span class="br-p"><br><br></span>মহারানি,<sup class="fnm"><a name="fnm3" href="#fn3">3</a></sup> যখন রাজার ও তার বিশিষ্ট ব্যক্তিদের গলা শুনলেন, মহাভোজের স্থানে এলেন, ও বললেন, “মহারাজ চিরজীবী হোন! আতঙ্কিত হবেন না! আপনার মুখ বিবর্ণ হতে দেবেন না!</div>
<div class="v" id="v11"><span class="vn">11</span> আপনার রাজ্যে এক ব্যক্তি আছে যার অন্তরে পবিত্র দেবতাদের আত্মা অবস্থান করে। আপনার বাবার রাজত্বকালে তার মধ্যে দেবতাদের ন্যায় অন্তর্দৃষ্টি, বুদ্ধিমত্তা ও জ্ঞানের পরিচয় পাওয়া গিয়েছিল। আপনার বাবা, রাজা নেবুখাদনেজার, তাকে সমস্ত মন্ত্রবেত্তা, মায়াবী, জ্যোতিষী ও গণকদের প্রধান নিযুক্ত করেছিলেন।</div>
<div class="v" id="v12"><span class="vn">12</span> আপনার বাবা এই কাজ করেছিলেন কারণ দানিয়েলের, যাকে রাজা বেল্টশৎসর নাম দিয়েছিলেন, মধ্যে গভীর চিন্তাভাবনা, জ্ঞান, বোধশক্তি, এমনকি স্বপ্নের মানে বুঝিয়ে বলার ক্ষমতা, ধাঁধা বুঝিয়ে বলা ও কঠিন সমস্যা সমাধান করার দক্ষতা ছিল। আপনি তাকে ডেকে পাঠান এবং তিনি এই লেখার মানে আপনাকে বুঝিয়ে দেবেন।”</div>
<div class="v" id="v13"><span class="vn">13</span> <span class="br-p"><br><br></span>তখন দানিয়েলকে রাজার সামনে হাজির করা হল এবং রাজা তাকে বললেন, “তুমি কি দানিয়েল, যাকে আমার বাবা যিহূদা থেকে এখানে নির্বাসনে এনেছিলেন?</div>
<div class="v" id="v14"><span class="vn">14</span> আমি শুনেছি যে তোমার অন্তরে দেবতাদের আত্মা বাস করেন, তাই তোমার মধ্যে অন্তর্দৃষ্টি, বুদ্ধিমত্তা ও অসাধারণ জ্ঞান রয়েছে।</div>
<div class="v" id="v15"><span class="vn">15</span> দেওয়ালের এই লেখাটি পড়ে মানে বলবার জন্য রাজ্যের সব জ্ঞানী ও মায়াবীদের এখানে আনা হয়েছিল কিন্তু তারা কেউই এর মানে বলতে পারেনি।</div>
<div class="v" id="v16"><span class="vn">16</span> আমি এমনও শুনেছি যে তুমি রহস্য ব্যাখ্যা করতে ও কঠিন সমস্যা সমাধান করতে পারো। যদি তুমি এই লেখাটি পড়তে পারো ও আমাকে তার মানে বলতে পারো, তাহলে তোমাকে বেগুনি রংয়ের রাজপোশাক পরানো হবে, গলায় সোনার হার পরানো হবে এবং রাজ্যের তৃতীয় উচ্চতম শাসক হিসেবে তোমাকে নিযুক্ত করা হবে।”</div>
<div class="v" id="v17"><span class="vn">17</span> <span class="br-p"><br><br></span>তখন দানিয়েল রাজাকে উত্তর দিলেন, আপনার উপহার আপনি নিজের কাছেই রাখুন ও আপনার পুরস্কার আপনি অন্য কাউকে দিন। কিন্তু আমি মহারাজের কাছে এই লেখাটি পড়ব এবং তার মানে আপনাকে বলব।</div>
<div class="v" id="v18"><span class="vn">18</span> <span class="br-p"><br><br></span>“হে মহারাজ, পরাৎপর ঈশ্বর আপনার বাবা নেবুখাদনেজারকে আধিপত্য, মাহাত্ম্য, মহিমা ও প্রতিপত্তি দিয়েছিলেন।</div>
<div class="v" id="v19"><span class="vn">19</span> তিনি তাকে যে মহিমা দিয়েছিলেন তা দেখে প্রত্যেক জাতি ও ভাষাভাষীর মানুষেরা তার সাক্ষাতে কাঁপত ও ভয় করত। রাজা যাকে মৃত্যুদণ্ড দিতে চাইতেন, তাকে হত্যা করতেন, যাকে বাঁচাতে চাইতেন তাকে জীবন দিতেন; যার উন্নতি চাইতেন তার উন্নতি হত আবার যার অবনতি চাইতেন তার পতন হত।</div>
<div class="v" id="v20"><span class="vn">20</span> কিন্তু যখন তার হৃদয় অহংকারী হল এবং গর্বে কঠিন হল, তিনি আপন সিংহাসন হারালেন এবং সব গৌরব থেকে বিচ্যুত হলেন।</div>
<div class="v" id="v21"><span class="vn">21</span> মানুষের সমাজ থেকে তাকে তাড়িয়ে দেওয়া হল, তাকে বন্যপশুর মন দেওয়া হল; বুনো গাধার সঙ্গে বাস করলেন, বলদের মতো ঘাস খেলেন; আকাশের শিশিরে তার শরীর ভিজল, যতক্ষণ না পর্যন্ত তিনি স্বীকার করলেন যে পরাৎপর ঈশ্বর জগতের সমস্ত রাজ্যের উপর সার্বভৌম এবং তিনি যাকে ভাল মনে করেন তার হাতে রাজত্বভার তুলে দেন।</div>
<div class="v" id="v22"><span class="vn">22</span> <span class="br-p"><br><br></span>“কিন্তু আপনি, বেলশৎসর, তার পুত্র,<sup class="fnm"><a name="fnm4" href="#fn4">4</a></sup> এসব জেনেও নিজেকে ঈশ্বরের সামনে নম্র করেননি।</div>
<div class="v" id="v23"><span class="vn">23</span> বরং আপনি স্বর্গের ঈশ্বরের বিরুদ্ধে নিজেকে তুলে ধরেছেন। ঈশ্বরের মন্দির থেকে আনা পবিত্র পাত্রগুলিতে আপনি, আপনার বিশিষ্ট ব্যক্তিগণ, আপনার পত্নীগণ ও উপপত্নীগণ দ্রাক্ষারস পান করেছেন। রুপো, সোনা, পিতল, লোহা, কাঠ ও পাথরের দেবতাদের, যারা দেখতে, শুনতে বা বুঝতে পারে না, আপনি তাদের আরাধনা করছেন। কিন্তু আপনি সেই ঈশ্বরের আরাধনা করেননি যিনি আপনাকে জীবন দেন এবং আপনার নিয়তি নিয়ন্ত্রণ করেন!</div>
<div class="v" id="v24"><span class="vn">24</span> তাই তিনি সেই হাত পাঠিয়েছেন যা এই লেখা লিখেছে।</div>
<div class="v" id="v25"><span class="vn">25</span> <span class="br-p"><br><br></span>“এই বার্তা লেখা হয়েছে: <span class="br-p"><br><br></span>মেনে, মেনে, তেকেল, পারসিন</div>
<div class="v" id="v26"><span class="vn">26</span> <span class="br-p"><br><br></span>“এই শব্দগুলির মানে হল: <span class="br-p"><br><br></span>“<b>মেনে</b><sup class="fnm"><a name="fnm5" href="#fn5">5</a></sup>: ঈশ্বর আপনার রাজত্বের দিনগুলি গুনেছেন এবং তা শেষ করেছেন।</div>
<div class="v" id="v27"><span class="vn">27</span> <span class="br-p"><br><br></span>“<b>তেকেল</b><sup class="fnm"><a name="fnm6" href="#fn6">6</a></sup>: আপনাকে দাড়িপাল্লায় ওজন করা হয়েছে এবং ওজনে ঘাটতি রয়েছে।</div>
<div class="v" id="v28"><span class="vn">28</span> <span class="br-p"><br><br></span>“<b>পারসিন</b><sup class="fnm"><a name="fnm7" href="#fn7">7</a></sup>: আপনার রাজ্য বিভক্ত হয়েছে এবং মাদীয় ও পারসিকদেরকে দেওয়া হয়েছে।”</div>
<div class="v" id="v29"><span class="vn">29</span> <span class="br-p"><br><br></span>তখন বেলশৎসরের আদেশে, দানিয়েলকে বেগুনি রংয়ের রাজকীয় পোশাক ও গলায় সোনার হার পরান হল এবং তাকে রাজ্যের তৃতীয় উচ্চতম শাসক ঘোষণা করা হল।</div>
<div class="v" id="v30"><span class="vn">30</span> <span class="br-p"><br><br></span>ঠিক সেরাতেই ব্যাবিলনীয়দের<sup class="fnm"><a name="fnm8" href="#fn8">8</a></sup> রাজা বেলশৎসর নিহত হলেন,</div>
<div class="v" id="v31"><span class="vn">31</span> এবং মাদীয়বাসী দারিয়াবস, বাষট্টি বছর বয়েসে, রাজ্য দখল করলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা <!--raw 1 bo --><em><!--endraw 1-->পূর্বপুরুষ <!--raw 1 bo --></em><!--endraw 1-->১১, ১৩ ও ১৮ পদেও</div>
<div class="fn"><sup class="fnt"><a name="fn2" href="#fnm2">2</a></sup> অথবা <!--raw 1 bo --><em><!--endraw 1-->কলদীয়দের<!--raw 1 bo --></em><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> অথবা <!--raw 1 bo --><em><!--endraw 1-->রানি মা<!--raw 1 bo --></em><!--endraw 1--></div>
<div class="fn"><sup class="fnt"><a name="fn4" href="#fnm4">4</a></sup> অথবা <!--raw 1 bo --><em><!--endraw 1-->বংশধর <!--raw 1 bo --></em><!--endraw 1-->অথবা <!--raw 1 bo --><em><!--endraw 1-->উত্তরাধিকার<!--raw 1 bo --></em><!--endraw 1--></div>
<div class="fn"><sup class="fnt"><a name="fn5" href="#fnm5">5</a></sup> <!--raw 1 bo --><em><!--endraw 1--><!--raw 1 bo --><span class="tl"><!--endraw 1-->মেনে<!--raw 1 bo --></span><!--endraw 1--><!--raw 1 bo --></em><!--endraw 1-->মানে বোঝায় <!--raw 1 bo --><em><!--endraw 1-->গোনা হয়েছে<!--raw 1 bo --></em><!--endraw 1--></div>
<div class="fn"><sup class="fnt"><a name="fn6" href="#fnm6">6</a></sup> <!--raw 1 bo --><em><!--endraw 1--><!--raw 1 bo --><span class="tl"><!--endraw 1-->তেকেল<!--raw 1 bo --></span><!--endraw 1--><!--raw 1 bo --></em><!--endraw 1-->মানে বোঝায় <!--raw 1 bo --><em><!--endraw 1-->ওজন করা হয়েছে<!--raw 1 bo --></em><!--endraw 1--></div>
<div class="fn"><sup class="fnt"><a name="fn7" href="#fnm7">7</a></sup> <!--raw 1 bo --><em><!--endraw 1--><!--raw 1 bo --><span class="tl"><!--endraw 1-->পারসিন<!--raw 1 bo --></span><!--endraw 1--><!--raw 1 bo --></em><!--endraw 1-->মানে বোঝায় <!--raw 1 bo --><em><!--endraw 1-->বিভক্ত হয়েছে<!--raw 1 bo --></em><!--endraw 1--></div>
<div class="fn"><sup class="fnt"><a name="fn8" href="#fnm8">8</a></sup> অথবা <!--raw 1 bo --><em><!--endraw 1-->কলদীয়দের<!--raw 1 bo --></em><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>