<html><head>
<meta http-equiv="Content-Type" content="text/html;charset=utf-8" />
<title>Deut 10 &ndash; দ্বিতীয় বিবরণ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 10);">
<div id="navbar"><a href="../index.html">বাংলা সমকালীন সংস্করণ</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_8.html">8</a> <a href="Deut_9.html">9</a> <b>10</b> <a href="Deut_11.html">11</a> <a href="Deut_12.html">12</a> ... <a href="Deut_34.html">34</a> </div><hr>
<h1>Deut 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রথমবারের মতো ফলক</h2><span class="vn">1</span> <span class="br-p"><br><br></span>সেই সময়ে সদাপ্রভু আমাকে বলেছিলেন, “তুমি দু-টুকরো পাথর কেটে আগের পাথরের ফলকের মতো করে নাও এবং পাহাড়ের উপরে আমার কাছে উঠে এসো। সেই সঙ্গে একটি কাঠের সিন্দুকও তৈরি কোরো।</div>
<div class="v" id="v2"><span class="vn">2</span> আগের যে ফলক তুমি ভেঙে ফেলেছ, প্রথমটার উপরে যে কথা লেখা ছিল তা-ই এই ফলক দুটোর উপর লিখে দেব। তারপর তুমি সেই দুটি নিয়ে সিন্দুকটার মধ্যে রাখবে।”</div>
<div class="v" id="v3"><span class="vn">3</span> <span class="br-p"><br><br></span>সেইজন্য আমি বাবলা কাঠ দিয়ে একটি সিন্দুক তৈরি করলাম এবং দু-টুকরো পাথর কেটে আগের ফলক দুটির মতো করে নিলাম, তারপর সেই দুটি হাতে করে পাহাড়ের উপর উঠে গিয়েছিলাম।</div>
<div class="v" id="v4"><span class="vn">4</span> সদাপ্রভু প্রথম ফলক দুটোর উপরে যে কথা লিখেছিলেন এই দুটির উপরও তা-ই লিখলেন, সেই দশাজ্ঞা যা তিনি তোমাদের সকলের একসঙ্গে জড়ো হওয়ার দিনে পাহাড়ের উপর আগুনের মধ্য থেকে তোমাদের কাছে ঘোষণা করেছিলেন। আর সদাপ্রভু সেগুলি আমাকে দিয়ে দিলেন।</div>
<div class="v" id="v5"><span class="vn">5</span> তারপর, সদাপ্রভু আমাকে যেমন আদেশ করেছিলেন সেইমত আমি পাহাড়ের উপর থেকে নেমে এসে সেই ফলক দুটি আমার তৈরি করা সিন্দুকে রেখেছিলাম, আর সেগুলি এখনও সেখানে আছে।</div>
<div class="v" id="v6"><span class="vn">6</span> <span class="br-p"><br><br></span>(ইস্রায়েলীরা বেরোৎ-বেনেয়াকনের কুয়ো থেকে রওনা হয়ে মোষেরোতে পৌঁছাল। সেখানেই হারোণ মারা গিয়েছিলেন এবং তাঁকে কবর দেওয়া হয়েছিল, এবং তাঁর ছেলে ইলীয়াসর তাঁর জায়গায় যাজক হয়েছিলেন।</div>
<div class="v" id="v7"><span class="vn">7</span> সেখান থেকে তারা গুধগোদায় এবং তারপর যট্‌বাথায় গিয়েছিল, যে দেশে অনেক জলপ্রবাহ ছিল।</div>
<div class="v" id="v8"><span class="vn">8</span> সেই সময় সদাপ্রভু তাঁর নিয়ম-সিন্দুক বয়ে নেবার এবং তাঁর সামনে দাঁড়াবার জন্য ও সেবা-কাজের উদ্দেশ্যে আর তাঁর নামে আশীর্বাদ উচ্চারণ করবার জন্য লেবীয় বংশকে বেছে নিয়েছিলেন, যেমন তারা আজ পর্যন্ত করছে।</div>
<div class="v" id="v9"><span class="vn">9</span> এই জন্য লেবীয়েরা তাদের ইস্রায়েলী ভাইদের মধ্যে সম্পত্তির কোনও ভাগ বা অধিকার পায়নি; তোমাদের ঈশ্বর সদাপ্রভুর কথা অনুসারে সদাপ্রভুই তাদের উত্তরাধিকার)</div>
<div class="v" id="v10"><span class="vn">10</span> <span class="br-p"><br><br></span>আগের বারের মতো, সেই বারও আমি চল্লিশ দিন ও চল্লিশ রাত পাহাড়ের উপরে ছিলাম আর সেই বারও সদাপ্রভু আমার কথা শুনেছিলেন। তোমাদের ধ্বংস করার ইচ্ছা তাঁর ছিল না।</div>
<div class="v" id="v11"><span class="vn">11</span> সদাপ্রভু আমাকে বলেছিলেন, “যাও, তুমি গিয়ে লোকদের পরিচালনা করে নিয়ে যাও, যেন তাদের পূর্বপুরুষদের কাছে আমি যে দেশ দেবার শপথ করেছিলাম সেখানে গিয়ে তারা তা অধিকার করে নিতে পারে।”</div>
<div class="v" id="v12"><h2>সদাপ্রভুকে ভয় করো</h2><span class="vn">12</span> <span class="br-p"><br><br></span>এখন হে ইস্রায়েল, তোমাদের ঈশ্বর সদাপ্রভু তোমাদের কাছে কি চান? তিনি কেবল চান যেন তোমরা তোমাদের ঈশ্বর সদাপ্রভুকে ভয় করো, সব ব্যাপারে তাঁর পথে চলো, তাঁকে ভালোবাসো, তোমাদের সমস্ত হৃদয় ও প্রাণ দিয়ে তাঁর সেবা করো,</div>
<div class="v" id="v13"><span class="vn">13</span> আর তোমাদের মঙ্গলের জন্য আজ আমি তোমাদের কাছে সদাপ্রভুর যেসব আদেশ ও নিয়ম দিচ্ছি তা পালন করো।</div>
<div class="v" id="v14"><span class="vn">14</span> <span class="br-p"><br><br></span>আকাশ ও তার উপরকার সবকিছু এবং পৃথিবী ও তার মধ্যকার সবকিছুই তোমাদের ঈশ্বর সদাপ্রভুর।</div>
<div class="v" id="v15"><span class="vn">15</span> তবুও তোমাদের পূর্বপুরুষদের প্রতি তাঁর স্নেহ ছিল এবং তিনি তাদের ভালোবাসতেন, আর তিনি সমস্ত জাতির মধ্য থেকে তাদের বংশধরদের, অর্থাৎ তোমাদের মনোনীত করেছেন—যেমন তোমরা আজও আছো।</div>
<div class="v" id="v16"><span class="vn">16</span> তোমাদের হৃদয়ের সুন্নত করো, আর একগুঁয়ে হয়ে থেকো না।</div>
<div class="v" id="v17"><span class="vn">17</span> তোমাদের ঈশ্বর সদাপ্রভু ঈশ্বরদের ঈশ্বর এবং প্রভুদের প্রভু, তিনিই মহান ঈশ্বর, ক্ষমতাশালী ও ভয়ঙ্কর, যিনি কারোর মুখাপেক্ষা করেন না এবং ঘুষও নেন না।</div>
<div class="v" id="v18"><span class="vn">18</span> পিতৃহীনদের ও বিধবাদের অধিকার তিনি রক্ষা করেন, এবং তোমাদের মধ্যে বাস করা বিদেশিদের খেতে পরতে দিয়ে তাঁর ভালোবাসা দেখান।</div>
<div class="v" id="v19"><span class="vn">19</span> আর তোমরা বিদেশিদের ভালোবাসবে, কারণ তোমরা নিজেরাও মিশরে বিদেশি ছিলে।</div>
<div class="v" id="v20"><span class="vn">20</span> তোমরা তোমাদের ঈশ্বর সদাপ্রভুকে ভয় করবে এবং তাঁর সেবা করবে। তাঁকেই আঁকড়ে ধরে থাকবে এবং তাঁর নামেই শপথ করবে।</div>
<div class="v" id="v21"><span class="vn">21</span> তিনিই সেই যাঁর তোমরা প্রশংসা করবে; তিনি তোমাদের ঈশ্বর, যিনি তোমাদের জন্য সেই মহান ও ভয়ঙ্কর কাজ করেছিলেন যেগুলি তোমরা নিজের চোখে দেখেছ।</div>
<div class="v" id="v22"><span class="vn">22</span> তোমাদের যে পূর্বপুরুষেরা মিশরে গিয়েছিলেন তাঁদের মোট সংখ্যা ছিল সত্তর, আর এখন তোমাদের ঈশ্বর সদাপ্রভু তোমাদের সংখ্যা করেছেন আকাশের তারার মতো অসংখ্য।</div>
</div>
<!-- PARSED ABOVE; EDITING MAY BREAK PARSER -->
</body></html>