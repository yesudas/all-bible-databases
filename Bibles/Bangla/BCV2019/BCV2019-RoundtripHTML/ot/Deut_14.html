<html><head>
<meta http-equiv="Content-Type" content="text/html;charset=utf-8" />
<title>Deut 14 &ndash; দ্বিতীয় বিবরণ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 14);">
<div id="navbar"><a href="../index.html">বাংলা সমকালীন সংস্করণ</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_12.html">12</a> <a href="Deut_13.html">13</a> <b>14</b> <a href="Deut_15.html">15</a> <a href="Deut_16.html">16</a> ... <a href="Deut_34.html">34</a> </div><hr>
<h1>Deut 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শুচি ও অশুচি খাবার</h2><span class="vn">1</span> <span class="br-p"><br><br></span>তোমরা তোমাদের ঈশ্বর সদাপ্রভুর সন্তান। তোমরা মৃত লোকদের জন্য দেহের কোনও জায়গায় ক্ষত করবে না কিংবা মাথার সামনের চুল কামাবে না,</div>
<div class="v" id="v2"><span class="vn">2</span> কেননা তোমরা তোমাদের ঈশ্বর সদাপ্রভুর পবিত্র প্রজা। পৃথিবীর সমস্ত জাতিগুলির মধ্য থেকে সদাপ্রভু তোমাদের বেছে নিয়েছেন যাতে তোমরা তাঁর নিজের বিশেষ সম্পত্তি হও।</div>
<div class="v" id="v3"><span class="vn">3</span> <span class="br-p"><br><br></span>কোনও ঘৃণ্য জিনিস খাবে না।</div>
<div class="v" id="v4"><span class="vn">4</span> এসব পশু তোমরা খেতে পারো: গরু, মেষ, ছাগল,</div>
<div class="v" id="v5"><span class="vn">5</span> হরিণ, গজলা হরিণ, রাই হরিণ, বুনো ছাগল, বুনো ছাগবিশেষ, কৃষ্ণসার হরিণ এবং পাহাড়ি মেষ।</div>
<div class="v" id="v6"><span class="vn">6</span> যেসব পশু দ্বিখণ্ড খুরবিশিষ্ট ও জাবর কাটে সেইগুলি খেতে পারো।</div>
<div class="v" id="v7"><span class="vn">7</span> কিন্তু, যারা জাবর কাটে অথবা কেবল দ্বিখণ্ড খুরবিশিষ্ট এমন পশু উট, খরগোশ অথবা শাফন খাবে না। যদিও তারা জাবর কাটে, তাদের খুর চেরা নয়; সেগুলি তোমাদের পক্ষে অশুচি।</div>
<div class="v" id="v8"><span class="vn">8</span> শূকরও অশুচি; যদিও তার খুর চেরা, সে জাবর কাটে না। তোমরা তাদের মাংস খাবে না কিংবা তাদের মৃতদেহও ছোঁবে না।</div>
<div class="v" id="v9"><span class="vn">9</span> <span class="br-p"><br><br></span>জলে বাস করা প্রাণীদের মধ্যে যেগুলির ডানা ও আঁশ আছে সেগুলি তোমরা খেতে পারবে।</div>
<div class="v" id="v10"><span class="vn">10</span> কিন্তু যেগুলির ডানা ও আঁশ নেই সেগুলি তোমরা খেতে পারবে না; তোমাদের জন্য সেগুলি অশুচি।</div>
<div class="v" id="v11"><span class="vn">11</span> <span class="br-p"><br><br></span>তোমরা যে কোনও শুচি পাখি খেতে পারো।</div>
<div class="v" id="v12"><span class="vn">12</span> কিন্তু এগুলি তোমরা খাবে না ঈগল, শকুন, কালো শকুন,</div>
<div class="v" id="v13"><span class="vn">13</span> লাল চিল, কালো চিল, যে কোনো বাজপাখি,</div>
<div class="v" id="v14"><span class="vn">14</span> যে কোনোরকম কাক,</div>
<div class="v" id="v15"><span class="vn">15</span> উটপাখি, কালপ্যাঁচা, গাংচিল, যে কোনোরকম বাজপাখি,</div>
<div class="v" id="v16"><span class="vn">16</span> ছোট প্যাঁচা, মরুভূমির প্যাঁচা, সাদা প্যাঁচা,</div>
<div class="v" id="v17"><span class="vn">17</span> মরু-প্যাঁচা, বক পাখি, পানকৌড়ি,</div>
<div class="v" id="v18"><span class="vn">18</span> সারস, যে কোনো ধরনের কাক, ঝুঁটিওয়ালা পাখি ও বাদুড়।</div>
<div class="v" id="v19"><span class="vn">19</span> <span class="br-p"><br><br></span>উড়ে বেড়ায় এমন সব পোকা তোমাদের পক্ষে অশুচি; সেগুলি খাবে না।</div>
<div class="v" id="v20"><span class="vn">20</span> কিন্তু যেসব প্রাণীর ডানা আছে এবং শুচি সেগুলি তোমরা খেতে পারবে।</div>
<div class="v" id="v21"><span class="vn">21</span> <span class="br-p"><br><br></span>মরে পড়ে থাকা কোনও প্রাণী তোমরা খাবে না। তোমাদের নগরে বাস করা অন্য জাতির কোনও লোককে তোমরা সেটি দিয়ে দিতে পারবে এবং সে তা খেতে পারবে, কিংবা তোমরা কোনও বিদেশির কাছে সেটি বিক্রি করে দিতে পারবে। কিন্তু তোমরা তোমাদের ঈশ্বর সদাপ্রভু কাছে পবিত্র প্রজা। <span class="br-p"><br><br></span>ছাগলের বাচ্চার মাংস তার মায়ের দুধে রান্না করবে না।</div>
<div class="v" id="v22"><h2>দশমাংশ</h2><span class="vn">22</span> <span class="br-p"><br><br></span>প্রত্যেক বছর তোমাদের জমিতে যেসব ফসল ফলবে তার দশ ভাগের এক ভাগ তোমরা অবশ্যই আলাদা করে রাখবে।</div>
<div class="v" id="v23"><span class="vn">23</span> তোমাদের ঈশ্বর সদাপ্রভুকে যাতে তোমরা সবসময় ভক্তি করতে শেখো সেইজন্য তোমাদের শস্য, নতুন দ্রাক্ষারস ও জলপাই তেলের দশমাংশ এবং তোমাদের পালের গরু, মেষ ও ছাগলের প্রথম বাচ্চা তোমাদের ঈশ্বর সদাপ্রভুর সামনে খাবে। তোমাদের এমন জায়গায় খেতে হবে যে জায়গাটি তিনি নিজেকে প্রকাশ করবার জন্য তাঁর বাসস্থান হিসাবে বেছে নেবেন।</div>
<div class="v" id="v24"><span class="vn">24</span> কিন্তু যদি সেই জায়গাটি খুব দূরে হয় এবং তোমাদের ঈশ্বর সদাপ্রভু তোমাদের এত আশীর্বাদ করে থাকেন যে সেই দশ ভাগের এক ভাগ বয়ে নিয়ে যাওয়া সম্ভব নয় (কারণ যে জায়গাটি সদাপ্রভু তাঁর নামের জন্য মনোনীত করবেন সেটি অনেক দূরে),</div>
<div class="v" id="v25"><span class="vn">25</span> তোমাদের দশমাংশ রুপোর সঙ্গে বদলে নেবে, এবং সেই রুপো সঙ্গে নিয়ে তোমরা তোমাদের ঈশ্বর সদাপ্রভুর মনোনীত জায়গায় যাবে।</div>
<div class="v" id="v26"><span class="vn">26</span> সেই রুপো ব্যবহার করে তোমরা যা ইচ্ছা কিনতে পারবে যেমন গরু, মেষ, দ্রাক্ষারস কিংবা মদ বা তোমাদের খুশিমতো যা কিছু। তারপর তোমরা তোমাদের পরিবার নিয়ে তোমাদের ঈশ্বর সদাপ্রভুর সামনে খাওয়াদাওয়া করে আনন্দ করবে।</div>
<div class="v" id="v27"><span class="vn">27</span> যে লেবীয়েরা তোমাদের নগরে বাস করে তাদের অবহেলা করবে না, কারণ তাদের নিজেদের কোনও ভাগ বা উত্তরাধিকার নেই।</div>
<div class="v" id="v28"><span class="vn">28</span> <span class="br-p"><br><br></span>প্রত্যেক তৃতীয় বছরের শেষে, তোমাদের সেই বছরের ফসলের দশমাংশ তোমাদের নগরে জমা করবে,</div>
<div class="v" id="v29"><span class="vn">29</span> যেন লেবীয়েরা (যাদের নিজেদের কোনও ভাগ বা উত্তরাধিকার নেই) এবং বিদেশিরা, পিতৃহীন ও বিধবা যারা তোমাদের নগরে বাস করে তারা এসে খেয়ে তৃপ্ত হতে পারে, এবং যেন তোমাদের ঈশ্বর সদাপ্রভু তোমাদের হাতের সব কাজে আশীর্বাদ করেন।</div>
</div>
<!-- PARSED ABOVE; EDITING MAY BREAK PARSER -->
</body></html>