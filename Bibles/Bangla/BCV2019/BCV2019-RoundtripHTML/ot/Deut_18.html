<html><head>
<meta http-equiv="Content-Type" content="text/html;charset=utf-8" />
<title>Deut 18 &ndash; দ্বিতীয় বিবরণ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 18);">
<div id="navbar"><a href="../index.html">বাংলা সমকালীন সংস্করণ</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_16.html">16</a> <a href="Deut_17.html">17</a> <b>18</b> <a href="Deut_19.html">19</a> <a href="Deut_20.html">20</a> ... <a href="Deut_34.html">34</a> </div><hr>
<h1>Deut 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যাজকদের এবং লেবীয়দের জন্য দান</h2><span class="vn">1</span> <span class="br-p"><br><br></span>লেবীয় যাজকেরা—বাস্তবিক, লেবির সমস্ত গোষ্ঠী—ইস্রায়েলের সঙ্গে কোনও অংশ বা উত্তরাধিকার থাকবে না। তোমরা সদাপ্রভুর উদ্দেশে যে খাবার উৎসর্গ করবে তার উপরেই তারা নির্ভর করবে, কারণ সেটাই তাদের উত্তরাধিকার।</div>
<div class="v" id="v2"><span class="vn">2</span> তাদের ইস্রায়েলী ভাইদের মধ্যে কোনও উত্তরাধিকার থাকবে না; সদাপ্রভুই তাদের উত্তরাধিকার, যেমন তিনি তাদের কাছে প্রতিজ্ঞা করেছিলেন।</div>
<div class="v" id="v3"><span class="vn">3</span> <span class="br-p"><br><br></span>লোকেরা গরু বা মেষ উৎসর্গ করলে তার থেকে এসব হল যাজকদের প্রাপ্য কাঁধ, পাকস্থলী এবং মাথা থেকে মাংস।</div>
<div class="v" id="v4"><span class="vn">4</span> তোমরা তাদের তোমাদের শস্যের, নতুন দ্রাক্ষারসের ও জলপাই তেলের অগ্রিমাংশ, এবং তোমাদের মেষদের গা থেকে কেটে নেওয়া প্রথম লোম দেবে,</div>
<div class="v" id="v5"><span class="vn">5</span> কারণ সমস্ত গোষ্ঠীর মধ্য থেকে তোমাদের ঈশ্বর সদাপ্রভু তাদের ও তাদের বংশধরদের মনোনীত করেছেন যেন তারা সবসময় সদাপ্রভুর নামে দাঁড়িয়ে তাঁর সেবা করে।</div>
<div class="v" id="v6"><span class="vn">6</span> <span class="br-p"><br><br></span>যদি কোনও লেবীয় তার বাসস্থান ছেড়ে ইস্রায়েলের যে কোনও নগরে চলে যায়, এবং সত্যিকারের ইচ্ছা নিয়ে সদাপ্রভুর মনোনীত জায়গায় যায়,</div>
<div class="v" id="v7"><span class="vn">7</span> তবে অন্যান্য লেবীয় ভাইদের মতো সেও সদাপ্রভুর উপস্থিতিতে সেখানে তার ঈশ্বর সদাপ্রভুর নামে সেবার কাজ করতে পারবে।</div>
<div class="v" id="v8"><span class="vn">8</span> তার পৈতৃক সম্পত্তি বিক্রির মূল্য পেলেও সেখানকার লেবীয়দের সঙ্গে সে সমান ভাগের অধিকারী হবে।</div>
<div class="v" id="v9"><h2>ঘৃণ্য রীতি</h2><span class="vn">9</span> <span class="br-p"><br><br></span>তোমাদের ঈশ্বর সদাপ্রভু তোমাদের যে দেশ দিতে যাচ্ছেন, সেখানে গিয়ে সেখানকার জাতিগুলির সব ঘৃণ্য কাজ তোমরা অনুকরণ করে শিখবে না।</div>
<div class="v" id="v10"><span class="vn">10</span> তোমাদের মধ্যে যেন একজনকেও পাওয়া না যায় যারা তাদের ছেলে ও মেয়েদের আগুনে উৎসর্গ করে, যারা গোণাপড়া বা মায়াবিদ্যা অনুশীলন করে, লক্ষণ দেখে ভবিষ্যতের কথা বলে, যাদু করে,</div>
<div class="v" id="v11"><span class="vn">11</span> মন্ত্রতন্ত্র খাটায় বা আত্মার মাধ্যম হয় বা প্রেতসাধক।</div>
<div class="v" id="v12"><span class="vn">12</span> যে কেউ এসব কাজ করে সে সদাপ্রভুর কাছে ঘৃণ্য; কেননা এসব ঘৃণ্য কাজের জন্যই তোমাদের ঈশ্বর সদাপ্রভু সেই সমস্ত জাতিকে তোমাদের সামনে থেকে তাড়িয়ে দেবেন।</div>
<div class="v" id="v13"><span class="vn">13</span> তোমাদের ঈশ্বর সদাপ্রভুর সামনে তোমাদের নির্দোষ থাকতে হবে।</div>
<div class="v" id="v14"><h2>সেই ভাববাদী</h2><span class="vn">14</span> <span class="br-p"><br><br></span>তোমরা যে জাতিদের অধিকারচ্যুত করবে তারা গণক কিংবা মায়াবিদ্যা ব্যবহারকারীদের কথা শোনে। কিন্তু তোমাদের ক্ষেত্রে, তোমাদের ঈশ্বর সদাপ্রভু তোমাদের তা করার অনুমতি দেননি।</div>
<div class="v" id="v15"><span class="vn">15</span> তোমাদের ঈশ্বর সদাপ্রভু তোমাদের ইস্রায়েলী ভাইদের মধ্য থেকে আমার মতো একজন ভাববাদীকে উঠাবেন। তোমরা নিশ্চয়ই তাঁর কথা শুনবে।</div>
<div class="v" id="v16"><span class="vn">16</span> কেননা হোরেবে যেদিন তোমরা সবাই সদাপ্রভুর সামনে জড়ো হয়েছিলে সেদিন তোমরা তোমাদের ঈশ্বর সদাপ্রভুর কাছে তাই চেয়েছিলে যখন তোমরা বলেছিলে, “আমরা আর আমাদের ঈশ্বর সদাপ্রভুর রব শুনতে কিংবা এই মহান আগুন দেখতে চাই না, তাহলে আমরা মরে যাব।”</div>
<div class="v" id="v17"><span class="vn">17</span> <span class="br-p"><br><br></span>সদাপ্রভু আমাকে বলেছিলেন, “তারা ঠিকই বলেছে।</div>
<div class="v" id="v18"><span class="vn">18</span> আমি তাদের ইস্রায়েলী ভাইদের মধ্য থেকে তাদের জন্য তোমার মতো একজন ভাববাদী উঠাব, এবং আমি তার মুখে আমার বাক্য দেব। তাকে আমি যা বলতে আদেশ দেব সে তা-ই বলবে।</div>
<div class="v" id="v19"><span class="vn">19</span> সেই ভাববাদী আমার নাম করে যে কথা বলবে কেউ আমার সেই কথা যদি না শোনে, তবে আমি নিজেই সেই লোককে প্রতিফল দেব।</div>
<div class="v" id="v20"><span class="vn">20</span> কিন্তু আমি আদেশ করিনি এমন কোনও কথা যদি কোনও ভাববাদী আমার নাম করে বলে কিংবা সে যদি অন্য দেবতার নামে কথা বলে, তবে তাকে মেরে ফেলতে হবে।”</div>
<div class="v" id="v21"><span class="vn">21</span> <span class="br-p"><br><br></span>তোমরা মনে মনে বলতে পারো, “সদাপ্রভু এই কথা বলেছেন কি না তা আমরা কেমন করে জানব?”</div>
<div class="v" id="v22"><span class="vn">22</span> কোনও ভাববাদী যদি সদাপ্রভুর নাম করে কোনও কথা বলে আর তা যদি অসত্য হয় কিংবা না ঘটে, তবে বুঝতে হবে সেই কথা সদাপ্রভু বলেননি। সেই ভাববাদী নিজের ধারণার উপর ভিত্তি করে বলেছে, সুতরাং ভয় পেয়ো না।</div>
</div>
<!-- PARSED ABOVE; EDITING MAY BREAK PARSER -->
</body></html>