<html><head>
<meta http-equiv="Content-Type" content="text/html;charset=utf-8" />
<title>Deut 21 &ndash; দ্বিতীয় বিবরণ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 21);">
<div id="navbar"><a href="../index.html">বাংলা সমকালীন সংস্করণ</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_19.html">19</a> <a href="Deut_20.html">20</a> <b>21</b> <a href="Deut_22.html">22</a> <a href="Deut_23.html">23</a> ... <a href="Deut_34.html">34</a> </div><hr>
<h1>Deut 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অমীমাংসিত হত্যার প্রায়শ্চিত্ত</h2><span class="vn">1</span> <span class="br-p"><br><br></span>তোমাদের ঈশ্বর সদাপ্রভু যে দেশ অধিকার করার জন্য তোমাদের দিতে যাচ্ছেন সেখানকার কোনও মাঠে হয়তো কাউকে খুন হয়ে পড়ে থাকতে দেখা যেতে পারে, কিন্তু কে হত্যা করেছে তা জানা যায়নি,</div>
<div class="v" id="v2"><span class="vn">2</span> তাহলে তোমাদের বয়স্ক নেতারা ও বিচারকেরা বাইরে গিয়ে সেই মৃতদেহ থেকে সবচেয়ে কাছের নগর কত দূর তা মেপে দেখবে।</div>
<div class="v" id="v3"><span class="vn">3</span> তারপর যে নগর মৃতদেহের কাছে সেখানকার বয়স্ক নেতারা একটি বকনা-বাছুর নেবে যেটি কখনও কোনও কাজ করেনি ও যার কাঁধে কখনও জোয়াল দেওয়া হয়নি</div>
<div class="v" id="v4"><span class="vn">4</span> এবং তাঁরা সেটিকে এমন কোনো উপত্যকায় নিয়ে যাবেন যেখানে একটি জলস্রোত আছে আর চাষ বা বীজবপন করা হয়নি। সেই উপত্যকায় তাঁরা বকনা বাছুরটির ঘাড় ভেঙে দেবেন।</div>
<div class="v" id="v5"><span class="vn">5</span> লেবীয় যাজকেরা সামনে এগিয়ে যাবে, কারণ তোমাদের ঈশ্বর সদাপ্রভু তাদের মনোনীত করেছেন পরিচর্যার কাজের জন্য, সদাপ্রভুর নামে আশীর্বাদ উচ্চারণ করার জন্য এবং বিবাদের ও শারীরিক আক্রমণের বিচার করার জন্য।</div>
<div class="v" id="v6"><span class="vn">6</span> তারপর মৃতদেহের সব থেকে কাছের নগরের বয়স্ক নেতারা উপত্যকায় যে বকনা বাছুরটির ঘাড় ভাঙা হয়েছিল তার উপরে তাদের হাত ধুয়ে ফেলবে,</div>
<div class="v" id="v7"><span class="vn">7</span> আর তারা ঘোষণা করবে “এই রক্তপাত আমরা নিজেরা করিনি, এবং হতেও দেখিনি।</div>
<div class="v" id="v8"><span class="vn">8</span> হে সদাপ্রভু, যে ইস্রায়েলীদের তুমি মুক্ত করেছ তাদের ক্ষমা করো, এবং এই নির্দোষ লোকটির রক্তপাতের জন্য তুমি তোমার লোকদের দায়ী কোরো না।” এতে সেই রক্তপাতের দোষ ক্ষমা করা হবে,</div>
<div class="v" id="v9"><span class="vn">9</span> এবং তোমরা নিজেদের মধ্য থেকে নির্দোষ লোকের রক্তপাতের দোষ মুছে ফেলতে পারবে, কারণ তোমরা সদাপ্রভুর চোখে যা ভালো তাই করেছ।</div>
<div class="v" id="v10"><h2>বন্দিনি স্ত্রীলোককে বিয়ে করা</h2><span class="vn">10</span> <span class="br-p"><br><br></span>তোমরা যখন শত্রুদের সঙ্গে যুদ্ধ করতে যাবে এবং তোমাদের ঈশ্বর সদাপ্রভু তোমাদের হাতে তাদের তুলে দেবেন আর তোমরা তাদের বন্দি করবে,</div>
<div class="v" id="v11"><span class="vn">11</span> তখন যদি তাদের মধ্যে কোনও সুন্দরী স্ত্রীলোককে দেখে তোমাদের কারও তাকে ভালো লাগে তবে সে তাকে স্ত্রী হিসাবে গ্রহণ করতে পারবে।</div>
<div class="v" id="v12"><span class="vn">12</span> স্ত্রীলোকটিকে তোমার বাড়িতে নিয়ে যাবে আর তার মাথার চুল কামিয়ে ফেলবে ও তার নখ কেটে ফেলবে</div>
<div class="v" id="v13"><span class="vn">13</span> এবং বন্দি হবার সময় সে যে কাপড় পরেছিল সেগুলি খুলে ফেলবে। সে যখন তোমার বাড়িতে থেকে এক মাস তার বাবা ও মায়ের জন্য শোক করবে, তারপর তুমি তার কাছে যেতে পারবে ও তার স্বামী হবে এবং সে তোমার স্ত্রী হবে।</div>
<div class="v" id="v14"><span class="vn">14</span> যদি তুমি তাতে সন্তুষ্ট না হও, তাকে যেখানে তার ইচ্ছা সেখানে তাকে যেতে দেবে। তুমি তাকে বিক্রি করবে না বা তাকে দাসী করবে না, কারণ তুমি তাকে অসম্মান করেছ।</div>
<div class="v" id="v15"><h2>প্রথম ছেলের পাওনা অধিকার</h2><span class="vn">15</span> <span class="br-p"><br><br></span>যদি কোনও পুরুষের দুটি স্ত্রী থাকে, এবং সে একজনকে ভালোবাসে অন্যজনকে নয়, এবং তাদের দুজনেরই ছেলে হয় কিন্তু যার প্রথমে ছেলে হয় তাকে সে ভালোবাসে না,</div>
<div class="v" id="v16"><span class="vn">16</span> সে যখন ছেলেদের জন্য তার সম্পত্তির উইল করবে, যে স্ত্রীকে সে ভালোবাসে না তার ছেলেকে বাদ দিয়ে অন্য স্ত্রীর ছেলেটিকে প্রথম ছেলের পাওনা অধিকার দিতে পারবে না।</div>
<div class="v" id="v17"><span class="vn">17</span> যে স্ত্রীকে সে ভালোবাসে না তার ছেলেকে প্রথম ছেলে বলে স্বীকার করে তাকে তার নিজের সর্বস্ব থেকে অন্যদের চেয়ে দ্বিগুণ দিতে হবে। সেই ছেলেই তার বাবার শক্তির প্রথম ফল। প্রথম ছেলের অধিকার তারই পাওনা।</div>
<div class="v" id="v18"><h2>বিদ্রোহী ছেলে</h2><span class="vn">18</span> <span class="br-p"><br><br></span>যদি কারও ছেলে একগুঁয়ে এবং বিদ্রোহী হয় যে তার বাবা ও মায়ের অবাধ্য এবং তাদের কথা শোনে না যখন তারা তাকে শাসন করে,</div>
<div class="v" id="v19"><span class="vn">19</span> তার বাবা ও মা তাকে তাদের নগরের দ্বারে বয়স্ক নেতাদের কাছে ধরে নিয়ে যাবে।</div>
<div class="v" id="v20"><span class="vn">20</span> তারা নগরের বয়স্ক নেতাদের বলবে, “আমাদের এই ছেলে একগুঁয়ে এবং বিদ্রোহী। সে আমাদের অবাধ্য। সে আমাদের অর্থ উড়িয়ে দেয় এবং সে মাতাল।”</div>
<div class="v" id="v21"><span class="vn">21</span> তখন সেই নগরের সমস্ত পুরুষেরা তাকে পাথর ছুঁড়ে মেরে ফেলবে। তোমাদের মধ্য থেকে সেই মন্দতা শেষ করতে হবে। সমস্ত ইস্রায়েল সেই বিষয় শুনবে এবং ভয় পাবে।</div>
<div class="v" id="v22"><h2>অন্যান্য নিয়ম</h2><span class="vn">22</span> <span class="br-p"><br><br></span>যদি কোনও লোক মৃত্যুর শাস্তি পাবার মতো কোনও দোষ করে এবং তাকে মেরে ফেলে গাছে টাঙিয়ে রাখা হয়,</div>
<div class="v" id="v23"><span class="vn">23</span> তবে সকাল পর্যন্ত তার দেহ গাছে টাঙিয়ে রাখবে না। সেদিনই তাকে কবর দিতে হবে, কারণ যাকে গাছে টাঙানো হয় সে ঈশ্বরের অভিশপ্ত। তোমাদের ঈশ্বর সদাপ্রভু তোমাদের যে দেশ দিচ্ছেন তা তোমরা অশুচি করবে না।</div>
</div>
<!-- PARSED ABOVE; EDITING MAY BREAK PARSER -->
</body></html>