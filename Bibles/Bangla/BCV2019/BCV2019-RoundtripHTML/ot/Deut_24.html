<html><head>
<meta http-equiv="Content-Type" content="text/html;charset=utf-8" />
<title>Deut 24 &ndash; দ্বিতীয় বিবরণ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 24);">
<div id="navbar"><a href="../index.html">বাংলা সমকালীন সংস্করণ</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_22.html">22</a> <a href="Deut_23.html">23</a> <b>24</b> <a href="Deut_25.html">25</a> <a href="Deut_26.html">26</a> ... <a href="Deut_34.html">34</a> </div><hr>
<h1>Deut 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>বিয়ে করবার পরে যদি কেউ তার স্ত্রীর মধ্যে কোনও দোষ দেখে তার উপর অসন্তুষ্ট হয়, আর ত্যাগপত্র লিখে তার হাতে দিয়ে তাকে বাড়ি থেকে বিদায় করে দেয়,</div>
<div class="v" id="v2"><span class="vn">2</span> আর স্ত্রীলোকটি তার বাড়ি থেকে চলে গিয়ে অন্য এক পুরুষের স্ত্রী হয়,</div>
<div class="v" id="v3"><span class="vn">3</span> এবং তার দ্বিতীয় স্বামীও যদি পরে তাকে অপছন্দ করে একটি ত্যাগপত্র লিখে তার হাতে দিয়ে তাকে বাড়ি থেকে বিদায় করে দেয়, কিংবা সে মারা যায়,</div>
<div class="v" id="v4"><span class="vn">4</span> তাহলে তার প্রথম স্বামী, যে তাকে ত্যাগপত্র দিয়েছিল, সে তাকে আর বিয়ে করতে পারবে না কারণ সে অশুচি হয়ে গেছে। সদাপ্রভুর চোখে সেটি ঘৃণার কাজ। তোমাদের ঈশ্বর সদাপ্রভু তোমাদের যে দেশ অধিকারের জন্য দিচ্ছেন তোমরা এইভাবে তার উপর পাপ ডেকে আনবে না।</div>
<div class="v" id="v5"><span class="vn">5</span> <span class="br-p"><br><br></span>অল্পদিন বিয়ে হয়েছে এমন কোনও লোককে যুদ্ধে পাঠানো চলবে না কিংবা তার উপর অন্য কোনও কাজের বোঝা চাপিয়ে দেওয়া চলবে না। তাকে এক বছর পর্যন্ত বাড়িতে স্বাধীনভাবে থাকতে দিতে হবে যেন সে যে স্ত্রীকে বিয়ে করেছে তাকে আনন্দ দিতে পারে।</div>
<div class="v" id="v6"><span class="vn">6</span> <span class="br-p"><br><br></span>ঋণের বন্ধক হিসাবে কারও জাতা নেওয়া চলবে না—তার উপরের পাথরটিও নয়—কারণ তাতে লোকটির বেঁচে থাকার উপায়টাই বন্ধক নেওয়া হবে।</div>
<div class="v" id="v7"><span class="vn">7</span> <span class="br-p"><br><br></span>যদি দেখা যায়, কোনও লোক এক ইস্রায়েলী ভাইকে চুরি করে নিয়ে দাস হিসাবে ব্যবহার করছে কিংবা বিক্রি করে দিয়েছে, তবে সেই চোরকে মরতে হবে। তোমরা তোমাদের মধ্য থেকে এরকম মন্দতা শেষ করে দেবে।</div>
<div class="v" id="v8"><span class="vn">8</span> <span class="br-p"><br><br></span>চর্মরোগ দেখা দিলে তোমাদের সতর্ক হতে হবে এবং লেবীয় যাজকেরা যে নির্দেশ দেবে তা যত্নের সঙ্গে পালন করতে হবে। আমি তাদের যে আজ্ঞা দিয়েছি তোমাদের সাবধান হয়ে সেইমত চলতে হবে।</div>
<div class="v" id="v9"><span class="vn">9</span> মিশর দেশ থেকে বেরিয়ে আসার পরে পথে তোমাদের ঈশ্বর সদাপ্রভু মরিয়মের প্রতি যা করেছিলেন সেই কথা মনে রেখো।</div>
<div class="v" id="v10"><span class="vn">10</span> <span class="br-p"><br><br></span>তোমাদের প্রতিবেশীকে কোনও রকম ধার দিলে, তোমরা বন্ধকি জিনিস নেবার জন্য তার বাড়ির মধ্যে যাবে না।</div>
<div class="v" id="v11"><span class="vn">11</span> বাইরে থাকবে এবং যাকে তোমরা ধার দিচ্ছ সে-ই বন্ধক দেবার জিনিসটি বাইরে নিয়ে আসবে।</div>
<div class="v" id="v12"><span class="vn">12</span> যদি সেই প্রতিবেশী গরিব হয়, তবে তোমরা তার বন্ধকি জিনিসটি রেখে ঘুমাতে যাবে না।</div>
<div class="v" id="v13"><span class="vn">13</span> সূর্য অস্ত যাওয়ার আগে তার গায়ের কাপড় তাকে ফিরিয়ে দেবে যেন তোমাদের প্রতিবেশী সেটি গায়ে দিয়ে ঘুমাতে পারে। এতে সে তোমাদের ধন্যবাদ দেবে, এবং তোমাদের ঈশ্বর সদাপ্রভুর চোখে এটি তোমাদের ধার্মিকতার কাজ হবে।</div>
<div class="v" id="v14"><span class="vn">14</span> <span class="br-p"><br><br></span>যে দিন-মজুর গরিব বা অভাবগ্রস্ত তার কাছ থেকে সুবিধা নেবে না, সেই মজুর এক ইস্রায়েলী ভাই কিংবা একজন বিদেশি যে তোমাদের কোনও এক নগরে বাস করছে।</div>
<div class="v" id="v15"><span class="vn">15</span> প্রতিদিন সূর্য অস্ত যাবার আগেই তার মজুরি দিয়ে দেবে, কারণ তারা গরিব এবং তার উপরেই নির্ভর করে। তা না করলে তারা তোমাদের বিরুদ্ধে সদাপ্রভুর কাছে কাতর হয়ে বিচার চাইবে, আর তোমরা পাপে দোষী হবে।</div>
<div class="v" id="v16"><span class="vn">16</span> <span class="br-p"><br><br></span>ছেলেমেয়েদের পাপের জন্য বাবাকে কিংবা বাবার পাপের জন্য ছেলেমেয়েদের মেরে ফেলা যাবে না; প্রত্যেকেই তার নিজের পাপের জন্য মরতে হবে।</div>
<div class="v" id="v17"><span class="vn">17</span> <span class="br-p"><br><br></span>বিদেশির কিংবা পিতৃহীনদের বিচারে অন্যায় করবে না, অথবা কোনও বিধবার কাছ থেকে বন্ধক হিসাবে তার গায়ের কাপড় নেবে না।</div>
<div class="v" id="v18"><span class="vn">18</span> মনে রাখবে তোমরা মিশরে দাস ছিলে আর তোমাদের ঈশ্বর সদাপ্রভু সেখান থেকে তোমাদের মুক্ত করে এনেছেন। সেইজন্যই আমি তোমাদের এসব করার আজ্ঞা দিচ্ছি।</div>
<div class="v" id="v19"><span class="vn">19</span> <span class="br-p"><br><br></span>তোমাদের জমির ফসল কাটবার পরে যদি শস্যের কোনও আঁটি তোমার সঙ্গে নিয়ে যেতে ভুলে যাও, তবে সেটি নেবার জন্য আর ফিরে যেয়ো না। বিদেশির, পিতৃহীনের এবং বিধবার জন্য সেটি রেখে দেবে, যেন তোমাদের ঈশ্বর সদাপ্রভু সবকাজেই তোমাদের আশীর্বাদ করেন।</div>
<div class="v" id="v20"><span class="vn">20</span> জলপাই পাড়বার সময় তোমরা একই ডাল থেকে দুইবার ফল পাড়তে দ্বিতীয়বার যাবে না। যা থেকে যাবে তা বিদেশির, পিতৃহীনের এবং বিধবার জন্য সেটি রেখে দেবে।</div>
<div class="v" id="v21"><span class="vn">21</span> তোমাদের আঙুর ক্ষেত থেকে আঙুর তুলবার সময় তোমরা এক ডাল থেকে দ্বিতীয়বার আঙুর তুলতে যাবে না। যা থেকে যাবে তা বিদেশির, পিতৃহীনের এবং বিধবার জন্য সেটি রেখে দেবে।</div>
<div class="v" id="v22"><span class="vn">22</span> মনে রাখবে তোমরা মিশরে দাস ছিলে। সেইজন্যই আমি তোমাদের এসব করার আজ্ঞা দিচ্ছি।</div>
</div>
<!-- PARSED ABOVE; EDITING MAY BREAK PARSER -->
</body></html>