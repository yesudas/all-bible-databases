<html><head>
<meta http-equiv="Content-Type" content="text/html;charset=utf-8" />
<title>Eccl 5 &ndash; উপদেশক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 5);">
<div id="navbar"><a href="../index.html">বাংলা সমকালীন সংস্করণ</a> &ndash; <b>উপদেশক</b> &ndash; <a href="Eccl_1.html">1</a> ... <a href="Eccl_3.html">3</a> <a href="Eccl_4.html">4</a> <b>5</b> <a href="Eccl_6.html">6</a> <a href="Eccl_7.html">7</a> ... <a href="Eccl_12.html">12</a> </div><hr>
<h1>Eccl 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈশ্বরের কাছে তোমার প্রতিজ্ঞা পূর্ণ করো</h2><span class="vn">1</span> <span class="br-p"><br><br></span>ঈশ্বরের ঘরে যাবার সময় তোমার পা সাবধানে ফেলো। যারা নিজেদের অন্যায় বোঝে না সেই বোকা লোকদের মতো উৎসর্গের অনুষ্ঠান করবার চেয়ে বরং ঈশ্বরের বাধ্য হওয়া ভালো।</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>তোমার মুখ তাড়াতাড়ি করে কোনো কথা না বলুক,<br> <span class="br-ind"><br><span class="indent">&nbsp;</span></span>ঈশ্বরের কাছে তাড়াতাড়ি করে<br> <span class="br-ind"><br><span class="indent">&nbsp;</span></span>হৃদয় কোনো কথা উচ্চারণ না করুক।<br> <span class="br-ind"><br><span class="indent">&nbsp;</span></span>ঈশ্বর স্বর্গে আছেন<br> <span class="br-ind"><br><span class="indent">&nbsp;</span></span>আর তুমি পৃথিবীতে আছো<br> <span class="br-ind"><br><span class="indent">&nbsp;</span></span>অতএব তোমার কথা যেন অল্প হয়।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>অনেক চিন্তাভাবনা থাকলে লোকে যেমন স্বপ্ন দেখে,<br> <span class="br-ind"><br><span class="indent">&nbsp;</span></span>তেমনি অনেক কথা বললে বোকামি বেরিয়ে আসে।<br></div>
<div class="v" id="v4"><span class="vn">4</span> <span class="br-p"><br><br></span>ঈশ্বরের কাছে কোনো মানত করলে তা পূর্ণ করতে দেরি কোরো না। বোকা লোকদের নিয়ে তিনি কোনো আনন্দ পান না; তোমাদের মানত পূর্ণ কোরো।</div>
<div class="v" id="v5"><span class="vn">5</span> মানত করে তা পূরণ না করবার চেয়ে বরং মানত না করাই ভালো।</div>
<div class="v" id="v6"><span class="vn">6</span> তোমার মুখকে তোমাকে পাপের পথে নিয়ে যেতে দিয়ো না। এবং মন্দিরের দূতের কাছে বোলো না, “আমি ভুল করে মানত করেছি।” তোমার কথার জন্য কেন ঈশ্বর অসন্তুষ্ট হয়ে তোমার হাতের কাজ নষ্ট করে ফেলবেন?</div>
<div class="v" id="v7"><span class="vn">7</span> অনেক স্বপ্ন দেখা এবং অনেক কথা বলা অসার। সেইজন্য ঈশ্বরকে ভয় করো।</div>
<div class="v" id="v8"><h2>ধনসম্পদ অসার</h2><span class="vn">8</span> <span class="br-p"><br><br></span>তোমার এলাকায় যদি কোনো গরীবকে অত্যাচারিত হতে দেখো কিংবা কাউকে ন্যায্যবিচার ও তার ন্যায্য অধিকার না পেতে দেখো তবে অবাক হোয়ো না; কারণ এক কর্মচারীর উপরে বড় আর এক কর্মচারী আছেন এবং তাদের দুইজনের উপরে আরও বড় বড় কর্মকর্তা আছেন।</div>
<div class="v" id="v9"><span class="vn">9</span> দেশের ফল সকলের জন্য; ক্ষেত্রের লাভ রাজা নিজে পায়।</div>
<div class="v" id="v10"><span class="vn">10</span> <span class="br-p"><br><br></span><span class="br-ind"><br><span class="indent">&nbsp;</span></span>যে লোক অর্থ ভালোবাসে সে কখনও তৃপ্ত হয় না;<br> <span class="br-ind"><br><span class="indent">&nbsp;</span></span>যে লোক ধনসম্পদ ভালোবাসে সে তার আয়ে কখনও সন্তুষ্ট হয় না।<br> <span class="br-ind"><br><span class="indent">&nbsp;</span></span>এটাও অসার। <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>পণ্য যখন বাড়ে,<br> <span class="br-ind"><br><span class="indent">&nbsp;</span></span>তা ভোগ করবার লোকও বাড়ে।<br> <span class="br-ind"><br><span class="indent">&nbsp;</span></span>কেবল দেখবার সুখ ছাড়া<br> <span class="br-ind"><br><span class="indent">&nbsp;</span></span>সেই সম্পত্তিতে মালিকের কী লাভ? <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>একজন শ্রমিকের ঘুম মিষ্টি,<br> <span class="br-ind"><br><span class="indent">&nbsp;</span></span>তারা কম খাক কিংবা বেশি খাক,<br> <span class="br-ind"><br><span class="indent">&nbsp;</span></span>কিন্তু ধনবানের ক্ষেত্রে, তাদের প্রাচুর্য<br> <span class="br-ind"><br><span class="indent">&nbsp;</span></span>তাদের ঘুমাতে দেয় না।<br></div>
<div class="v" id="v13"><span class="vn">13</span> <span class="br-p"><br><br></span>সূর্যের নিচে আমি একটি ভীষণ মন্দতা দেখেছি <span class="br-p"><br><br></span><span class="br-ind"><br><span class="indent">&nbsp;</span></span>ধনী অনেক ধনসম্পদ জমা করে কিন্তু শেষে তার ক্ষতি হয়,<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কিংবা কোনো দুর্ঘটনায় পড়ে তা ধ্বংস হয়ে যায়,<br> <span class="br-ind"><br><span class="indent">&nbsp;</span></span>সেইজন্য তার যখন সন্তান হয়<br> <span class="br-ind"><br><span class="indent">&nbsp;</span></span>উত্তরাধিকারসূত্রে তার কিছু থাকে না।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সকলেই মায়ের গর্ভ থেকে উলঙ্গ হয়ে আসে,<br> <span class="br-ind"><br><span class="indent">&nbsp;</span></span>সে যেমন আসে তেমনই চলে যায়।<br> <span class="br-ind"><br><span class="indent">&nbsp;</span></span>তারা তাদের পরিশ্রমের কিছুই নেয় না<br> <span class="br-ind"><br><span class="indent">&nbsp;</span></span>যা তারা হাতে করে নিতে পারবে।<br></div>
<div class="v" id="v16"><span class="vn">16</span> <span class="br-p"><br><br></span>এটাও একটি ভীষণ মন্দতা <span class="br-p"><br><br></span><span class="br-ind"><br><span class="indent">&nbsp;</span></span>সকলে যেমন আসে, তেমনি চলে যায়,<br> <span class="br-ind"><br><span class="indent">&nbsp;</span></span>কারণ তারা বাতাসের জন্য পরিশ্রম করে<br> <span class="br-ind"><br><span class="indent">&nbsp;</span></span>তাতে তাদের লাভ কী?<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তারা সারা জীবন অন্ধকারে আহার করে,<br> <span class="br-ind"><br><span class="indent">&nbsp;</span></span>আর ভীষণ বিরক্তি, যন্ত্রণা ও রাগ উপস্থিত হয়।<br></div>
<div class="v" id="v18"><span class="vn">18</span> <span class="br-p"><br><br></span>ভালো হলে কী হয় তা আমি লক্ষ্য করলাম ঈশ্বর সূর্যের নিচে মানুষকে যে কয়টা দিন বাঁচতে দিয়েছেন তাতে খাওয়াদাওয়া করা এবং কঠিন পরিশ্রমের মধ্যে তৃপ্ত হওয়াই তার পক্ষে ভালো এবং উপযুক্ত কারণ ওটিই তার পাওনা।</div>
<div class="v" id="v19"><span class="vn">19</span> এছাড়া, ঈশ্বর যখন কোনো মানুষকে ধন ও সম্পত্তি দেন তখন তাকে তা ভোগ করতে দেন, তার নিজের জন্য একটি অংশগ্রহণ করতে দেন ও নিজের কাজে আনন্দ করতে দেন—এটাই ঈশ্বরের দান।</div>
<div class="v" id="v20"><span class="vn">20</span> তারা কদাচিত তাদের জীবনের দিনগুলির দিকে ফিরে তাকায়, কারণ ঈশ্বর তার মনে আনন্দ দিয়ে তাকে ব্যস্ত রাখেন।</div>
</div>
<!-- PARSED ABOVE; EDITING MAY BREAK PARSER -->
</body></html>