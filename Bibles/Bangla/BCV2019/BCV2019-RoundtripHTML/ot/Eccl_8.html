<html><head>
<meta http-equiv="Content-Type" content="text/html;charset=utf-8" />
<title>Eccl 8 &ndash; উপদেশক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 8);">
<div id="navbar"><a href="../index.html">বাংলা সমকালীন সংস্করণ</a> &ndash; <b>উপদেশক</b> &ndash; <a href="Eccl_1.html">1</a> ... <a href="Eccl_6.html">6</a> <a href="Eccl_7.html">7</a> <b>8</b> <a href="Eccl_9.html">9</a> <a href="Eccl_10.html">10</a> ... <a href="Eccl_12.html">12</a> </div><hr>
<h1>Eccl 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>কে জ্ঞানী লোকের মতো?<br> <span class="br-ind"><br><span class="indent">&nbsp;</span></span>যা ঘটে কে তার অর্থ বুঝতে পারে?<br> <span class="br-ind"><br><span class="indent">&nbsp;</span></span>জ্ঞান মানুষের মুখ উজ্জ্বল করে<br> <span class="br-ind"><br><span class="indent">&nbsp;</span></span>এবং তার মুখের কঠিনতা পরিবর্তন করে।<br></div>
<div class="v" id="v2"><h2>রাজার বাধ্য হও</h2><span class="vn">2</span> <span class="br-p"><br><br></span>আমার উপদেশ এই যে, তুমি তোমার রাজার আদেশ পালন করো, কেননা ঈশ্বরের সামনে তুমি এই শপথ করেছ।</div>
<div class="v" id="v3"><span class="vn">3</span> তাড়াতাড়ি রাজার উপস্থিতি থেকে চলে যেয়ো না। মন্দ কিছুর সঙ্গে যুক্ত হয়ো না, কারণ তিনি তাঁর ইচ্ছামত কাজ করেন।</div>
<div class="v" id="v4"><span class="vn">4</span> রাজার কথাই যখন সবচেয়ে বড় তখন কে তাঁকে বলবে, “আপনি কী করছেন?”</div>
<div class="v" id="v5"><span class="vn">5</span> <span class="br-p"><br><br></span><span class="br-ind"><br><span class="indent">&nbsp;</span></span>যে তাঁর আদেশ পালন করে তার কোনো ক্ষতি হবে না,<br> <span class="br-ind"><br><span class="indent">&nbsp;</span></span>আর জ্ঞানবানের হৃদয় উপযুক্ত সময় ও কাজের নিয়ম জানে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কারণ প্রত্যেক ব্যাপারের জন্য উপযুক্ত সময় ও কাজের নিয়ম আছে,<br> <span class="br-ind"><br><span class="indent">&nbsp;</span></span>যদিও মানুষের দৈন্য তার জন্য অতিমাত্র। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যেহেতু কেউ ভবিষ্যৎ জানে না,<br> <span class="br-ind"><br><span class="indent">&nbsp;</span></span>তাকে কে বলতে পারবে যে কী ঘটবে?<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>বাতাসকে<sup class="fnm"><a name="fnm1" href="#fn1">1</a></sup> যেমন ধরে রাখবার ক্ষমতা কারও নেই,<br> <span class="br-ind"><br><span class="indent">&nbsp;</span></span>তেমনি মৃত্যুর সময়ের উপরে কারও হাত নেই।<br> <span class="br-ind"><br><span class="indent">&nbsp;</span></span>যুদ্ধের সময় যেমন কেউ ছুটি পায় না,<br> <span class="br-ind"><br><span class="indent">&nbsp;</span></span>তেমনি দুষ্টতা কাউকে ছাড়ে না যে তা অভ্যাস করে।<br></div>
<div class="v" id="v9"><span class="vn">9</span> <span class="br-p"><br><br></span>সূর্যের নিচে যা কিছু করা হয় তার দিকে মনোযোগ দিয়ে আমি এসবই দেখেছি। কোনো কোনো সময়ে একজন অন্যের উপরে তার অমঙ্গলের জন্য কর্তৃত্ব করে।</div>
<div class="v" id="v10"><span class="vn">10</span> তারপর, আমি এও দেখলাম দুষ্টদের কবর দেওয়া হল—যারা পবিত্রস্থানে যাতায়াত করত এবং যে নগরে তারা তা করত সেখানে তারা প্রশংসা পেত। এটাও অসার।</div>
<div class="v" id="v11"><span class="vn">11</span> <span class="br-p"><br><br></span>অন্যায় কাজের শাস্তি যদি তাড়াতাড়ি দেওয়া না হয় তাহলে লোকদের হৃদয় অন্যায় করবার জন্য সম্পূর্ণভাবে প্রস্তুত হয়।</div>
<div class="v" id="v12"><span class="vn">12</span> যদিও দুষ্টলোক একশোটি দুষ্কর্ম করে অনেক দিন বেঁচে থাকে তবুও আমি জানি ঈশ্বরকে যারা ভয় করে তাদের মঙ্গল হবে।</div>
<div class="v" id="v13"><span class="vn">13</span> কিন্তু দুষ্টরা ঈশ্বরকে ভয় করে না বলে তাদের মঙ্গল হবে না এবং তাদের আয়ু ছায়ার মতো হবে।</div>
<div class="v" id="v14"><span class="vn">14</span> <span class="br-p"><br><br></span>পৃথিবীতে আরও একটি অসার বিষয় ঘটে দুষ্টের যা পাওনা তা ধার্মিক লোক পায় এবং ধার্মিক লোকের যা পাওনা তা দুষ্টলোক পায়। এটাও আমি বলি অসার।</div>
<div class="v" id="v15"><span class="vn">15</span> সেইজন্য আমি জীবনে আমোদের প্রশংসা করছি, কারণ সূর্যের নিচে খাওয়াদাওয়া ও আমোদ করা ছাড়া মানুষের জন্য ভালো আর কিছুই নেই। তাহলে সূর্যের নিচে ঈশ্বরের দেওয়া মানুষের জীবনের সমস্ত দিনগুলিতে তার কাজে আনন্দই হবে তার সঙ্গী।</div>
<div class="v" id="v16"><span class="vn">16</span> <span class="br-p"><br><br></span>প্রজ্ঞা পাবার জন্য এবং পৃথিবীতে যা হয় তা বুঝবার জন্য যখন আমি মনোযোগ দিলাম—দিনে কিংবা রাতে মানুষের ঘুম হয় না—</div>
<div class="v" id="v17"><span class="vn">17</span> তখন আমি ঈশ্বরের সমস্ত কাজ দেখলাম। সূর্যের নিচে যে কাজ হয় তা কেউ বুঝতে পারে না। যদিও তা খুঁজে পাবার জন্য তাদের প্রচেষ্টা থাকে তবুও কেউ তার অর্থ খুঁজে পায় না। এমনকি জ্ঞানবানেরা দাবি করে যে তারা জানে, কিন্তু তারা সত্যিই সম্পূর্ণ বুঝতে পারে না।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> (বা) আত্মা</div>
</div>
<!-- PARSED ABOVE; EDITING MAY BREAK PARSER -->
</body></html>