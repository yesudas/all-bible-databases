<html><head>
<meta http-equiv="Content-Type" content="text/html;charset=utf-8" />
<title>Esth 1 &ndash; ইষ্টের &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Esth', 1);">
<div id="navbar"><a href="../index.html">বাংলা সমকালীন সংস্করণ</a> &ndash; <b>ইষ্টের</b> &ndash; <b>1</b> <a href="Esth_2.html">2</a> <a href="Esth_3.html">3</a> ... <a href="Esth_10.html">10</a> </div><hr>
<h1>Esth 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->পারস্যের অধীনে থাকার সময়ে ইহুদিরা কেনো পূরীম নামে এক নতুন পর্ব পালন করতে শুরু করল, ইষ্টের নামক এই পুস্তকে তা ব্যাখ্যা ও বিশ্লেষণ করা হয়েছে। এর আগে মোশির ব্যবস্থায় বলা হয়েছিল যে, ঈশ্বরের পরাক্রমী উদ্ধার কাজ কীভাবে নিস্তারপর্ব ও সমাগম তাঁবু নামক ছুটির দিন তৈরির সহায়ক হয়েছিল। ইষ্টের পুস্তকে বলা হয়েছে, ঈশ্বর কীভাবে আর একবার ইহুদিদের রক্ষা করার জন্য হস্তক্ষেপ করলেন, যার ফলশ্রুতি, এই মহা উদ্ধারকাজের স্মৃতিরক্ষার্থে পূরীম উৎসব শুরু হয়েছিল। <!--raw 1 bo --><p/><!--endraw 1-->দ্রুতগতির এই কাহিনি পারস্যরাজ অহশ্বেরশের শাসনকালে ঘটেছিল। (সম্ভবত, প্রথম অহশ্বেরশ, ৪৮৬–৪৬৫ খ্রীষ্টপূর্ব) এখানে বর্ণনা করা হয়েছে সেই রোমাঞ্চকর কাহিনি, যখন নির্বাসনে থাকা ইষ্টের নামের এক ইহুদি নারী এবং তার খুড়তুতো দাদা তথা অভিভাবক মর্দখয় তাদের স্বাজাতিকে ধ্বংস করার এক চক্রান্ত থেকে তাদের উদ্ধার করেছিলেন। এই কাহিনিতে ঈশ্বরের নাম কখনও উল্লিখিত না হলেও বিভিন্ন মুহূর্ত এবং ক্রমশ উন্মোচিত বিভিন্ন ঘটনায় ঈশ্বরের রক্ষাকারী হাতকে শনাক্ত করা যায়। <!--raw 1 bo --><p/><!--endraw 1-->এই পুস্তকে একাধিক ভোজসভার কথা রয়েছে, যার মধ্যে শুরুর দুটির আয়োজক অহশ্বেরশ, মাঝের দুটির ইষ্টের আর শেষের দুটি কৃতজ্ঞ ইহুদিদের আনন্দ-উৎসব। যেহেতু এই কাহিনি ঠিক পূরীম উৎসবের সময় পরবর্তী প্রজন্মের কাছে বলা হচ্ছে তাই পাঠকদের ঘটনাপ্রবাহের একেবারে মাঝখানে আনা হয়েছে। যাতে যারা এটি পাঠ করবে তারা শুধু যে ঈশ্বরের উদ্ধারকাজের ঘটনায় আনন্দে মেতে উঠবে তাই নয়, সেই সঙ্গে তারা নিজেদের জিজ্ঞাসা করবে, যেভাবে মর্দখয় ইষ্টেরকে বলেছিল, কোনও মহৎ উদ্দেশ্য সাধন করার জন্য ঈশ্বর তাদের জীবনকে তাদের আপন পথে ফিরিয়ে নিয়ে এসেছিলেন।
</div>
<div class="biblehtmlcontent verses" id="verses">
<div class="v" id="v1"><h2>রানি বষ্টী পদচ্যুত হন</h2><span class="vn">1</span> <span class="br-p"><br><br></span>সেই অহশ্বেরশের সময়ে এই ঘটনাটি ঘটেছিল, যে অহশ্বেরশ হিন্দুস্থান থেকে কূশ দেশ পর্যন্ত 127 টি প্রদেশে রাজত্ব করতেন।</div>
<div class="v" id="v2"><span class="vn">2</span> সেই সময় অহশ্বেরশ রাজা শূশন দুর্গে তাঁর সিংহাসনে বসে শাসন করতেন,</div>
<div class="v" id="v3"><span class="vn">3</span> এবং তাঁর রাজত্বের তৃতীয় বছরে অভিজাত লোকদের ও কর্মকর্তাদের জন্য এক ভোজের আয়োজন করলেন। পারস্য ও মাদিয়া দেশের সেনাপতিরা, অভিজাত লোকেরা ও রাজ্যের উঁচু পদের কর্মচারীরা উপস্থিত ছিলেন।</div>
<div class="v" id="v4"><span class="vn">4</span> <span class="br-p"><br><br></span>একশত আশি দিন ধরে তিনি তাঁর রাজ্যের সম্পদ এবং ঐশ্বর্য ও গরিমা তাঁদের কাছে প্রদর্শন করলেন।</div>
<div class="v" id="v5"><span class="vn">5</span> এই দিনগুলি শেষ হয়ে যাবার পর তিনি শূশনে উপস্থিত ক্ষুদ্র কি মহান সমস্ত লোকের জন্য সাতদিন ধরে রাজবাড়ির বাগানের উঠানে একটি ভোজ দিলেন।</div>
<div class="v" id="v6"><span class="vn">6</span> সেই বাগান সাজাবার জন্য সাদা ও নীল কাপড়ের পর্দা ব্যবহার করা হয়েছিল যেগুলি সাদা ও বেগুনি মসিনা সুতোর দড়ি দিয়ে রুপোর কড়াতে মার্বেল পাথরের থামে আটকানো ছিল। মার্বেল পাথর, ঝিনুক এবং বিভিন্ন রংয়ের অন্যান্য দামি পাথরের করা মেঝের উপরে সোনা ও রুপোর আসন ছিল।</div>
<div class="v" id="v7"><span class="vn">7</span> সমস্ত পানীয় বিভিন্ন রকমের সোনার পাত্রে দেওয়া হচ্ছিল এবং রাজার মন বড় ছিল বলে প্রচুর পরিমাণে দ্রাক্ষারস ছিল।</div>
<div class="v" id="v8"><span class="vn">8</span> রাজার আদেশে নিমন্ত্রিত প্রত্যেকজনকে নিজের ইচ্ছামত তা খাওয়ার অনুমতি দেওয়া হয়েছিল, কারণ প্রত্যেকে যেমন চায় রাজা সেইভাবে পরিবেশন করার জন্য সকল দ্রাক্ষারসের পরিবেশককে নির্দেশ দিয়েছিলেন।</div>
<div class="v" id="v9"><span class="vn">9</span> <span class="br-p"><br><br></span>অহশ্বেরশ রাজার রাজপ্রাসাদে বষ্টী রানিও মহিলাদের জন্য একটি ভোজ দিলেন।</div>
<div class="v" id="v10"><span class="vn">10</span> <span class="br-p"><br><br></span>সপ্তম দিনে রাজা অহশ্বেরশ দ্রাক্ষারস খেয়ে খুব খুশি হয়েছিলেন এবং যে সাতজন নপুংসক—মহূমন, বিস্থা, হর্বোণা, বিগথা, অবগথ, সেথর, কর্কস—তাঁর পরিচর্যা করত তাদের তিনি আদেশ দিলেন,</div>
<div class="v" id="v11"><span class="vn">11</span> যেন রানি বষ্টীকে রাজমুকুট পরিয়ে তাঁর সামনে আনা হয়। রানি দেখতে সুন্দরী ছিলেন বলে রাজা অভিজাত লোকদের ও কর্মকর্তাদের সামনে তাঁর সৌন্দর্য দেখাতে চেয়েছিলেন।</div>
<div class="v" id="v12"><span class="vn">12</span> কিন্তু পরিচর্যাকারীরা যখন রাজার আদেশ জানাল তখন রানি বষ্টী আসতে রাজি হলেন না। এতে রাজা ভীষণ রেগে আগুন হয়ে গেলেন।</div>
<div class="v" id="v13"><span class="vn">13</span> <span class="br-p"><br><br></span>যেহেতু আইন ও বিচার সম্বন্ধে দক্ষ লোকদের সঙ্গে রাজার পরামর্শ করবার নিয়ম ছিল বলে তিনি সেই পরামর্শদাতাদের সঙ্গে এই বিষয় নিয়ে কথা বললেন</div>
<div class="v" id="v14"><span class="vn">14</span> এবং যারা রাজার খুব কাছের ছিল তারা হল কর্শনা, শেথর, অদমাথা, তর্শীশ, মেরস, মর্সনা ও মমূখন, এই সাতজন পারস্য ও মাদিয়া দেশের অভিজাত কর্মকর্তাদের রাজার সামনে উপস্থিত হবার অধিকার ছিল এবং সাম্রাজ্যের মধ্যে সব বড় স্থান ছিল তাদের।</div>
<div class="v" id="v15"><span class="vn">15</span> <span class="br-p"><br><br></span>তিনি জিজ্ঞাসা করলেন, “বিধান অনুসারে রানি বষ্টীর প্রতি কি করা উচিত? নপুংসকদের দ্বারা রাজা অহশ্বেরশ যে আদেশ রানিকে পাঠিয়েছিলেন তা তিনি মানেননি।”</div>
<div class="v" id="v16"><span class="vn">16</span> <span class="br-p"><br><br></span>তখন রাজা এবং উঁচু পদের কর্মকর্তাদের সাক্ষাতে মমূখন বললেন, “রানি বষ্টী অন্যায় করেছেন, কেবল রাজার বিরুদ্ধে নয় কিন্তু রাজা অহশ্বেরশের অধীন সমস্ত রাজ্যের উঁচু পদের কর্মকর্তাদের ও সেখানকার লোকদের বিরুদ্ধে।</div>
<div class="v" id="v17"><span class="vn">17</span> রানির এরকম ব্যবহার সমস্ত স্ত্রীলোকদের মধ্যে জানাজানি হয়ে যাবে এবং তারা তাদের স্বামীদের তুচ্ছ করে বলবে, ‘রাজা অহশ্বেরশ আদেশ দিয়েছিলেন যেন রানি বষ্টীকে তাঁর সামনে আনা হয়, কিন্তু তিনি আসলেন না।’</div>
<div class="v" id="v18"><span class="vn">18</span> পারস্য ও মাদিয়ার সম্মানিতা স্ত্রীলোকেরা রানির এই ব্যবহারের কথা শুনে রাজার উঁচু পদের কর্মকর্তাদের সঙ্গে একইরকম ব্যবহার করবেন। এতে অসম্মান ও অনৈক্যের কোনও শেষ হবে না।</div>
<div class="v" id="v19"><span class="vn">19</span> <span class="br-p"><br><br></span>“যদি রাজার অমত না থাকে, তবে তিনি যেন একটি রাজ-আদেশ দেন যে, বষ্টী আর কখনও রাজা অহশ্বেরশের সামনে আসতে পারবেন না। এই আদেশ পারস্য ও মাদিয়ার আইনে লেখা থাকুক যেন বাতিল করা না যায়। এছাড়া রাজা যেন তাঁর চেয়েও উপযুক্ত অন্য আর একজনকে রানির পদ দেন।</div>
<div class="v" id="v20"><span class="vn">20</span> রাজার এই আদেশ যখন তাঁর বিরাট সাম্রাজ্যের সব জায়গায় ঘোষিত হবে তখন সাধারণ থেকে সম্মানিতা সমস্ত স্ত্রীলোকেরা তাদের স্বামীদের সম্মান করবে।”</div>
<div class="v" id="v21"><span class="vn">21</span> <span class="br-p"><br><br></span>এই পরামর্শ রাজা ও তাঁর উঁচু পদের কর্মকর্তাদের ভাল লাগল, রাজা সেইজন্য মমূখনের কথামত কাজ করলেন।</div>
<div class="v" id="v22"><span class="vn">22</span> তিনি তাঁর সাম্রাজ্যের সব জায়গায় প্রত্যেকটি রাজ্যের অক্ষরানুসারে ও প্রত্যেকটি জাতির ভাষানুসারে চিঠি পাঠিয়ে দিলেন যে, প্রত্যেক পুরুষ তার নিজের বাড়ির উপর কর্তৃত্ব করুক ও স্বজাতীয় ভাষায় তা প্রচার করুক।</div>
</div>
<!-- PARSED ABOVE; EDITING MAY BREAK PARSER -->
</body></html>