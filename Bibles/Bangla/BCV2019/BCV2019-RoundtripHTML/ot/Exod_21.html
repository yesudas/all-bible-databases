<html><head>
<meta http-equiv="Content-Type" content="text/html;charset=utf-8" />
<title>Exod 21 &ndash; যাত্রা পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 21);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যাত্রা পুস্তক</b> &ndash; <a href="Exod_1.html">1</a> ... <a href="Exod_19.html">19</a> <a href="Exod_20.html">20</a> <b>21</b> <a href="Exod_22.html">22</a> <a href="Exod_23.html">23</a> ... <a href="Exod_40.html">40</a> </div><hr>
<h1>Exod 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>“এগুলি সেই বিধিবিধান যা তোমাকে তাদের সামনে রাখতে হবে:</div>
<div class="v" id="v2"><h2>হিব্রু দাস</h2><span class="vn">2</span> <span class="br-p"><br><br></span>“যদি তুমি কোনও হিব্রু দাসকে কিনে এনেছ, তবে সে ছয় বছর তোমার সেবা করুক। কিন্তু সপ্তম বছরে, সে স্বাধীন হয়ে চলে যাবে, তাকে কোনও অর্থ খরচ করতে হবে না।</div>
<div class="v" id="v3"><span class="vn">3</span> সে যদি একা এসেছে, তবে সে একাই স্বাধীন হয়ে চলে যাক; কিন্তু আসার সময় যদি তার স্ত্রী তার সঙ্গে ছিল, তবে সেও তার সঙ্গে যাক।</div>
<div class="v" id="v4"><span class="vn">4</span> তার মালিক যদি তাকে এক স্ত্রী দেন এবং সেই স্ত্রী তার জন্য ছেলে বা মেয়েদের জন্ম দেয়, তবে সেই মহিলা ও তার সন্তানেরা তার মালিকের অধিকারভুক্ত হবে, এবং শুধু সেই পুরুষটিই স্বাধীন হয়ে চলে যাবে।</div>
<div class="v" id="v5"><span class="vn">5</span> <span class="br-p"><br><br></span>“কিন্তু সেই দাস যদি ঘোষণা করে, ‘আমি আমার মালিককে ও আমার স্ত্রী ও সন্তানদের ভালোবাসি এবং স্বাধীন হয়ে চলে যেতে চাই না,’</div>
<div class="v" id="v6"><span class="vn">6</span> তবে তার মালিক অবশ্যই তাকে ঈশ্বরের<sup class="fnm"><a name="fnm1" href="#fn1">1</a></sup> সামনে নিয়ে যাবেন। মালিক তাকে দরজার কাছে বা দরজার চৌকাঠের কাছে নিয়ে যাবেন এবং একটি কাঁটা দিয়ে তার কান বিদীর্ণ করে দেবেন। তখন সে সারা জীবনের জন্য তাঁর দাস হয়ে যাবে।</div>
<div class="v" id="v7"><span class="vn">7</span> <span class="br-p"><br><br></span>“যদি কোনও লোক তার মেয়েকে এক দাসীরূপে বিক্রি করে দেয়, তবে সে দাসের মতো স্বাধীন হয়ে চলে যেতে পারবে না।</div>
<div class="v" id="v8"><span class="vn">8</span> সে যদি তার সেই মালিককে সন্তুষ্ট করতে না পারে, যে তাকে নিজের জন্য পছন্দ করল<sup class="fnm"><a name="fnm2" href="#fn2">2</a></sup>, তবে তিনি যেন অবশ্যই তাকে মুক্ত করে দেন। তাকে বিদেশিদের কাছে বিক্রি করার তাঁর কোনও অধিকার নেই, কারণ তিনি তার প্রতি বিশ্বাসঘাতকতা করেছেন।</div>
<div class="v" id="v9"><span class="vn">9</span> সেই মালিক যদি তাকে নিজের ছেলের জন্য পছন্দ করেছেন, তবে তিনি যেন অবশ্যই তাকে এক মেয়ের অধিকার দেন।</div>
<div class="v" id="v10"><span class="vn">10</span> তিনি যদি অন্য কোনও মহিলাকে বিয়ে করেন, তবে তিনি যেন অবশ্যই প্রথমজনকে তার খাদ্য, বস্ত্র ও দাম্পত্য অধিকার থেকে বঞ্চিত না করেন।</div>
<div class="v" id="v11"><span class="vn">11</span> তিনি যদি তার প্রতি এই তিনটি কর্তব্য পালন না করেন, তবে সেই স্ত্রী কোনও অর্থ খরচ না করে, স্বাধীন হয়ে ফিরে যেতে পারবে।</div>
<div class="v" id="v12"><h2>ব্যক্তিগত জখম</h2><span class="vn">12</span> <span class="br-p"><br><br></span>“যে কেউ অন্য কাউকে মারাত্মক এক ঘা দিয়ে জখম করে, তাকে মেরে ফেলতে হবে।</div>
<div class="v" id="v13"><span class="vn">13</span> অবশ্য, তা যদি ইচ্ছাকৃতভাবে করা না হয়, কিন্তু ঈশ্বরই তা হতে দিয়েছেন, তবে তাদের এমন এক স্থানে পালিয়ে যেতে হবে যা আমি নির্দিষ্ট করে দেব।</div>
<div class="v" id="v14"><span class="vn">14</span> কিন্তু কেউ যদি চক্রান্ত করে কাউকে ইচ্ছাকৃতভাবে হত্যা করে, তবে সেই লোকটিকে আমার যজ্ঞবেদি থেকে সরিয়ে নিয়ে গিয়ে মেরে ফেলতে হবে।</div>
<div class="v" id="v15"><span class="vn">15</span> <span class="br-p"><br><br></span>“যে কেউ তাদের বাবা বা মাকে আক্রমণ<sup class="fnm"><a name="fnm3" href="#fn3">3</a></sup> করে, তাকে মেরে ফেলতে হবে।</div>
<div class="v" id="v16"><span class="vn">16</span> <span class="br-p"><br><br></span>“যে কেউ অন্য কাউকে অপহরণ করে সেই অপহৃত লোকটিকে বিক্রি করে দেয় বা তাকে নিজের দখলে রাখে, তবে সেই অপহরণকারীকে মেরে ফেলতে হবে।</div>
<div class="v" id="v17"><span class="vn">17</span> <span class="br-p"><br><br></span>“যে কেউ তাদের বাবা বা মাকে অভিশাপ দেয়, তাকে মেরে ফেলতে হবে।</div>
<div class="v" id="v18"><span class="vn">18</span> <span class="br-p"><br><br></span>“যদি মানুষজন ঝগড়া-বিবাদ করতে করতে একজন অন্যজনকে পাথর দিয়ে আঘাত করে বা তাদের মুষ্টাঘাত<sup class="fnm"><a name="fnm4" href="#fn4">4</a></sup> করে এবং সেই আঘাতপ্রাপ্ত লোকটি মারা না যায় কিন্তু শয্যাশায়ী হয়, ও</div>
<div class="v" id="v19"><span class="vn">19</span> সে যদি উঠে একটি ছড়ি ধরে বাইরে এদিক ওদিক ঘোরাঘুরি করতে পারে, তবে যে আঘাত করল তাকে দায়ী করা হবে না; অবশ্য, সেই দোষী লোকটিকে সময়ের ক্ষতিপূরণ স্বরূপ সেই আহত লোকটির জন্য খরচপত্র দিতে হবে এবং যতদিন না সে পুরোপুরি সুস্থ হচ্ছে ততদিন তার দেখাশোনা করতে হবে।</div>
<div class="v" id="v20"><span class="vn">20</span> <span class="br-p"><br><br></span>“যদি কেউ তাদের ক্রীতদাস বা ক্রীতদাসীকে একটি লাঠি দিয়ে মারে ও এর প্রত্যক্ষ ফলস্বরূপ সে যদি মারা যায় তবে অবশ্যই তাদের শাস্তি দিতে হবে,</div>
<div class="v" id="v21"><span class="vn">21</span> কিন্তু যদি সেই ক্রীতদাস বা দাসী দুই একদিন পর সুস্থ হয়ে ওঠে তবে তাদের শাস্তি দেওয়া যাবে না, যেহেতু সেই ক্রীতদাস বা দাসী তাদেরই সম্পত্তি।</div>
<div class="v" id="v22"><span class="vn">22</span> <span class="br-p"><br><br></span>“যদি লোকজন মারামারি করার সময় কোনও গর্ভবতী মহিলাকে আঘাত করে ও সে অকালে সন্তানের জন্ম দেয়<sup class="fnm"><a name="fnm5" href="#fn5">5</a></sup> কিন্তু বড় ধরনের আঘাত না পায়, তবে সেই মহিলার স্বামী যা দাবি করবে এবং আদালত যেমনটি অনুমতি দেবে সেইমতোই অবশ্য অপরাধীর জরিমানা ধার্য করতে হবে।</div>
<div class="v" id="v23"><span class="vn">23</span> কিন্তু সেই মহিলাটি যদি বড় ধরনের আঘাত পায়, তবে তোমাদের প্রাণের পরিবর্তে প্রাণ,</div>
<div class="v" id="v24"><span class="vn">24</span> চোখের পরিবর্তে চোখ, দাঁতের পরিবর্তে দাঁত, হাতের পরিবর্তে হাত, পায়ের পরিবর্তে পা,</div>
<div class="v" id="v25"><span class="vn">25</span> দহনের পরিবর্তে দহন, ক্ষতের পরিবর্তে ক্ষত, কালশিটের পরিবর্তে কালশিটে আদায় করতে হবে।</div>
<div class="v" id="v26"><span class="vn">26</span> <span class="br-p"><br><br></span>“যে মালিক তাঁর ক্রীতদাস বা ক্রীতদাসীর চোখে আঘাত করে তা নষ্ট করে দেন, তাঁকে অবশ্যই সেই চোখের ক্ষতিপূরণ করার জন্য সেই ক্রীতদাস বা দাসীকে স্বাধীন করে দিতে হবে।</div>
<div class="v" id="v27"><span class="vn">27</span> আর যে মালিক মেরে ক্রীতদাস বা ক্রীতদাসীর দাঁত উপড়ে ফেলেন, তাঁকে অবশ্যই সেই দাঁতের ক্ষতিপূরণ করার জন্য সেই ক্রীতদাস বা দাসীকে স্বাধীন করে দিতে হবে।</div>
<div class="v" id="v28"><span class="vn">28</span> <span class="br-p"><br><br></span>“একটি বলদ যদি ঢুঁ মেরে কোনও পুরুষ বা মহিলাকে মেরে ফেলে, তবে সেই বলদটিকে পাথর ছুঁড়ে মেরে ফেলতে হবে, এবং সেটির মাংস অবশ্যই খাওয়া যাবে না। কিন্তু সেই বলদটির মালিক দোষী সাব্যস্ত হবে না।</div>
<div class="v" id="v29"><span class="vn">29</span> অবশ্য যদি, সেই বলদটির ঢুঁ মারার অভ্যাস ছিল এবং সেই মালিককে সাবধান করে দেওয়া হল কিন্তু সে সেটিকে খোঁয়াড়ে বেঁধে রাখেনি ও সেটি কোনও পুরুষ বা মহিলাকে মেরে ফেলেছে, তবে সেই বলদটিকে পাথর ছুঁড়ে মেরে ফেলতে হবে এবং সেটির মালিককেও মেরে ফেলতে হবে।</div>
<div class="v" id="v30"><span class="vn">30</span> অবশ্য, যদি খরচপত্র দাবি করা হয়, তবে সেই মালিক দাবিমতো খরচপত্র দিয়ে তার প্রাণ মুক্ত করতে পারবে।</div>
<div class="v" id="v31"><span class="vn">31</span> সেই বলদটি যদি কোনও ছেলে বা মেয়েকে ঢুঁ মারে, সেক্ষেত্রেও একই নিয়ম প্রযোজ্য হবে।</div>
<div class="v" id="v32"><span class="vn">32</span> সেই বলদটি যদি কোনও ক্রীতদাস বা ক্রীতদাসীকে ঢুঁ মারে, তবে সেই মালিককে অবশ্যই সেই ক্রীতদাস বা দাসীর মালিককে 30 শেকল<sup class="fnm"><a name="fnm6" href="#fn6">6</a></sup> রুপো দিতে হবে, এবং সেই বলদটিকে পাথর ছুঁড়ে মেরে ফেলতে হবে।</div>
<div class="v" id="v33"><span class="vn">33</span> <span class="br-p"><br><br></span>“যদি কেউ একটি খানাখন্দ অনাবৃত রাখে বা সেটি ঢেকে রাখতে ব্যর্থ হয় এবং কোনও বলদ বা কোনও গাধা সেটির মধ্যে পড়ে যায়,</div>
<div class="v" id="v34"><span class="vn">34</span> তবে যে সেই খন্দটি খুঁড়েছিল সে অবশ্যই সেই মালিককে ক্ষতিপূরণ দেবে ও পরিবর্তে মৃত পশুটি নিয়ে নেবে।</div>
<div class="v" id="v35"><span class="vn">35</span> <span class="br-p"><br><br></span>“যদি কোনও লোকের বলদ অন্য কোনও লোকের বলদকে আহত করে ও সেটি মারা যায়, তবে দুই পক্ষই জীবিত বলদটিকে বিক্রি করবে এবং সেই অর্থ ও মৃত পশুটিকে সমপরিমাণে ভাগ করে নেবে।</div>
<div class="v" id="v36"><span class="vn">36</span> অবশ্য, যদি জানা ছিল যে সেই বলদটির ঢুঁ মারার অভ্যাস ছিল, অথচ মালিক সেটিকে খোঁয়াড়ে বেঁধে রাখেনি, তবে সেই মালিক অবশ্যই পশুর জন্য পশু দেবে, এবং পরিবর্তে মৃত পশুটি নিয়ে নেবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, বিচারকদের</div>
<div class="fn"><sup class="fnt"><a name="fn2" href="#fnm2">2</a></sup> অথবা, যে তাকে পছন্দ করেননি</div>
<div class="fn"><sup class="fnt"><a name="fn3" href="#fnm3">3</a></sup> অথবা, হত্যা</div>
<div class="fn"><sup class="fnt"><a name="fn4" href="#fnm4">4</a></sup> অথবা, অস্ত্র দিয়ে আঘাত</div>
<div class="fn"><sup class="fnt"><a name="fn5" href="#fnm5">5</a></sup> অথবা, তার গর্ভপাত হয়ে যায়</div>
<div class="fn"><sup class="fnt"><a name="fn6" href="#fnm6">6</a></sup> অথবা, প্রায় ৩৪৫ গ্রাম</div>
</div>
<!-- PARSED ABOVE; EDITING MAY BREAK PARSER -->
</body></html>