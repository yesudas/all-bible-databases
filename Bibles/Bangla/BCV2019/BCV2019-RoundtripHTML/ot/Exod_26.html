<html><head>
<meta http-equiv="Content-Type" content="text/html;charset=utf-8" />
<title>Exod 26 &ndash; যাত্রা পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 26);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যাত্রা পুস্তক</b> &ndash; <a href="Exod_1.html">1</a> ... <a href="Exod_24.html">24</a> <a href="Exod_25.html">25</a> <b>26</b> <a href="Exod_27.html">27</a> <a href="Exod_28.html">28</a> ... <a href="Exod_40.html">40</a> </div><hr>
<h1>Exod 26</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সমাগম তাঁবু</h2><span class="vn">1</span> <span class="br-p"><br><br></span>“একজন দক্ষ কারিগরকে দিয়ে মিহি পাকান মসিনা এবং নীল, বেগুনি ও টকটকে লাল রঙের সুতোয় তৈরি দশটি পর্দায় করূবদের নক্সা ফুটিয়ে তুলে সমাগম তাঁবুটি তৈরি কোরো।</div>
<div class="v" id="v2"><span class="vn">2</span> সব পর্দা একই মাপের—13 মিটার লম্বা ও 1.8 মিটার চওড়া<sup class="fnm"><a name="fnm1" href="#fn1">1</a></sup> হবে।</div>
<div class="v" id="v3"><span class="vn">3</span> পাঁচটি পর্দা একসঙ্গে জুড়ে দিয়ো, এবং অন্য পাঁচটির ক্ষেত্রেও একই কাজ কোরো।</div>
<div class="v" id="v4"><span class="vn">4</span> এক পাটি পর্দায় এক প্রান্ত থেকে আর এক প্রান্ত পর্যন্ত কিনারা ধরে ধরে নীল কাপড়ের ফাঁস তৈরি কোরো, এবং অন্য পাটি পর্দাতেও এক প্রান্ত থেকে আর এক প্রান্ত পর্যন্ত একই কাজ কোরো।</div>
<div class="v" id="v5"><span class="vn">5</span> একটি পর্দায় পঞ্চাশটি ফাঁস তৈরি কোরো এবং অন্য পাটি পর্দাতেও কিনারা ধরে ধরে পঞ্চাশটি ফাঁস তৈরি কোরো, যেন ফাঁসগুলি পরস্পরের বিপরীত দিকে থাকে।</div>
<div class="v" id="v6"><span class="vn">6</span> পরে সোনার পঞ্চাশটি আঁকড়া তৈরি কোরো এবং পর্দাগুলি একসঙ্গে সংলগ্ন করে রাখার জন্য সেগুলি ব্যবহার কোরো, যেন এক এককরূপে সমাগম তাঁবুটি অক্ষুণ্ণ থাকে।</div>
<div class="v" id="v7"><span class="vn">7</span> <span class="br-p"><br><br></span>“সমাগম তাঁবুটি ঢেকে রাখার জন্য ছাগ-লোমের পর্দা তৈরি কোরো—মোট এগারোটি।</div>
<div class="v" id="v8"><span class="vn">8</span> এগারোটি পর্দার সবগুলিই একই মাপের হবে—13.5 মিটার লম্বা ও 1.8 মিটার চওড়া।<sup class="fnm"><a name="fnm2" href="#fn2">2</a></sup></div>
<div class="v" id="v9"><span class="vn">9</span> পাঁচটি পর্দা একসঙ্গে এক পাটিতে জুড়ে দিয়ো, এবং অন্য ছয়টি অন্য পাটিতে জুড়ে দিয়ো। ষষ্ঠ পর্দাটি দুই ভাঁজ করে তাঁবুর সামনের দিকে রেখে দিয়ো।</div>
<div class="v" id="v10"><span class="vn">10</span> এক পাটি পর্দায় এক প্রান্ত থেকে আর এক প্রান্ত পর্যন্ত কিনারা ধরে ধরে পঞ্চাশটি ফাঁস তৈরি কোরো এবং অন্য পাটি পর্দাতেও এক প্রান্ত থেকে আর এক প্রান্ত পর্যন্ত তা কোরো।</div>
<div class="v" id="v11"><span class="vn">11</span> পরে ব্রোঞ্জের পঞ্চাশটি আঁকড়া তৈরি কোরো এবং এক এককরূপে একসঙ্গে তাঁবুটি বেঁধে রাখার জন্য সেগুলি ফাঁসগুলির মধ্যে আটকে দিয়ো।</div>
<div class="v" id="v12"><span class="vn">12</span> তাঁবুর পর্দাগুলির বাড়তি দৈর্ঘ্যের ক্ষেত্রে, যে অর্ধেক পর্দাটি বাড়তি থেকে যাবে, সেটি সমাগম তাঁবুর পিছন দিকে ঝুলিয়ে দিতে হবে।</div>
<div class="v" id="v13"><span class="vn">13</span> তাঁবুর পর্দাগুলি দুই দিকেই 45 সেন্টিমিটার<sup class="fnm"><a name="fnm3" href="#fn3">3</a></sup> করে বেশি লম্বা হবে; যেটুকু বাড়তি থাকবে তা সমাগম তাঁবুটি ঢেকে রাখার জন্য তাঁবুর এপাশে ওপাশে ঝুলতে থাকবে।</div>
<div class="v" id="v14"><span class="vn">14</span> তাঁবু ঢেকে রাখার জন্য মেষের চামড়া লাল রং করে, তা দিয়ে একটি আচ্ছাদন তৈরি কোরো, এবং সেটির উপর অন্য এক টেকসই চামড়া<sup class="fnm"><a name="fnm4" href="#fn4">4</a></sup> দিয়ে আরও একটি আচ্ছাদন তৈরি কোরো।</div>
<div class="v" id="v15"><span class="vn">15</span> <span class="br-p"><br><br></span>“সমাগম তাঁবুর জন্য বাবলা কাঠ দিয়ে খাড়া কাঠামো তৈরি কোরো।</div>
<div class="v" id="v16"><span class="vn">16</span> প্রত্যেকটি কাঠামো 4.5 মিটার করে লম্বা ও 68 সেন্টিমিটার করে চওড়া<sup class="fnm"><a name="fnm5" href="#fn5">5</a></sup> হবে,</div>
<div class="v" id="v17"><span class="vn">17</span> এবং দুটি অভিক্ষেপ সমান্তরালভাবে স্থাপন করতে হবে। সমাগম তাঁবুর সব কাঠামো এভাবেই তৈরি কোরো।</div>
<div class="v" id="v18"><span class="vn">18</span> সমাগম তাঁবুর দক্ষিণ দিকের জন্য কুড়িটি কাঠামো তৈরি কোরো</div>
<div class="v" id="v19"><span class="vn">19</span> এবং সেগুলির তলায় লাগানোর জন্য রুপোর চল্লিশটি ভীত তৈরি কোরো—প্রত্যেকটি কাঠামোর জন্য দুটি করে ভিত, এক-একটি অভিক্ষেপের তলায় একটি করে।</div>
<div class="v" id="v20"><span class="vn">20</span> অন্য দিকের জন্য, সমাগম তাঁবুর উত্তর দিকের জন্য, কুড়িটি কাঠামো</div>
<div class="v" id="v21"><span class="vn">21</span> এবং প্রত্যেকটি কাঠামোর তলায় দুটি করে ভিত লাগানোর জন্য চল্লিশটি রুপোর ভিত তৈরি কোরো।</div>
<div class="v" id="v22"><span class="vn">22</span> দূরবর্তী প্রান্তের জন্য, অর্থাৎ, সমাগম তাঁবুর পশ্চিম প্রান্তের জন্য ছয়টি কাঠামো তৈরি কোরো,</div>
<div class="v" id="v23"><span class="vn">23</span> এবং দূরবর্তী প্রান্তে কোণার জন্য দুটি কাঠামো তৈরি কোরো।</div>
<div class="v" id="v24"><span class="vn">24</span> এই দুটি কোনায় সেগুলি যেন অবশ্যই নিচ থেকে একদম চূড়া পর্যন্ত দ্বিগুণ মাপের হয় এবং একটিই বলয়ে লাগানো থাকে; দুটিই একইরকম হবে।</div>
<div class="v" id="v25"><span class="vn">25</span> অতএব সেখানে আটটি কাঠামো ও প্রত্যেকটি কাঠামোর তলায় দুটি করে—রুপোর ষোলোটি ভীত থাকবে।</div>
<div class="v" id="v26"><span class="vn">26</span> <span class="br-p"><br><br></span>“এছাড়াও বাবলা কাঠ দিয়ে অর্গল তৈরি কোরো: সমাগম তাঁবুর একদিকের কাঠামোগুলির জন্য পাঁচটি,</div>
<div class="v" id="v27"><span class="vn">27</span> অন্য দিকের কাঠামোগুলির জন্য পাঁচটি, এবং সমাগম তাঁবুর দূরবর্তী প্রান্তে, পশ্চিমদিকের কাঠামোগুলির জন্য আরও পাঁচটি অর্গল তৈরি কোরো।</div>
<div class="v" id="v28"><span class="vn">28</span> মাঝখানের অর্গলটি কাঠামোগুলির মাঝখানে এক প্রান্ত থেকে অন্য প্রান্ত পর্যন্ত বিস্তৃত থাকবে।</div>
<div class="v" id="v29"><span class="vn">29</span> কাঠামোগুলি সোনা দিয়ে মুড়ে দিয়ো এবং অর্গলগুলি ধরে রাখার জন্য সোনার আংটা তৈরি কোরো। আর অর্গলগুলিও সোনা দিয়ে মুড়ে দিয়ো।</div>
<div class="v" id="v30"><span class="vn">30</span> <span class="br-p"><br><br></span>“পর্বতের উপরে তোমার কাছে যেমনটি প্রদর্শিত হল, ঠিক সেই পরিকল্পনা অনুসারেই সমাগম তাঁবুটি প্রতিষ্ঠিত কোরো।</div>
<div class="v" id="v31"><span class="vn">31</span> <span class="br-p"><br><br></span>“একজন দক্ষ কারিগরকে দিয়ে নীল, বেগুনি ও টকটকে লাল রঙের সুতো এবং মিহি পাকান মসিনা দিয়ে একটি পর্দা তৈরি কোরো, যেটিতে করূবদের নক্সা ফুটিয়ে তোলা হয়েছে।</div>
<div class="v" id="v32"><span class="vn">32</span> সোনা দিয়ে মোড়া এবং রুপোর চারটি ভিতের উপর দাঁড়ান বাবলা কাঠের চারটি খুঁটির উপরে এটি সোনার আঁকড়া দিয়ে ঝুলিয়ে দিয়ো।</div>
<div class="v" id="v33"><span class="vn">33</span> পর্দাটি আঁকড়া থেকে নিচে ঝুলিয়ে দিয়ো এবং বিধি-নিয়মের সিন্দুকটি পর্দার পিছন দিকে রেখে দিয়ো। পর্দাটিই পবিত্র স্থানটিকে মহাপবিত্র স্থান থেকে পৃথক করবে।</div>
<div class="v" id="v34"><span class="vn">34</span> মহাপবিত্র স্থানে, বিধি-নিয়মের সিন্দুকটির উপরে প্রায়শ্চিত্ত-আবরণটি রেখে দিয়ো।</div>
<div class="v" id="v35"><span class="vn">35</span> সমাগম তাঁবুর উত্তর দিকে পর্দার বাইরে টেবিলটি রেখে দিয়ো এবং সেটির বিপরীতে দক্ষিণ দিকে দীপাধারটি রেখে দিয়ো।</div>
<div class="v" id="v36"><span class="vn">36</span> <span class="br-p"><br><br></span>“তাঁবুর প্রবেশদ্বারের জন্য নীল, বেগুনি, টকটকে লাল রঙের সুতো এবং মিহি পাকান মসিনা দিয়ে একটি পর্দা তৈরি কোরো—যা হবে একজন সূচিশিল্পীর হস্তকলা।</div>
<div class="v" id="v37"><span class="vn">37</span> এই পর্দাটির জন্য সোনার আঁকড়া এবং সোনায় মোড়া বাবলা কাঠের পাঁচটি খুঁটিও তৈরি কোরো। আর এগুলির জন্য ব্রোঞ্জের পাঁচটি ভিত ঢালাই করে দিয়ো।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা প্রাচীনকালের মাপানুসারে, ২৮ হাত লম্বা ও ৪ হাত চওড়া</div>
<div class="fn"><sup class="fnt"><a name="fn2" href="#fnm2">2</a></sup> অথবা প্রাচীনকালের মাপানুসারে, ৩০ হাত লম্বা ও ৪ হাত চওড়া</div>
<div class="fn"><sup class="fnt"><a name="fn3" href="#fnm3">3</a></sup> অথবা প্রাচীনকালের মাপানুসারে, এক হাত</div>
<div class="fn"><sup class="fnt"><a name="fn4" href="#fnm4">4</a></sup> খুব সম্ভবত বৃহদাকার সামুদ্রিক স্তন্যপায়ী প্রাণীর চামড়া</div>
<div class="fn"><sup class="fnt"><a name="fn5" href="#fnm5">5</a></sup> অর্থাৎ, প্রায় ১৫ ফুট লম্বা ও সোয়া ২ ফুট চওড়া</div>
</div>
<!-- PARSED ABOVE; EDITING MAY BREAK PARSER -->
</body></html>