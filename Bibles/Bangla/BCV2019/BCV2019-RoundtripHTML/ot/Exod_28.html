<html><head>
<meta http-equiv="Content-Type" content="text/html;charset=utf-8" />
<title>Exod 28 &ndash; যাত্রা পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 28);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যাত্রা পুস্তক</b> &ndash; <a href="Exod_1.html">1</a> ... <a href="Exod_26.html">26</a> <a href="Exod_27.html">27</a> <b>28</b> <a href="Exod_29.html">29</a> <a href="Exod_30.html">30</a> ... <a href="Exod_40.html">40</a> </div><hr>
<h1>Exod 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যাজকীয় পোশাক-পরিচ্ছদ</h2><span class="vn">1</span> <span class="br-p"><br><br></span>“ইস্রায়েলীদের মধ্যে থেকে তোমার দাদা হারোণকে এবং তার ছেলে নাদব ও অবীহূ, ইলীয়াসর ও ঈথামরকে তোমার কাছে ডেকে আনো, যেন তারা যাজকরূপে আমার সেবা করতে পারে।</div>
<div class="v" id="v2"><span class="vn">2</span> তোমার দাদা হারোণকে মর্যাদা ও সম্মান দিতে তার জন্য পবিত্র পোশাক তৈরি কোরো।</div>
<div class="v" id="v3"><span class="vn">3</span> যাদের আমি এই বিষয়ে প্রজ্ঞা দিয়েছি, সেইসব দক্ষ কারিগরকে বোলো, তারা যেন হারোণের জন্য, তার অভিষেকের জন্য পোশাক তৈরি করে, সে যেন যাজকরূপে আমার সেবা করতে পারে।</div>
<div class="v" id="v4"><span class="vn">4</span> এইসব পোশাক-পরিচ্ছদ তারা তৈরি করবে: একটি বুকপাটা, একটি এফোদ, একটি আলখাল্লা, হাতে বোনা একটি নিমা<sup class="fnm"><a name="fnm1" href="#fn1">1</a></sup>, একটি পাগড়ি ও একটি উত্তরীয়। তোমার দাদা হারোণ ও তার ছেলেদের জন্য তাদের এইসব পবিত্র পোশাক-পরিচ্ছদ তৈরি করতে হবে, যেন তারা যাজকরূপে আমার সেবা করতে পারে।</div>
<div class="v" id="v5"><span class="vn">5</span> তাদের সোনা এবং নীল, বেগুনি ও টকটকে লাল রঙের সুতো এবং মিহি মসিনা ব্যবহার করতে দিয়ো।</div>
<div class="v" id="v6"><h2>এফোদ</h2><span class="vn">6</span> <span class="br-p"><br><br></span>“সোনা, এবং নীল, বেগুনি ও টকটকে লাল রঙের সুতো এবং মিহি পাকান মসিনা দিয়ে এফোদটি তৈরি কোরো—যা দক্ষ হস্তকলা হবে।</div>
<div class="v" id="v7"><span class="vn">7</span> এতে কোণাগুলির সাথে যুক্ত দুটি কাঁধ-পটি থাকবে, যেন এফোদটি বেঁধে রাখা যায়।</div>
<div class="v" id="v8"><span class="vn">8</span> দক্ষতার সাথে বোনা এটির কোমরবন্ধটিও এটির মতোই হবে—এটি এফোদের সাথেই জুড়ে থাকা একই ভাগ হবে এবং সোনা, ও নীল, বেগুনি ও লাল রঙের সুতো এবং মিহি পাকান মসিনা দিয়ে তৈরি করা হবে।</div>
<div class="v" id="v9"><span class="vn">9</span> <span class="br-p"><br><br></span>“তুমি দুটি স্ফটিকমণি নাও এবং সেগুলির উপর ইস্রায়েলের ছেলেদের নাম খোদাই করে দাও।</div>
<div class="v" id="v10"><span class="vn">10</span> তাদের জন্মের ক্রমানুসারে—একটি মণিতে ছয়টি নাম এবং অন্যটিতে বাকি ছয়টি নাম খোদাই করো।</div>
<div class="v" id="v11"><span class="vn">11</span> যেভাবে একজন রত্নশিল্পী একটি সিলমোহর খোদাই করে, সেভাবেই সেই মণি দুটিতে ইস্রায়েলের ছেলেদের নামগুলি খোদাই করে দিয়ো। পরে মণিগুলি সোনার তারের সূক্ষ্ম কারুকার্য করা ঝালরে চড়িয়ে দিয়ো</div>
<div class="v" id="v12"><span class="vn">12</span> এবং ইস্রায়েলের ছেলেদের জন্য স্মরণার্থক মণিরূপে সেগুলি সেই এফোদের কাঁধ-পটিগুলিতে বেঁধে দিয়ো। সদাপ্রভুর সামনে এক স্মারকরূপে হারোণ তার কাঁধে সেই নামগুলি বহন করবে।</div>
<div class="v" id="v13"><span class="vn">13</span> সোনার তারের সূক্ষ্ম কারুকার্য করা ঝালর</div>
<div class="v" id="v14"><span class="vn">14</span> এবং খাঁটি সোনা দিয়ে দড়ির মতো দেখতে দুটি পাতা-কাটা শিকল তৈরি কোরো, ও সেই শিকলটি ঝালরে জুড়ে দিয়ো।</div>
<div class="v" id="v15"><h2>বুকপাটা</h2><span class="vn">15</span> <span class="br-p"><br><br></span>“সিদ্ধান্ত নেওয়ার জন্য একটি বুকপাটা গড়ে দিয়ো—যা হবে দক্ষ হস্তকলা। এটিকে এফোদের মতো করেই: সোনা, এবং নীল, বেগুনি ও টকটকে লাল রঙের সুতো এবং মিহি পাকান মসিনা দিয়ে তৈরি কোরো।</div>
<div class="v" id="v16"><span class="vn">16</span> এটি বর্গাকার, 23 সেন্টিমিটার<sup class="fnm"><a name="fnm2" href="#fn2">2</a></sup> লম্বা ও চওড়া হবে এবং তা দুই ভাঁজ করে রাখতে হবে।</div>
<div class="v" id="v17"><span class="vn">17</span> পরে এটির উপর মূল্যবান মণিরত্নের চারটি সারি চড়িয়ে দিয়ো। প্রথম সারিতে থাকবে চুণী, গোমেদ ও পান্না;</div>
<div class="v" id="v18"><span class="vn">18</span> দ্বিতীয় সারিতে থাকবে ফিরোজা, নীলা ও পান্না;</div>
<div class="v" id="v19"><span class="vn">19</span> তৃতীয় সারিতে থাকবে নীলকান্তমণি, অকীক ও নীলা;</div>
<div class="v" id="v20"><span class="vn">20</span> চতুর্থ সারিতে থাকবে পোখরাজ, স্ফটিকমণি ও সূর্যকান্তমণি<sup class="fnm"><a name="fnm3" href="#fn3">3</a></sup>। এগুলি সোনার তারের সূক্ষ্ম কারুকার্য করা ঝালরে চড়িয়ে দিয়ো।</div>
<div class="v" id="v21"><span class="vn">21</span> ইস্রায়েলের ছেলেদের এক একজনের নামের জন্য বারোটি মণি থাকবে, প্রত্যেকটি মণির উপরে বারোটি গোষ্ঠীর মধ্যে এক এক গোষ্ঠীর নাম এক সিলমোহরের মতো খোদাই করে দিয়ো।</div>
<div class="v" id="v22"><span class="vn">22</span> <span class="br-p"><br><br></span>“বুকপাটার জন্য খাঁটি সোনা দিয়ে দড়ির মতো পাতা-কাটা শিকল তৈরি কোরো।</div>
<div class="v" id="v23"><span class="vn">23</span> এটির জন্য সোনার দুটি আংটা তৈরি করে সেগুলি সেই বুকপাটার দুই কোনায় বেঁধে দিয়ো।</div>
<div class="v" id="v24"><span class="vn">24</span> সেই বুকপাটার কোনায় থাকা আংটাগুলিতে সোনার সেই শিকল দুটি বেঁধে দিয়ো,</div>
<div class="v" id="v25"><span class="vn">25</span> এবং সেই শিকলগুলির অন্য প্রান্তগুলি সেই দুটি ঝালরে বেঁধে দিয়ে এফোদের সামনের দিকের কাঁধ-পটিতে জুড়ে দিয়ো।</div>
<div class="v" id="v26"><span class="vn">26</span> সোনার দুটি আংটা তৈরি করে সেগুলি এফোদের পাশে থাকা ভিতরদিকের বুকপাটার অন্য দুই কোনায় জুড়ে দিয়ো।</div>
<div class="v" id="v27"><span class="vn">27</span> সোনার আরও দুটি আংটা তৈরি করে সেগুলি এফোদের সামনের দিকের কাঁধ-পটির তলায়, এফোদের কোমরবন্ধের ঠিক উপরে, দুই প্রান্তের জোড়ের কাছে জোড়া দিয়ে দিয়ো।</div>
<div class="v" id="v28"><span class="vn">28</span> বুকপাটার আংটাগুলিকে কোমরবন্ধের সাথে যুক্ত করে নীল দড়ি দিয়ে এফোদের আংটাগুলির সাথে এমনভাবে বেঁধে দিতে হবে, যেন বুকপাটাটি দোল খেয়ে এফোদ থেকে সরে না যায়।</div>
<div class="v" id="v29"><span class="vn">29</span> <span class="br-p"><br><br></span>“হারোণ যখনই পবিত্রস্থানে প্রবেশ করবে, সদাপ্রভুর সামনে চিরস্থায়ী এক স্মারকরূপে সিদ্ধান্তের সেই বুকপাটায় সে তার হৃদয়ের উপরে ইস্রায়েলের ছেলেদের নামগুলি বহন করবে।</div>
<div class="v" id="v30"><span class="vn">30</span> এছাড়াও সেই বুকপাটায় ঊরীম ও তুম্মীম রেখো, যেন হারোণ যখনই সদাপ্রভুর উপস্হিতিতে প্রবেশ করে, সেগুলি তার হৃদয়ের উপরেই থেকে যায়। এইভাবে হারোণ সবসময় সদাপ্রভুর সামনে ইস্রায়েলীদের জন্য সিদ্ধান্ত গ্রহণের সাধন তার বুকের উপরে বয়ে বেড়াবে।</div>
<div class="v" id="v31"><h2>অন্যান্য যাজকীয় পোশাক-পরিচ্ছদ</h2><span class="vn">31</span> <span class="br-p"><br><br></span>“এফোদের আলখাল্লাটি আগাগোড়াই নীল কাপড় দিয়ে তৈরি করে,</div>
<div class="v" id="v32"><span class="vn">32</span> মাথা ঢোকানোর জন্য মাঝখানে একটি ফাঁক রেখো। এই ফাঁকের চারপাশে গলাবন্ধের<sup class="fnm"><a name="fnm4" href="#fn4">4</a></sup> মতো হাতে বোনা একটি ধারি থাকবে, যেন এটি ছিঁড়ে না যায়।</div>
<div class="v" id="v33"><span class="vn">33</span> সেই আলখাল্লার আঁচলের চারপাশে নীল, বেগুনি ও টকটকে লাল রঙের সুতো দিয়ে ডালিম তৈরি করে, সেগুলির মাঝে মাঝে সোনার ঘণ্টা ঝুলিয়ে দিয়ো।</div>
<div class="v" id="v34"><span class="vn">34</span> সোনার ঘণ্টা ও ডালিমগুলি আলখাল্লার আঁচলের চারপাশে পর্যায়ক্রমে বসানো থাকবে।</div>
<div class="v" id="v35"><span class="vn">35</span> পরিচর্যা করার সময় হারোণকে অবশ্যই এটি পরে থাকতে হবে। সে যখন পবিত্রস্থানে সদাপ্রভুর সামনে প্রবেশ করবে এবং যখন সে বাইরে বেরিয়ে আসবে, তখন সেই ঘণ্টার শব্দ শোনা যাবে, যেন সে মারা না যায়।</div>
<div class="v" id="v36"><span class="vn">36</span> <span class="br-p"><br><br></span>“খাঁটি সোনা দিয়ে একটি ফলক তৈরি করে তাতে সিলমোহরের মতো করে খোদাই করে দিয়ো: <span class="br-p"><br><br></span>সদাপ্রভুর উদ্দেশে পবিত্র।</div>
<div class="v" id="v37"><span class="vn">37</span> <span class="br-p"><br><br></span>এটিকে পাগড়ির সাথে জুড়ে রাখার জন্য এতে একটি নীল সুতো বেঁধে দিয়ো; এটি পাগড়ির সামনের দিকে থাকবে।</div>
<div class="v" id="v38"><span class="vn">38</span> এটি হারোণের কপালের উপরে থাকবে, এবং সে ইস্রায়েলীদের উৎসর্গ করা পবিত্র নৈবেদ্যগুলির সাথে যুক্ত অপরাধ বহন করবে, তাদের নৈবেদ্যগুলি যাই হোক না কেন। অবিচ্ছিন্নভাবে এটি হারোণের কপালে থাকবে যেন তারা সদাপ্রভুর কাছে গ্রাহ্য হয়।</div>
<div class="v" id="v39"><span class="vn">39</span> <span class="br-p"><br><br></span>“মিহি মসিনা দিয়ে নিমা বুনো এবং পাগড়িও তৈরি কোরো। উত্তরীয়টি হবে দক্ষ এক সূচিশিল্পীর হস্তকলা।</div>
<div class="v" id="v40"><span class="vn">40</span> হারোণের ছেলেদের মর্যাদা ও সম্মান দিতে তাদের জন্য নিমা, উত্তরীয় ও টুপি তৈরি কোরো।</div>
<div class="v" id="v41"><span class="vn">41</span> তোমার দাদা হারোণ ও তার ছেলেদের এইসব পোশাক পরিয়ে দেওয়ার পর তুমি তাদের অভিষিক্ত ও নিযুক্ত কোরো। তাদের পবিত্র কোরো যেন তারা যাজকরূপে আমার সেবা করতে পারে।</div>
<div class="v" id="v42"><span class="vn">42</span> <span class="br-p"><br><br></span>“শরীর ঢেকে রাখার জন্য মসিনা দিয়ে অন্তর্বাস তৈরি কোরো, যা কোমর থেকে ঊরু পর্যন্ত বিস্তৃত থাকবে।</div>
<div class="v" id="v43"><span class="vn">43</span> হারোণ ও তার ছেলেরা যখনই সমাগম তাঁবুতে প্রবেশ করবে বা পবিত্রস্থানে পরিচর্যা করার জন্য বেদির নিকটবর্তী হবে, তখনই তাদের সেগুলি পরতে হবে, যেন তারা অপরাধের ভাগী হয়ে মারা না যায়। <span class="br-p"><br><br></span>“হারোণ ও তার বংশধরদের জন্য এটি চিরস্থায়ী এক বিধি হবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হাঁটু পর্যন্ত ঝুলে থাকা মূলত হাতকাটা ঢিলেঢালা একধরনের পোশাক, যা প্রাচীনকালে মানুষজন ব্যবহার করত</div>
<div class="fn"><sup class="fnt"><a name="fn2" href="#fnm2">2</a></sup> অর্থাৎ, প্রায় এক বিঘত</div>
<div class="fn"><sup class="fnt"><a name="fn3" href="#fnm3">3</a></sup> এইসব মূল্যবান মণিরত্নের মধ্যে কয়েকটির সম্পূর্ণ নির্ভুল শনাক্তকরণ করা সম্ভব নয়</div>
<div class="fn"><sup class="fnt"><a name="fn4" href="#fnm4">4</a></sup> মূল হিব্রু শব্দটির অর্থ স্পষ্ট নয়</div>
</div>
<!-- PARSED ABOVE; EDITING MAY BREAK PARSER -->
</body></html>