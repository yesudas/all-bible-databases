<html><head>
<meta http-equiv="Content-Type" content="text/html;charset=utf-8" />
<title>Exod 36 &ndash; যাত্রা পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 36);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যাত্রা পুস্তক</b> &ndash; <a href="Exod_1.html">1</a> ... <a href="Exod_34.html">34</a> <a href="Exod_35.html">35</a> <b>36</b> <a href="Exod_37.html">37</a> <a href="Exod_38.html">38</a> ... <a href="Exod_40.html">40</a> </div><hr>
<h1>Exod 36</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>অতএব ঠিক কীভাবে সদাপ্রভুর আদেশানুসারে পবিত্রস্থান নির্মাণ-সংক্রান্ত সব কাজ সম্পন্ন করতে হবে তা জানার জন্য সদাপ্রভু বৎসলেলকে, অহলীয়াবকে ও প্রত্যেক দক্ষ লোককে দক্ষতা ও সামর্থ্য দিলেন।”</div>
<div class="v" id="v2"><span class="vn">2</span> <span class="br-p"><br><br></span>পরে মোশি সেই বৎসলেল ও অহলীয়াব এবং দক্ষ এক একজন লোককে ডেকে পাঠালেন, যাদের সদাপ্রভু সামর্থ্য দিয়েছিলেন ও যারা এসে কাজ করতে ইচ্ছুক হল।</div>
<div class="v" id="v3"><span class="vn">3</span> পবিত্রস্থান নির্মাণ-সংক্রান্ত কাজটি সম্পন্ন করার জন্য ইস্রায়েলীরা যেসব উপহার এনেছিল, মোশির হাত থেকে তারা সেগুলি গ্রহণ করলেন। আর লোকেরা প্রতিদিন সকালবেলায় অব্যাহতভাবে স্বেচ্ছাদান এনেই যাচ্ছিল।</div>
<div class="v" id="v4"><span class="vn">4</span> অতএব যেসব দক্ষ কারিগর পবিত্রস্থানের সব কাজকর্ম করছিল, তারা নিজেদের কাজ থামিয়ে</div>
<div class="v" id="v5"><span class="vn">5</span> মোশির কাছে এসে বলল, “সদাপ্রভু যে কাজ করার আদেশ দিয়েছেন তা করার জন্য যা দরকার, লোকেরা তার চেয়েও বেশি <i>উপকরণ</i> নিয়ে এসেছে।”</div>
<div class="v" id="v6"><span class="vn">6</span> <span class="br-p"><br><br></span>তখন মোশি এক আদেশ জারি করলেন এবং তাঁরা শিবিরের সর্বত্র একথা ঘোষণা করে দিলেন: “কোনও স্ত্রী বা পুরুষ যেন পবিত্রস্থানের জন্য এক উপহার রূপে আর কিছু না আনে।” আর তাই লোকেরা আরও বেশি কিছু আনা থেকে ক্ষান্ত হল,</div>
<div class="v" id="v7"><span class="vn">7</span> যেহেতু তাদের কাছে ইতিমধ্যেই যা ছিল, তা সব কাজ করার পক্ষে প্রয়োজনের তুলনায় অতিরিক্তই ছিল।</div>
<div class="v" id="v8"><h2>সমাগম তাঁবু</h2><span class="vn">8</span> <span class="br-p"><br><br></span>কারিগরদের মধ্যে যারা দক্ষ ছিলেন, তাঁরা পাকা হাতে সেই সমাগম তাঁবু এবং পাকান মিহি মসিনা ও নীল, বেগুনি ও টকটকে লাল রঙের সুতো দিয়ে দশটি পর্দা তৈরি করলেন ও সেই পর্দাগুলিতে করূবদের নকশা বুনে দিলেন।</div>
<div class="v" id="v9"><span class="vn">9</span> সব পর্দা একই মাপের—13 মিটার লম্বা ও 1.8 মিটার চওড়া<sup class="fnm"><a name="fnm1" href="#fn1">1</a></sup> হল।</div>
<div class="v" id="v10"><span class="vn">10</span> তাঁরা পাঁচটি পর্দা একসাথে জুড়ে দিলেন ও অন্য পাঁচটির ক্ষেত্রেও একই কাজ করলেন।</div>
<div class="v" id="v11"><span class="vn">11</span> পরে নীল সুতো দিয়ে তাঁরা এক পাটি পর্দার কিনারা ধরে ধরে ফাঁস তৈরি করে দিলেন, এবং অন্য পাটি পর্দার কিনারা ধরে ধরেও একই কাজ করা হল।</div>
<div class="v" id="v12"><span class="vn">12</span> এছাড়াও তাঁরা একটি পর্দায় পঞ্চাশটি ফাঁস ও অন্য পাটির শেষ প্রান্তের পর্দায় পঞ্চাশটি ফাঁস তৈরি করে দিলেন, এবং ফাঁসগুলি পরস্পরের মুখোমুখি ছিল।</div>
<div class="v" id="v13"><span class="vn">13</span> পরে তাঁরা সোনার পঞ্চাশটি আঁকড়া তৈরি করলেন এবং দুই পাটি পর্দা একসাথে বেঁধে রাখার জন্য সেগুলি ব্যবহার করলেন, যেন সমাগম তাঁবুটি অক্ষুণ্ণ থাকে।</div>
<div class="v" id="v14"><span class="vn">14</span> <span class="br-p"><br><br></span>তাঁরা ছাগ-লোম দিয়ে সমাগম তাঁবুর উপরের আচ্ছাদনের জন্য মোট এগারোটি পর্দা তৈরি করলেন।</div>
<div class="v" id="v15"><span class="vn">15</span> এগারোটি পর্দার সবকটি একই মাপের—14 মিটার লম্বা ও 1.8 মিটার চওড়া<sup class="fnm"><a name="fnm2" href="#fn2">2</a></sup> হল।</div>
<div class="v" id="v16"><span class="vn">16</span> তাঁরা পর্দাগুলির মধ্যে পাঁচটি একসাথে জুড়ে এক পাটি করলেন এবং অন্য ছটি জুড়ে আর এক পাটি করলেন।</div>
<div class="v" id="v17"><span class="vn">17</span> পরে এক পাটি পর্দার কিনারা ধরে ধরে তাঁরা পঞ্চাশটি ফাঁস তৈরি করলেন এবং অন্য পাটি পর্দার কিনারা ধরে ধরেও একইরকম করলেন।</div>
<div class="v" id="v18"><span class="vn">18</span> তাঁবুটি একসাথে অক্ষুণ্ণ অবস্থায় বেঁধে রাখার জন্য তাঁরা ব্রোঞ্জের পঞ্চাশটি আঁকড়া তৈরি করলেন।</div>
<div class="v" id="v19"><span class="vn">19</span> পরে তাঁরা সেই তাঁবুর জন্য লাল রং করা মেষচর্মের এক আচ্ছাদন এবং সেটিরও উপরে অন্যান্য টেকসই চামড়া<sup class="fnm"><a name="fnm3" href="#fn3">3</a></sup> দিয়ে এক আচ্ছাদন তৈরি করলেন।</div>
<div class="v" id="v20"><span class="vn">20</span> <span class="br-p"><br><br></span>তাঁরা সমাগম তাঁবুর জন্য বাবলা কাঠ দিয়ে খাড়া কাঠামো তৈরি করলেন।</div>
<div class="v" id="v21"><span class="vn">21</span> প্রত্যেকটি কাঠামো 4.5 মিটার করে লম্বা ও 68 সেন্টিমিটার করে চওড়া<sup class="fnm"><a name="fnm4" href="#fn4">4</a></sup> হল,</div>
<div class="v" id="v22"><span class="vn">22</span> এবং কাঠামোর বেরিয়ে থাকা অংশ দুটি পরস্পরের সমান্তরাল করে বসানো হল। এভাবেই তাঁরা সমাগম তাঁবুর সব কাঠামো তৈরি করলেন।</div>
<div class="v" id="v23"><span class="vn">23</span> সমাগম তাঁবুর দক্ষিণ দিকের জন্য তাঁরা কুড়িটি কাঠামো তৈরি করলেন</div>
<div class="v" id="v24"><span class="vn">24</span> এবং সেগুলির তলায় দেওয়ার জন্য—প্রত্যেকটি কাঠামোর জন্য দুটি করে, ও প্রত্যেকটি বেরিয়ে থাকা অংশের তলায় একটি করে মোট চল্লিশটি রুপোর ভিত তৈরি করলেন।</div>
<div class="v" id="v25"><span class="vn">25</span> অন্য দিকের, সমাগম তাঁবুর উত্তর দিকের জন্য তাঁরা কুড়িটি কাঠামো</div>
<div class="v" id="v26"><span class="vn">26</span> এবং প্রত্যেকটি কাঠামোর তলায় দুটি করে মোট চল্লিশটি রুপোর ভিত তৈরি করলেন।</div>
<div class="v" id="v27"><span class="vn">27</span> শেষ প্রান্তের, অর্থাৎ, সমাগম তাঁবুর পশ্চিম প্রান্তের জন্য তাঁরা ছয়টি কাঠামো তৈরি করলেন,</div>
<div class="v" id="v28"><span class="vn">28</span> এবং শেষ প্রান্তে সমাগম তাঁবুর কোণাগুলির জন্যও দুটি কাঠামো তৈরি হল।</div>
<div class="v" id="v29"><span class="vn">29</span> এই দুই কোনায় কাঠামোগুলি নিচ থেকে একদম চূড়া পর্যন্ত দ্বিগুণ মাপের হল এবং একটিই চক্রে সেগুলি লাগানো হল; দুটি কোনা একইরকম ভাবে তৈরি করা হল।</div>
<div class="v" id="v30"><span class="vn">30</span> অতএব সেখানে আটটি কাঠামো এবং প্রত্যেকটি কাঠামোর তলায় দুটি করে—মোট ষোলোটি ভীত ছিল।</div>
<div class="v" id="v31"><span class="vn">31</span> <span class="br-p"><br><br></span>এছাড়াও তাঁরা বাবলা কাঠের আগল তৈরি করলেন: সমাগম তাঁবুর একদিকের কাঠামোগুলির জন্য পাঁচটি,</div>
<div class="v" id="v32"><span class="vn">32</span> অন্য দিকের কাঠামোগুলির জন্য পাঁচটি, এবং সমাগম তাঁবুর শেষ প্রান্তে, পশ্চিমদিকের কাঠামোগুলির জন্য পাঁচটি।</div>
<div class="v" id="v33"><span class="vn">33</span> তাঁরা এমনভাবে মধ্যবর্তী আগলটি তৈরি করলেন যে সেটি কাঠামোর মাঝখানে এক প্রান্ত থেকে অন্য প্রান্ত পর্যন্ত সম্প্রসারিত হল।</div>
<div class="v" id="v34"><span class="vn">34</span> কাঠামোগুলি তাঁরা সোনা দিয়ে মুড়ে দিলেন এবং আগলগুলি ধরে রাখার জন্য সোনার আংটা তৈরি করলেন। আগলগুলিও তাঁরা সোনা দিয়ে মুড়ে দিলেন।</div>
<div class="v" id="v35"><span class="vn">35</span> <span class="br-p"><br><br></span>তাঁরা নীল, বেগুনি ও টকটকে লাল রঙের সুতো ও মিহি পাকান মসিনা দিয়ে পর্দা তৈরি করলেন, এবং দক্ষ কারিগর দ্বারা তাতে করূবদের নকশা বুনিয়ে দিলেন।</div>
<div class="v" id="v36"><span class="vn">36</span> সেটির জন্য তাঁরা বাবলা কাঠের চারটি খুঁটি তৈরি করলেন এবং সেগুলি সোনা দিয়ে মুড়ে দিলেন। সেগুলির জন্য তাঁরা সোনার আঁকড়া তৈরি করলেন এবং সেগুলির চারটি রুপোর ভিতও ঢালাই করে দিলেন।</div>
<div class="v" id="v37"><span class="vn">37</span> তাঁবুর প্রবেশদ্বারের জন্য তাঁরা নীল, বেগুনি ও টকটকে লাল রঙের সুতো এবং পাকান মিহি মসিনা দিয়ে একটি পর্দা তৈরি করলেন—যা হল এক সূচিশিল্পীর হস্তকলা;</div>
<div class="v" id="v38"><span class="vn">38</span> এবং তাঁরা পাঁচটি খুঁটি ও সেগুলির জন্য আঁকড়াও তৈরি করলেন। তাঁরা খুঁটিগুলির চূড়া ও বেড়ীগুলি সোনা দিয়ে মুড়ে দিলেন এবং ব্রোঞ্জ দিয়ে সেগুলির পাঁচটি ভিত তৈরি করলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ, প্রায় ২৮ হাত লম্বা ও ৪ হাত চওড়া</div>
<div class="fn"><sup class="fnt"><a name="fn2" href="#fnm2">2</a></sup> অর্থাৎ, প্রায় ৩০ হাত লম্বা ও ৪ হাত চওড়া</div>
<div class="fn"><sup class="fnt"><a name="fn3" href="#fnm3">3</a></sup> খুব সম্ভবত বৃহদাকার জলচর স্তন্যপায়ী প্রাণীর চামড়া</div>
<div class="fn"><sup class="fnt"><a name="fn4" href="#fnm4">4</a></sup> অর্থাৎ, প্রায় ১০ হাত করে লম্বা ও দেড় হাত করে চওড়া</div>
</div>
<!-- PARSED ABOVE; EDITING MAY BREAK PARSER -->
</body></html>