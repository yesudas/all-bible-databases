<html><head>
<meta http-equiv="Content-Type" content="text/html;charset=utf-8" />
<title>Ezek 1 &ndash; যিহিষ্কেল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 1);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিহিষ্কেল</b> &ndash; <b>1</b> <a href="Ezek_2.html">2</a> <a href="Ezek_3.html">3</a> ... <a href="Ezek_48.html">48</a> </div><hr>
<h1>Ezek 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->যিহিষ্কেল যাজক সেইসব যিহূদাবাসীদের একজন যাদের নেবুখাদনেজার ৫৯৭ খ্রীষ্ট পূর্বাব্দে ব্যাবিলনে নিয়ে এসেছিলেন। এই নির্বাসনে থাকার পাঁচ বছরের মাথায় ঈশ্বর যিহিষ্কেলকে ইস্রায়েলে যাওয়ার (ব্যাবিলনে এবং যিহূদায় যারা ছিল, উভয়কেই) আহ্বান জানালেন এবং বললেন, <!--raw 1 bo --><i><!--endraw 1-->তুমি তাদের কাছে আমার কথা বলবে।<!--raw 1 bo --></i><!--endraw 1--> এইসব বার্তাকে যিহিষ্কেল প্রায়শই চমৎকার ও মার্জিত আঙ্গিকের কাব্যধর্মী ভাববাণীর মাধ্যমে রচনা করতেন ও জনসাধারণের সামনে সেগুলি উচ্চারণ (বা গানের মাধ্যমে পরিবেশন) করতেন। এছাড়াও তিনি প্রতীকী অঙ্গভঙ্গির মাধ্যমে, প্রতীকী অর্থপূর্ণ ক্রিয়াকলাপও করতেন এবং যেসব অসাধারণ স্বপ্নদর্শন পেতেন সেগুলি বর্ণনা করতেন। <!--raw 1 bo --><p/><!--endraw 1-->যিহিষ্কেল পুস্তক এইসব বাণীগুলিকে তিনটি মূল অংশে ভাগ করেছে: ইস্রায়েল জাতির বিরুদ্ধে দণ্ডাজ্ঞার ভাববাণী, অন্যান্য জাতির বিরুদ্ধে ভাববাণী এবং ইস্রায়েল জাতির পুনঃপ্রতিষ্ঠা। এই ভাববাদীর কথা বলার ক্ষমতা হারিয়ে যাওয়া ও তা পুনরায় ফিরে আসার মাধ্যমে এই ভাগগুলিকে চিহ্নিত করা হয়েছে। পুস্তকটির শুরুর দিকের একটি গুরুত্বপূর্ণ স্বপ্নদর্শন হল, ইস্রায়েল জাতির মন্দতার জন্য ঈশ্বর কীভাবে জেরুশালেমের মন্দির থেকে তাঁর উপস্থিতিকে সরিয়ে নিয়েছেন। তবে ইস্রায়েল জাতির বিরুদ্ধে উচ্চারিত ভাববাণীগুলি থেকে একটি বিষয় পরিষ্কার, তা হল, ঈশ্বরের মন্দির ধ্বংস হয়ে গেলেও, কেউ যেন এই সিদ্ধান্তে না পৌঁছায়, জগতের নিয়ন্ত্রণ এখন আর ঈশ্বরের হাতে নেই। তাঁর মনোনীত জাতিকে যারাই ভয় দেখাবে, তারাই শেষে পরাজিত হবে। পুস্তকটি শেষ হচ্ছে এক সুনিশ্চিত প্রতিশ্রুতি দিয়ে যে, ঈশ্বর তাঁর লোকদের হৃদয় নবায়িত করবেন এবং জগতের সব মানুষকে সতেজ ও সজীব করে তুলবেন। যিহিষ্কেলের ভাববাণীগুলি বাইবেলের ক্রমপ্রকাশিত কাহিনির সঙ্গে সামঞ্জস্যপূর্ণ: এই ভগ্নচূর্ণ পৃথিবী সুস্থ হয়ে উঠবে যখন সদাপ্রভু তাঁর লোকদের সঙ্গে বাস করার জন্য সেই দেশে ফিরে আসবেন যে দেশ এদন উদ্যানের মতো হয়ে উঠেছে।
</div>
<div class="biblehtmlcontent verses" id="verses">
<div class="v" id="v1"><h2>যিহিষ্কেলের প্রথম দর্শন</h2><span class="vn">1</span> <span class="br-p"><br><br></span>ত্রিশতম বছরের চতুর্থ মাসের পঞ্চম দিনে আমি যখন কবার নদীর ধারে বন্দিদের মধ্যে ছিলাম তখন আকাশ খুলে গেল আর আমি ঈশ্বরের দর্শন পেলাম।</div>
<div class="v" id="v2"><span class="vn">2</span> <span class="br-p"><br><br></span>সেই মাসের পঞ্চম দিনে, সেটি রাজা যিহোয়াখীনের নির্বাসনের পঞ্চম বছর ছিল,</div>
<div class="v" id="v3"><span class="vn">3</span> ব্যাবিলনীয়দের দেশে কবার নদীর ধারে বুষির ছেলে যাজক যিহিষ্কেলের কাছে সদাপ্রভুর বাক্য উপস্থিত হল। সেখানে সদাপ্রভুর হাত তাঁর উপর ছিল।</div>
<div class="v" id="v4"><span class="vn">4</span> <span class="br-p"><br><br></span>আমি তাকিয়ে দেখলাম উত্তর দিক থেকে ঝড় আসছে—একটি বিরাট মেঘের সঙ্গে বিদ্যুৎ আর উজ্জ্বল আলো। আগুনের মাঝখানে উজ্জ্বল ধাতুর মতো কিছু ঝকমক করছিল,</div>
<div class="v" id="v5"><span class="vn">5</span> আর আগুনে মধ্যে চারটি জীবন্ত প্রাণীর মতো কিছু দেখা গেল। তাঁদের চেহারা দেখতে ছিল মানুষের মতো</div>
<div class="v" id="v6"><span class="vn">6</span> কিন্তু তাঁদের প্রত্যেকের চারটি করে মুখ ও চারটি করে ডানা ছিল।</div>
<div class="v" id="v7"><span class="vn">7</span> তাঁদের পা সোজা; তাঁদের পায়ের পাতা বাছুরের খুরের মতো; আর সেগুলি পালিশ করা ব্রোঞ্জের মতো চকচক করছিল।</div>
<div class="v" id="v8"><span class="vn">8</span> তাঁদের চারপাশের ডানার নিচে মানুষের মতো হাত ছিল। তাঁদের প্রত্যেকের মুখ ও ডানা ছিল,</div>
<div class="v" id="v9"><span class="vn">9</span> এবং তাঁদের ডানাগুলি একটির সঙ্গে অন্যটি ছুঁয়েছিল। তাঁরা প্রত্যেকে সোজা এগিয়ে যেতেন; যাবার সময় ফিরতেন না।</div>
<div class="v" id="v10"><span class="vn">10</span> <span class="br-p"><br><br></span>তাঁদের মুখগুলি এইরকম দেখতে ছিল: চারজনের প্রত্যেকের একটি করে মানুষের মুখ ছিল এবং প্রত্যেকের ডানদিকের মুখ সিংহের ও বাঁদিকের ষাঁড়ের; প্রত্যেকের আবার একটি করে ঈগলের মুখও ছিল।</div>
<div class="v" id="v11"><span class="vn">11</span> তাঁদের মুখগুলি এরকম ছিল। তাঁদের ডানাগুলি উপরদিকে মেলে দেওয়া ছিল; প্রত্যেকের দুই ডানা তাঁর দুই পাশের প্রাণীর দেহ ছুঁয়েছিল, আর দুই ডানা দিয়ে সেই দেহ ঢাকা ছিল।</div>
<div class="v" id="v12"><span class="vn">12</span> তাঁরা প্রত্যেকে সামনের দিকে যেতেন। আত্মা যেদিকে যেতেন তাঁরাও না ঘুরে সেদিকে যেতেন।</div>
<div class="v" id="v13"><span class="vn">13</span> এই জীবন্ত প্রাণীদের মধ্যে জ্বলন্ত কয়লা কিংবা মশালের মতো আগুন জ্বলছিল এবং তা সেই প্রাণীদের মধ্যে দিয়ে যাতায়াত করছিল; সেই আগুন উজ্জ্বল এবং তার মধ্যে দিয়ে বিদ্যুৎ বেরিয়ে আসছিল।</div>
<div class="v" id="v14"><span class="vn">14</span> প্রাণীগুলি বিদ্যুৎ চমকাবার মতো যাতায়াত করছিলেন।</div>
<div class="v" id="v15"><span class="vn">15</span> <span class="br-p"><br><br></span>আমি যখন ওই জীবন্ত প্রাণীগুলির দিকে তাকালাম তখন দেখলাম প্রত্যেক প্রাণী যাদের চারটে করে মুখ ছিল তাদের পাশে মাটিতে একটি করে চাকা পড়ে আছে।</div>
<div class="v" id="v16"><span class="vn">16</span> সেই চাকাগুলির আকার ও গঠন এইরকম সেগুলি বৈদূর্যমণির মতো ঝকমক করছিল এবং চারটে চাকাই এক রকম দেখতে ছিল। একটি চাকার ভিতরে যেন আর একটি চাকা এইভাবে প্রত্যেকটি চাকা তৈরি ছিল।</div>
<div class="v" id="v17"><span class="vn">17</span> চাকাগুলি চারিদিকের একদিকে চলত যেদিকে প্রাণীগুলির মুখ থাকত; প্রাণীগুলি চলবার সময় চাকাগুলি দিক পরিবর্তন করত না।</div>
<div class="v" id="v18"><span class="vn">18</span> সেগুলির বেড় ছিল উঁচু ও ভয়ঙ্কর এবং চারটে বেড়ের চারিদিকে চোখে ভরা ছিল।</div>
<div class="v" id="v19"><span class="vn">19</span> <span class="br-p"><br><br></span>জীবন্ত প্রাণীগুলি যখন চলত তাঁদের পাশের চাকাগুলিও চলত; আর যখন জীবন্ত প্রাণীগুলি মাটি থেকে উঠত, চাকাগুলিও উঠত।</div>
<div class="v" id="v20"><span class="vn">20</span> আত্মা যখন যেদিকে যেতেন, তারাও সেদিকে যেত, এবং চাকাগুলি তাঁদের সঙ্গে উঠত, কারণ জীবন্ত প্রাণীদের আত্মা সেই চাকার মধ্যে ছিল।</div>
<div class="v" id="v21"><span class="vn">21</span> প্রাণীরা যখন চলতেন চাকাগুলিও চলত; প্রাণীগুলি স্থির হয়ে দাঁড়ালে চাকাগুলিও স্থির হয়ে দাঁড়াত, আর যখন প্রাণীরা মাটি থেকে উঠতেন, চাকাগুলি তাঁদের সঙ্গে উঠত, কারণ জীবন্ত প্রাণীদের আত্মা সেই চাকার মধ্যে ছিল।</div>
<div class="v" id="v22"><span class="vn">22</span> <span class="br-p"><br><br></span>সেই জীবন্ত প্রাণীদের মাথার উপরে উন্মুক্ত এলাকার মতো কিছু একটি বিছানো ছিল, সেটি স্ফটিকের মতো ঝকমক করছিল এবং ভয়ঙ্কর ছিল।</div>
<div class="v" id="v23"><span class="vn">23</span> সেই খিলানের নিচে তাঁদের ডানাগুলি ছড়ানো ছিল এবং একজনের ডানা অন্যজনের ছুঁয়েছিল, আর প্রত্যেকের দেহ দুই ডানা দিয়ে ঢাকা ছিল।</div>
<div class="v" id="v24"><span class="vn">24</span> প্রাণীগুলি চললে আমি তাঁদের ডানার শব্দ শুনতে পেলাম, যেন জলস্রোতের শব্দের মতো, যেন সর্বশক্তিমানের গলার স্বরের মতো, যেন সৈন্যবাহিনীর শোরগোলের মতো। তাঁরা স্থির হয়ে দাঁড়ালে তাঁদের ডানা নামিয়ে নিতেন।</div>
<div class="v" id="v25"><span class="vn">25</span> <span class="br-p"><br><br></span>তাঁরা যখন ডানা নামিয়ে দাঁড়িয়েছিলেন তখন তাঁদের মাথার উপরকার সেই উন্মুক্ত এলাকার উপর থেকে একটি গলার স্বর শোনা গেল।</div>
<div class="v" id="v26"><span class="vn">26</span> তাঁদের মাথার উপরকার সেই উন্মুক্ত এলাকার উপরে নীলকান্তমণির সিংহাসনের মতো কিছু একটি ছিল এবং তার উপরে মানুষের আকারের একজনকে দেখা গেল।</div>
<div class="v" id="v27"><span class="vn">27</span> আমি দেখলাম কোমর থেকে উপর পর্যন্ত তিনি দেখতে ছিলেন উজ্জ্বল ধাতুর মতো, যেন সেটি আগুনে পূর্ণ, আর কোমর থেকে নিচ পর্যন্ত তাঁকে আগুনের মতো দেখতে লাগছিল; তাঁর চারপাশে ছিল উজ্জ্বল আলো।</div>
<div class="v" id="v28"><span class="vn">28</span> বৃষ্টির দিনে মেঘের মধ্যে মেঘধনুকের মতোই তাঁর চারপাশে সেই আলো দেখা যাচ্ছিল। <span class="br-p"><br><br></span>যা দেখা গেল তা ছিল সদাপ্রভুর মহিমার মতো। আমি যখন তা দেখলাম, আমি মাটিতে উবুড় হয়ে পড়লাম, এবং আমি একজনের রব শুনতে পেলাম।</div>
</div>
<!-- PARSED ABOVE; EDITING MAY BREAK PARSER -->
</body></html>