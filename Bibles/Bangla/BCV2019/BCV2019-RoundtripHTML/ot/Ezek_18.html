<html><head>
<meta http-equiv="Content-Type" content="text/html;charset=utf-8" />
<title>Ezek 18 &ndash; যিহিষ্কেল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 18);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিহিষ্কেল</b> &ndash; <a href="Ezek_1.html">1</a> ... <a href="Ezek_16.html">16</a> <a href="Ezek_17.html">17</a> <b>18</b> <a href="Ezek_19.html">19</a> <a href="Ezek_20.html">20</a> ... <a href="Ezek_48.html">48</a> </div><hr>
<h1>Ezek 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যে পাপ করে সে মরবে</h2><span class="vn">1</span> <span class="br-p"><br><br></span>সদাপ্রভুর বাক্য আমার কাছে উপস্থিত হল:</div>
<div class="v" id="v2"><span class="vn">2</span> “ইস্রায়েল দেশ সম্বন্ধে প্রচলিত প্রবাদটি উদ্ধৃত করার দ্বারা লোকেরা কী অর্থ প্রকাশ করে: <span class="br-p"><br><br></span><span class="br-ind"><br><span class="indent">&nbsp;</span></span>“ ‘বাবারা টক আঙুর খেয়েছিলেন,<br> <span class="br-ind"><br><span class="indent">&nbsp;</span></span>আর সন্তানদের দাঁত টকে গেছে’?<br></div>
<div class="v" id="v3"><span class="vn">3</span> <span class="br-p"><br><br></span>“আমার জীবনের দিব্য, সার্বভৌম সদাপ্রভু এই কথা বলেন, তোমরা এই প্রবাদ ইস্রায়েলে আর বলবে না।</div>
<div class="v" id="v4"><span class="vn">4</span> জীবিত সব লোকই আমার, বাবা ও সন্তান উভয়ই আমার। যে পাপ করবে সে-ই মরবে।</div>
<div class="v" id="v5"><span class="vn">5</span> <span class="br-p"><br><br></span><span class="br-ind"><br><span class="indent">&nbsp;</span></span>“মনে করো, একজন ধার্মিক লোক আছে<br> <span class="br-ind"><br><span class="indent">&nbsp;</span></span>যে ন্যায় ও ঠিক কাজ করে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সে পাহাড়ের উপরের কোনো পূজার স্থানে খাওয়াদাওয়া করে না<br> <span class="br-ind"><br><span class="indent">&nbsp;</span></span>কিংবা ইস্রায়েলীদের কোনো প্রতিমার পূজা করে না।<br> <span class="br-ind"><br><span class="indent">&nbsp;</span></span>সে তার প্রতিবেশীর স্ত্রীকে কলুষিত করে না<br> <span class="br-ind"><br><span class="indent">&nbsp;</span></span>কিংবা ঋতুমতী স্ত্রীলোকের সঙ্গে মিলিত হয় না।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সে কারও উপরে অত্যাচার করে না, বরং<br> <span class="br-ind"><br><span class="indent">&nbsp;</span></span>ঋণীকে বন্ধকি জিনিস ফিরিয়ে দেয়।<br> <span class="br-ind"><br><span class="indent">&nbsp;</span></span>সে চুরি করে না<br> <span class="br-ind"><br><span class="indent">&nbsp;</span></span>কিন্তু যাদের খিদে পেয়েছে তাদের খাবার দেয়<br> <span class="br-ind"><br><span class="indent">&nbsp;</span></span>এবং উলঙ্গদের কাপড় দেয়।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সে সুদে টাকা ধার দেয় না<br> <span class="br-ind"><br><span class="indent">&nbsp;</span></span>কিংবা বাড়তি সুদ নেয় না।<br> <span class="br-ind"><br><span class="indent">&nbsp;</span></span>সে অন্যায় করা থেকে হাত সরিয়ে রাখে<br> <span class="br-ind"><br><span class="indent">&nbsp;</span></span>ও লোকদের মধ্যে ন্যায়ভাবে বিচার করে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সে আমার নিয়মকানুন মেনে চলে<br> <span class="br-ind"><br><span class="indent">&nbsp;</span></span>ও বিশ্বস্তভাবে আমার বিধান পালন করে।<br> <span class="br-ind"><br><span class="indent">&nbsp;</span></span>সেই লোক ধার্মিক;<br> <span class="br-ind"><br><span class="indent">&nbsp;</span></span>সে নিশ্চয় বাঁচবে,<br> <span class="br-ind"><br><span class="indent">&nbsp;</span></span>এই কথা সার্বভৌম সদাপ্রভু বলেন।<br></div>
<div class="v" id="v10"><span class="vn">10</span> <span class="br-p"><br><br></span>“মনে করো যদি সেই লোকের এক হিংস্র ছেলে আছে, যে রক্তপাত করে অথবা এগুলির মধ্যে যে কোনও একটি করে</div>
<div class="v" id="v11"><span class="vn">11</span> (যদিও তার বাবা এর কোনোটিই করেনি), <span class="br-p"><br><br></span><span class="br-ind"><br><span class="indent">&nbsp;</span></span>“সে পাহাড়ের উপরের পূজার স্থানগুলিতে খাওয়াদাওয়া করে।<br> <span class="br-ind"><br><span class="indent">&nbsp;</span></span>সে তার প্রতিবেশীর স্ত্রীকে কলুষিত করে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সে গরিব ও অভাবীদের উপর অত্যাচার করে।<br> <span class="br-ind"><br><span class="indent">&nbsp;</span></span>সে চুরি করে।<br> <span class="br-ind"><br><span class="indent">&nbsp;</span></span>সে বন্ধকি জিনিস ফিরিয়ে দেয় না।<br> <span class="br-ind"><br><span class="indent">&nbsp;</span></span>সে মূর্তির প্রতি দৃষ্টিপাত করে।<br> <span class="br-ind"><br><span class="indent">&nbsp;</span></span>সে ঘৃণ্য কাজ করে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সে সুদে টাকা ধার দেয় ও বাড়তি সুদ নেয়।<br> <span class="br-p"><br><br></span>সেই লোক কি বাঁচবে? সে বাঁচবে না! কারণ সে এসব ঘৃণ্য কাজ করেছে, সে মরবেই মরবে এবং তার মৃত্যুর জন্য সে নিজেই দায়ী হবে।</div>
<div class="v" id="v14"><span class="vn">14</span> <span class="br-p"><br><br></span>“কিন্তু মনে করো এই ছেলের একটি ছেলে আছে যে তার বাবাকে এসব পাপ করতে দেখেছে, এবং যদিও সেসব দেখেও সে তা করে না</div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>“সে পাহাড়ের উপরের পূজার স্থানগুলিতে খাওয়াদাওয়া করে না<br> <span class="br-ind"><br><span class="indent">&nbsp;</span></span>কিংবা ইস্রায়েলীদের কোনও প্রতিমার পূজা করে না।<br> <span class="br-ind"><br><span class="indent">&nbsp;</span></span>সে তার প্রতিবেশীর স্ত্রীকে কলুষিত করে না।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সে কারও উপরে অত্যাচার করে না<br> <span class="br-ind"><br><span class="indent">&nbsp;</span></span>কিংবা ঋণীকে বন্ধকি জিনিস ফিরিয়ে দেয়।<br> <span class="br-ind"><br><span class="indent">&nbsp;</span></span>সে চুরি করে না<br> <span class="br-ind"><br><span class="indent">&nbsp;</span></span>কিন্তু যাদের খিদে পেয়েছে তাদের খাবার দেয়<br> <span class="br-ind"><br><span class="indent">&nbsp;</span></span>এবং উলঙ্গদের কাপড় দেয়।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সে গরিবদের প্রতি খারাপ ব্যবহার করা থেকে বিরত থাকে<br> <span class="br-ind"><br><span class="indent">&nbsp;</span></span>এবং সে সুদে টাকা ধার দেয় না কিংবা বাড়তি সুদ নেয় না।<br> <span class="br-ind"><br><span class="indent">&nbsp;</span></span>সে আমার নিয়মকানুন মেনে চলে ও আমার বিধান পালন করে।<br> <span class="br-p"><br><br></span>সে তার বাবার পাপের জন্য মরবে না; সে নিশ্চয় বাঁচবে।</div>
<div class="v" id="v18"><span class="vn">18</span> কিন্তু তার বাবা নিজের পাপের জন্য মরবে, কারণ সে জোর করে টাকা আদায় করত, ভাইয়ের জিনিস চুরি করত এবং তার লোকদের মধ্যে অন্যায় কাজ করত।</div>
<div class="v" id="v19"><span class="vn">19</span> <span class="br-p"><br><br></span>“তবুও তোমরা বলছ, ‘বাবার দোষের জন্য কেন ছেলে শাস্তি পাবে না?’ যেহেতু সেই ছেলে তো ন্যায় ও ঠিক কাজ করেছে এবং যত্নের সঙ্গে আমার নিয়ম পালন করেছে, তাই সে নিশ্চয় বাঁচবে।</div>
<div class="v" id="v20"><span class="vn">20</span> যে পাপ করবে সেই মরবে। ছেলে বাবার দোষের জন্য শাস্তি পাবে না আর বাবাও ছেলের দোষের জন্য শাস্তি পাবে না। ধার্মিক ধার্মিকতার ফল পাবে আর দুষ্ট দুষ্টতার ফল পাবে।</div>
<div class="v" id="v21"><span class="vn">21</span> <span class="br-p"><br><br></span>“কিন্তু যদি একজন দুষ্টলোক তার সব পাপ থেকে ফিরে আমার নিয়ম সকল পালন করে আর ন্যায় ও ঠিক কাজ করে তবে সে নিশ্চয়ই বাঁচবে; সে মরবে না।</div>
<div class="v" id="v22"><span class="vn">22</span> যে সকল অপরাধ সে আগে করেছে তার কোনটাই মনে রাখা হবে না। তার ধার্মিক আচরণের জন্য, সে বাঁচবে।</div>
<div class="v" id="v23"><span class="vn">23</span> দুষ্টলোকের মরণে কি আমি খুশি হই? এই কথা সার্বভৌম সদাপ্রভু বলেন। বরং তারা তাদের কুপথ থেকে ফিরে বাঁচে, এতে কি আমি খুশি হই না?</div>
<div class="v" id="v24"><span class="vn">24</span> <span class="br-p"><br><br></span>“কিন্তু যদি একজন ধার্মিক লোক নিজের ধার্মিকতা থেকে ফিরে পাপ করে এবং সেই একই ঘৃণ্য কাজ করে যা দুষ্টলোক করে, তবে সে কি বাঁচবে? তার সব ধার্মিকতার কাজ যা সে আগে করেছে তা মনে রাখা হবে না। কারণ তার অবিশ্বস্ততার জন্য সে দোষী এবং যে পাপ সে করেছে, তার জন্য সে মরবে।</div>
<div class="v" id="v25"><span class="vn">25</span> <span class="br-p"><br><br></span>“তবুও তোমরা বলছ, ‘প্রভুর পথ ঠিক নয়।’ হে ইস্রায়েল কুল, শোনো, আমার পথ কি অন্যায়ের? তোমাদের পথ কি অন্যায়ের না?</div>
<div class="v" id="v26"><span class="vn">26</span> যদি একজন ধার্মিক লোক নিজের ধার্মিকতা থেকে ফিরে পাপ করে, সে তার জন্য মরবে; কারণ যে পাপ সে করেছে, সে মরবে।</div>
<div class="v" id="v27"><span class="vn">27</span> কিন্তু যদি একজন দুষ্টলোক তার দুষ্টতা থেকে ফেরে এবং যা ন্যায্য ও সঠিক তাই করে, সে তার জীবন রক্ষা করবে।</div>
<div class="v" id="v28"><span class="vn">28</span> যেহেতু সে তার অপরাধের বিষয় বিবেচনা করে তার থেকে ফিরেছে, সে নিশ্চয়ই বাঁচবে; সে মরবে না।</div>
<div class="v" id="v29"><span class="vn">29</span> অথচ ইস্রায়েল কুল বলছে, ‘প্রভুর পথ ঠিক নয়।’ হে ইস্রায়েল কুল, আমার পথ কি সঠিক নয়? তোমাদের পথ কি অন্যায়ের নয়?</div>
<div class="v" id="v30"><span class="vn">30</span> <span class="br-p"><br><br></span>“অতএব, হে ইস্রায়েল কুল, আমি তোমাদের প্রত্যেকের আচারব্যবহার অনুসারে বিচার করব, এই কথা সার্বভৌম সদাপ্রভু বলেন। মন ফেরাও! তোমাদের অপরাধ থেকে ফেরো; তাহলে পাপ তোমাদের পতনের কারণ হবে না।</div>
<div class="v" id="v31"><span class="vn">31</span> তোমাদের সমস্ত অন্যায় তোমাদের নিজেদের মধ্য থেকে দূর করো এবং তোমাদের অন্তর ও মন নতুন করে গড়ে তোলো। হে ইস্রায়েল কুল, তুমি কেন মরবে?</div>
<div class="v" id="v32"><span class="vn">32</span> কারণ আমি কারোর মৃত্যুতে খুশি হই না, এই কথা সার্বভৌম সদাপ্রভু বলেন। মন ফেরাও এবং বাঁচো!</div>
</div>
<!-- PARSED ABOVE; EDITING MAY BREAK PARSER -->
</body></html>