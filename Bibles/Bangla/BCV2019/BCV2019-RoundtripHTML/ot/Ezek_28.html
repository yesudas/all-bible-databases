<html><head>
<meta http-equiv="Content-Type" content="text/html;charset=utf-8" />
<title>Ezek 28 &ndash; যিহিষ্কেল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 28);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিহিষ্কেল</b> &ndash; <a href="Ezek_1.html">1</a> ... <a href="Ezek_26.html">26</a> <a href="Ezek_27.html">27</a> <b>28</b> <a href="Ezek_29.html">29</a> <a href="Ezek_30.html">30</a> ... <a href="Ezek_48.html">48</a> </div><hr>
<h1>Ezek 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সোরের রাজার বিরুদ্ধে ভবিষ্যদ্‌বাণী</h2><span class="vn">1</span> <span class="br-p"><br><br></span>সদাপ্রভুর বাক্য আমার কাছে উপস্থিত হল,</div>
<div class="v" id="v2"><span class="vn">2</span> “হে মানবসন্তান, তুমি সোরের শাসনকর্তাকে বলো, ‘সার্বভৌম সদাপ্রভু এই কথা বলেন, <span class="br-p"><br><br></span><span class="br-ind"><br><span class="indent">&nbsp;</span></span>“ ‘তোমার অন্তরের অহংকারে<br> <span class="br-ind"><br><span class="indent">&nbsp;</span></span>তুমি বলো, “আমি দেবতা;<br> <span class="br-ind"><br><span class="indent">&nbsp;</span></span>সমুদ্রের মাঝখানে<br> <span class="br-ind"><br><span class="indent">&nbsp;</span></span>আমি ঈশ্বরের সিংহাসনে বসে আছি।”<br> <span class="br-ind"><br><span class="indent">&nbsp;</span></span>কিন্তু তুমি একজন মানুষ, দেবতা নও,<br> <span class="br-ind"><br><span class="indent">&nbsp;</span></span>যদিও তুমি মনে করো যে তুমি ঈশ্বরের মতো জ্ঞানী।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তুমি কি দানিয়েলের থেকেও জ্ঞানী?<br> <span class="br-ind"><br><span class="indent">&nbsp;</span></span>তোমার কাছে কি কোনও গুপ্ত বিষয় লুকানো হয়নি?<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমার জ্ঞান ও বুদ্ধি দিয়ে<br> <span class="br-ind"><br><span class="indent">&nbsp;</span></span>তুমি নিজের জন্য সম্পদ লাভ করেছ<br> <span class="br-ind"><br><span class="indent">&nbsp;</span></span>এবং তোমার কোষাগারে<br> <span class="br-ind"><br><span class="indent">&nbsp;</span></span>সোনা ও রুপো জমা করেছ।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>ব্যবসায়ে তোমার দারুণ দক্ষতায়<br> <span class="br-ind"><br><span class="indent">&nbsp;</span></span>তুমি তোমার সম্পদ বাড়িয়েছ,<br> <span class="br-ind"><br><span class="indent">&nbsp;</span></span>এবং তোমার সম্পদের কারণে<br> <span class="br-ind"><br><span class="indent">&nbsp;</span></span>তোমার হৃদয় অহংকারে ভরে গিয়েছে।<br></div>
<div class="v" id="v6"><span class="vn">6</span> <span class="br-p"><br><br></span>“ ‘এই জন্য সার্বভৌম সদাপ্রভু এই কথা বলেন <span class="br-p"><br><br></span><span class="br-ind"><br><span class="indent">&nbsp;</span></span>“ ‘যেহেতু তুমি নিজেকে মনে করো,<br> <span class="br-ind"><br><span class="indent">&nbsp;</span></span>ঈশ্বরের মতো জ্ঞানী,<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি তোমার বিরুদ্ধে বিদেশিদের নিয়ে আসব,<br> <span class="br-ind"><br><span class="indent">&nbsp;</span></span>জাতিদের মধ্যে সবচেয়ে নির্মম;<br> <span class="br-ind"><br><span class="indent">&nbsp;</span></span>তারা তোমার সৌন্দর্য এবং জ্ঞানের বিরুদ্ধে তাদের তরোয়াল উঠাবে<br> <span class="br-ind"><br><span class="indent">&nbsp;</span></span>এবং তোমার উজ্জ্বল ঐশ্বর্যকে বিদ্ধ করবে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তারা তোমাকে কূপে নামাবে,<br> <span class="br-ind"><br><span class="indent">&nbsp;</span></span>এবং তুমি সমুদ্রের গভীরে<br> <span class="br-ind"><br><span class="indent">&nbsp;</span></span>এক ভয়ংকর মৃত্যু ভোগ করবে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তোমার বধকারীদের সাক্ষাতে,<br> <span class="br-ind"><br><span class="indent">&nbsp;</span></span>তুমি কি তখন বলবে, “আমি ঈশ্বর”?<br> <span class="br-ind"><br><span class="indent">&nbsp;</span></span>যাদের হাতে তুমি বধ হয়েছ,<br> <span class="br-ind"><br><span class="indent">&nbsp;</span></span>তুমি কেবল একজন মানুষ, ঈশ্বর নও।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমি বিদেশিদের হাতে<br> <span class="br-ind"><br><span class="indent">&nbsp;</span></span>অচ্ছিন্নত্বকের মতো মরবে।<br> <span class="br-p"><br><br></span>আমি বলেছি, সার্বভৌম সদাপ্রভু এই কথা বলেন।’ ”</div>
<div class="v" id="v11"><span class="vn">11</span> <span class="br-p"><br><br></span>সদাপ্রভুর বাক্য আমার কাছে উপস্থিত হল,</div>
<div class="v" id="v12"><span class="vn">12</span> “হে মানবসন্তান, সোরের রাজার জন্য তুমি বিলাপ করে বলো, ‘সার্বভৌম সদাপ্রভু এই কথা বলেন, <span class="br-p"><br><br></span><span class="br-ind"><br><span class="indent">&nbsp;</span></span>“ ‘তুমি ছিলে নিখুঁতের মুদ্রাংক,<br> <span class="br-ind"><br><span class="indent">&nbsp;</span></span>জ্ঞানে পূর্ণ এবং সৌন্দর্যে নিখুঁত।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তুমি ঈশ্বরের বাগান<br> <span class="br-ind"><br><span class="indent">&nbsp;</span></span>এদনে ছিলে;<br> <span class="br-ind"><br><span class="indent">&nbsp;</span></span>প্রত্যেক মূল্যবান পাথরে তুমি সজ্জিত ছিলে:<br> <span class="br-ind"><br><span class="indent">&nbsp;</span></span>পোখরাজ, পীতমণি, হীরা,<br> <span class="br-ind"><br><span class="indent">&nbsp;</span></span>বৈদূর্যমণি, গোমেদ, সূর্যকান্তমণি,<br> <span class="br-ind"><br><span class="indent">&nbsp;</span></span>নীলকান্তমণি, ফিরোজা ও পান্না।<br> <span class="br-ind"><br><span class="indent">&nbsp;</span></span>তোমার অলংকার এবং কারুকার্য সোনা দিয়ে তৈরি করা হয়েছিল;<br> <span class="br-ind"><br><span class="indent">&nbsp;</span></span>তুমি যেদিন সৃষ্টি হয়েছিলে সেইদিন এগুলি তৈরি করা হয়েছিল।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>রক্ষাকারী করূব হিসাবে তোমাকে অভিষেক করা হয়েছিল,<br> <span class="br-ind"><br><span class="indent">&nbsp;</span></span>কারণ সেইভাবেই আমি তোমাকে অভিষিক্ত করেছিলাম।<br> <span class="br-ind"><br><span class="indent">&nbsp;</span></span>তুমি ঈশ্বরের পবিত্র পাহাড়ে ছিলে;<br> <span class="br-ind"><br><span class="indent">&nbsp;</span></span>তুমি অগ্নিময় পাথরের মধ্যে দিয়ে হাটা চলা করতে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তোমার সৃষ্টির দিন থেকে<br> <span class="br-ind"><br><span class="indent">&nbsp;</span></span>তোমার চালচলনে তুমি নির্দোষ ছিলে<br> <span class="br-ind"><br><span class="indent">&nbsp;</span></span>যতক্ষণ না তোমার মধ্যে মন্দতা পাওয়া গেল।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তোমার অনেক ব্যবসার দরুন<br> <span class="br-ind"><br><span class="indent">&nbsp;</span></span>তুমি অত্যাচারী হয়ে উঠলে<br> <span class="br-ind"><br><span class="indent">&nbsp;</span></span>এবং পাপ করলে।<br> <span class="br-ind"><br><span class="indent">&nbsp;</span></span>সেইজন্য আমি তোমাকে লজ্জিত করে ঈশ্বরের পাহাড় থেকে বের করেছিলাম,<br> <span class="br-ind"><br><span class="indent">&nbsp;</span></span>এবং হে রক্ষাকারী করূব, আমি তোমাকে<br> <span class="br-ind"><br><span class="indent">&nbsp;</span></span>অগ্নিময় পাথরের মধ্যে থেকে তাড়িয়ে দিলাম।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তোমার সৌন্দর্যের কারণে<br> <span class="br-ind"><br><span class="indent">&nbsp;</span></span>তোমার হৃদয় অহংকারী হয়েছিল,<br> <span class="br-ind"><br><span class="indent">&nbsp;</span></span>এবং তোমার জাঁকজমকের জন্য<br> <span class="br-ind"><br><span class="indent">&nbsp;</span></span>তোমার জ্ঞানকে দূষিত করেছিলে।<br> <span class="br-ind"><br><span class="indent">&nbsp;</span></span>এই জন্য আমি তোমাকে মাটিতে ছুঁড়ে ফেলে দিলাম;<br> <span class="br-ind"><br><span class="indent">&nbsp;</span></span>রাজাদের সামনে আমি তোমাকে রাখলাম যেন তারা তোমাকে দেখতে পায়।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তোমার অনেক পাপ ও অসৎ ব্যবসা দিয়ে<br> <span class="br-ind"><br><span class="indent">&nbsp;</span></span>তুমি নিজের উপাসনার জায়গাগুলি অপবিত্র করেছ।<br> <span class="br-ind"><br><span class="indent">&nbsp;</span></span>এই জন্য আমি তোমার মধ্যে থেকে আগুন বের করলাম<br> <span class="br-ind"><br><span class="indent">&nbsp;</span></span>আর তা তোমাকে পুড়িয়ে দিল,<br> <span class="br-ind"><br><span class="indent">&nbsp;</span></span>এবং যারা দেখছিল তাদের চোখের সামনে<br> <span class="br-ind"><br><span class="indent">&nbsp;</span></span>আমি তোমাকে মাটির উপরে ছাই করে দিলাম।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>যে সমস্ত জাতি তোমাকে জানত<br> <span class="br-ind"><br><span class="indent">&nbsp;</span></span>তারা তোমার বিষয় হতভম্ব হল;<br> <span class="br-ind"><br><span class="indent">&nbsp;</span></span>তুমি ভয়ংকরভাবে শেষ হয়ে গিয়েছ<br> <span class="br-ind"><br><span class="indent">&nbsp;</span></span>আর তুমি থাকবে না।’ ”<br></div>
<div class="v" id="v20"><h2>সীদোনের বিরুদ্ধে ভবিষ্যদ্‌বাণী</h2><span class="vn">20</span> <span class="br-p"><br><br></span>সদাপ্রভুর বাক্য আমার কাছে উপস্থিত হল,</div>
<div class="v" id="v21"><span class="vn">21</span> “হে মানবসন্তান, তুমি সীদোনের দিকে মুখ রাখো; তার বিরুদ্ধে ভবিষ্যদ্‌বাণী করো</div>
<div class="v" id="v22"><span class="vn">22</span> এবং বলো ‘সার্বভৌম সদাপ্রভু এই কথা বলেন, <span class="br-p"><br><br></span><span class="br-ind"><br><span class="indent">&nbsp;</span></span>“ ‘হে সীদোন, আমি তোমার বিপক্ষে,<br> <span class="br-ind"><br><span class="indent">&nbsp;</span></span>এবং আমি তোমার মধ্যে মহিমান্বিত হব।<br> <span class="br-ind"><br><span class="indent">&nbsp;</span></span>তাতে তোমরা জানবে যে আমিই সদাপ্রভু,<br> <span class="br-ind"><br><span class="indent">&nbsp;</span></span>যখন আমি তোমাকে শাস্তি দেব<br> <span class="br-ind"><br><span class="indent">&nbsp;</span></span>এবং তোমার মধ্যে আমার পবিত্রতা প্রকাশ করব।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আমি তোমার মধ্যে মহামারি পাঠাব<br> <span class="br-ind"><br><span class="indent">&nbsp;</span></span>এবং তোমার রাস্তায় রক্ত বহাব।<br> <span class="br-ind"><br><span class="indent">&nbsp;</span></span>চারিদিক থেকে তরোয়ালের আক্রমণের ফলে,<br> <span class="br-ind"><br><span class="indent">&nbsp;</span></span>আহত লোকেরা তার মধ্যে পতিত হবে।<br> <span class="br-ind"><br><span class="indent">&nbsp;</span></span>তখন তোমরা জানবে যে আমিই সদাপ্রভু।<br></div>
<div class="v" id="v24"><span class="vn">24</span> <span class="br-p"><br><br></span>“ ‘ইস্রায়েল কুলের জন্য ব্যথা দেওয়া কোনও কাঁটাগাছ এবং সূচালো কাঁটার মতো বিদ্বেষী প্রতিবেশী আর থাকবে না। তখন তারা জানবে যে আমিই সদাপ্রভু।</div>
<div class="v" id="v25"><span class="vn">25</span> <span class="br-p"><br><br></span>“ ‘সার্বভৌম সদাপ্রভু এই কথা বলেন, বিভিন্ন জাতির মধ্যে ছড়িয়ে পড়া ইস্রায়েলীদের আমি যখন জড়ো করব, তখন জাতিদের সামনে তাদের মধ্যে আমি নিজের পবিত্রতা প্রকাশ করব। তারা নিজেদের সেই দেশে বাস করবে, যে দেশ আমি আমার দাস যাকোবকে দিয়েছিলাম।</div>
<div class="v" id="v26"><span class="vn">26</span> তারা সেখানে নিরাপদে বাস করবে এবং ঘর-বাড়ি বানাবে ও আঙুর ক্ষেত করবে; তাদের বিদ্বেষী প্রতিবেশী সকল জাতিদের যখন আমি শাস্তি দেব তখন তারা নিরাপদে বাস করবে। তখন তারা জানবে যে আমিই তাদের ঈশ্বর সদাপ্রভু।’ ”</div>
</div>
<!-- PARSED ABOVE; EDITING MAY BREAK PARSER -->
</body></html>