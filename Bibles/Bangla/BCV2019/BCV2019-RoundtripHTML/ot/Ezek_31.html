<html><head>
<meta http-equiv="Content-Type" content="text/html;charset=utf-8" />
<title>Ezek 31 &ndash; যিহিষ্কেল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 31);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিহিষ্কেল</b> &ndash; <a href="Ezek_1.html">1</a> ... <a href="Ezek_29.html">29</a> <a href="Ezek_30.html">30</a> <b>31</b> <a href="Ezek_32.html">32</a> <a href="Ezek_33.html">33</a> ... <a href="Ezek_48.html">48</a> </div><hr>
<h1>Ezek 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ফরৌণ যেন লেবাননের ফেলে দেওয়া সিডার গাছের মতন</h2><span class="vn">1</span> <span class="br-p"><br><br></span>এগারো বছরের, তৃতীয় মাসের প্রথম দিন, সদাপ্রভুর বাক্য আমার কাছে উপস্থিত হল,</div>
<div class="v" id="v2"><span class="vn">2</span> “হে মানবসন্তান, মিশরের রাজা ফরৌণ ও তার সমস্ত লোকদের বলো, <span class="br-p"><br><br></span><span class="br-ind"><br><span class="indent">&nbsp;</span></span>“ ‘মহিমার দিক থেকে তুমি কার তুল্য?<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আসিরিয়ার কথা চিন্তা করো, সে এক সময় লেবাননের সিডার গাছ ছিল,<br> <span class="br-ind"><br><span class="indent">&nbsp;</span></span>সুন্দর ডালপালা বনে ঘন ছায়া ফেলত;<br> <span class="br-ind"><br><span class="indent">&nbsp;</span></span>সে খুব উঁচু ছিল,<br> <span class="br-ind"><br><span class="indent">&nbsp;</span></span>তার মাথা যেন আকাশ ছুঁতো।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>প্রচুর জল তাকে পুষ্ট করেছিল,<br> <span class="br-ind"><br><span class="indent">&nbsp;</span></span>গভীর ফোয়ারা তাকে লম্বা করেছিল;<br> <span class="br-ind"><br><span class="indent">&nbsp;</span></span>তাদের স্রোত বইত<br> <span class="br-ind"><br><span class="indent">&nbsp;</span></span>তার গোড়ার চারিদিকে<br> <span class="br-ind"><br><span class="indent">&nbsp;</span></span>এবং তার নালাগুলি<br> <span class="br-ind"><br><span class="indent">&nbsp;</span></span>বনের সব গাছকে জল দিত।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>এইভাবে বনের সব গাছের চেয়ে<br> <span class="br-ind"><br><span class="indent">&nbsp;</span></span>সে উঁচু হয়ে উঠল;<br> <span class="br-ind"><br><span class="indent">&nbsp;</span></span>তার ডাল ছড়িয়ে পড়ল<br> <span class="br-ind"><br><span class="indent">&nbsp;</span></span>আর সেগুলি লম্বা হল,<br> <span class="br-ind"><br><span class="indent">&nbsp;</span></span>প্রচুর জল পাওয়ার কারণে চারিদিকে ছড়িয়ে গেল।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আকাশের সব পাখি<br> <span class="br-ind"><br><span class="indent">&nbsp;</span></span>তার ডালে বাসা বাঁধল,<br> <span class="br-ind"><br><span class="indent">&nbsp;</span></span>মাঠের সব পশু<br> <span class="br-ind"><br><span class="indent">&nbsp;</span></span>তার ডালপালা নিচে বাচ্চা দিত;<br> <span class="br-ind"><br><span class="indent">&nbsp;</span></span>সকল মহান জাতি<br> <span class="br-ind"><br><span class="indent">&nbsp;</span></span>তার ছায়ায় বাস করত।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সে ছিল সৌন্দর্যে মহিমান্বিত<br> <span class="br-ind"><br><span class="indent">&nbsp;</span></span>তার ছড়ানো ডালপালার জন্য,<br> <span class="br-ind"><br><span class="indent">&nbsp;</span></span>কারণ তার শেকড় গভীরে গিয়েছিল<br> <span class="br-ind"><br><span class="indent">&nbsp;</span></span>প্রচুর জলের কাছে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ঈশ্বরের বাগানের সিডার গাছগুলিও<br> <span class="br-ind"><br><span class="indent">&nbsp;</span></span>তার সঙ্গে পাল্লা দিতে পারত না,<br> <span class="br-ind"><br><span class="indent">&nbsp;</span></span>দেবদারু গাছের সকল ডালপালা<br> <span class="br-ind"><br><span class="indent">&nbsp;</span></span>তার সমান ছিল না,<br> <span class="br-ind"><br><span class="indent">&nbsp;</span></span>প্লেইন গাছের ডালপালাগুলি<br> <span class="br-ind"><br><span class="indent">&nbsp;</span></span>তার ডালপালার সঙ্গে তুলনা করা যেত না,<br> <span class="br-ind"><br><span class="indent">&nbsp;</span></span>ঈশ্বরের বাগানের কোনও গাছই<br> <span class="br-ind"><br><span class="indent">&nbsp;</span></span>সৌন্দর্যে তার মতন ছিল না।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমি তাকে সুন্দর করেছিলাম<br> <span class="br-ind"><br><span class="indent">&nbsp;</span></span>প্রচুর ডালপালা দিয়ে,<br> <span class="br-ind"><br><span class="indent">&nbsp;</span></span>সে ছিল এদনে ঈশ্বরের বাগানের<br> <span class="br-ind"><br><span class="indent">&nbsp;</span></span>সব গাছের হিংসার পাত্র।<br></div>
<div class="v" id="v10"><span class="vn">10</span> <span class="br-p"><br><br></span>“ ‘এই জন্য সার্বভৌম সদাপ্রভু এই কথা বলেন, সে উঁচু হয়েছে, ঘন বনের উপরে তার মাথা উঠেছে, এবং যেহেতু সে উঁচু বলে তার অহংকার,</div>
<div class="v" id="v11"><span class="vn">11</span> আমি তাকে জাতিগণের শাসনকর্তার হাতে তুলে দিয়েছি, যেন তার মন্দতা অনুসারে সে তার সঙ্গে ব্যবহার করবে। আমি তাকে অগ্রাহ্য করেছি,</div>
<div class="v" id="v12"><span class="vn">12</span> এবং বিদেশি জাতিদের মধ্যে সবচেয়ে নিষ্ঠুর জাতির লোকেরা তাকে কেটে ফেলে রেখে গেছে। পাহাড় সকলের উপরে ও উপত্যকাগুলিতে তার শাখাগুলি পড়েছে; তার ডালপালাগুলি ভেঙে দেশের সব জলের স্রোতের মধ্যে পড়ে আছে। পৃথিবীর সব জাতি তার ছায়া থেকে বের হয়ে তাকে ফেলে চলে গেছে।</div>
<div class="v" id="v13"><span class="vn">13</span> সেই পড়ে যাওয়া গাছে আকাশের সব পাখিরা বাস করছে, এবং বনের সব পশুরা তার ডালপালার কাছে থাকছে।</div>
<div class="v" id="v14"><span class="vn">14</span> এই জন্য জলের ধারের অন্য কোনো গাছ অহংকারে উঁচু হবে না, তাদের মাথা ঘন বনের উপরে উঠবে না। আর কোনো গাছ এত ভালো জল পেয়েও কখনও এত উঁচুতে পৌঁছাবে না; তারা সবাই মানুষের মতো মৃত্যুর অধীন, তারা পৃথিবীর গভীরে পাতালে নেমে যাওয়ার জন্য ঠিক হয়ে আছে।</div>
<div class="v" id="v15"><span class="vn">15</span> <span class="br-p"><br><br></span>“ ‘সার্বভৌম সদাপ্রভু এই কথা বলেন, যেদিন সে পাতালে নেমে গেল সেদিন তার জন্য শোকের চিহ্ন হিসাবে সেই গভীর ফোয়ারা আমি ঢেকে দিলাম; আমি তার সব স্রোত থামিয়ে দিলাম, তাতে তার অফুরন্ত জল বন্ধ হয়ে গেল। এই জন্য আমি লেবাননকে শোক করালাম আর তার মাঠের প্রত্যেকটা গাছ শুকিয়ে গেল।</div>
<div class="v" id="v16"><span class="vn">16</span> মৃত লোকদের সঙ্গে আমি যখন তাকে পাতালে নামিয়ে দিলাম তখন তার পড়ে যাবার শব্দে জাতিরা কেঁপে উঠল। তখন এদনের সব গাছ, লেবাননের বাছাই করা ও সেরা গাছ এবং ভালোভাবে জল পাওয়া সব গাছ, পৃথিবীর গভীরে সান্ত্বনা পেল।</div>
<div class="v" id="v17"><span class="vn">17</span> যারা তার ছায়াতে বাস করত, জাতিদের মধ্যে তার বন্ধুরা, তার সঙ্গে পাতালে যুদ্ধে নিহত লোকদের কাছে নেমে গেল।</div>
<div class="v" id="v18"><span class="vn">18</span> <span class="br-p"><br><br></span>“ ‘এদনের কোনও গাছকে তোমার প্রতাপ ও মহত্ত্বের সঙ্গে তুলনা করা যাবে? তবুও তোমাকেও এদনের গাছপালার সঙ্গে পৃথিবীর গভীরে নামিয়ে দেওয়া হবে; যারা তরোয়ালে মারা গেছে, অচ্ছিন্নত্বক লোকদের মধ্যে তুমি শুয়ে থাকবে। <span class="br-p"><br><br></span>“ ‘এ সেই ফরৌণ ও তার সমস্ত লোকেরা, সার্বভৌম সদাপ্রভু এই কথা বলেন।’ ”</div>
</div>
<!-- PARSED ABOVE; EDITING MAY BREAK PARSER -->
</body></html>