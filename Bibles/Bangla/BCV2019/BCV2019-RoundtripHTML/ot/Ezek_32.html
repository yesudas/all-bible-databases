<html><head>
<meta http-equiv="Content-Type" content="text/html;charset=utf-8" />
<title>Ezek 32 &ndash; যিহিষ্কেল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 32);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিহিষ্কেল</b> &ndash; <a href="Ezek_1.html">1</a> ... <a href="Ezek_30.html">30</a> <a href="Ezek_31.html">31</a> <b>32</b> <a href="Ezek_33.html">33</a> <a href="Ezek_34.html">34</a> ... <a href="Ezek_48.html">48</a> </div><hr>
<h1>Ezek 32</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ফরৌণের জন্য বিলাপ</h2><span class="vn">1</span> <span class="br-p"><br><br></span>বারো বছরের, বারো মাসের প্রথম দিন, সদাপ্রভুর বাক্য আমার কাছে উপস্থিত হল,</div>
<div class="v" id="v2"><span class="vn">2</span> “হে মানবসন্তান, মিশরের রাজা ফরৌণের জন্য বিলাপ করো আর তাকে বলো, <span class="br-p"><br><br></span><span class="br-ind"><br><span class="indent">&nbsp;</span></span>“ ‘তুমি জাতিগণের মধ্যে একটি সিংহের মতো;<br> <span class="br-ind"><br><span class="indent">&nbsp;</span></span>তুমি সমুদ্রের মধ্যে একটি দানবের মতো<br> <span class="br-ind"><br><span class="indent">&nbsp;</span></span>নদীর মধ্যে দাপাদাপি করতে,<br> <span class="br-ind"><br><span class="indent">&nbsp;</span></span>পা দিয়ে জল তোলপাড় করতে,<br> <span class="br-ind"><br><span class="indent">&nbsp;</span></span>এবং নদীর জল ঘোলা করতে।<br></div>
<div class="v" id="v3"><span class="vn">3</span> <span class="br-p"><br><br></span>“ ‘সার্বভৌম সদাপ্রভু এই কথা বলেন, <span class="br-p"><br><br></span><span class="br-ind"><br><span class="indent">&nbsp;</span></span>“ ‘লোকদের একটি বড় দল নিয়ে<br> <span class="br-ind"><br><span class="indent">&nbsp;</span></span>আমি তোমার উপর জাল ফেলব,<br> <span class="br-ind"><br><span class="indent">&nbsp;</span></span>তারা আমার জালে তোমাকে টেনে তুলবে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমি তোমাকে ডাঙায় ছেড়ে দেব<br> <span class="br-ind"><br><span class="indent">&nbsp;</span></span>এবং খোলা মাঠে ছুঁড়ে ফেলব।<br> <span class="br-ind"><br><span class="indent">&nbsp;</span></span>আকাশের সব পাখিদের তোমার উপর বসাব<br> <span class="br-ind"><br><span class="indent">&nbsp;</span></span>এবং পৃথিবীর সব পশুরা তোমাকে খেয়ে তৃপ্ত হবে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমি পাহাড়ের উপরে তোমার মাংস ফেলব<br> <span class="br-ind"><br><span class="indent">&nbsp;</span></span>আর তোমার অবশিষ্টাংশ দিয়ে উপত্যকা সকল ভরাব।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তোমার রক্ত দিয়ে আমি সেই দেশ ভিজাব<br> <span class="br-ind"><br><span class="indent">&nbsp;</span></span>এমনকি পাহাড়-পর্বত পর্যন্ত,<br> <span class="br-ind"><br><span class="indent">&nbsp;</span></span>এবং গিরিখাতগুলি তোমার মাংসে ভরে যাবে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমাকে শেষ করার সময়, আমি আকাশ ঢেকে দেব<br> <span class="br-ind"><br><span class="indent">&nbsp;</span></span>এবং তারাগুলি কালো করে দেব;<br> <span class="br-ind"><br><span class="indent">&nbsp;</span></span>আমি সূর্য মেঘ দিয়ে ঢেকে দেব<br> <span class="br-ind"><br><span class="indent">&nbsp;</span></span>এবং চাঁদ আর তার আলো দেবে না।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আকাশের সকল উজ্জ্বল আলো<br> <span class="br-ind"><br><span class="indent">&nbsp;</span></span>আমি তোমার উপরে কালো করে দেব;<br> <span class="br-ind"><br><span class="indent">&nbsp;</span></span>আমি তোমার দেশের উপর অন্ধকার নিয়ে আসব,<br> <span class="br-ind"><br><span class="indent">&nbsp;</span></span>সার্বভৌম সদাপ্রভু এই কথা বলেন।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমি বহু মানুষের মনে ত্রাস নিয়ে আসব<br> <span class="br-ind"><br><span class="indent">&nbsp;</span></span>যখন তোমাকে ধ্বংস করব জাতিগণের মধ্যে,<br> <span class="br-ind"><br><span class="indent">&nbsp;</span></span>এবং যে সকল দেশের বিষয় তুমি জানো না।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমি এমন করব যে বহু মানুষ তোমাকে দেখে হতভম্ব হবে,<br> <span class="br-ind"><br><span class="indent">&nbsp;</span></span>এবং তাদের রাজারা তোমার কারণে ভয়ে কাঁপবে<br> <span class="br-ind"><br><span class="indent">&nbsp;</span></span>যখন আমি তাদের সামনে আমার তরোয়াল ঘুরাব।<br> <span class="br-ind"><br><span class="indent">&nbsp;</span></span>তোমার পতনের দিনে<br> <span class="br-ind"><br><span class="indent">&nbsp;</span></span>তারা প্রত্যেকে কাঁপবে<br> <span class="br-ind"><br><span class="indent">&nbsp;</span></span>তাদের জীবনের প্রতি ক্ষণে।<br></div>
<div class="v" id="v11"><span class="vn">11</span> <span class="br-p"><br><br></span>“ ‘কেননা সার্বভৌম সদাপ্রভু এই কথা বলেন, <span class="br-p"><br><br></span><span class="br-ind"><br><span class="indent">&nbsp;</span></span>“ ‘ব্যাবিলনের রাজার তরোয়াল<br> <span class="br-ind"><br><span class="indent">&nbsp;</span></span>তোমার বিরুদ্ধে আসবে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমি তোমার লোকদের পতন ঘটাব<br> <span class="br-ind"><br><span class="indent">&nbsp;</span></span>বীরদের তরোয়াল দ্বারা,<br> <span class="br-ind"><br><span class="indent">&nbsp;</span></span>জাতিগণের মধ্যে যারা সবচেয়ে নিষ্ঠুর।<br> <span class="br-ind"><br><span class="indent">&nbsp;</span></span>তারা মিশরের অহংকার খর্ব করবে,<br> <span class="br-ind"><br><span class="indent">&nbsp;</span></span>এবং তার সব লোকদের ধ্বংস করবে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>প্রচুর জলের কাছে থাকা<br> <span class="br-ind"><br><span class="indent">&nbsp;</span></span>সমস্ত গবাদি পশুকে আমি ধ্বংস করব<br> <span class="br-ind"><br><span class="indent">&nbsp;</span></span>সেই জল আর মানুষের পায়ে<br> <span class="br-ind"><br><span class="indent">&nbsp;</span></span>অথবা গবাদি পশুর খুরে আর ঘোলা হবে না।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তখন আমি তার জল থিতাতে দেব<br> <span class="br-ind"><br><span class="indent">&nbsp;</span></span>এবং স্রোত তেলের মতো বহাব,<br> <span class="br-ind"><br><span class="indent">&nbsp;</span></span>সার্বভৌম সদাপ্রভু এই কথা বলেন।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি যখন মিশরকে জনশূন্য করব<br> <span class="br-ind"><br><span class="indent">&nbsp;</span></span>এবং দেশের মধ্যেকার সবকিছু খালি করে ফেলব,<br> <span class="br-ind"><br><span class="indent">&nbsp;</span></span>আর সেখানকার বাসিন্দাদের আঘাত করব,<br> <span class="br-ind"><br><span class="indent">&nbsp;</span></span>তখন তারা জানবে যে আমিই সদাপ্রভু।’<br></div>
<div class="v" id="v16"><span class="vn">16</span> <span class="br-p"><br><br></span>“তারা তার জন্য এই বিলাপ-গীত করবে। বিভিন্ন জাতির মেয়েরাও এই গান করবে; তারা মিশর ও তার সব লোকদের জন্য তা গাইবে, সার্বভৌম সদাপ্রভু এই কথা বলেন।”</div>
<div class="v" id="v17"><h2>মৃতের রাজত্বে মিশরের নেমে যাওয়া</h2><span class="vn">17</span> <span class="br-p"><br><br></span>বারো বছরের, মাসের পনেরো দিনের দিন, সদাপ্রভুর বাক্য আমার কাছে উপস্থিত হল,</div>
<div class="v" id="v18"><span class="vn">18</span> “হে মানবসন্তান, মিশরের লোকদের জন্য বিলাপ করো এবং যারা পাতালে নেমে যাচ্ছে তাদের সঙ্গে তাকে ও অন্যান্য শক্তিশালী জাতিগণের লোকদের পৃথিবীর গভীরে পাঠিয়ে দাও।</div>
<div class="v" id="v19"><span class="vn">19</span> তাদের বলো, ‘তুমি কি অন্যদের থেকে আরও পক্ষপাতদুষ্ট? তুমি নেমে যাও এবং অচ্ছিন্নত্বকদের সঙ্গে শুয়ে থাকো।’</div>
<div class="v" id="v20"><span class="vn">20</span> যুদ্ধে যারা মারা পড়েছে তাদের মধ্যেই তার লোকেরা পড়ে থাকবে। তরোয়ালের হাতে তাকে তুলে দেওয়া হবে; তার সব লোকদের সঙ্গে তাকেও টেনে নিয়ে যাওয়া হবে।</div>
<div class="v" id="v21"><span class="vn">21</span> পাতালের মধ্যে থেকে পরাক্রমী নেতারা মিশর ও তার মিত্রশক্তিদের সম্বন্ধে বলবে, ‘তারা নিচে নেমে এসেছে এবং যাদের সুন্নত হয়নি তাদের ও যারা তরোয়াল দ্বারা মারা পড়েছে, তাদের সঙ্গে শুয়ে আছে।’</div>
<div class="v" id="v22"><span class="vn">22</span> <span class="br-p"><br><br></span>“আসিরিয়া তার সমস্ত সৈন্যদলের সঙ্গে সেখানে আছে; তাকে ঘিরে রয়েছে তার সব নিহত লোকদের কবর, এরা সবাই যুদ্ধে মারা পড়েছিল।</div>
<div class="v" id="v23"><span class="vn">23</span> গর্তের গভীরে তাদের কবর দেওয়া হয়েছে এবং তার সৈন্যদল তার কবরের চারপাশে শুয়ে আছে। জীবিতদের দেশে যারা ভয় ছড়িয়েছিল তাদের সকলকে যুদ্ধে মেরে ফেলা হয়েছে।</div>
<div class="v" id="v24"><span class="vn">24</span> <span class="br-p"><br><br></span>“এলম সেখানে আছে, তার কবরের চারপাশে রয়েছে তার সমস্ত লোক। তারা সকলে যুদ্ধে মারা গেছে। যারা জীবিতদের দেশে ভয় ছড়িয়েছিল তারা অচ্ছিন্নত্বক অবস্থায় পৃথিবীর গভীরে নেমে গেছে। তারা পাতালবাসীদের সঙ্গেই নিজেদের অসম্মান ভোগ করছে।</div>
<div class="v" id="v25"><span class="vn">25</span> নিহত লোকদের মধ্যে তার বিছানা পাতা হয়েছে, তার কবরের চারপাশে তার সঙ্গে রয়েছে তার সমস্ত লোক। তারা সকলেই অচ্ছিন্নত্বক অবস্থায় যুদ্ধে মারা গেছে। যেহেতু তারা জীবিতদের দেশে ভয় ছড়িয়েছিল, কিন্তু তারা পাতালবাসীদের সঙ্গেই নিজেদের অপমান ভোগ করছে; নিহত লোকদের মধ্যে তাদের শোয়ানো হয়েছে।</div>
<div class="v" id="v26"><span class="vn">26</span> <span class="br-p"><br><br></span>“মেশক ও তূবল সেখানে আছে, তাদের কবরের চারপাশে রয়েছে তাদের সমস্ত লোক। তারা সকলেই অচ্ছিন্নত্বক অবস্থায় যুদ্ধে মারা গেছে কারণ তারা জীবিতদের দেশে ভয় ছড়িয়েছিল।</div>
<div class="v" id="v27"><span class="vn">27</span> কিন্তু তারা শুয়ে নেই তাদের সঙ্গে যারা যুদ্ধে মারা গেছে, যারা যুদ্ধের অস্ত্রশস্ত্র নিয়ে কবরে গিয়েছে—যাদের তরোয়াল তাদের মাথার নিচে রাখা হয়েছে? তাদের অপরাধ তাদের হাড়গোড়ের উপর রয়েছে—যদিও এই সৈন্যরা জীবিতদের দেশে ভয় ছড়িয়েছিল।</div>
<div class="v" id="v28"><span class="vn">28</span> <span class="br-p"><br><br></span>“হে ফরৌণ, তোমাকেও ভাঙা হবে এবং তুমি অচ্ছিন্নত্বক লোকদের মধ্যে শুয়ে থাকবে, যাদের যুদ্ধে মেরে ফেলা হয়েছে।</div>
<div class="v" id="v29"><span class="vn">29</span> <span class="br-p"><br><br></span>“ইদোম সেখানে আছে, তার রাজারা ও তার সব শাসনকর্তারা সেখানে আছে; শক্তি থাকলেও যুদ্ধে নিহত লোকদের সঙ্গে তাদের শোয়ানো হয়েছে। তারা অচ্ছিন্নত্বকদের মধ্যে শুয়ে আছে যারা পাতালে নেমে গেছে।</div>
<div class="v" id="v30"><span class="vn">30</span> <span class="br-p"><br><br></span>“উত্তর দেশের সব শাসনকর্তারা ও সীদোনীয়েরা সকলেই সেখানে আছে; তাদের পরাক্রম ভয়ানক হলেও তারা লজ্জিত হয়ে নিহত লোকদের সঙ্গে নিচে নেমেছে। যারা যুদ্ধে মারা গেছে তাদের সঙ্গে অচ্ছিন্নত্বক অবস্থায় শুয়ে আছে এবং যারা পাতালে নেমে গেছে তাদের সঙ্গে অসম্মান ভোগ করছে।</div>
<div class="v" id="v31"><span class="vn">31</span> <span class="br-p"><br><br></span>“ফরৌণ—সে ও তার সৈন্যদল—তাদের দেখবে এবং তাকে সান্ত্বনা দেওয়া হবে তার লোকদের জন্য যারা যুদ্ধে নিহত হয়েছে, সার্বভৌম সদাপ্রভু এই কথা বলেন।</div>
<div class="v" id="v32"><span class="vn">32</span> যদিও আমি তাকে জীবিতদের দেশে ভয় ছড়াতে দিয়েছি, ফরৌণ ও তার লোকেরা অচ্ছিন্নত্বকদের মধ্যে শুয়ে থাকবে, যারা যুদ্ধে মারা গেছে, সার্বভৌম সদাপ্রভু এই কথা বলেন।”</div>
</div>
<!-- PARSED ABOVE; EDITING MAY BREAK PARSER -->
</body></html>