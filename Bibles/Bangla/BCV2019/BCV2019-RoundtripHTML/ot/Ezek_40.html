<html><head>
<meta http-equiv="Content-Type" content="text/html;charset=utf-8" />
<title>Ezek 40 &ndash; যিহিষ্কেল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 40);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিহিষ্কেল</b> &ndash; <a href="Ezek_1.html">1</a> ... <a href="Ezek_38.html">38</a> <a href="Ezek_39.html">39</a> <b>40</b> <a href="Ezek_41.html">41</a> <a href="Ezek_42.html">42</a> ... <a href="Ezek_48.html">48</a> </div><hr>
<h1>Ezek 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মন্দির এলাকার পুনঃসংস্কার</h2><span class="vn">1</span> <span class="br-p"><br><br></span>আমাদের বন্দিদশার পঁচিশ বছরে, বছরের শুরুতে, মাসের দশ দিনের দিন, নগরের পতনের চৌদ্দ বছরে, সেদিনে সদাপ্রভুর হাত আমার উপরে ছিল এবং তিনি আমাকে সেখানে নিয়ে গেলেন।</div>
<div class="v" id="v2"><span class="vn">2</span> ঈশ্বরীয় দর্শনে, তিনি আমাকে ইস্রায়েল দেশে নিয়ে গিয়ে একটি উঁচু পাহাড়ের উপরে রাখলেন, যার দক্ষিণ পাশে কতগুলি দালান ছিল যেগুলি দেখতে নগরের মতো।</div>
<div class="v" id="v3"><span class="vn">3</span> তিনি আমাকে সেখানে নিয়ে গেলেন, আর আমি এক পুরুষকে দেখলাম যার চেহারা পিতলের মতো; হাতে মসিনার দড়ি ও মাপকাঠি নিয়ে তিনি দ্বারে দাঁড়িয়েছিল।</div>
<div class="v" id="v4"><span class="vn">4</span> সেই পুরুষ আমাকে বললেন, “হে মানবসন্তান, তুমি চোখ দিয়ে দেখো ও কান দিয়ে শোনো এবং আমি তোমাকে যা দেখাব তার সব কিছুতে মনোযোগ দাও, কারণ সেইজন্যই তোমাকে এখানে আনা হয়েছে। তুমি যা কিছু দেখবে সবই ইস্রায়েল কুলকে বলবে।”</div>
<div class="v" id="v5"><h2>বাইরের উঠানের পূর্বদিকের দ্বার</h2><span class="vn">5</span> <span class="br-p"><br><br></span>আমি একটি প্রাচীর দেখলাম যা মন্দিরের চারিদিক ঘিরে ছিল। লোকটির হাতের মাপের দণ্ডটি লম্বায় ছয় হাত, প্রত্যেক হাত এক হাত চার আঙ্গুল করে লম্বা। তিনি প্রাচীরটি মাপলেন; সেটি এক মাপকাঠি মোটা আর এক মাপকাঠি উঁচু।</div>
<div class="v" id="v6"><span class="vn">6</span> <span class="br-p"><br><br></span>পরে তিনি পূর্বমুখী দ্বারের কাছে গেলেন। তিনি সিঁড়ি দিয়ে উপরে উঠে দ্বারের ঢুকবার মুখটা মাপলেন; সেটির প্রস্থ ছিল এক মাপকাঠি।</div>
<div class="v" id="v7"><span class="vn">7</span> দ্বারের পাহারাদারদের কামরাগুলি এক মাপকাঠি লম্বা ও এক মাপকাঠি চওড়া এবং এক কামরা থেকে আর এক কামরার মধ্যেকার দেয়াল পাঁচ হাত মোটা ছিল। আর দ্বারের বারান্দার পাশে মন্দিরের দ্বারের ঢুকবার মুখটা ছিল এক মাপকাঠি লম্বা।</div>
<div class="v" id="v8"><span class="vn">8</span> <span class="br-p"><br><br></span>তারপর তিনি দ্বারের বারান্দা মাপলেন;</div>
<div class="v" id="v9"><span class="vn">9</span> সেটি ছিল আট হাত লম্বা এবং তার থামগুলি দু-হাত চওড়া। দ্বারের বারান্দা মন্দিরের দিকে ছিল।</div>
<div class="v" id="v10"><span class="vn">10</span> <span class="br-p"><br><br></span>পূর্বদিকের দ্বারের ভিতরের দুই পাশে তিনটি করে কামরা ছিল; তিনটির মাপ একই ছিল, এবং সেগুলির মধ্যেকার দেয়ালগুলির প্রত্যেকটার মাপ একই ছিল।</div>
<div class="v" id="v11"><span class="vn">11</span> তারপর তিনি দ্বারের ঢুকবার পথটা মাপলেন; সেটি লম্বায় তেরো হাত আর চওড়ায় দশ হাত ছিল।</div>
<div class="v" id="v12"><span class="vn">12</span> কামরাগুলির সামনে দেয়াল এক হাত উঁচু ছিল এবং কামরাগুলি লম্বায় ও চওড়ায় ছিল ছয় হাত।</div>
<div class="v" id="v13"><span class="vn">13</span> তারপর তিনি একটি কামরার বাইরের দিক থেকে তার সামনের কামরার বাইরের দিক পর্যন্ত মাপলেন; একটি কামরার দেয়ালের খোলা জায়গা থেকে তার সামনের কামরার দেয়ালের খোলা জায়গার দূরত্ব ছিল পঁচিশ হাত।</div>
<div class="v" id="v14"><span class="vn">14</span> দ্বারের থাম দুটোর উচ্চতা তিনি মাপলেন—ষাট হাত। থাম দুটো থেকে দ্বারের উঠানের শুরু হয়েছে।</div>
<div class="v" id="v15"><span class="vn">15</span> দ্বারে ঢুকবার মুখ থেকে দ্বারের শেষ সীমার কামরা পর্যন্ত দূরত্ব ছিল পঞ্চাশ হাত।</div>
<div class="v" id="v16"><span class="vn">16</span> কামরাগুলির বাইরের দেয়ালে এবং থাম দুটোর পাশের দেয়ালে জালি দেওয়া জানালা ছিল, আর দ্বারের শেষে যে কামরা ছিল তার দেয়ালেও তা-ই ছিল; এইভাবে দ্বারের দেয়ালগুলিতে ওই রকম জানালা ছিল। এছাড়া থাম দুটোর গায়ে খেজুর গাছ খোদাই করা ছিল।</div>
<div class="v" id="v17"><h2>বাইরের উঠান</h2><span class="vn">17</span> <span class="br-p"><br><br></span>তারপর তিনি আমাকে বাইরের উঠানে আনলেন। সেখানে আমি দেখলাম কিছু ঘর এবং উঠানের চারিদিকে বাঁধানো জায়গা তৈরি করা হয়েছে; বাঁধানো জায়গার ধারে ত্রিশটা ঘর ছিল।</div>
<div class="v" id="v18"><span class="vn">18</span> সেই বাঁধানো জায়গা প্রত্যেকটি দ্বারের দুই পাশেও ছিল এবং দ্বারের লম্বার সমান ছিল; এটি ছিল নিচের বাঁধানো জায়গা।</div>
<div class="v" id="v19"><span class="vn">19</span> তারপর তিনি পূর্বদিকের বাইরের উঠানের দ্বারের শেষ সীমা থেকে ভিতরের উঠানের দ্বারে ঢুকবার মুখ পর্যন্ত মাপলেন; তার দূরত্ব ছিল একশো হাত। সেইভাবে উত্তর দিকের দূরত্বও ছিল একশো হাত।</div>
<div class="v" id="v20"><h2>উত্তরের দ্বার</h2><span class="vn">20</span> <span class="br-p"><br><br></span>তারপর তিনি বাইরের উঠানের উত্তরমুখী দ্বারের লম্বা ও চওড়া মাপলেন।</div>
<div class="v" id="v21"><span class="vn">21</span> তার কামরার—দুই পাশে তিনটি করে—মাপ ও তার থামগুলি এবং তার শেষের কামরার মাপ প্রথম দ্বারের সবকিছুর মাপের মতোই ছিল। সেটি ছিল পঞ্চাশ হাত লম্বা ও পঁচিশ হাত চওড়া।</div>
<div class="v" id="v22"><span class="vn">22</span> তার জানালাগুলি, বারান্দা ও খোদাই করা খেজুর গাছ পূর্বমুখী দ্বারের মতোই ছিল। সেখানে উঠবার সিঁড়ির সাতটি ধাপ ছিল আর তার উল্টো দিকে বারান্দা ছিল।</div>
<div class="v" id="v23"><span class="vn">23</span> ভিতরের উঠানের পূর্বমুখী দ্বারের মতোই তার উত্তরমুখী একটি দ্বার ছিল, আর তিনি বাইরের উঠানের দ্বার থেকে ভিতরের উঠানের দ্বার পর্যন্ত মাপলেন, তা একশো হাত হল।</div>
<div class="v" id="v24"><h2>দক্ষিণের দ্বার</h2><span class="vn">24</span> <span class="br-p"><br><br></span>তারপর তিনি আমাকে দক্ষিণ দিকে নিয়ে গেলেন আর আমি বাইরের উঠানের দক্ষিণমুখী একটি দ্বার দেখলাম। তিনি চৌকাঠের বাজু এবং তার বারান্দা মাপলেন, আর তার মাপ অন্যগুলির মতো একই ছিল।</div>
<div class="v" id="v25"><span class="vn">25</span> প্রবেশদ্বার এবং তার বারান্দার চারিদিকে সরু জানালা ছিল যেমন অন্যদের ছিল। এটি ছিল পঞ্চাশ হাত লম্বা ও পঁচিশ হাত চওড়া।</div>
<div class="v" id="v26"><span class="vn">26</span> সেখানে উঠবার সিঁড়ির সাতটি ধাপ ছিল, আর তার উল্টো দিকে হোমবলি দানের মণ্ডপ ছিল; দ্বারের ভিতরের দুই পাশের থামগুলিতে খেজুর গাছ খোদাই করা ছিল।</div>
<div class="v" id="v27"><span class="vn">27</span> ভিতরের উঠানেরও একটি দক্ষিণমুখী দ্বার ছিল, আর তিনি সেই দ্বার থেকে বাইরের উঠানের দক্ষিণমুখী দ্বার পর্যন্ত মাপলেন, তা একশো হাত হল।</div>
<div class="v" id="v28"><h2>ভিতরের উঠানের দ্বারসকল</h2><span class="vn">28</span> <span class="br-p"><br><br></span>তারপর তিনি ভিতরের উঠানের দক্ষিণমুখী দ্বারের মধ্য দিয়ে আমাকে নিয়ে গেলেন, এবং তিনি দক্ষিণ দ্বার মাপলেন; সেটি অন্যগুলির মতো একই মাপের হল।</div>
<div class="v" id="v29"><span class="vn">29</span> তার কামরা, থামগুলি এবং বারান্দার মাপ অন্যগুলির মতো একই হল। প্রবেশদ্বার এবং তার বারান্দার চারিদিকে সরু জানালা ছিল। এটি ছিল পঞ্চাশ হাত লম্বা ও পঁচিশ হাত চওড়া।</div>
<div class="v" id="v30"><span class="vn">30</span> (ভিতরের উঠানের প্রবেশদ্বারের বারান্দার মাপ ছিল পঁচিশ হাত লম্বা ও পাঁচ হাত চওড়া)</div>
<div class="v" id="v31"><span class="vn">31</span> তার বারান্দার মুখ ছিল বাইরের উঠানের দিকে; চৌকাঠের বাজুতে খেজুর গাছ খোদাই করা ছিল, সেখানে উঠবার সিঁড়ির আটটি ধাপ ছিল।</div>
<div class="v" id="v32"><span class="vn">32</span> <span class="br-p"><br><br></span>তারপর তিনি আমাকে ভিতরের উঠানের পূর্বদিকে নিয়ে গেলেন, এবং তিনি সেখানকার দ্বার মাপলেন; সেটি অন্যগুলির মতো একই মাপের হল।</div>
<div class="v" id="v33"><span class="vn">33</span> তার কামরা, থামগুলি এবং বারান্দার মাপ অন্যগুলির মতো একই হল। প্রবেশদ্বার এবং তার বারান্দার চারিদিকে সরু জানালা ছিল। এটি ছিল পঞ্চাশ হাত লম্বা ও পঁচিশ হাত চওড়া।</div>
<div class="v" id="v34"><span class="vn">34</span> তার বারান্দার মুখ বাইরের উঠানের দিকে ছিল; চৌকাঠের বাজুর দুই পাশে খেজুর গাছ খোদাই করা ছিল, সেখানে উঠবার সিঁড়ির আটটি ধাপ ছিল।</div>
<div class="v" id="v35"><span class="vn">35</span> <span class="br-p"><br><br></span>তারপর তিনি আমাকে উত্তর দিকের দ্বারে নিয়ে গেলেন এবং তিনি সেটি মাপলেন। তার মাপ অন্যগুলির মতো একই হল,</div>
<div class="v" id="v36"><span class="vn">36</span> যেমন তার কামরা, থামগুলি এবং বারান্দার চারিদিকে সরু জানালা ছিল। এটি ছিল পঞ্চাশ হাত লম্বা ও পঁচিশ হাত চওড়া।</div>
<div class="v" id="v37"><span class="vn">37</span> তার বারান্দার মুখ বাইরের উঠানের দিকে ছিল; চৌকাঠের বাজুর দুই পাশে খেজুর গাছ খোদাই করা ছিল, সেখানে উঠবার সিঁড়ির আটটি ধাপ ছিল।</div>
<div class="v" id="v38"><h2>পশু উৎসর্গের প্রস্তুতির কামরা</h2><span class="vn">38</span> <span class="br-p"><br><br></span>বাইরের উঠানের মধ্যে ভিতরের দ্বারের থামের পাশে একটি কামরা ছিল, যেখানে হোমবলি ধোয়া হতো।</div>
<div class="v" id="v39"><span class="vn">39</span> দ্বারের বারান্দায় দুইদিকে দুটি করে টেবিল ছিল, তার উপরে হোমার্থক, পাপার্থক ও দোষার্থক-নৈবেদ্য বধ করা হতো।</div>
<div class="v" id="v40"><span class="vn">40</span> দ্বারের বারান্দার বাইরের দেয়ালের পাশে, উত্তরমুখী দ্বারের ঢুকবার পথের সিঁড়ির কাছে দুটি টেবিল এবং সিঁড়ির অন্য পাশে দুটি টেবিল ছিল।</div>
<div class="v" id="v41"><span class="vn">41</span> অতএব দ্বারের এক পাশে চারটি ও অন্য পাশে চারটি টেবিল ছিল—মোট আটটি—যার উপরে বলি বধ করা হতো।</div>
<div class="v" id="v42"><span class="vn">42</span> হোমবলির জন্য চারটি টেবিল ছিল যেগুলি পাথর কেটে তৈরি করা, প্রত্যেকটি দেড় হাত লম্বা, দেড় হাত চওড়া এবং এক হাত উঁচু। তার উপরে হোমবলি ও অন্যান্য বলি বধ করার অস্ত্র রাখা হতো।</div>
<div class="v" id="v43"><span class="vn">43</span> চার আঙ্গুল লম্বা দুই কাঁটার আঁকড়া দেয়ালের গায়ে চারিদিকে লাগানো ছিল। টেবিলগুলির উপরে নৈবেদ্যের মাংস রাখা হতো।</div>
<div class="v" id="v44"><h2>যাজকদের কামরা</h2><span class="vn">44</span> <span class="br-p"><br><br></span>ভিতরের দ্বারের বাইরে, ভিতরের উঠানের মধ্যে দুটো কামরা ছিল, একটি উত্তর দ্বারের পাশে দক্ষিণমুখী এবং অন্যটি দক্ষিণ-দ্বারের পাশে উত্তরমুখী।</div>
<div class="v" id="v45"><span class="vn">45</span> তিনি আমাকে বললেন, “দক্ষিণমুখী কামরা যাজকদের জন্য যারা মন্দিরের দায়িত্বে আছে,</div>
<div class="v" id="v46"><span class="vn">46</span> এবং উত্তরমুখী কামরা সেই যাজকদের জন্য যারা বেদির দায়িত্বে আছে। এরা হল সাদোকের ছেলেরা, কেবল তারাই একমাত্র লেবীয় যারা সদাপ্রভুর সামনে তাঁর সেবা-কাজের জন্য যেতে পারে।”</div>
<div class="v" id="v47"><span class="vn">47</span> <span class="br-p"><br><br></span>তারপর তিনি উঠানটা মাপলেন সেটি—একশো হাত লম্বা ও একশো হাত চওড়া একটি চারকোণা জায়গা। আর বেদিটি মন্দিরের সামনে ছিল।</div>
<div class="v" id="v48"><h2>নতুন মন্দির</h2><span class="vn">48</span> <span class="br-p"><br><br></span>তিনি আমাকে মন্দিরের বারান্দায় আনলেন এবং বারান্দার চৌকাঠের বাজু মাপলেন; উভয় দিকের সেগুলি পাঁচ হাত চওড়া ছিল। প্রবেশদ্বার চোদ্দ হাত এবং উভয় দিকের থামগুলি তিন হাত চওড়া ছিল।</div>
<div class="v" id="v49"><span class="vn">49</span> বারান্দা কুড়ি হাত চওড়া ছিল এবং সামনে থেকে পিছন পর্যন্ত বারো হাত ছিল। সেখানে উঠবার একটি সিঁড়ি ছিল এবং সেই দুটো বাজুর সামনে ছিল একটি করে থাম।</div>
</div>
<!-- PARSED ABOVE; EDITING MAY BREAK PARSER -->
</body></html>