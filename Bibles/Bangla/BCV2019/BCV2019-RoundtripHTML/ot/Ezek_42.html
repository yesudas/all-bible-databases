<html><head>
<meta http-equiv="Content-Type" content="text/html;charset=utf-8" />
<title>Ezek 42 &ndash; যিহিষ্কেল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 42);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিহিষ্কেল</b> &ndash; <a href="Ezek_1.html">1</a> ... <a href="Ezek_40.html">40</a> <a href="Ezek_41.html">41</a> <b>42</b> <a href="Ezek_43.html">43</a> <a href="Ezek_44.html">44</a> ... <a href="Ezek_48.html">48</a> </div><hr>
<h1>Ezek 42</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যাজকদের জন্য কামরা</h2><span class="vn">1</span> <span class="br-p"><br><br></span>পরে সেই ব্যক্তি আমাকে মন্দিরের উত্তর দিকের বাইরের উঠানে নিয়ে গিয়ে মন্দিরের উঠানের ও উত্তর দিকের বাইরের দেয়ালের উল্টো দিকের কামরাগুলিতে নিয়ে গেলেন।</div>
<div class="v" id="v2"><span class="vn">2</span> উত্তরমুখী দালান ছিল একশো হাত লম্বা এবং পঞ্চাশ হাত চওড়া<sup class="fnm"><a name="fnm1" href="#fn1">1</a></sup>।</div>
<div class="v" id="v3"><span class="vn">3</span> ভিতরের উঠানের সামনে কুড়ি হাতের<sup class="fnm"><a name="fnm2" href="#fn2">2</a></sup> সেই খোলা জায়গা এবং বিপরীত অংশে বাইরের উঠানের বাঁধানো জায়গার মধ্যে দালানটা তিনতলা ছিল।</div>
<div class="v" id="v4"><span class="vn">4</span> এই কামরাগুলির সামনে ভিতরের দিকে একটি পথ ছিল দশ হাত চওড়া ও একশো হাত লম্বা<sup class="fnm"><a name="fnm3" href="#fn3">3</a></sup>। তাদের সকলের দ্বার উত্তর দিকের ছিল।</div>
<div class="v" id="v5"><span class="vn">5</span> উপরের কামরাগুলি সরু ছিল, কেননা লম্বা বারান্দা দালানের নিচের ও মাঝের তলার তুলনায় সেই কামরাগুলির থেকে বেশি জায়গা নিয়েছিল।</div>
<div class="v" id="v6"><span class="vn">6</span> তৃতীয় তলার কামরাগুলির কোনও থাম ছিল না, যেমন উঠানের ছিল; সেই কারণে নিচের ও মাঝের তলার তুলনায় তাদের মেঝের জায়গা সঙ্কুচিত ছিল।</div>
<div class="v" id="v7"><span class="vn">7</span> সেখানে একটি বাইরের দেয়াল ছিল যেটা কামরাগুলি ও বাইরের উঠানের সমান্তরাল; এটা কামরাগুলির সামনে পঞ্চাশ হাত বাড়ান ছিল।</div>
<div class="v" id="v8"><span class="vn">8</span> বাইরের উঠানের পাশে যে কামরাগুলি ছিল পঞ্চাশ হাত লম্বা, যে সারি পবিত্রস্থানের সবচেয়ে কাছে ছিল সেটি একশো হাত লম্বা।</div>
<div class="v" id="v9"><span class="vn">9</span> বাইরের উঠানে থেকে কেউ যখন ভিতরে ঢোকে নিচের কামরাগুলির প্রবেশপথ পূর্বদিকে ছিল।</div>
<div class="v" id="v10"><span class="vn">10</span> <span class="br-p"><br><br></span>বাইরের উঠানের দেওয়াল বরাবর দক্ষিণ দিকে মন্দিরের উঠানের পাশে এবং বাইরের দেয়ালের উল্টো দিকে, কামরা ছিল</div>
<div class="v" id="v11"><span class="vn">11</span> যেখানে তাদের সামনে একটি পথ ছিল। সেগুলি উত্তর দিকের কামরাগুলির মতন; সেগুলি লম্বায় ও চওড়ায় সমান, আর একইরকম বাইরে যাওয়ার পথ ও মাপ। উত্তরের দ্বারের পথের মতোই</div>
<div class="v" id="v12"><span class="vn">12</span> দক্ষিণের কামরাগুলির দ্বারের পথ। দালানটার পূর্বদিকের আর একটি সমান্তরাল ঢুকবার পথ ছিল এবং তার সামনেও একটি দেয়াল ছিল।</div>
<div class="v" id="v13"><span class="vn">13</span> <span class="br-p"><br><br></span>তারপর তিনি আমাকে বললেন, “মন্দিরের খোলা জায়গার উত্তর ও দক্ষিণ দিকের দালান দুটো যাজকদের, যেখানে যাজকেরা সদাপ্রভুর কাছে যায় তারা সেই জায়গার অতি পবিত্রস্থানের উৎসর্গিত জিনিস ভোজন করবে। সেখানে তারা অতি পবিত্রস্থানের উৎসর্গিত জিনিসগুলি রাখবে—শস্য-নৈবেদ্য, পাপার্থক বলি ও দোষার্থক-নৈবেদ্য—কারণ জায়গাটি পবিত্র।</div>
<div class="v" id="v14"><span class="vn">14</span> যাজকেরা সেবাকাজের জন্য পবিত্রস্থানে যে পোশাকগুলি পরে ঢুকবে সেগুলি এই দালান দুটিতে খুলে রাখবে এবং তারপরে বাইরের উঠানে যেতে পারবে, কারণ সেগুলি পবিত্র পোশাক। সাধারণ লোকদের জায়গায় যাবার আগে তাদের অন্য কাপড় পরতে হবে।”</div>
<div class="v" id="v15"><span class="vn">15</span> <span class="br-p"><br><br></span>মন্দিরের চারপাশের দেওয়ালের ভিতরের সবকিছু মাপা শেষ করার পর তিনি আমাকে পূর্বদিকের দ্বার দিয়ে বাইরে আনলেন এবং বাইরের চারপাশের এলাকাটা মাপলেন।</div>
<div class="v" id="v16"><span class="vn">16</span> তিনি পূর্বদিক মাপকাঠি দিয়ে মাপলেন; সেটি ছিল পাঁচশো হাত।</div>
<div class="v" id="v17"><span class="vn">17</span> তিনি উত্তর দিক মাপলেন; মাপকাঠিতে সেটি পাঁচশো হাত ছিল।</div>
<div class="v" id="v18"><span class="vn">18</span> তিনি দক্ষিণ দিক মাপলেন; মাপকাঠিতে সেটি পাঁচশো হাত ছিল।</div>
<div class="v" id="v19"><span class="vn">19</span> তারপর তিনি পশ্চিমদিকে ঘুরলেন এবং মাপলেন; মাপকাঠিতে সেটি পাঁচশো হাত ছিল।</div>
<div class="v" id="v20"><span class="vn">20</span> এইভাবে তিনি তার চারদিক মাপলেন। সাধারণ লোকদের থেকে পবিত্রস্থান আলাদা করার জন্য তার চারিদিকে একটি প্রাচীর ছিল, যেটা পাঁচশো হাত লম্বা এবং পাঁচশো হাত চওড়া।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> প্রায় ৫৩ মিটার লম্বা এবং ২৭ মিটার চওড়া</div>
<div class="fn"><sup class="fnt"><a name="fn2" href="#fnm2">2</a></sup> প্রায় ১১ মিটার</div>
<div class="fn"><sup class="fnt"><a name="fn3" href="#fnm3">3</a></sup> প্রায় ৫.৩ মিটার চওড়া এবং ৫৩ মিটার লম্বা</div>
</div>
<!-- PARSED ABOVE; EDITING MAY BREAK PARSER -->
</body></html>