<html><head>
<meta http-equiv="Content-Type" content="text/html;charset=utf-8" />
<title>Ezek 7 &ndash; যিহিষ্কেল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 7);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিহিষ্কেল</b> &ndash; <a href="Ezek_1.html">1</a> ... <a href="Ezek_5.html">5</a> <a href="Ezek_6.html">6</a> <b>7</b> <a href="Ezek_8.html">8</a> <a href="Ezek_9.html">9</a> ... <a href="Ezek_48.html">48</a> </div><hr>
<h1>Ezek 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শেষ সময় উপস্থিত</h2><span class="vn">1</span> <span class="br-p"><br><br></span>সদাপ্রভুর এই বাক্য আমার কাছে উপস্থিত হল,</div>
<div class="v" id="v2"><span class="vn">2</span> “হে মানবসন্তান, ইস্রায়েল দেশের প্রতি সার্বভৌম সদাপ্রভু এই কথা বলেন, <span class="br-p"><br><br></span><span class="br-ind"><br><span class="indent">&nbsp;</span></span>“ ‘শেষ সময়! দেশের চার কোনায়<br> <span class="br-ind"><br><span class="indent">&nbsp;</span></span>শেষ সময় উপস্থিত হয়েছে!<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>এখন সেই সময় তোমার উপর এসে পড়েছে<br> <span class="br-ind"><br><span class="indent">&nbsp;</span></span>এবং তোমার বিরুদ্ধে আমি আমার ক্রোধ ঢেলে দেব।<br> <span class="br-ind"><br><span class="indent">&nbsp;</span></span>তোমার আচরণ অনুসারে আমি তোমার বিচার করব<br> <span class="br-ind"><br><span class="indent">&nbsp;</span></span>এবং তোমার সমস্ত জঘন্য কাজের জন্য তোমাকে শাস্তি দেব।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমি তোমার প্রতি করুণা দেখাব না;<br> <span class="br-ind"><br><span class="indent">&nbsp;</span></span>ক্ষমা করব না।<br> <span class="br-ind"><br><span class="indent">&nbsp;</span></span>আমি নিশ্চয়ই তোমার আচরণ<br> <span class="br-ind"><br><span class="indent">&nbsp;</span></span>ও তোমার মধ্যেকার জঘন্য কাজের জন্য তোমাকে শাস্তি দেব। <span class="br-p"><br><br></span>“ ‘তখন তুমি জানবে যে আমিই সদাপ্রভু।’<br></div>
<div class="v" id="v5"><span class="vn">5</span> <span class="br-p"><br><br></span>“সার্বভৌম সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“ ‘বিপর্যয়! যে বিপর্যয়ের কথা শোনা যায়নি!<br> <span class="br-ind"><br><span class="indent">&nbsp;</span></span>দেখো, তা আসছে!<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>শেষ সময় এসে পড়েছে!<br> <span class="br-ind"><br><span class="indent">&nbsp;</span></span>শেষ সময় এসে পড়েছে!<br> <span class="br-ind"><br><span class="indent">&nbsp;</span></span>তোমাদের বিরুদ্ধে তা জেগে উঠেছে।<br> <span class="br-ind"><br><span class="indent">&nbsp;</span></span>দেখো, তা আসছে!<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমাদের উপর সর্বনাশ এসে পড়েছে,<br> <span class="br-ind"><br><span class="indent">&nbsp;</span></span>তোমরা যারা এই দেশে বসবাস করো।<br> <span class="br-ind"><br><span class="indent">&nbsp;</span></span>সময় উপস্থিত! সেদিন কাছে এসেছে!<br> <span class="br-ind"><br><span class="indent">&nbsp;</span></span>পর্বতের উপরে আনন্দ নেই, আছে আতঙ্ক।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমি তোমার উপর আমার ক্রোধ ঢালতে যাচ্ছি<br> <span class="br-ind"><br><span class="indent">&nbsp;</span></span>ও আমার রাগ তোমার উপর ব্যায় করব;<br> <span class="br-ind"><br><span class="indent">&nbsp;</span></span>তোমার আচরণ অনুসারে আমি তোমার বিচার করব<br> <span class="br-ind"><br><span class="indent">&nbsp;</span></span>এবং তোমার সমস্ত জঘন্য কাজের জন্য তোমাকে শাস্তি দেব।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমি তোমার প্রতি করুণা দেখাব না;<br> <span class="br-ind"><br><span class="indent">&nbsp;</span></span>আমি ক্ষমা করব না।<br> <span class="br-ind"><br><span class="indent">&nbsp;</span></span>আমি তোমার আচরণ<br> <span class="br-ind"><br><span class="indent">&nbsp;</span></span>ও তোমার মধ্যেকার জঘন্য কাজের পাওনা তোমাকে দেব। <span class="br-p"><br><br></span>“ ‘তখন তুমি জানবে যে আমি সদাপ্রভুই তোমাকে আঘাত করি। <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“ ‘দেখো, দিন এসেছে!<br> <span class="br-ind"><br><span class="indent">&nbsp;</span></span>তা এসে পড়েছে!<br> <span class="br-ind"><br><span class="indent">&nbsp;</span></span>সর্বনাশ ফেটে বেরিয়েছে,<br> <span class="br-ind"><br><span class="indent">&nbsp;</span></span>লাঠিতে কুঁড়ি ধরেছে,<br> <span class="br-ind"><br><span class="indent">&nbsp;</span></span>অহংকারের ফুল ফুটেছে!<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হিংস্রতা উঠে এসেছে<br> <span class="br-ind"><br><span class="indent">&nbsp;</span></span>অন্যায়কারীদের লাঠি দ্বারা শাস্তি দেওয়া হবে;<br> <span class="br-ind"><br><span class="indent">&nbsp;</span></span>কোনও মানুষ বাদ যাবে না,<br> <span class="br-ind"><br><span class="indent">&nbsp;</span></span>কোনও জনসাধারণও না,<br> <span class="br-ind"><br><span class="indent">&nbsp;</span></span>তাদের কোনও ধনসম্পদ,<br> <span class="br-ind"><br><span class="indent">&nbsp;</span></span>মূল্যবান কিছুই না।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সময় হয়েছে!<br> <span class="br-ind"><br><span class="indent">&nbsp;</span></span>সেদিন এসে গেছে!<br> <span class="br-ind"><br><span class="indent">&nbsp;</span></span>ক্রেতা আনন্দ না করুক<br> <span class="br-ind"><br><span class="indent">&nbsp;</span></span>বা বিক্রেতা শোক না করুক,<br> <span class="br-ind"><br><span class="indent">&nbsp;</span></span>কারণ আমার ক্রোধ সমস্ত জনসাধারণের উপরে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>বিক্রেতা ফেরত পাবে না<br> <span class="br-ind"><br><span class="indent">&nbsp;</span></span>যে জমি বিক্রি হয়েছে,<br> <span class="br-ind"><br><span class="indent">&nbsp;</span></span>যতক্ষণ বিক্রেতা ও ক্রেতা উভয়েই বেঁচে থাকে।<br> <span class="br-ind"><br><span class="indent">&nbsp;</span></span>কারণ সমস্ত লোকের জন্য এই দর্শনে<br> <span class="br-ind"><br><span class="indent">&nbsp;</span></span>পরিবর্তন হবে না।<br> <span class="br-ind"><br><span class="indent">&nbsp;</span></span>তাদের পাপের জন্য একজনও<br> <span class="br-ind"><br><span class="indent">&nbsp;</span></span>তার জীবন রক্ষা করতে পারবে না। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>“ ‘যদিও তারা তূরী বাজিয়ে<br> <span class="br-ind"><br><span class="indent">&nbsp;</span></span>সবকিছু প্রস্তুত করেছে,<br> <span class="br-ind"><br><span class="indent">&nbsp;</span></span>কিন্তু কেউ যুদ্ধে যাবে না,<br> <span class="br-ind"><br><span class="indent">&nbsp;</span></span>কারণ সমস্ত জনসাধারণের উপরে আমার ক্রোধ আছে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>বাইরে তরোয়াল;<br> <span class="br-ind"><br><span class="indent">&nbsp;</span></span>ভিতরে দুর্ভিক্ষ ও মহামারি,<br> <span class="br-ind"><br><span class="indent">&nbsp;</span></span>যারা দেশের ভিতরে থাকবে<br> <span class="br-ind"><br><span class="indent">&nbsp;</span></span>তারা তরোয়াল দ্বারা মারা পড়বে,<br> <span class="br-ind"><br><span class="indent">&nbsp;</span></span>যারা নগরের ভিতরে থাকবে<br> <span class="br-ind"><br><span class="indent">&nbsp;</span></span>তাদের দুর্ভিক্ষ ও মহামারি গ্রাস করবে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>যারা পালাতে পারবে<br> <span class="br-ind"><br><span class="indent">&nbsp;</span></span>তারা পাহাড়ে পালাবে।<br> <span class="br-ind"><br><span class="indent">&nbsp;</span></span>উপত্যকার ঘুঘুর মতো,<br> <span class="br-ind"><br><span class="indent">&nbsp;</span></span>তারা বিলাপ করবে,<br> <span class="br-ind"><br><span class="indent">&nbsp;</span></span>প্রত্যেকে নিজেদের পাপের জন্য।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>প্রত্যেকের হাত অবশ হয়ে যাবে;<br> <span class="br-ind"><br><span class="indent">&nbsp;</span></span>প্রত্যেকের হাঁটু জলের মতো দুর্বল হয়ে পড়বে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তারা চট পরবে<br> <span class="br-ind"><br><span class="indent">&nbsp;</span></span>ও ভীষণ ভয়ে কাঁপবে।<br> <span class="br-ind"><br><span class="indent">&nbsp;</span></span>লজ্জায় তাদের প্রত্যেকের মুখ ঢাকা পড়বে<br> <span class="br-ind"><br><span class="indent">&nbsp;</span></span>ও তাদের প্রত্যেকের মাথা কামানো হবে। <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>“ ‘তারা রাস্তায় তাদের রুপো ফেলে দেবে<br> <span class="br-ind"><br><span class="indent">&nbsp;</span></span>এবং তাদের সোনা অশুচি জিনিস হবে।<br> <span class="br-ind"><br><span class="indent">&nbsp;</span></span>সদাপ্রভুর ক্রোধের দিন<br> <span class="br-ind"><br><span class="indent">&nbsp;</span></span>তাদের রুপো ও সোনা<br> <span class="br-ind"><br><span class="indent">&nbsp;</span></span>তাদের রক্ষা করতে পারবে না।<br> <span class="br-ind"><br><span class="indent">&nbsp;</span></span>তা দিয়ে তাদের খিদে মিটবে না<br> <span class="br-ind"><br><span class="indent">&nbsp;</span></span>বা পেট ভরবে না,<br> <span class="br-ind"><br><span class="indent">&nbsp;</span></span>কারণ সেগুলিই তাদের পাপের মধ্যে ফেলেছে।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তাদের সুন্দর গহনার জন্য তারা গর্ববোধ করত<br> <span class="br-ind"><br><span class="indent">&nbsp;</span></span>এবং সেগুলি ব্যবহার করে ঘৃণ্য প্রতিমা।<br> <span class="br-ind"><br><span class="indent">&nbsp;</span></span>তারা সেগুলি দিয়ে জঘন্য মূর্তি তৈরি করত;<br> <span class="br-ind"><br><span class="indent">&nbsp;</span></span>সুতরাং আমি তাদের জন্য সেগুলি অশুচি করে দেব।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আমি তাদের সম্পদ লুট হিসাবে বিদেশিদের হাতে দেব<br> <span class="br-ind"><br><span class="indent">&nbsp;</span></span>এবং লুটের জিনিস হিসাবে পৃথিবীর দুষ্ট লোকদের হাতে তুলে দেব,<br> <span class="br-ind"><br><span class="indent">&nbsp;</span></span>তারা সেগুলি অপবিত্র করবে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>আমি তাদের থেকে মুখ ঘুরিয়ে নেব,<br> <span class="br-ind"><br><span class="indent">&nbsp;</span></span>এবং যে স্থান আমি ধন বলে মনে করি চোরেরা তা অপবিত্র করবে,<br> <span class="br-ind"><br><span class="indent">&nbsp;</span></span>তারা সেখানে ঢুকবে<br> <span class="br-ind"><br><span class="indent">&nbsp;</span></span>এবং তা অপবিত্র করবে। <span class="br-p"><br><br></span><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>“ ‘শিকল প্রস্তুত করো!<br> <span class="br-ind"><br><span class="indent">&nbsp;</span></span>কেননা দেশ রক্তপাতে পূর্ণ<br> <span class="br-ind"><br><span class="indent">&nbsp;</span></span>এবং নগর হিংস্রতায় পরিপূর্ণ।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তাদের ঘরবাড়ি দখল করার জন্য<br> <span class="br-ind"><br><span class="indent">&nbsp;</span></span>আমি জাতিদের মধ্যে সবচেয়ে দুষ্ট জাতিকে নিয়ে আসব;<br> <span class="br-ind"><br><span class="indent">&nbsp;</span></span>আমি শক্তিশালীদের অহংকার ভেঙে দেব,<br> <span class="br-ind"><br><span class="indent">&nbsp;</span></span>আর তাদের পবিত্র জায়গাগুলি অপবিত্র হবে।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>সন্ত্রাস আসলে,<br> <span class="br-ind"><br><span class="indent">&nbsp;</span></span>তারা বৃথা শান্তির খোঁজ করবে।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>বিপদের উপর বিপদ আসবে,<br> <span class="br-ind"><br><span class="indent">&nbsp;</span></span>এবং গুজবের উপর গুজব।<br> <span class="br-ind"><br><span class="indent">&nbsp;</span></span>তারা ভাববাদীর কাছ থেকে দর্শন পাবার জন্য যাবে;<br> <span class="br-ind"><br><span class="indent">&nbsp;</span></span>প্রাচীন লোকদের উপদেশের মতন<br> <span class="br-ind"><br><span class="indent">&nbsp;</span></span>যাজকদের বিধান সম্বন্ধে শিক্ষা হারিয়ে যাবে।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>রাজা বিলাপ করবে,<br> <span class="br-ind"><br><span class="indent">&nbsp;</span></span>রাজকুমার হতাশাগ্রস্ত হবে,<br> <span class="br-ind"><br><span class="indent">&nbsp;</span></span>আর দেশের লোকদের হাত কাঁপবে।<br> <span class="br-ind"><br><span class="indent">&nbsp;</span></span>আমি তাদের আচরণ অনুযায়ী তাদের সঙ্গে ব্যবহার করব,<br> <span class="br-ind"><br><span class="indent">&nbsp;</span></span>আর তাদের মানদণ্ড অনুযায়ী আমি তাদের বিচার করব। <span class="br-p"><br><br></span>“ ‘তখন তারা জানবে যে আমিই সদাপ্রভু।’ ”<br></div>
</div>
<!-- PARSED ABOVE; EDITING MAY BREAK PARSER -->
</body></html>