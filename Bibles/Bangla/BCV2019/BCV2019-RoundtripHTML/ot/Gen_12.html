<html><head>
<meta http-equiv="Content-Type" content="text/html;charset=utf-8" />
<title>Gen 12 &ndash; আদি পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 12);">
<div id="navbar"><a href="../index.html">বাংলা সমকালীন সংস্করণ</a> &ndash; <b>আদি পুস্তক</b> &ndash; <a href="Gen_1.html">1</a> ... <a href="Gen_10.html">10</a> <a href="Gen_11.html">11</a> <b>12</b> <a href="Gen_13.html">13</a> <a href="Gen_14.html">14</a> ... <a href="Gen_50.html">50</a> </div><hr>
<h1>Gen 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অব্রামের আহ্বান</h2><span class="vn">1</span> <span class="br-p"><br><br></span>সদাপ্রভু অব্রামকে বললেন, “তোমার দেশ, আত্মীয়স্বজন ও তোমার পৈত্রিক পরিবার ছেড়ে সেই দেশে চলে যাও, যা আমি তোমাকে দেখাতে চলেছি।</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“আমি তোমাকে এক মহাজাতিতে পরিণত করব,<br> <span class="br-ind"><br><span class="indent">&nbsp;</span></span>আর আমি তোমাকে আশীর্বাদ করব;<br> <span class="br-ind"><br><span class="indent">&nbsp;</span></span>আমি তোমার নাম মহান করে তুলব,<br> <span class="br-ind"><br><span class="indent">&nbsp;</span></span>আর তুমি এক আশীর্বাদ হবে।<sup class="fnm"><a name="fnm1" href="#fn1">1</a></sup><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যারা তোমাকে আশীর্বাদ করবে, আমি তাদের আশীর্বাদ করব,<br> <span class="br-ind"><br><span class="indent">&nbsp;</span></span>আর যারা তোমাকে অভিশাপ দেবে, আমি তাদের অভিশাপ দেব;<br> <span class="br-ind"><br><span class="indent">&nbsp;</span></span>আর পৃথিবীর সব লোকজন<br> <span class="br-ind"><br><span class="indent">&nbsp;</span></span>তোমার মাধ্যমে আশীর্বাদধন্য হবে।”<sup class="fnm"><a name="fnm2" href="#fn2">2</a></sup><br></div>
<div class="v" id="v4"><span class="vn">4</span> <span class="br-p"><br><br></span>অতএব সদাপ্রভুর কথামতো অব্রাম চলে গেলেন; এবং লোট তাঁর সাথে গেলেন। 75 বছর বয়সে অব্রাম হারণ ছেড়ে বেরিয়ে এলেন।</div>
<div class="v" id="v5"><span class="vn">5</span> তিনি তাঁর স্ত্রী সারী, ভাইপো লোট, ও হারণে উপার্জিত সব বিষয়সম্পত্তি ও অর্জিত লোকজন সাথে নিয়ে কনান দেশের উদ্দেশে যাত্রা শুরু করে সেখানে পৌঁছে গেলেন।</div>
<div class="v" id="v6"><span class="vn">6</span> <span class="br-p"><br><br></span>অব্রাম সেই দেশের মধ্য দিয়ে ভ্রমণ করে শিখিমে মোরির সেই বিশাল<sup class="fnm"><a name="fnm3" href="#fn3">3</a></sup> গাছটির কাছে পৌঁছে গেলেন। সেই সময় কনানীয়েরা সেই দেশে বসবাস করত।</div>
<div class="v" id="v7"><span class="vn">7</span> সদাপ্রভু অব্রামকে দর্শন দিয়ে বললেন, “তোমার সন্তানসন্ততিকে<sup class="fnm"><a name="fnm4" href="#fn4">4</a></sup> আমি এই দেশ দেব।” তাই তিনি সেখানে সেই সদাপ্রভুর উদ্দেশে এক যজ্ঞবেদি নির্মাণ করলেন, যিনি তাঁকে দর্শন দিয়েছিলেন।</div>
<div class="v" id="v8"><span class="vn">8</span> <span class="br-p"><br><br></span>সেখান থেকে তিনি বেথেলের পূর্বদিকে অবস্হিত পাহাড়ের দিকে চলে গেলেন এবং বেথেলকে পশ্চিমদিকে ও অয়কে পূর্বদিকে রেখে তিনি তাঁর তাঁবু খাটালেন। সেখানে তিনি সদাপ্রভুর উদ্দেশে একটি যজ্ঞবেদি নির্মাণ করলেন এবং সদাপ্রভুর আরাধনা করলেন।</div>
<div class="v" id="v9"><span class="vn">9</span> <span class="br-p"><br><br></span>পরে অব্রাম যাত্রা শুরু করে নেগেভের<sup class="fnm"><a name="fnm5" href="#fn5">5</a></sup> দিকে এগিয়ে গেলেন।</div>
<div class="v" id="v10"><h2>অব্রাম মিশরে উপস্হিত হন</h2><span class="vn">10</span> <span class="br-p"><br><br></span>এদিকে সেই দেশে এক দুর্ভিক্ষ হল, এবং অব্রাম মিশরে কিছু দিন বসবাস করার জন্য সেখানে নেমে গেলেন, কারণ দুর্ভিক্ষটি বেশ দুঃসহ হল।</div>
<div class="v" id="v11"><span class="vn">11</span> মিশরে প্রবেশ করার ঠিক আগে তিনি তাঁর স্ত্রী সারীকে বললেন, “আমি জানি তুমি খুব সুন্দরী।</div>
<div class="v" id="v12"><span class="vn">12</span> মিশরীয়রা যখন তোমায় দেখে বলবে, ‘এ তো এই লোকটির স্ত্রী।’ তখন তারা আমায় হত্যা করবে কিন্তু তোমাকে বাঁচিয়ে রাখবে।</div>
<div class="v" id="v13"><span class="vn">13</span> তুমি বোলো, তুমি আমার বোন, যেন তোমার খাতিরে আমি ভালো ব্যবহার পাই ও তোমার জন্য আমার প্রাণরক্ষা হয়।”</div>
<div class="v" id="v14"><span class="vn">14</span> <span class="br-p"><br><br></span>অব্রাম যখন মিশরে এলেন, তখন মিশরীয়রা দেখল যে সারী পরম সুন্দরী।</div>
<div class="v" id="v15"><span class="vn">15</span> আর ফরৌণের<sup class="fnm"><a name="fnm6" href="#fn6">6</a></sup> কর্মকর্তারা সারীকে দেখে ফরৌণের কাছে তাঁর প্রশংসা করলেন, এবং সারীকে ফরৌণের রাজপ্রাসাদে নিয়ে যাওয়া হল।</div>
<div class="v" id="v16"><span class="vn">16</span> সারীর খাতিরে তিনি অব্রামের সঙ্গে খুব ভালো ব্যবহার করলেন, এবং অব্রাম প্রচুর মেষ ও গবাদি পশু, গাধা ও গাধি, দাস-দাসী ও উট অর্জন করলেন।</div>
<div class="v" id="v17"><span class="vn">17</span> <span class="br-p"><br><br></span>কিন্তু অব্রামের স্ত্রী সারীর কারণে সদাপ্রভু ফরৌণ ও তাঁর পরিবারের উপর সংকটজনক রোগ-ব্যাধি চাপিয়ে দিলেন।</div>
<div class="v" id="v18"><span class="vn">18</span> তাই ফরৌণ অব্রামকে ডেকে পাঠালেন, “আপনি আমার প্রতি এ কী করলেন?” তিনি বললেন, “আপনি কেন আমায় বলেননি যে ইনি আপনার স্ত্রী?</div>
<div class="v" id="v19"><span class="vn">19</span> আপনি কেন বললেন, ‘এ আমার বোন,’ তাইতো আমি তাঁকে আমার স্ত্রীরূপে গ্রহণ করেছি? তবে এখন, এই রইল আপনার স্ত্রী। তাঁকে নিন আর চলে যান!”</div>
<div class="v" id="v20"><span class="vn">20</span> পরে ফরৌণ তাঁর লোকজনকে অব্রামের বিষয়ে আদেশ দিলেন, এবং তারা তাঁর স্ত্রী ও তাঁর অধিকারে থাকা সবকিছু সমেত তাঁকে বিদায় করে দিলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, “তুমি আশীর্বাদ ধন্যরূপে গণ্য হবে”</div>
<div class="fn"><sup class="fnt"><a name="fn2" href="#fnm2">2</a></sup> অথবা, “আশীর্বাদ দানকালে তোমার নাম ব্যবহার করবে”</div>
<div class="fn"><sup class="fnt"><a name="fn3" href="#fnm3">3</a></sup> হিব্রু ভাষায় “ওক”</div>
<div class="fn"><sup class="fnt"><a name="fn4" href="#fnm4">4</a></sup> অথবা, “বংশকে”</div>
<div class="fn"><sup class="fnt"><a name="fn5" href="#fnm5">5</a></sup> অথবা, “দক্ষিণাঞ্চলের”</div>
<div class="fn"><sup class="fnt"><a name="fn6" href="#fnm6">6</a></sup> ফরৌণ শব্দটি মিশররাজের আনুষ্ঠানিক উপাধিরূপে ব্যবহৃত হত</div>
</div>
<!-- PARSED ABOVE; EDITING MAY BREAK PARSER -->
</body></html>