<html><head>
<meta http-equiv="Content-Type" content="text/html;charset=utf-8" />
<title>Gen 16 &ndash; আদি পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 16);">
<div id="navbar"><a href="../index.html">বাংলা সমকালীন সংস্করণ</a> &ndash; <b>আদি পুস্তক</b> &ndash; <a href="Gen_1.html">1</a> ... <a href="Gen_14.html">14</a> <a href="Gen_15.html">15</a> <b>16</b> <a href="Gen_17.html">17</a> <a href="Gen_18.html">18</a> ... <a href="Gen_50.html">50</a> </div><hr>
<h1>Gen 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হাগার এবং ইশ্মায়েল</h2><span class="vn">1</span> <span class="br-p"><br><br></span>অব্রামের স্ত্রী সারী, তাঁর জন্য কোনও সন্তানের জন্ম দেননি। কিন্তু সারীর এক মিশরীয় ক্রীতদাসী ছিল, যার নাম হাগার;</div>
<div class="v" id="v2"><span class="vn">2</span> তাই সারী অব্রামকে বললেন, “সদাপ্রভু আমাকে নিঃসন্তান করে রেখেছেন। যাও, আমার ক্রীতদাসীর সঙ্গে গিয়ে শোও; হয়তো তার মাধ্যমে আমি এক পরিবার গড়ে তুলতে পারব।” <span class="br-p"><br><br></span>সারীর কথায় অব্রাম সম্মত হলেন।</div>
<div class="v" id="v3"><span class="vn">3</span> অতএব অব্রাম কনানে দশ বছর বসবাস করার পর, তাঁর স্ত্রী সারী মিশরীয় ক্রীতদাসী হাগারকে নিয়ে তাকে নিজের স্বামীর স্ত্রী হওয়ার জন্য তাঁর হাতে তুলে দিলেন।</div>
<div class="v" id="v4"><span class="vn">4</span> অব্রাম হাগারের সঙ্গে সহবাস করলেন, এবং সে গর্ভবতী হল। <span class="br-p"><br><br></span>হাগার যখন জানতে পারল যে সে গর্ভবতী হয়েছে, তখন সে তার মালকিনকে অবজ্ঞা করতে লাগল।</div>
<div class="v" id="v5"><span class="vn">5</span> তখন সারী অব্রামকে বললেন, “আমি যে অন্যায় ভোগ করছি, তার জন্য তুমিই দায়ী। আমি আমার ক্রীতদাসীকে তোমার হাতে তুলে দিয়েছি, আর এখন সে যখন জানতে পেরেছে যে সে গর্ভবতী হয়েছে, সে আমাকেই অবজ্ঞা করছে। সদাপ্রভুই তোমার ও আমার মধ্যে বিচারক হোন।”</div>
<div class="v" id="v6"><span class="vn">6</span> <span class="br-p"><br><br></span>“তোমার ক্রীতদাসী তোমারই হাতে আছে,” অব্রাম বললেন, “তোমার যা ভালো মনে হয়, তুমি তার সাথে তাই করো।” তখন সারী হাগারের সঙ্গে দুর্ব্যবহার করলেন; তাই সে তাঁর কাছ থেকে পালিয়ে গেল।</div>
<div class="v" id="v7"><span class="vn">7</span> <span class="br-p"><br><br></span>মরুভূমিতে একটি প্রস্রবণের কাছে সদাপ্রভুর দূত হাগারকে খুঁজে পেলেন; এটি সেই প্রস্রবণ, যা শূরের দিকে যাওয়ার পথের ধারে অবস্হিত।</div>
<div class="v" id="v8"><span class="vn">8</span> আর দূত হাগারকে বললেন, “হে সারীর ক্রীতদাসী হাগার, তুমি কোথা থেকে এসেছ, ও কোথায় যাচ্ছ?” <span class="br-p"><br><br></span>“আমি আমার মালকিন সারীর কাছ থেকে পালিয়ে যাচ্ছি,” সে উত্তর দিল।</div>
<div class="v" id="v9"><span class="vn">9</span> <span class="br-p"><br><br></span>তখন সদাপ্রভুর দূত তাকে বললেন, “তোমার মালকিনের কাছে ফিরে যাও ও তার বশ্যতাস্বীকার করো।”</div>
<div class="v" id="v10"><span class="vn">10</span> সদাপ্রভুর দূত আরও বললেন, “আমি তোমার বংশধরদের সংখ্যা এত বৃদ্ধি করব যে গোনার পক্ষে তারা বহুসংখ্যক হয়ে উঠবে।”</div>
<div class="v" id="v11"><span class="vn">11</span> <span class="br-p"><br><br></span>সদাপ্রভুর দূত তাকে আরও বললেন: <span class="br-p"><br><br></span><span class="br-ind"><br><span class="indent">&nbsp;</span></span>“এখন তুমি গর্ভবতী হয়েছ<br> <span class="br-ind"><br><span class="indent">&nbsp;</span></span>আর তুমি এক ছেলের জন্ম দেবে।<br> <span class="br-ind"><br><span class="indent">&nbsp;</span></span>তুমি তার নাম দেবে ইশ্মায়েল,<sup class="fnm"><a name="fnm1" href="#fn1">1</a></sup><br> <span class="br-ind"><br><span class="indent">&nbsp;</span></span>কারণ সদাপ্রভু তোমার দুর্দশার কথা শুনেছেন।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সে বুনো গাধার মতো এক মানুষ হবে;<br> <span class="br-ind"><br><span class="indent">&nbsp;</span></span>প্রত্যেকের বিরুদ্ধে তার হাত উঠবে<br> <span class="br-ind"><br><span class="indent">&nbsp;</span></span>আর প্রত্যেকের হাত তার বিরুদ্ধে উঠবে,<br> <span class="br-ind"><br><span class="indent">&nbsp;</span></span>আর তার সব ভাইয়ের প্রতি<sup class="fnm"><a name="fnm2" href="#fn2">2</a></sup><br> <span class="br-ind"><br><span class="indent">&nbsp;</span></span>শত্রুতা বজায় রেখে সে বসবাস করবে।”<br></div>
<div class="v" id="v13"><span class="vn">13</span> <span class="br-p"><br><br></span>যে সদাপ্রভু হাগারের সঙ্গে কথা বলেছিলেন, সে তাঁর এই নাম দিল: “তুমি দর্শনকারী ঈশ্বর<sup class="fnm"><a name="fnm3" href="#fn3">3</a></sup>,” কারণ সে বলল, “আমি এখন এমন একজনকে দেখেছি,<sup class="fnm"><a name="fnm4" href="#fn4">4</a></sup> যিনি আমাকে দেখেছেন।”</div>
<div class="v" id="v14"><span class="vn">14</span> সেইজন্য সেই কুয়োর নাম হল বের-লহয়-রোয়ী<sup class="fnm"><a name="fnm5" href="#fn5">5</a></sup>; কাদেশ ও বেরদের মাঝখানে এটি এখনও আছে।</div>
<div class="v" id="v15"><span class="vn">15</span> <span class="br-p"><br><br></span>অতএব হাগার অব্রামের জন্য এক ছেলের জন্ম দিল, এবং সে যে ছেলের জন্ম দিল, অব্রাম তার নাম দিলেন ইশ্মায়েল।</div>
<div class="v" id="v16"><span class="vn">16</span> হাগার যখন অব্রামের জন্য ইশ্মায়েলের জন্ম দিল, তখন অব্রামের বয়স ছিয়াশি বছর।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> “ইশ্মায়েল” শব্দের অর্থ “ঈশ্বর শোনেন”</div>
<div class="fn"><sup class="fnt"><a name="fn2" href="#fnm2">2</a></sup> অথবা, “পূর্বদিকে”</div>
<div class="fn"><sup class="fnt"><a name="fn3" href="#fnm3">3</a></sup> হিব্রু ভাষায় “এল-রোয়ী”</div>
<div class="fn"><sup class="fnt"><a name="fn4" href="#fnm4">4</a></sup> অথবা, “এমন একজনের পিঠ দেখেছি”</div>
<div class="fn"><sup class="fnt"><a name="fn5" href="#fnm5">5</a></sup> “বের-লহয়-রোয়ী” শব্দসমষ্টিটির অর্থ “সেই জীবন্ত জনের কুয়ো, যিনি আমায় দেখেছেন”</div>
</div>
<!-- PARSED ABOVE; EDITING MAY BREAK PARSER -->
</body></html>