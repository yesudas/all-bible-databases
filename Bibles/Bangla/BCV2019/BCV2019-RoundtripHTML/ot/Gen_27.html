<html><head>
<meta http-equiv="Content-Type" content="text/html;charset=utf-8" />
<title>Gen 27 &ndash; আদি পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 27);">
<div id="navbar"><a href="../index.html">বাংলা সমকালীন সংস্করণ</a> &ndash; <b>আদি পুস্তক</b> &ndash; <a href="Gen_1.html">1</a> ... <a href="Gen_25.html">25</a> <a href="Gen_26.html">26</a> <b>27</b> <a href="Gen_28.html">28</a> <a href="Gen_29.html">29</a> ... <a href="Gen_50.html">50</a> </div><hr>
<h1>Gen 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>ইস্‌হাক যখন বৃদ্ধ হয়ে পড়েছিলেন ও তাঁর চোখ-দুটি যখন এত দুর্বল হয়ে পড়েছিল যে তিনি আর দেখতেই পারতেন না, তখন তিনি তাঁর বড় ছেলে এষৌকে ডেকে তাঁকে বললেন, “বাছা।” <span class="br-p"><br><br></span>“এই তো আমি এখানে,” এষৌ উত্তর দিলেন।</div>
<div class="v" id="v2"><span class="vn">2</span> <span class="br-p"><br><br></span>ইস্‌হাক বললেন, “আমি এখন বৃদ্ধ হয়ে গিয়েছি আর এও জানি না কবে আমার মৃত্যু হবে।</div>
<div class="v" id="v3"><span class="vn">3</span> তাই এখন, তোমার সাজসরঞ্জাম—তোমার তূণীর ও ধনুক হাতে তুলে নাও—এবং মরুপ্রান্তরে গিয়ে আমার জন্য পশু শিকার করে আনো।</div>
<div class="v" id="v4"><span class="vn">4</span> আমি যে ধরনের সুস্বাদু খাবার পছন্দ করি, সেরকম পদ রান্না করে আমার কাছে নিয়ে এসো, আমি তা খাব; যেন মারা যাওয়ার আগে আমি আমার আশীর্বাদ তোমাকে দিয়ে যেতে পারি।”</div>
<div class="v" id="v5"><span class="vn">5</span> <span class="br-p"><br><br></span>ইস্‌হাক যখন এষৌর সাথে কথা বলছিলেন তখন রিবিকা তা শুনে ফেলেছিলেন। এষৌ যখন শিকার করে আনার জন্য মরুপ্রান্তরের উদ্দেশে বেড়িয়ে পড়লেন,</div>
<div class="v" id="v6"><span class="vn">6</span> তখন রিবিকা তাঁর ছেলে যাকোবকে বললেন, “দেখো, আমি আড়ি পেতে শুনে ফেলেছি, তোমার বাবা তোমার দাদা এষৌকে বলেছেন,</div>
<div class="v" id="v7"><span class="vn">7</span> ‘আমার কাছে শিকার করা পশুর মাংস নিয়ে এবং আমার জন্য সুস্বাদু খাবার রান্না করো, যেন মারা যাওয়ার আগে সদাপ্রভুর উপস্থিতিতে আমি তোমায় আশীর্বাদ দিয়ে যেতে পারি।’</div>
<div class="v" id="v8"><span class="vn">8</span> এখন বাছা, আমি তোমাকে যা বলছি তা ভালো করে শোনো এবং আমি যা বলছি, তা-ই করো:</div>
<div class="v" id="v9"><span class="vn">9</span> পশুপালের কাছে চলে যাও এবং বাছাই করা দুটি কচি পাঁঠা নিয়ে এসো, যেন আমি তোমার বাবার জন্য সুস্বাদু খাবার রান্না করে দিতে পারি, ঠিক যেমনটি তিনি পছন্দ করেন।</div>
<div class="v" id="v10"><span class="vn">10</span> পরে তুমি তা নিয়ে গিয়ে তোমার বাবাকে খেতে দিয়ো, যেন মারা যাওয়ার আগে তিনি তোমাকে তাঁর আশীর্বাদ দিয়ে যেতে পারেন।”</div>
<div class="v" id="v11"><span class="vn">11</span> <span class="br-p"><br><br></span>যাকোব তাঁর মা রিবিকাকে বললেন, “কিন্তু আমার দাদা এষৌ যে এক লোমশ মানুষ, অথচ আমার ত্বক তো মসৃণ।</div>
<div class="v" id="v12"><span class="vn">12</span> আমার বাবা যদি আমাকে স্পর্শ করেন তবে কী হবে? আমি যে তাঁর সাথে ছলচাতুরি করছি তা প্রমাণ হয়ে যাবে এবং আমার উপর আশীর্বাদের পরিবর্তে অভিশাপ নেমে আসবে।”</div>
<div class="v" id="v13"><span class="vn">13</span> <span class="br-p"><br><br></span>তাঁর মা তাঁকে বললেন, “বাছা, সেই অভিশাপ আমার উপরই নেমে আসুক। আমি যা বলছি তুমি শুধু তাই করো; যাও ও আমার জন্য সেগুলি নিয়ে এসো।”</div>
<div class="v" id="v14"><span class="vn">14</span> <span class="br-p"><br><br></span>অতএব তিনি চলে গেলেন ও সেগুলি সংগ্রহ করে তাঁর মায়ের কাছে নিয়ে এলেন, এবং তাঁর বাবা যেমনটি পছন্দ করতেন, রিবিকা ঠিক তেমনই সুস্বাদু খাবার রান্না করে দিলেন।</div>
<div class="v" id="v15"><span class="vn">15</span> পরে রিবিকা তাঁর বড় ছেলে এষৌর সবচেয়ে ভালো সেই পোশাকগুলি বের করলেন, যা সেই বাড়িতেই রাখা ছিল, এবং সেগুলি তাঁর ছোট ছেলে যাকোবের গায়ে পরিয়ে দিলেন।</div>
<div class="v" id="v16"><span class="vn">16</span> তিনি যাকোবের দুটি হাত ও ঘাড়ের মসৃণ অংশগুলি ছাগচর্ম দিয়ে আচ্ছাদিত করে দিলেন।</div>
<div class="v" id="v17"><span class="vn">17</span> পরে তিনি তাঁর ছেলে যাকোবের হাতে তাঁর নিজের হাতে তৈরি করা সেই সুস্বাদু খাবার ও রুটি তুলে দিলেন।</div>
<div class="v" id="v18"><span class="vn">18</span> <span class="br-p"><br><br></span>যাকোব তাঁর বাবার কাছে গিয়ে বললেন, “বাবা।” <span class="br-p"><br><br></span>“হ্যাঁ বাছা,” তিনি উত্তর দিলেন, “তুমি কে?”</div>
<div class="v" id="v19"><span class="vn">19</span> <span class="br-p"><br><br></span>যাকোব তাঁর বাবাকে বললেন, “আমি আপনার বড় ছেলে এষৌ। আপনি আমায় যা বলেছিলেন, আমি তাই করেছি। দয়া করে উঠে বসুন এবং আমার শিকার করা পশুর মাংসের খানিকটা অংশ খান, যেন আপনি আমাকে আপনার আশীর্বাদ দিতে পারেন।”</div>
<div class="v" id="v20"><span class="vn">20</span> <span class="br-p"><br><br></span>ইস্‌হাক তাঁর ছেলেকে জিজ্ঞাসা করলেন, “বাছা, এত তাড়াতাড়ি তুমি কীভাবে তা খুঁজে পেলে?” <span class="br-p"><br><br></span>“আপনার ঈশ্বর সদাপ্রভু আমাকে সফলতা দিয়েছেন,” তিনি উত্তর দিলেন।</div>
<div class="v" id="v21"><span class="vn">21</span> <span class="br-p"><br><br></span>তখন ইস্‌হাক যাকোবকে বললেন, “বাছা, আমার কাছে এসো, যেন আমি তোমাকে স্পর্শ করে বুঝতে পারি তুমি সত্যিই আমার ছেলে এষৌ কি না।”</div>
<div class="v" id="v22"><span class="vn">22</span> <span class="br-p"><br><br></span>যাকোব তাঁর বাবা ইস্‌হাকের কাছে গেলেন, ও তিনি যাকোবকে স্পর্শ করে বললেন, “কণ্ঠস্বর তো যাকোবের কণ্ঠস্বরের মতো, কিন্তু হাত দুটি এষৌর হাতের মতো।”</div>
<div class="v" id="v23"><span class="vn">23</span> তিনি যাকোবকে চিনতে পারেননি, কারণ তাঁর হাত দুটি তাঁর দাদা এষৌর হাতের মতোই লোমশ ছিল; তাই তিনি তাঁকে আশীর্বাদ করার জন্য এগিয়ে গেলেন।</div>
<div class="v" id="v24"><span class="vn">24</span> “তুমি কি সত্যিই আমার ছেলে এষৌ?” তিনি জিজ্ঞাসা করলেন। <span class="br-p"><br><br></span>“হ্যাঁ,” যাকোব উত্তর দিলেন।</div>
<div class="v" id="v25"><span class="vn">25</span> <span class="br-p"><br><br></span>তখন তিনি বললেন, “বাছা, শিকার করা পশুর মাংস খাওয়ার জন্য খানিকটা আমার কাছে নিয়ে এসো, যেন আমি তোমাকে আমার আশীর্বাদ দিতে পারি।” <span class="br-p"><br><br></span>যাকোব তাঁর কাছে তা নিয়ে এলেন ও তিনি তা খেলেন; এবং যাকোব তাঁকে কিছুটা দ্রাক্ষারসও এনে দিলেন ও তিনি তা পান করলেন।</div>
<div class="v" id="v26"><span class="vn">26</span> তখন তাঁর বাবা ইস্‌হাক তাঁকে বললেন, “বাছা, এখানে এসো, ও আমাকে চুমু দাও।”</div>
<div class="v" id="v27"><span class="vn">27</span> <span class="br-p"><br><br></span>অতএব যাকোব তাঁর কাছে গিয়ে তাঁকে চুমু দিলেন। ইস্‌হাক যখন তাঁর পোশাকের গন্ধ শুঁকলেন, তখন তিনি তাঁকে আশীর্বাদ করে বললেন, <span class="br-p"><br><br></span><span class="br-ind"><br><span class="indent">&nbsp;</span></span>“আহা, আমার ছেলের সুগন্ধ<br> <span class="br-ind"><br><span class="indent">&nbsp;</span></span>তা যেন এমন এক ক্ষেতের সুগন্ধ<br> <span class="br-ind"><br><span class="indent">&nbsp;</span></span>যা সদাপ্রভুর আশীর্বাদধন্য।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>ঈশ্বর তোমাকে আকাশের শিশির<br> <span class="br-ind"><br><span class="indent">&nbsp;</span></span>আর ভূমির প্রাচুর্য—<br> <span class="br-ind"><br><span class="indent">&nbsp;</span></span>শস্যপ্রাচুর্য ও নতুন দ্রাক্ষারস দান করুন।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>জাতিরা তোমার সেবা করুক<br> <span class="br-ind"><br><span class="indent">&nbsp;</span></span>এবং মানুষজন তোমার কাছে মাথা নত করুক।<br> <span class="br-ind"><br><span class="indent">&nbsp;</span></span>তোমার ভাইদের উপর তুমি প্রভুত্ব করো,<br> <span class="br-ind"><br><span class="indent">&nbsp;</span></span>আর তোমার মায়ের ছেলেরা তোমার কাছে মাথা নত করুক।<br> <span class="br-ind"><br><span class="indent">&nbsp;</span></span>যারা তোমাকে অভিশাপ দেয় তারা শাপগ্রস্ত হোক<br> <span class="br-ind"><br><span class="indent">&nbsp;</span></span>আর যারা তোমাকে আশীর্বাদ দেয় তারা আশীর্বাদধন্য হোক।”<br></div>
<div class="v" id="v30"><span class="vn">30</span> <span class="br-p"><br><br></span>ইস্‌হাক যাকোবকে আশীর্বাদ করার পর, ও তিনি তাঁর বাবার কাছ থেকে প্রস্থান করতে না করতেই, তাঁর দাদা এষৌ শিকার করে ফিরে এলেন।</div>
<div class="v" id="v31"><span class="vn">31</span> তিনিও খানিকটা সুস্বাদু খাবার রান্না করে সেটি তাঁর বাবার কাছে আনলেন। পরে তিনি তাঁকে বললেন, “বাবা, দয়া করে উঠে বসুন ও আমার শিকার করা পশুর মাংসের তরকারি খানিকটা খেয়ে নিন, যেন আপনি আমাকে আপনার আশীর্বাদ দিতে পারেন।”</div>
<div class="v" id="v32"><span class="vn">32</span> <span class="br-p"><br><br></span>তাঁর বাবা ইস্‌হাক তাঁকে জিজ্ঞাসা করলেন, “তুমি কে?” <span class="br-p"><br><br></span>“আমি তো আপনার ছেলে,” তিনি উত্তর দিলেন, “আপনার বড় ছেলে এষৌ।”</div>
<div class="v" id="v33"><span class="vn">33</span> <span class="br-p"><br><br></span>ইস্‌হাক প্রবলভাবে কাঁপতে কাঁপতে বললেন, “তবে, সে কে ছিল, যে পশু শিকার করেছিল ও আমার কাছে তা নিয়ে এসেছিল? তুমি আসার খানিকক্ষণ আগেই আমি তা খেয়ে ফেলেছি ও তাকে আশীর্বাদ দিয়েছি—আর সে অবশ্যই আশীর্বাদধন্য হবে!”</div>
<div class="v" id="v34"><span class="vn">34</span> <span class="br-p"><br><br></span>তাঁর বাবার কথা শুনে এষৌ জোরগলায় চিৎকার করে কাঁদতে শুরু করলেন এবং তাঁর বাবাকে বললেন, “বাবা, আমাকে—আমাকেও আশীর্বাদ করুন!”</div>
<div class="v" id="v35"><span class="vn">35</span> <span class="br-p"><br><br></span>কিন্তু তিনি বললেন, “তোমার ভাই ছলনা করে এসেছিল ও তোমার আশীর্বাদ আত্মসাৎ করে নিয়ে গিয়েছে।”</div>
<div class="v" id="v36"><span class="vn">36</span> <span class="br-p"><br><br></span>এষৌ বললেন, “তার নাম যাকোব<sup class="fnm"><a name="fnm1" href="#fn1">1</a></sup> রাখাই কি উচিত হয়নি? সে এই দ্বিতীয়বার আমার সাথে প্রতারণা করল: সে আমার জ্যেষ্ঠাধিকার আত্মসাৎ করল আর এখন সে আমার আশীর্বাদও আত্মসাৎ করে নিল!” পরে তিনি জিজ্ঞাসা করলেন, “আমার জন্য আর কোনও আশীর্বাদ কি আপনি রাখেননি?”</div>
<div class="v" id="v37"><span class="vn">37</span> <span class="br-p"><br><br></span>ইস্‌হাক এষৌকে উত্তর দিলেন, “তোমার উপর আমি তাকে প্রভু করে দিয়েছি ও তার সব আত্মীয়স্বজনকে আমি তার দাস করে দিয়েছি, এবং খাদ্যশস্য ও নতুন দ্রাক্ষারস দিয়ে আমি তাকে সবল করেছি। তাই, বাছা, তোমার জন্য এখন আমি আর কী করতে পারি?”</div>
<div class="v" id="v38"><span class="vn">38</span> <span class="br-p"><br><br></span>এষৌ তাঁর বাবাকে বললেন, “বাবা, আপনার কাছে কি শুধু একটিই আশীর্বাদ আছে? বাবা, আমাকেও আশীর্বাদ করুন না!” পরে এষৌ জোরগলায় কেঁদে ফেলেছিলেন।</div>
<div class="v" id="v39"><span class="vn">39</span> <span class="br-p"><br><br></span>তাঁর বাবা ইস্‌হাক তাঁকে উত্তর দিলেন, <span class="br-p"><br><br></span><span class="br-ind"><br><span class="indent">&nbsp;</span></span>“তোমার বাসস্থান হবে<br> <span class="br-ind"><br><span class="indent">&nbsp;</span></span>ভূমির প্রাচুর্য থেকে দূরবর্তী,<br> <span class="br-ind"><br><span class="indent">&nbsp;</span></span>ঊর্ধ্বস্হ আকাশের শিশির থেকে দূরবর্তী।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>তরোয়ালের সাহায্যেই তুমি বেঁচে থাকবে<br> <span class="br-ind"><br><span class="indent">&nbsp;</span></span>আর তুমি তোমার ভাইয়ের সেবা করবে।<br> <span class="br-ind"><br><span class="indent">&nbsp;</span></span>কিন্তু তুমি যখন অস্থির হয়ে পড়বে,<br> <span class="br-ind"><br><span class="indent">&nbsp;</span></span>তখন তোমার কাঁধ থেকে<br> <span class="br-ind"><br><span class="indent">&nbsp;</span></span>তুমি তার জোয়াল ঝেড়ে ফেলবে।”<br></div>
<div class="v" id="v41"><span class="vn">41</span> <span class="br-p"><br><br></span>যাকোবের বিরুদ্ধে এষৌ মনে আক্রোশ পুষে রাখলেন, কারণ তাঁর বাবা যাকোবকে আশীর্বাদ দিয়েছিলেন। তিনি মনে মনে বললেন, “আমার বাবার জন্য শোকপ্রকাশের সময় আসন্ন; তারপরেই আমি আমার ভাই যাকোবকে হত্যা করব।”</div>
<div class="v" id="v42"><span class="vn">42</span> <span class="br-p"><br><br></span>রিবিকার বড় ছেলে কী বলেছেন, তা যখন তাঁকে বলা হল, তখন রিবিকা লোক পাঠিয়ে তাঁর ছোট ছেলে যাকোবকে ডেকে পাঠালেন ও তাঁকে বললেন, “তোমার দাদা এষৌ তোমাকে হত্যা করে প্রতিশোধ নেওয়ার পরিকল্পনা করছে।</div>
<div class="v" id="v43"><span class="vn">43</span> এখন তবে, বাছা, আমি যা বলছি তুমি তাই করো: এখনই তুমি হারণে আমার ভাই লাবনের কাছে পালিয়ে যাও।</div>
<div class="v" id="v44"><span class="vn">44</span> সেখানে অল্প কিছু দিন তাঁর কাছে গিয়ে থাকো, যতদিন না তোমার দাদার রাগ কমছে।</div>
<div class="v" id="v45"><span class="vn">45</span> যখন তোমার উপর তোমার দাদার রাগ শান্ত হয়ে যাবে ও তুমি যা যা করেছ, সে যখন সেসব কথা ভুলে যাবে, তখন আমি সেখান থেকে ফিরে আসার জন্য তোমাকে খবর পাঠাব। একই দিনে কেন আমি তোমাদের দুজনকেই হারাব?”</div>
<div class="v" id="v46"><span class="vn">46</span> <span class="br-p"><br><br></span>পরে রিবিকা ইস্‌হাককে বললেন, “এই হিত্তীয় মেয়েদের সাথে বসবাস করতে করতে আমি বিতৃষ্ণ হয়ে পড়েছি। এদের মতো যাকোবও যদি এই দেশের মেয়েদের মধ্যে থেকে, অর্থাৎ হিত্তীয় মেয়েদের মধ্যে থেকে কাউকে তার স্ত্রী করে আনে, তবে আমার বেঁচে থাকাই অর্থহীন হয়ে যাবে।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> যাকোব শব্দের অর্থ “সে গোড়ালি জাপটে ধরেছে,” এ এমন এক হিব্রু বাগ্‌ধারা, যার মানে “সে সুবিধা করে নেয়” বা “সে প্রতারণা করে”</div>
</div>
<!-- PARSED ABOVE; EDITING MAY BREAK PARSER -->
</body></html>