<html><head>
<meta http-equiv="Content-Type" content="text/html;charset=utf-8" />
<title>Gen 3 &ndash; আদি পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>আদি পুস্তক</b> &ndash; <a href="Gen_1.html">1</a> <a href="Gen_2.html">2</a> <b>3</b> <a href="Gen_4.html">4</a> <a href="Gen_5.html">5</a> ... <a href="Gen_50.html">50</a> </div><hr>
<h1>Gen 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মানুষের পাপে পতন</h2><span class="vn">1</span> <span class="br-p"><br><br></span>এখন সদাপ্রভু ঈশ্বরের নির্মিত যে কোনো বুনো পশুর মধ্যে সাপই ছিল সবচেয়ে ধূর্ত। সে নারীকে বলল, “সত্যিই কি ঈশ্বর বলেছেন, ‘তোমরা অবশ্যই বাগানের কোনও গাছের ফল খেয়ো না’?”</div>
<div class="v" id="v2"><span class="vn">2</span> <span class="br-p"><br><br></span>নারী সাপকে বললেন, “আমরা বাগানের গাছগুলি থেকে ফল খেতে পারি,</div>
<div class="v" id="v3"><span class="vn">3</span> কিন্তু ঈশ্বর বলেছেন, ‘বাগানের মাঝখানে যে গাছটি আছে, তার ফল তোমরা অবশ্যই খাবে না, আর এটি তোমরা ছোঁবেও না, এমনটি করলে তোমরা মারা যাবে।’ ”</div>
<div class="v" id="v4"><span class="vn">4</span> <span class="br-p"><br><br></span>“অবশ্যই তোমরা মরবে না,” সাপ নারীকে বলল।</div>
<div class="v" id="v5"><span class="vn">5</span> “কারণ ঈশ্বর জানেন যে, যখন তোমরা এটি খাবে, তখন তোমাদের চোখ খুলে যাবে, ও তোমরা ভালো-মন্দ জানার ক্ষেত্রে ঈশ্বরের মতো হয়ে যাবে।”</div>
<div class="v" id="v6"><span class="vn">6</span> <span class="br-p"><br><br></span>নারী যখন দেখলেন যে সেই গাছের ফলটি খাদ্য হিসাবে ভালো ও চোখের পক্ষে আনন্দদায়ক, এবং জ্ঞানার্জনের পক্ষেও কাম্য, তখন তিনি কয়েকটি ফল পেড়ে তা খেলেন। তিনি তাঁর সেই স্বামীকেও কয়েকটি ফল দিলেন, যিনি তাঁর সঙ্গেই ছিলেন ও তিনিও তা খেলেন।</div>
<div class="v" id="v7"><span class="vn">7</span> তখন তাঁদের দুজনেরই চোখ খুলে গেল, এবং তাঁরা অনুভব করলেন যে তারা উলঙ্গ; তাই তাঁরা ডুমুর গাছের পাতা একসাথে সেলাই করে নিজেদের জন্য আচ্ছাদন তৈরি করলেন।</div>
<div class="v" id="v8"><span class="vn">8</span> <span class="br-p"><br><br></span>তখন সেই মানুষটি ও তাঁর স্ত্রী সেই সদাপ্রভু ঈশ্বরের হাঁটার আওয়াজ শুনতে পেলেন, যিনি দিনের পড়ন্ত বেলায় বাগানে হেঁটে চলে বেড়াচ্ছিলেন, এবং তাঁরা সদাপ্রভু ঈশ্বরকে এড়িয়ে বাগানের গাছগুলির আড়ালে লুকিয়ে পড়লেন।</div>
<div class="v" id="v9"><span class="vn">9</span> কিন্তু সদাপ্রভু ঈশ্বর সেই মানুষটিকে ডেকে বললেন, “তুমি কোথায়?”</div>
<div class="v" id="v10"><span class="vn">10</span> <span class="br-p"><br><br></span>তিনি উত্তর দিলেন, “বাগানে আমি তোমার হাঁটার আওয়াজ শুনতে পেয়েছিলাম, আর আমি ভয় পেয়েছিলাম কারণ আমি যে উলঙ্গ; তাই আমি লুকিয়ে পড়েছি।”</div>
<div class="v" id="v11"><span class="vn">11</span> <span class="br-p"><br><br></span>আর সদাপ্রভু ঈশ্বর বললেন, “কে তোমাকে বলেছে যে তুমি উলঙ্গ? যে গাছের ফল না খাওয়ার আদেশ আমি তোমাকে দিয়েছিলাম, সেই গাছের ফল তুমি কি খেয়েছ?”</div>
<div class="v" id="v12"><span class="vn">12</span> <span class="br-p"><br><br></span>মানুষটি বললেন, “আমার সঙ্গে তুমি যে নারীকে এখানে রেখেছ—সে-ই গাছটি থেকে কয়েকটি ফল আমায় দিয়েছিল এবং আমি তা খেয়ে ফেলেছি।”</div>
<div class="v" id="v13"><span class="vn">13</span> <span class="br-p"><br><br></span>তখন সদাপ্রভু ঈশ্বর নারীকে বললেন, “তুমি এ কী করলে?” <span class="br-p"><br><br></span>নারী বললেন, “সাপ আমাকে প্রতারিত করেছে, ও আমি খেয়ে ফেলেছি।”</div>
<div class="v" id="v14"><span class="vn">14</span> <span class="br-p"><br><br></span>অতএব সদাপ্রভু ঈশ্বর সাপকে বললেন, “যেহেতু তুমি এমনটি করেছ, তাই <span class="br-p"><br><br></span><span class="br-ind"><br><span class="indent">&nbsp;</span></span>“সব গবাদি পশুর মধ্যে<br> <span class="br-ind"><br><span class="indent">&nbsp;</span></span>ও সব বুনো পশুর মধ্যে তুমিই হলে অভিশপ্ত!<br> <span class="br-ind"><br><span class="indent">&nbsp;</span></span>তুমি বুকে ভর দিয়ে চলবে<br> <span class="br-ind"><br><span class="indent">&nbsp;</span></span>আর সারা জীবনভর<br> <span class="br-ind"><br><span class="indent">&nbsp;</span></span>ধুলো খেয়ে যাবে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তোমার ও নারীর মধ্যে<br> <span class="br-ind"><br><span class="indent">&nbsp;</span></span>আর তোমার ও তার সন্তানসন্ততির<sup class="fnm"><a name="fnm1" href="#fn1">1</a></sup> মধ্যে<br> <span class="br-ind"><br><span class="indent">&nbsp;</span></span>আমি শত্রুতা জন্মাব;<br> <span class="br-ind"><br><span class="indent">&nbsp;</span></span>সে তোমার মাথা গুঁড়িয়ে দেবে<sup class="fnm"><a name="fnm2" href="#fn2">2</a></sup><br> <span class="br-ind"><br><span class="indent">&nbsp;</span></span>আর তুমি তার পায়ের গোড়ালিতে আঘাত হানবে।”<br></div>
<div class="v" id="v16"><span class="vn">16</span> <span class="br-p"><br><br></span>সদাপ্রভু ঈশ্বর নারীকে বললেন, <span class="br-p"><br><br></span><span class="br-ind"><br><span class="indent">&nbsp;</span></span>“আমি তোমার সন্তান প্রসবের ব্যথা খুব বাড়িয়ে দেব;<br> <span class="br-ind"><br><span class="indent">&nbsp;</span></span>প্রচণ্ড প্রসববেদনা সহ্য করে তুমি সন্তানের জন্ম দেবে।<br> <span class="br-ind"><br><span class="indent">&nbsp;</span></span>তোমার স্বামীর প্রতি তোমার আকুল বাসনা থাকবে,<br> <span class="br-ind"><br><span class="indent">&nbsp;</span></span>আর সে তোমার উপর কর্তৃত্ব করবে।”<br></div>
<div class="v" id="v17"><span class="vn">17</span> <span class="br-p"><br><br></span>আদমকে তিনি বললেন, “যেহেতু তুমি তোমার স্ত্রী-র কথা শুনে সেই গাছের ফল খেয়েছ, যেটির বিষয়ে আমি তোমাকে আদেশ দিয়েছিলাম, ‘তুমি এর ফল অবশ্যই খাবে না,’ তাই <span class="br-p"><br><br></span><span class="br-ind"><br><span class="indent">&nbsp;</span></span>“তোমার জন্য ভূমি অভিশপ্ত হল;<br> <span class="br-ind"><br><span class="indent">&nbsp;</span></span>আজীবন তুমি<br> <span class="br-ind"><br><span class="indent">&nbsp;</span></span>কঠোর পরিশ্রম করে তা থেকে খাবার খাবে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তা তোমার জন্য কাঁটাগাছ ও শিয়ালকাঁটা ফলাবে,<br> <span class="br-ind"><br><span class="indent">&nbsp;</span></span>আর তুমি ক্ষেতের লতাগুল্ম খাবে,<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>যতদিন না তুমি মাটিতে ফিরে যাচ্ছ,<br> <span class="br-ind"><br><span class="indent">&nbsp;</span></span>ততদিন তুমি কপালের ঘাম ঝরিয়ে তোমার খাবার খাবে,<br> <span class="br-ind"><br><span class="indent">&nbsp;</span></span>যেহেতু সেখান থেকেই তোমাকে আনা হল;<br> <span class="br-ind"><br><span class="indent">&nbsp;</span></span>কারণ তুমি তো ধুলো,<br> <span class="br-ind"><br><span class="indent">&nbsp;</span></span>আর ধুলোতেই তুমি যাবে ফিরে।”<br></div>
<div class="v" id="v20"><span class="vn">20</span> <span class="br-p"><br><br></span>আদম<sup class="fnm"><a name="fnm3" href="#fn3">3</a></sup> তাঁর স্ত্রীর নাম দিলেন হবা<sup class="fnm"><a name="fnm4" href="#fn4">4</a></sup>, কারণ তিনি হবেন সব জীবন্ত মানুষের মা।</div>
<div class="v" id="v21"><span class="vn">21</span> <span class="br-p"><br><br></span>সদাপ্রভু ঈশ্বর আদম ও তাঁর স্ত্রীর জন্য চামড়ার পোশাক বানিয়ে দিলেন এবং তাঁদের কাপড় পড়িয়ে দিলেন।</div>
<div class="v" id="v22"><span class="vn">22</span> আর সদাপ্রভু ঈশ্বর বললেন, “মানুষ এখন ভালো-মন্দের জ্ঞান পেয়ে আমাদের একজনের মতো হয়ে গিয়েছে। তাকে এই সুযোগ দেওয়া যাবে না, যেন সে তার হাত বাড়িয়ে আবার জীবনদায়ী গাছের ফল খেয়ে অমর হয়ে যায়।”</div>
<div class="v" id="v23"><span class="vn">23</span> তাই সদাপ্রভু ঈশ্বর তাঁকে এদন বাগান থেকে নির্বাসিত করে সেই ভূমিতে কাজ করার জন্য পাঠিয়ে দিলেন, যেখান থেকে তাঁকে তুলে আনা হল।</div>
<div class="v" id="v24"><span class="vn">24</span> সেই মানুষটিকে তাড়িয়ে দেওয়ার পর, এদন বাগানের পূর্বদিকে<sup class="fnm"><a name="fnm5" href="#fn5">5</a></sup> তিনি করূবদের<sup class="fnm"><a name="fnm6" href="#fn6">6</a></sup> মোতায়েন করে দিলেন এবং জীবনদায়ী গাছের কাছে পৌঁছানোর পথ রক্ষা করার জন্য ঘূর্ণায়মান জ্বলন্ত এক তরোয়ালও বসিয়ে দিলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, “বংশের”</div>
<div class="fn"><sup class="fnt"><a name="fn2" href="#fnm2">2</a></sup> অথবা, “মাথায় আঘাত করবে”</div>
<div class="fn"><sup class="fnt"><a name="fn3" href="#fnm3">3</a></sup> অথবা, “মানুষটি”</div>
<div class="fn"><sup class="fnt"><a name="fn4" href="#fnm4">4</a></sup> “হবা” শব্দের অর্থ খুব সম্ভবত “জীবন্ত”</div>
<div class="fn"><sup class="fnt"><a name="fn5" href="#fnm5">5</a></sup> অথবা, “সামনের দিকে”</div>
<div class="fn"><sup class="fnt"><a name="fn6" href="#fnm6">6</a></sup> অর্থাৎ, “পরাক্রমী স্বর্গদূতদের”</div>
</div>
<!-- PARSED ABOVE; EDITING MAY BREAK PARSER -->
</body></html>