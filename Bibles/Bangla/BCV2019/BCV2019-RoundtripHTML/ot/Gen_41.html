<html><head>
<meta http-equiv="Content-Type" content="text/html;charset=utf-8" />
<title>Gen 41 &ndash; আদি পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 41);">
<div id="navbar"><a href="../index.html">বাংলা সমকালীন সংস্করণ</a> &ndash; <b>আদি পুস্তক</b> &ndash; <a href="Gen_1.html">1</a> ... <a href="Gen_39.html">39</a> <a href="Gen_40.html">40</a> <b>41</b> <a href="Gen_42.html">42</a> <a href="Gen_43.html">43</a> ... <a href="Gen_50.html">50</a> </div><hr>
<h1>Gen 41</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ফরৌণের স্বপ্ন</h2><span class="vn">1</span> <span class="br-p"><br><br></span>সম্পূর্ণ দুই বছর যখন পার হয়ে গেল, তখন ফরৌণ একটি স্বপ্ন দেখলেন: তিনি নীলনদের কূলে দাঁড়িয়েছিলেন,</div>
<div class="v" id="v2"><span class="vn">2</span> তখন নদী থেকে সাতটি মসৃণ ও হৃষ্টপুষ্ট গরু উঠে এল, এবং সেগুলি নলখাগড়ার বনে চরছিল।</div>
<div class="v" id="v3"><span class="vn">3</span> এগুলির পরে অন্য আরও সাতটি কুৎসিতদর্শন ও অস্হিচর্মসার গরু, নীলনদ থেকে উঠে এল ও নদীর কূলে চরা সেই গরুগুলির পাশে এসে দাঁড়াল।</div>
<div class="v" id="v4"><span class="vn">4</span> আর যে গরুগুলি কুৎসিত ও অস্হিচর্মসার ছিল, সেগুলি মসৃণ ও হৃষ্টপুষ্ট গরুগুলিকে গিলে ফেলল। পরে ফরৌণ জেগে উঠলেন।</div>
<div class="v" id="v5"><span class="vn">5</span> <span class="br-p"><br><br></span>তিনি আবার ঘুমিয়ে পড়লেন ও দ্বিতীয় একটি স্বপ্ন দেখলেন: সাতটি স্বাস্হ্যকর ও সুন্দর শস্যদানার শিষ একটিমাত্র বৃন্তে বেড়ে উঠছিল।</div>
<div class="v" id="v6"><span class="vn">6</span> সেগুলির পরে, আরও সাতটি শস্যদানার শিষ—কৃষকায় ও পূর্বীয় বায়ু দ্বারা ঝলসিত শিষ অঙ্কুরিত হল।</div>
<div class="v" id="v7"><span class="vn">7</span> সেই সাতটি কৃষকায় শিষ সাতটি স্বাস্হ্যকর, পূর্ণ শিষকে গিলে ফেলল। পরে ফরৌণ জেগে উঠলেন; তা এক স্বপ্ন ছিল।</div>
<div class="v" id="v8"><span class="vn">8</span> <span class="br-p"><br><br></span>সকালবেলায় তাঁর মন অস্থির হয়ে পড়ল, তাই তিনি মিশরের সব জাদুকর ও জ্ঞানীগুণী মানুষজনকে ডেকে পাঠালেন। ফরৌণ তাঁর স্বপ্নের কথা তাদের বললেন, কিন্তু কেউই সেগুলি তাঁর জন্য ব্যখ্যা করে দিতে পারলেন না।</div>
<div class="v" id="v9"><span class="vn">9</span> <span class="br-p"><br><br></span>তখন সেই প্রধান পানপাত্র বহনকারী ফরৌণকে বলল, “আমার ত্রুটি-বিচ্যূতির কথা আজ আমার মনে পড়ছে।</div>
<div class="v" id="v10"><span class="vn">10</span> ফরৌণ একবার তাঁর দাসদের উপর ক্রুদ্ধ হলেন, এবং তিনি আমাকে ও প্রধান রুটিওয়ালাকে পাহারাদারদের দলপতির বাড়িতে বন্দি করে রেখেছিলেন।</div>
<div class="v" id="v11"><span class="vn">11</span> একই রাতে আমরা দুজনেই একটি করে স্বপ্ন দেখেছিলাম, এবং প্রত্যেকটি স্বপ্নেরই নিজস্ব এক অর্থ ছিল।</div>
<div class="v" id="v12"><span class="vn">12</span> সেখানে পাহারাদারদের দলপতির দাস, এক হিব্রু যুবক আমাদের সঙ্গেই ছিল। আমরা তাকে আমাদের স্বপ্নগুলি বললাম, এবং সে আমাদের জন্য সেগুলি ব্যখ্যা করে দিল, প্রত্যেককে তার স্বপ্নের অর্থ জানাল।</div>
<div class="v" id="v13"><span class="vn">13</span> আর যেভাবে সে আমাদের কাছে সেগুলি ব্যাখ্যা করে দিল, ঠিক সেভাবেই তা ঘটল: আমি আমার পদে পুনর্বহাল হলাম, এবং অন্যজনকে শূলে চড়ানো হল।”</div>
<div class="v" id="v14"><span class="vn">14</span> <span class="br-p"><br><br></span>অতএব ফরৌণ যোষেফকে ডেকে পাঠালেন, এবং তাঁকে তাড়াতাড়ি অন্ধকূপ থেকে নিয়ে আসা হল। চুল-দাড়ি কামিয়ে ও পোশাক পরিবর্তন করে তিনি ফরৌণের সামনে এলেন।</div>
<div class="v" id="v15"><span class="vn">15</span> <span class="br-p"><br><br></span>ফরৌণ যোষেফকে বললেন, “আমি একটি স্বপ্ন দেখেছি, এবং কেউই সেটির ব্যখ্যা করতে পারছে না। কিন্তু আমি তোমার বিষয়ে শুনেছি যে তুমি যখন কোনও স্বপ্নের কথা শোনো, তখন তা ব্যাখ্যা করে দিতে পারো।”</div>
<div class="v" id="v16"><span class="vn">16</span> <span class="br-p"><br><br></span>“আমি তা করতে পারি না,” যোষেফ ফরৌণকে উত্তর দিলেন, “কিন্তু ফরৌণের ইচ্ছানুসারে ঈশ্বরই তাঁকে উত্তর দেবেন।”</div>
<div class="v" id="v17"><span class="vn">17</span> <span class="br-p"><br><br></span>তখন ফরৌণ যোষেফকে বললেন, “আমার স্বপ্নে আমি যখন নীলনদের কূলে দাঁড়িয়েছিলাম,</div>
<div class="v" id="v18"><span class="vn">18</span> তখন নদী থেকে সাতটি হৃষ্টপুষ্ট ও মসৃণ গরু উঠে এল, এবং সেগুলি নলখাগড়ার বনে চরছিল।</div>
<div class="v" id="v19"><span class="vn">19</span> সেগুলির পিছু পিছু, অন্য সাতটি গরু উঠে এল—অস্হিসার ও খুব কুৎসিত এবং কৃষকায়। সমগ্র মিশর দেশে আমি এরকম কুৎসিত গরু কখনও দেখিনি।</div>
<div class="v" id="v20"><span class="vn">20</span> সেই কৃষকায়, কুৎসিত গরুগুলি সেই সাতটি হৃষ্টপুষ্ট গরুকে খেয়ে ফেলল।</div>
<div class="v" id="v21"><span class="vn">21</span> কিন্তু সেগুলি খেয়ে ফেলার পরও, কেউই বলতে পারেনি যে তারাই এ কাজ করল; আগের মতো তখনও সেগুলিকে কুৎসিতই দেখাচ্ছিল। পরে আমি জেগে উঠলাম।</div>
<div class="v" id="v22"><span class="vn">22</span> <span class="br-p"><br><br></span>“আমার স্বপ্নে আমি একই বৃন্তে বেড়ে ওঠা শস্যদানার সাতটি পূর্ণ ও স্বাস্হ্যকর শিষ দেখেছিলাম।</div>
<div class="v" id="v23"><span class="vn">23</span> সেগুলির পিছু পিছু, আরও সাতটি শিষ অঙ্কুরিত হল—শুকনো ও কৃষকায় ও পূর্বীয় বায়ু দ্বারা ঝলসিত।</div>
<div class="v" id="v24"><span class="vn">24</span> শস্যদানার সেই কৃষকায় শিষগুলি সেই সাতটি সুন্দর শিষকে গিলে ফেলল। আমি একথা জাদুকরদের বললাম, কিন্তু তাদের মধ্যে কেউই আমার কাছে তা ব্যাখ্যা করে দিতে পারেনি।”</div>
<div class="v" id="v25"><span class="vn">25</span> <span class="br-p"><br><br></span>তখন যোষেফ ফরৌণকে বললেন, “ফরৌণের স্বপ্নগুলি এক ও অনুরূপ। ঈশ্বর ফরৌণের কাছে প্রকাশ করে দিয়েছেন তিনি কী করতে চলেছেন।</div>
<div class="v" id="v26"><span class="vn">26</span> সাতটি সুন্দর গরু হল সাত বছর এবং সাতটি সুন্দর শস্যদানার শিষ হল সাত বছর; এ হল এক ও অনুরূপ স্বপ্ন।</div>
<div class="v" id="v27"><span class="vn">27</span> যে সাতটি কৃষকায়, কুৎসিত গরু পরে উঠে এল সেগুলি সাত বছর, এবং পূর্বীয় বায়ু দ্বারা ঝলসিত শস্যদানার সাতটি রুগ্ন অখাদ্য শিষও তা-ই: সেগুলি হল সাত বছরের দুর্ভিক্ষ।</div>
<div class="v" id="v28"><span class="vn">28</span> <span class="br-p"><br><br></span>“আমি ফরৌণকে যেমনটি বললাম তা ঠিক এরকম: ঈশ্বর যা করতে চলেছেন তা তিনি ফরৌণকে দেখিয়েছেন।</div>
<div class="v" id="v29"><span class="vn">29</span> মিশর দেশে অতিপ্রাচুর্যময় সাতটি বছর আসতে চলেছে,</div>
<div class="v" id="v30"><span class="vn">30</span> কিন্তু তার পিছু পিছু দুর্ভিক্ষ-কবলিত সাতটি বছর আসবে। তখন মিশরের সব প্রাচুর্য মানুষ ভুলে যাবে, এবং দুর্ভিক্ষ দেশটিকে ধ্বংস করে দেবে।</div>
<div class="v" id="v31"><span class="vn">31</span> দেশের প্রাচুর্যকে কেউ মনে রাখবে না, কারণ যে দুর্ভিক্ষ সেটির পিছু পিছু আসতে চলেছে তা খুব ভয়াবহ হবে।</div>
<div class="v" id="v32"><span class="vn">32</span> ফরৌণকে দুটি আকারে স্বপ্নটি দেওয়ার কারণ হল যে এই বিষয়টি ঈশ্বর দ্বারা অটলভাবে নিশ্চিত হয়ে আছে, এবং অচিরেই ঈশ্বর তা বাস্তবায়িত করবেন।</div>
<div class="v" id="v33"><span class="vn">33</span> <span class="br-p"><br><br></span>“আর এখন ফরৌণ একজন বিচক্ষণ ও বুদ্ধিমান লোক খুঁজে বের করুন এবং তার হাতে মিশর দেশের দায়িত্ব তুলে দিন।</div>
<div class="v" id="v34"><span class="vn">34</span> প্রাচুর্যময় সাত বছর ধরে মিশরে উৎপন্ন শস্যের এক-পঞ্চমাংশ আদায় করার জন্য ফরৌণ সারা দেশে ভারপ্রাপ্ত কর্মকর্তাদের নিয়োগ করুন।</div>
<div class="v" id="v35"><span class="vn">35</span> তাঁরা আগামী এই সুন্দর বছরগুলিতে যেন খাদ্যশস্য সংগ্রহ করেন এবং ফরৌণের কতৃর্ত্বের অধীনে সেই শস্য মজুত করে যেন নগরগুলিতে খাদ্যভাণ্ডার গড়ে রাখেন।</div>
<div class="v" id="v36"><span class="vn">36</span> মিশরের উপর দুর্ভিক্ষ-কবলিত যে সাতটি বছর নেমে আসতে চলেছে, সেই সময় ব্যবহারের উপযোগী করে দেশের জন্য এই খাদ্যশস্য মজুত করে রাখতে হবে, যেন দেশটি সেই দুর্ভিক্ষ দ্বারা ধ্বংস হয়ে না যায়।”</div>
<div class="v" id="v37"><span class="vn">37</span> <span class="br-p"><br><br></span>ফরৌণের ও তাঁর সব কর্মকর্তার কাছে সেই পরিকল্পনাটি বেশ ভালো বলে মনে হল।</div>
<div class="v" id="v38"><span class="vn">38</span> অতএব ফরৌণ তাঁদের জিজ্ঞাসা করলেন, “এই লোকটির মতো কাউকে কি আমরা খুঁজে পাব, যার অন্তরে ঈশ্বরের<sup class="fnm"><a name="fnm1" href="#fn1">1</a></sup> আত্মা আছে?”</div>
<div class="v" id="v39"><span class="vn">39</span> <span class="br-p"><br><br></span>পরে ফরৌণ যোষেফকে বললেন, “যেহেতু ঈশ্বর এসব কিছু তোমাকেই জানিয়ে দিয়েছেন, তাই তোমার মতো এত বিচক্ষণ ও জ্ঞানীগুণী আর কেউ নেই।</div>
<div class="v" id="v40"><span class="vn">40</span> তুমিই আমার প্রাসাদের দায়িত্ব সামলাবে, এবং আমার সব প্রজাকে তোমার আদেশের অধীন হতে হবে। শুধুমাত্র সিংহাসনের ক্ষেত্রে আমি তোমার চেয়ে মহত্তর হব।”</div>
<div class="v" id="v41"><h2>যোষেফ মিশরের দায়িত্ব পান</h2><span class="vn">41</span> <span class="br-p"><br><br></span>অতএব ফরৌণ যোষেফকে বললেন, “আমি এতদ্বারা তোমার হাতে সম্পূর্ণ মিশর দেশের দায়িত্ব সমর্পণ করে দিলাম।”</div>
<div class="v" id="v42"><span class="vn">42</span> পরে ফরৌণ নিজের আঙুল থেকে তাঁর সিলমোহরের আংটিটি খুলে যোষেফের আঙুলে পরিয়ে দিলেন। তিনি তাঁকে মিহি মসিনার আলখাল্লা দিয়ে সুসজ্জিত করলেন এবং তাঁর গলায় সোনার এক হার পরিয়ে দিলেন।</div>
<div class="v" id="v43"><span class="vn">43</span> তিনি তাঁকে পদমর্যাদায় তাঁর দ্বিতীয় প্রধান করে একটি রথে<sup class="fnm"><a name="fnm2" href="#fn2">2</a></sup> চড়িয়ে দিলেন এবং লোকজন তাঁর সামনে চিৎকার করল, “রাস্তা করে দাও<sup class="fnm"><a name="fnm3" href="#fn3">3</a></sup>!” এভাবে তিনি যোষেফের হাতে সম্পূর্ণ মিশর দেশের দায়িত্ব তুলে দিলেন।</div>
<div class="v" id="v44"><span class="vn">44</span> <span class="br-p"><br><br></span>পরে ফরৌণ যোষেফকে বললেন, “আমি ফরৌণ, কিন্তু তোমার আদেশ ছাড়া সমগ্র মিশরে কেউ হাত বা পা ওঠাবে না।”</div>
<div class="v" id="v45"><span class="vn">45</span> ফরৌণ যোষেফের নাম রাখলেন সাফনৎ-পানেহ এবং তাঁর স্ত্রী হওয়ার জন্য তিনি ওনের<sup class="fnm"><a name="fnm4" href="#fn4">4</a></sup> যাজক পোটীফেরের মেয়ে আসনৎকে দান করলেন। আর যোষেফ সমগ্র মিশর দেশ জুড়ে ঘুরে বেড়ালেন।</div>
<div class="v" id="v46"><span class="vn">46</span> <span class="br-p"><br><br></span>ত্রিশ বছর বয়সে যোষেফ মিশরের রাজা ফরৌণের কাজে যোগ দিলেন। আর যোষেফ ফরৌণের সামনে থেকে চলে গেলেন এবং সমগ্র মিশর জুড়ে ঘুরে বেড়ালেন।</div>
<div class="v" id="v47"><span class="vn">47</span> প্রাচুর্যময় সাত বছর জমিতে প্রচুর ফসল উৎপন্ন হল।</div>
<div class="v" id="v48"><span class="vn">48</span> প্রাচুর্যময় সেই সাত বছর ধরে মিশরে যত খাদ্যশস্য উৎপন্ন হল, যোষেফ সেসব সংগ্রহ করলেন ও নগরগুলিতে মজুত করে রাখলেন। প্রত্যেকটি নগরের চারপাশের জমিতে উৎপন্ন খাদ্যশস্য তিনি সেইসব নগরেই রেখে দিলেন।</div>
<div class="v" id="v49"><span class="vn">49</span> প্রচুর খাদ্যশস্য, সমুদ্রের বালুকণার মতো করে যোষেফ মজুত করে ফেললেন; তা পরিমাণে এত বেশি ছিল যে তিনি হিসেব রাখা বন্ধ করে দিলেন কারণ তা অসম্ভব হয়ে পড়েছিল।</div>
<div class="v" id="v50"><span class="vn">50</span> <span class="br-p"><br><br></span>দুর্ভিক্ষ-কবলিত বছরগুলি এসে পড়ার আগেই, ওনের যাজক পোটীফেরের মেয়ে আসনতের মাধ্যমে যোষেফের দুই ছেলে জন্মেছিল।</div>
<div class="v" id="v51"><span class="vn">51</span> যোষেফ তাঁর বড় ছেলের নাম রাখলেন মনঃশি<sup class="fnm"><a name="fnm5" href="#fn5">5</a></sup> এবং বললেন, “যেহেতু ঈশ্বর আমাকে আমার সব দুঃখকষ্ট ও আমার বাবার পুরো পরিবারকেই ভুলিয়ে দিয়েছেন।”</div>
<div class="v" id="v52"><span class="vn">52</span> দ্বিতীয় ছেলের নাম তিনি রাখলেন ইফ্রয়িম<sup class="fnm"><a name="fnm6" href="#fn6">6</a></sup> এবং বললেন “যেহেতু ঈশ্বর আমাকে আমার দুঃখের দেশে ফলপ্রসূ করেছেন।”</div>
<div class="v" id="v53"><span class="vn">53</span> <span class="br-p"><br><br></span>মিশরে প্রাচুর্যময় সাত বছর সমাপ্ত হল,</div>
<div class="v" id="v54"><span class="vn">54</span> এবং দুর্ভিক্ষ-কবলিত সাত বছর শুরু হল, যোষেফ ঠিক যেমনটি বলেছিলেন। অন্যান্য দেশেও দুর্ভিক্ষ হল, কিন্তু সমগ্র মিশর দেশে খাদ্যদ্রব্য ছিল।</div>
<div class="v" id="v55"><span class="vn">55</span> সমগ্র মিশরে যখন দুর্ভিক্ষের অনুভূতি শুরু হল, তখন প্রজারা ফরৌণের কাছে খাদ্যদ্রব্যের জন্য কান্নাকাটি করল। তখন ফরৌণ সব মিশরবাসীকে বললেন, “যোষেফের কাছে যাও ও সে যা বলবে তাই করো।”</div>
<div class="v" id="v56"><span class="vn">56</span> <span class="br-p"><br><br></span>দুর্ভিক্ষ যখন সমগ্র দেশে ছড়িয়ে পড়ল, তখন যোষেফ সব আড়ত খুলে দিলেন ও মিশরীয়দের কাছে খাদ্যশস্য বিক্রি করলেন, কারণ সমগ্র মিশর জুড়ে দুর্ভিক্ষ ভয়াবহ রূপ ধারণ করল।</div>
<div class="v" id="v57"><span class="vn">57</span> সমগ্র জগৎ মিশরে যোষেফের কাছে খাদ্যশস্য কিনতে এল, কারণ দুর্ভিক্ষ সর্বত্র ভয়াবহ রূপ ধারণ করল।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, দেবতাদের</div>
<div class="fn"><sup class="fnt"><a name="fn2" href="#fnm2">2</a></sup> অথবা, পদমর্যাদায় তাঁর দ্বিতীয় প্রধানের রথে; বা, তাঁর দ্বিতীয় রথে</div>
<div class="fn"><sup class="fnt"><a name="fn3" href="#fnm3">3</a></sup> অথবা, মাথা নত করো</div>
<div class="fn"><sup class="fnt"><a name="fn4" href="#fnm4">4</a></sup> অর্থাৎ, হেলিওপোলিস; ৫০ পদের ক্ষেত্রেও একই কথা প্রযোজ্য</div>
<div class="fn"><sup class="fnt"><a name="fn5" href="#fnm5">5</a></sup> হিব্রু ভাষায় মনঃশি শব্দটি, ভুলে যাওয়ার সমার্থক</div>
<div class="fn"><sup class="fnt"><a name="fn6" href="#fnm6">6</a></sup> হিব্রু ভাষায় ইফ্রয়িম শব্দটি শুনলে মনে হয় দ্বিগুণ ফলপ্রসূ</div>
</div>
<!-- PARSED ABOVE; EDITING MAY BREAK PARSER -->
</body></html>