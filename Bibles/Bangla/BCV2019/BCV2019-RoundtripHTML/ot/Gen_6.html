<html><head>
<meta http-equiv="Content-Type" content="text/html;charset=utf-8" />
<title>Gen 6 &ndash; আদি পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 6);">
<div id="navbar"><a href="../index.html">বাংলা সমকালীন সংস্করণ</a> &ndash; <b>আদি পুস্তক</b> &ndash; <a href="Gen_1.html">1</a> ... <a href="Gen_4.html">4</a> <a href="Gen_5.html">5</a> <b>6</b> <a href="Gen_7.html">7</a> <a href="Gen_8.html">8</a> ... <a href="Gen_50.html">50</a> </div><hr>
<h1>Gen 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জগতের দুষ্টতা</h2><span class="vn">1</span> <span class="br-p"><br><br></span>পৃথিবীতে মানুষের সংখ্যা যখন বাড়তে শুরু করল ও তাদের ঔরসে কন্যাসন্তানেরা জন্মাল,</div>
<div class="v" id="v2"><span class="vn">2</span> তখন ঈশ্বরের ছেলেরা দেখল যে মানুষের মেয়েরা বেশ সুন্দরী, এবং তাদের মধ্যে থেকে তারা নিজেদের পছন্দমতো মেয়েকে বিয়ে করল।</div>
<div class="v" id="v3"><span class="vn">3</span> তখন সদাপ্রভু বললেন, “আমার আত্মা অনন্তকাল ধরে মানুষের সাথে বিবাদ করবেন<sup class="fnm"><a name="fnm1" href="#fn1">1</a></sup> না, কারণ তারা নশ্বর;<sup class="fnm"><a name="fnm2" href="#fn2">2</a></sup> তাদের আয়ু হবে 120 বছর।”</div>
<div class="v" id="v4"><span class="vn">4</span> <span class="br-p"><br><br></span>সে যুগে পৃথিবীতে নেফিলীমরা<sup class="fnm"><a name="fnm3" href="#fn3">3</a></sup> বসবাস করত—এবং পরবর্তীকালেও করত—যখন ঈশ্বরের ছেলেরা মানুষের মেয়েদের সঙ্গে সহবাস করল এবং তাদের মাধ্যমে সন্তানসন্ততি লাভ করল। তারাই প্রাচীনকালের বীরপুরুষ, বিখ্যাত মানুষ হল।</div>
<div class="v" id="v5"><span class="vn">5</span> <span class="br-p"><br><br></span>সদাপ্রভু দেখলেন পৃথিবীতে মানুষের দুষ্টতা কত বেড়ে গিয়েছে, এবং তাদের অন্তরের চিন্তাভাবনার প্রত্যেকটি প্রবণতা সবসময় শুধু মন্দই থেকে গেল।</div>
<div class="v" id="v6"><span class="vn">6</span> পৃথিবীতে মানবজাতিকে তৈরি করেছেন বলে সদাপ্রভু মর্মাহত হলেন, এবং তাঁর অন্তর গভীর মর্মবেদনায় ভরে উঠল।</div>
<div class="v" id="v7"><span class="vn">7</span> তাই সদাপ্রভু বললেন, “যে মানবজাতিকে আমি সৃষ্টি করলাম, তাদের—এবং তাদের সাথে সাথে পশুদের, পাখিদের ও সরীসৃপ প্রাণীদেরও—আমি এই পৃথিবীর বুক থেকে নিশ্চিহ্ন করে ফেলব, কারণ তাদের তৈরি করেছি বলে আমার অনুতাপ হচ্ছে।”</div>
<div class="v" id="v8"><span class="vn">8</span> কিন্তু নোহ সদাপ্রভুর দৃষ্টিতে অনুগ্রহ লাভ করলেন।</div>
<div class="v" id="v9"><h2>নোহ এবং জলপ্লাবন</h2><span class="vn">9</span> <span class="br-p"><br><br></span>এই হল নোহ ও তাঁর পরিবারের বিবরণ। <span class="br-p"><br><br></span>নোহ তাঁর সমকালীন লোকদের মধ্যে এক ধার্মিক, অনিন্দনীয় লোক ছিলেন, আর তিনি বিশ্বস্ততাপূর্বক ঈশ্বরের সাথে চলাফেরা করতেন।</div>
<div class="v" id="v10"><span class="vn">10</span> নোহের তিনটি ছেলে ছিল: শেম, হাম ও যেফৎ।</div>
<div class="v" id="v11"><span class="vn">11</span> <span class="br-p"><br><br></span>এমতাবস্থায় পৃথিবী ঈশ্বরের দৃষ্টিতে নীতিভ্রষ্ট ছিল এবং হিংস্রতাতেও পরিপূর্ণ হয়েছিল।</div>
<div class="v" id="v12"><span class="vn">12</span> ঈশ্বর দেখলেন পৃথিবী কত নীতিভ্রষ্ট হয়ে গিয়েছে, কারণ পৃথিবীর সব মানুষজন তাদের জীবনযাপন নীতিভ্রষ্ট করে তুলেছিল।</div>
<div class="v" id="v13"><span class="vn">13</span> অতএব ঈশ্বর নোহকে বললেন, “আমি সব মানুষের জীবন শেষ করে দিতে চলেছি, কারণ এদের জন্যই পৃথিবী হিংস্রতায় পরিপূর্ণ হয়ে উঠেছে। আমি নির্ঘাৎ তাদের ও পৃথিবীকে একসাথে ধ্বংস করে দিতে চলেছি।</div>
<div class="v" id="v14"><span class="vn">14</span> তাই তুমি নিজেই দেবদারু কাঠ দিয়ে একটি জাহাজ তৈরি করো; তার মধ্যে কয়েকটি কামরা তৈরি কোরো এবং তার ভিতরের ও বাইরের দিকে আলকাতরা মাখিয়ে দিয়ো।</div>
<div class="v" id="v15"><span class="vn">15</span> এভাবেই তোমাকে এটি তৈরি করতে হবে: জাহাজটি 135 মিটার লম্বা, 23 মিটার চওড়া ও 14 মিটার উঁচু<sup class="fnm"><a name="fnm4" href="#fn4">4</a></sup> হবে।</div>
<div class="v" id="v16"><span class="vn">16</span> এর একটি ছাদ তৈরি কোরো এবং ছাদের নিচে চারদিকে 45 সেন্টিমিটার<sup class="fnm"><a name="fnm5" href="#fn5">5</a></sup> উঁচু একটি জানালা তৈরি কোরো। জাহাজটির একদিকে একটি দরজা তৈরি কোরো এবং জাহাজে নিম্ন, মধ্যম ও উপর তলা তৈরি কোরো।</div>
<div class="v" id="v17"><span class="vn">17</span> পৃথিবীতে বন্যার জল পাঠিয়ে আমি আকাশমণ্ডলের নিচে থাকা সব প্রাণকে, প্রাণবায়ুবিশিষ্ট প্রত্যেকটি প্রাণীকে ধ্বংস করে দিতে চলেছি। পৃথিবীর সবকিছু ধ্বংস হবে।</div>
<div class="v" id="v18"><span class="vn">18</span> কিন্তু তোমার সাথে আমি আমার নিয়ম প্রতিষ্ঠিত করব, এবং তুমি সেই জাহাজে প্রবেশ করবে—তুমি ও তোমার সাথে তোমার ছেলেরা, ও তোমার স্ত্রী এবং তোমার পুত্রবধূরাও।</div>
<div class="v" id="v19"><span class="vn">19</span> সব জীবিত প্রাণীর মধ্যে থেকে এক এক জোড়া করে মদ্দা ও মাদি প্রাণীকে তোমার সাথে বাঁচিয়ে রাখার জন্য তোমাকে জাহাজে এনে রাখতে হবে।</div>
<div class="v" id="v20"><span class="vn">20</span> জীবিত থাকার জন্য সব ধরনের পাখি, সব ধরনের পশু এবং সব ধরনের সরীসৃপ প্রাণী দুটি দুটি করে তোমার কাছে আসবে।</div>
<div class="v" id="v21"><span class="vn">21</span> তোমাদের ও তাদের সকলের খাদ্যরূপে তোমাকে সব ধরনের খাদ্যদ্রব্য মজুত করতে হবে।”</div>
<div class="v" id="v22"><span class="vn">22</span> <span class="br-p"><br><br></span>ঈশ্বর যেমন আদেশ দিয়েছিলেন, নোহ সবকিছু ঠিক সেভাবেই করলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, আমার আত্মা অনন্তকাল ধরে মানুষের মধ্যে থাকবেন না</div>
<div class="fn"><sup class="fnt"><a name="fn2" href="#fnm2">2</a></sup> অথবা, নীতিভ্রষ্ট</div>
<div class="fn"><sup class="fnt"><a name="fn3" href="#fnm3">3</a></sup> শব্দটির সঠিক অর্থ অস্পষ্ট, অবশ্য এর অর্থ হতে পারে দানবেরা; গণনা পুস্তক ১৩:৩৩ পদও দেখুন</div>
<div class="fn"><sup class="fnt"><a name="fn4" href="#fnm4">4</a></sup> মূল ভাষায়, ৩০০ হাত লম্বা, পঞ্চাশ হাত চওড়া ও ত্রিশ হাত উঁচু</div>
<div class="fn"><sup class="fnt"><a name="fn5" href="#fnm5">5</a></sup> মূল ভাষায় এক হাত</div>
</div>
<!-- PARSED ABOVE; EDITING MAY BREAK PARSER -->
</body></html>