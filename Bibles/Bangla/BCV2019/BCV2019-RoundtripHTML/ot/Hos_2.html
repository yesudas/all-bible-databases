<html><head>
<meta http-equiv="Content-Type" content="text/html;charset=utf-8" />
<title>Hos 2 &ndash; হোশেয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 2);">
<div id="navbar"><a href="../index.html">বাংলা সমকালীন সংস্করণ</a> &ndash; <b>হোশেয়</b> &ndash; <a href="Hos_1.html">1</a> <b>2</b> <a href="Hos_3.html">3</a> <a href="Hos_4.html">4</a> ... <a href="Hos_14.html">14</a> </div><hr>
<h1>Hos 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>“তোমাদের ভাইদের বলো, ‘আমার প্রজা’ এবং তোমাদের বোনেদের বলো, ‘আমার প্রিয়পাত্রী।’</div>
<div class="v" id="v2"><h2>ইস্রায়েলের শাস্তি ও পুনঃপ্রতিষ্ঠা</h2><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“তোমাদের মাকে তিরস্কার করো, তিরস্কার করো তাকে,<br> <span class="br-ind"><br><span class="indent">&nbsp;</span></span>কারণ সে আমার স্ত্রী নয়,<br> <span class="br-ind"><br><span class="indent">&nbsp;</span></span>এবং আমিও তার স্বামী নই।<br> <span class="br-ind"><br><span class="indent">&nbsp;</span></span>সে তার মুখমণ্ডল থেকে ব্যভিচারী চাউনি<br> <span class="br-ind"><br><span class="indent">&nbsp;</span></span>এবং তার স্তনযুগলের মধ্য থেকে অবিশ্বস্ততা দূর করুক।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তা না হলে আমি তাকে বিবস্ত্র করব<br> <span class="br-ind"><br><span class="indent">&nbsp;</span></span>এবং জন্মক্ষণে সে যেমন ছিল, তেমনই তাকে উলঙ্গ রেখে দেব;<br> <span class="br-ind"><br><span class="indent">&nbsp;</span></span>আমি তাকে এক মরুপ্রান্তর সদৃশ করব,<br> <span class="br-ind"><br><span class="indent">&nbsp;</span></span>তাকে এক শুষ্ক-ভূমিতে পরিণত করব<br> <span class="br-ind"><br><span class="indent">&nbsp;</span></span>এবং পিপাসায় তার প্রাণ হরণ করব।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমি তার ছেলেমেয়েদের প্রতি ভালোবাসা প্রদর্শন করব না,<br> <span class="br-ind"><br><span class="indent">&nbsp;</span></span>কারণ তারা ব্যভিচারের সন্তান।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তাদের মা অবিশ্বস্ত হয়েছে<br> <span class="br-ind"><br><span class="indent">&nbsp;</span></span>ও কলঙ্কিত হয়ে তাদের গর্ভে ধারণ করেছে।<br> <span class="br-ind"><br><span class="indent">&nbsp;</span></span>সে বলেছে, ‘আমি আমার প্রেমিকদের পশ্চাদগামী হব,<br> <span class="br-ind"><br><span class="indent">&nbsp;</span></span>যারা আমার অন্নজল, আমার পশম ও মসিনার পোশাক,<br> <span class="br-ind"><br><span class="indent">&nbsp;</span></span>আমার তেল ও আমার পানীয় যুগিয়ে দেয়।’<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তাই আমি কাঁটাঝোপে তার পথ রুদ্ধ করব;<br> <span class="br-ind"><br><span class="indent">&nbsp;</span></span>আমি তাকে প্রাচীরের মধ্যে অবরুদ্ধ করব, যেন সে তার সেই পথ খুঁজে না পায়।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সে তার প্রেমিকদের পশ্চাদ্ধাবন করবে, কিন্তু তাদের নাগাল পাবে না;<br> <span class="br-ind"><br><span class="indent">&nbsp;</span></span>সে তাদের অন্বেষণ করবে, কিন্তু তাদের সন্ধান পাবে না।<br> <span class="br-ind"><br><span class="indent">&nbsp;</span></span>তখন সে বলবে,<br> <span class="br-ind"><br><span class="indent">&nbsp;</span></span>‘আমি আমার প্রথম স্বামীর কাছে ফিরে যাব,<br> <span class="br-ind"><br><span class="indent">&nbsp;</span></span>কারণ তখন আমি এখনকার চেয়ে ভালো ছিলাম।’<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সে স্বীকার করেনি যে, আমিই সেই জন<br> <span class="br-ind"><br><span class="indent">&nbsp;</span></span>যে তাকে শস্য, নতুন দ্রাক্ষারস ও তেল দিতাম,<br> <span class="br-ind"><br><span class="indent">&nbsp;</span></span>তাকে অপরিমিত পরিমাণে সোনা ও রুপো দিতাম,<br> <span class="br-ind"><br><span class="indent">&nbsp;</span></span>যা তারা বায়াল-দেবতার উদ্দেশে ব্যবহার করেছে। <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>“অতএব, আমার শস্য পরিপক্ব হলে<br> <span class="br-ind"><br><span class="indent">&nbsp;</span></span>ও আমার নতুন দ্রাক্ষারস তৈরি হলে, আমি সেগুলি অপসারিত করব।<br> <span class="br-ind"><br><span class="indent">&nbsp;</span></span>তার নগ্নতা নিবারণের জন্য দেওয়া,<br> <span class="br-ind"><br><span class="indent">&nbsp;</span></span>আমার পশম ও মসিনার পোশাক আমি ফেরত নেব।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাই এখন আমি তার প্রেমিকদের সম্মুখে<br> <span class="br-ind"><br><span class="indent">&nbsp;</span></span>তার চরিত্রহীনতার কথা প্রকাশ করব;<br> <span class="br-ind"><br><span class="indent">&nbsp;</span></span>আমার হাত থেকে কেউ তাকে নিস্তার করতে পারবে না।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমি তার সমস্ত আনন্দ উদ্‌যাপন,<br> <span class="br-ind"><br><span class="indent">&nbsp;</span></span>তার বাৎসরিক উৎসব-অনুষ্ঠান, তার অমাবস্যা,<br> <span class="br-ind"><br><span class="indent">&nbsp;</span></span>সাব্বাথদিনগুলি ও তার নিরূপিত পালা-পার্বনগুলি আমি বন্ধ করে দেব।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমি তার সব দ্রাক্ষালতা, তার ডুমুর গাছগুলি আমি ধ্বংস করব,<br> <span class="br-ind"><br><span class="indent">&nbsp;</span></span>কারণ সে বলেছিল যে, সেগুলি তার প্রেমিকদের কাছ থেকে পাওয়া বেতনস্বরূপ;<br> <span class="br-ind"><br><span class="indent">&nbsp;</span></span>আমি সেগুলিকে ঘন ঝোপঝাড়ে পরিণত করব,<br> <span class="br-ind"><br><span class="indent">&nbsp;</span></span>বন্যপশুরা সেগুলি গ্রাস করবে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>বায়াল-দেবতাদের উদ্দেশে সে যতদিন ধূপদাহ করেছিল,<br> <span class="br-ind"><br><span class="indent">&nbsp;</span></span>তার জন্য আমি তাকে শাস্তি দেব;<br> <span class="br-ind"><br><span class="indent">&nbsp;</span></span>সে আংটি ও বিভিন্ন অলংকারে নিজেকে সজ্জিত করত<br> <span class="br-ind"><br><span class="indent">&nbsp;</span></span>এবং তার প্রেমিকদের পশ্চাদগামী হতো,<br> <span class="br-ind"><br><span class="indent">&nbsp;</span></span>কিন্তু আমাকে সে ভুলে গিয়েছিল,”<br> <span class="br-ind"><br><span class="indent">&nbsp;</span></span>সদাপ্রভু একথা ঘোষণা করেন। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>“অতএব আমি এখন তাকে বিমোহিত করব;<br> <span class="br-ind"><br><span class="indent">&nbsp;</span></span>তাকে মরুপ্রান্তরের পথে চালিত করব,<br> <span class="br-ind"><br><span class="indent">&nbsp;</span></span>ও তার সঙ্গে কোমল স্বরে কথা বলব।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সেখানে আমি তাকে তার দ্রাক্ষাকুঞ্জ ফিরিয়ে দেব<br> <span class="br-ind"><br><span class="indent">&nbsp;</span></span>এবং আখোর<sup class="fnm"><a name="fnm1" href="#fn1">1</a></sup> উপত্যকাকে তৈরি করব এক আশার দুয়ারে।<br> <span class="br-ind"><br><span class="indent">&nbsp;</span></span>সেখানে সে তার যৌবনকালের দিনগুলির মতো প্রতিক্রিয়া<sup class="fnm"><a name="fnm2" href="#fn2">2</a></sup> করবে,<br> <span class="br-ind"><br><span class="indent">&nbsp;</span></span>যেমন যেদিন সে মিশর ছেড়ে বের হয়ে এসেছিল।” <span class="br-p"><br><br></span><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সদাপ্রভু বলেন, “সেদিন,<br> <span class="br-ind"><br><span class="indent">&nbsp;</span></span>তুমি আমাকে ‘আমার স্বামী’<sup class="fnm"><a name="fnm3" href="#fn3">3</a></sup> বলে সম্বোধন করবে;<br> <span class="br-ind"><br><span class="indent">&nbsp;</span></span>তুমি আর আমাকে ‘আমার প্রভু’<sup class="fnm"><a name="fnm4" href="#fn4">4</a></sup> বলে সম্বোধন করবে না।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমি তার ওষ্ঠাধর থেকে যাবতীয় বায়াল-দেবতার নাম মুছে দেব;<br> <span class="br-ind"><br><span class="indent">&nbsp;</span></span>তাদের নাম আর কখনও উচ্চারণ করা হবে না।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সেদিন আমি তাদের হয়ে মাঠের সমস্ত পশু, আকাশের সমস্ত পাখি<br> <span class="br-ind"><br><span class="indent">&nbsp;</span></span>এবং মাটিতে বিচরণকারী যাবতীয় সরীসৃপের সঙ্গে একটি চুক্তি করব।<br> <span class="br-ind"><br><span class="indent">&nbsp;</span></span>আমি দেশ থেকে লোপ করব<br> <span class="br-ind"><br><span class="indent">&nbsp;</span></span>ধনুক, তরোয়াল ও যুদ্ধ<br> <span class="br-ind"><br><span class="indent">&nbsp;</span></span>যেন সকলে নিরাপদে শয়ন করতে পারে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমি তোমাকে চিরকালের জন্য আমার আপন করার জন্য বাগ্‌দান করব;<br> <span class="br-ind"><br><span class="indent">&nbsp;</span></span>আমি তোমাকে ধার্মিকতায়, ন্যায়বিচারে,<br> <span class="br-ind"><br><span class="indent">&nbsp;</span></span>প্রেমে ও করুণায় বাগ্‌দান করব।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমি বিশ্বস্ততার সঙ্গে তোমাকে বাগ্‌দান করব,<br> <span class="br-ind"><br><span class="indent">&nbsp;</span></span>এর ফলে তুমি সদাপ্রভুকে জানতে পারবে।” <span class="br-p"><br><br></span><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সদাপ্রভু বলেন, “সেদিন আমি সাড়া দেব,<br> <span class="br-ind"><br><span class="indent">&nbsp;</span></span>আমি আকাশমণ্ডলের ডাকে সাড়া দেব<br> <span class="br-ind"><br><span class="indent">&nbsp;</span></span>আর তারা ধরিত্রীর আহ্বানে সাড়া দেবে;<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>এবং ধরিত্রী তখন শস্য,<br> <span class="br-ind"><br><span class="indent">&nbsp;</span></span>নতুন দ্রাক্ষারস ও তেলের ডাকে সাড়া দেবে<br> <span class="br-ind"><br><span class="indent">&nbsp;</span></span>এবং তারা সকলে যিষ্রিয়েলকে<sup class="fnm"><a name="fnm5" href="#fn5">5</a></sup> সাড়া দেবে।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আমি আমারই জন্য তাকে দেশের মধ্যে রোপণ করব;<br> <span class="br-ind"><br><span class="indent">&nbsp;</span></span>তাঁর প্রতি আমি আমার প্রেম প্রদর্শন করব, যাকে এক সময় বলেছিলাম, ‘তুমি আমার প্রিয়পাত্রী নও।’<br> <span class="br-ind"><br><span class="indent">&nbsp;</span></span>যাদের আমি এক সময় বলেছিলাম, ‘আমার প্রজা নও,’ তাদের আমি বলব, ‘তোমরা আমার প্রজা’;<br> <span class="br-ind"><br><span class="indent">&nbsp;</span></span>আর তারা বলবে, ‘তুমি আমার ঈশ্বর।’ ”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> আখর শব্দটির অর্থ, দুশ্চিন্তাগ্রস্ত হওয়া বা ব্যাকুলতা।</div>
<div class="fn"><sup class="fnt"><a name="fn2" href="#fnm2">2</a></sup> গান গাইবে</div>
<div class="fn"><sup class="fnt"><a name="fn3" href="#fnm3">3</a></sup> হিব্রু: ঈশী।</div>
<div class="fn"><sup class="fnt"><a name="fn4" href="#fnm4">4</a></sup> হিব্রু: বালী বা বায়াল-দেবতা।</div>
<div class="fn"><sup class="fnt"><a name="fn5" href="#fnm5">5</a></sup> যিষ্রিয়েল শব্দটির অর্থ, ঈশ্বর রোপণ করেন।</div>
</div>
<!-- PARSED ABOVE; EDITING MAY BREAK PARSER -->
</body></html>