<html><head>
<meta http-equiv="Content-Type" content="text/html;charset=utf-8" />
<title>Hos 7 &ndash; হোশেয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 7);">
<div id="navbar"><a href="../index.html">বাংলা সমকালীন সংস্করণ</a> &ndash; <b>হোশেয়</b> &ndash; <a href="Hos_1.html">1</a> ... <a href="Hos_5.html">5</a> <a href="Hos_6.html">6</a> <b>7</b> <a href="Hos_8.html">8</a> <a href="Hos_9.html">9</a> ... <a href="Hos_14.html">14</a> </div><hr>
<h1>Hos 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>যখনই আমি ইস্রায়েলের রোগনিরাময় করি,<br> <span class="br-ind"><br><span class="indent">&nbsp;</span></span>তখনই ইফ্রয়িমের পাপসকল উন্মোচিত হয়<br> <span class="br-ind"><br><span class="indent">&nbsp;</span></span>এবং শমরিয়ার অপরাধসকল প্রকাশিত হয়ে পড়ে।<br> <span class="br-ind"><br><span class="indent">&nbsp;</span></span>তারা ছলনা করা চর্চা করে,<br> <span class="br-ind"><br><span class="indent">&nbsp;</span></span>চোরের মতো সিঁধ কেটে ঘরে ঢোকে,<br> <span class="br-ind"><br><span class="indent">&nbsp;</span></span>দস্যুর মতো পথে পথে ডাকাতি করে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কিন্তু তারা বুঝতে পারে না,<br> <span class="br-ind"><br><span class="indent">&nbsp;</span></span>তাদের সব দুষ্কর্ম আমার স্মরণে থাকে।<br> <span class="br-ind"><br><span class="indent">&nbsp;</span></span>তাদের পাপগুলি তাদের ঘিরে রেখেছে;<br> <span class="br-ind"><br><span class="indent">&nbsp;</span></span>সেগুলি সবসময়ই আমার সামনে আছে। <span class="br-p"><br><br></span><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>“তারা তাদের দুষ্টতার দ্বারা রাজাকে<br> <span class="br-ind"><br><span class="indent">&nbsp;</span></span>এবং মিথ্যা কথা দ্বারা তাদের সম্মানিত লোকদের খুশি করে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তারা সবাই ব্যভিচারী,<br> <span class="br-ind"><br><span class="indent">&nbsp;</span></span>তারা উনুনের মতো জ্বলতে থাকে,<br> <span class="br-ind"><br><span class="indent">&nbsp;</span></span>ময়দার তাল মেখে তা ফেঁপে না ওঠা পর্যন্ত<br> <span class="br-ind"><br><span class="indent">&nbsp;</span></span>পাচককে সেই আগুন খোঁচাতে হয় না।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমাদের রাজার উৎসবের দিনে<br> <span class="br-ind"><br><span class="indent">&nbsp;</span></span>সম্মানিত লোকেরা সুরাপানে উত্তপ্ত হয়ে পড়ে,<br> <span class="br-ind"><br><span class="indent">&nbsp;</span></span>আর সে বিদ্রুপকারীদের সঙ্গে হাত মেলায়।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তাদের হৃদয় চুল্লির মতো,<br> <span class="br-ind"><br><span class="indent">&nbsp;</span></span>তারা গোপন উদ্দেশ্যে তার কাছে উপস্থিত হয়।<br> <span class="br-ind"><br><span class="indent">&nbsp;</span></span>সমস্ত রাত্রি তাদের কামনা-বাসনা ধিকিধিকি জ্বলতে থাকে,<br> <span class="br-ind"><br><span class="indent">&nbsp;</span></span>সকালে তা অগ্নিশিখার মতো প্রজ্বলিত হয়।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তারা সকলেই চুল্লির মতো উত্তপ্ত,<br> <span class="br-ind"><br><span class="indent">&nbsp;</span></span>তারা তাদের শাসকদের গ্রাস করে।<br> <span class="br-ind"><br><span class="indent">&nbsp;</span></span>তাদের সব রাজার পতন হয়,<br> <span class="br-ind"><br><span class="indent">&nbsp;</span></span>এবং তারা কেউই আমাকে আহ্বান করে না। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>“ইফ্রয়িম অন্য জাতিদের সঙ্গে মিশ্রিত হয়;<br> <span class="br-ind"><br><span class="indent">&nbsp;</span></span>ইফ্রয়িম এক পিঠ সেঁকা পিঠের মতো, যা ওল্টানো হয়নি।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>বিদেশিরা তার শক্তি শুষে নেয়,<br> <span class="br-ind"><br><span class="indent">&nbsp;</span></span>কিন্তু সে তা বুঝতে পারে না।<br> <span class="br-ind"><br><span class="indent">&nbsp;</span></span>তার কেশরাশি ক্রমেই পেকে গেছে,<br> <span class="br-ind"><br><span class="indent">&nbsp;</span></span>সে কিন্তু তা খেয়াল করেনি।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ইস্রায়েলের ঔদ্ধত্য তার বিপক্ষে সাক্ষ্য দেয়,<br> <span class="br-ind"><br><span class="indent">&nbsp;</span></span>কিন্তু এসব সত্ত্বেও<br> <span class="br-ind"><br><span class="indent">&nbsp;</span></span>সে তার ঈশ্বর সদাপ্রভুর প্রতি ফেরেনি<br> <span class="br-ind"><br><span class="indent">&nbsp;</span></span>কিংবা করেনি তাঁর অন্বেষণ। <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>“ইফ্রয়িম ঘুঘুর মতো,<br> <span class="br-ind"><br><span class="indent">&nbsp;</span></span>যে নির্বোধ ও সহজেই প্রতারিত হয়।<br> <span class="br-ind"><br><span class="indent">&nbsp;</span></span>এই সে মিশরকে আহ্বান করে,<br> <span class="br-ind"><br><span class="indent">&nbsp;</span></span>পরক্ষণেই আবার সে আসিরিয়ার প্রতি ফেরে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তাদের গমনকালে, আমি তাদের উপরে আমার জাল নিক্ষেপ করব;<br> <span class="br-ind"><br><span class="indent">&nbsp;</span></span>আকাশের পাখিদের মতো আমি তাদের নিচে টেনে নামাব।<br> <span class="br-ind"><br><span class="indent">&nbsp;</span></span>তাদের এক জায়গায় জড়ো হওয়ার কথা যখন আমি শুনব,<br> <span class="br-ind"><br><span class="indent">&nbsp;</span></span>আমি তাদের ধরে ফেলব।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ধিক্‌ তাদের,<br> <span class="br-ind"><br><span class="indent">&nbsp;</span></span>কারণ তারা আমার কাছ থেকে দূরে চলে গেছে!<br> <span class="br-ind"><br><span class="indent">&nbsp;</span></span>তারা বিনষ্ট হবে,<br> <span class="br-ind"><br><span class="indent">&nbsp;</span></span>কারণ তারা আমার বিরুদ্ধে বিদ্রোহী হয়েছে!<br> <span class="br-ind"><br><span class="indent">&nbsp;</span></span>বহুদিন যাবৎ আমি তাদের উদ্ধার করতে চেয়েছি,<br> <span class="br-ind"><br><span class="indent">&nbsp;</span></span>কিন্তু তারা আমারই বিরুদ্ধে মিথ্যা কথা বলেছে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তারা অন্তর থেকে আমার কাছে কাঁদেনি,<br> <span class="br-ind"><br><span class="indent">&nbsp;</span></span>কিন্তু নিজ নিজ শয্যায় বিলাপ করেছে।<br> <span class="br-ind"><br><span class="indent">&nbsp;</span></span>তারা শস্য ও নতুন দ্রাক্ষারসের জন্য একসঙ্গে সম্মিলিত হয়,<br> <span class="br-ind"><br><span class="indent">&nbsp;</span></span>কিন্তু আমার দিক থেকে তারা মুখ ফিরিয়ে থাকে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি তাদের প্রশিক্ষিত করেছি, শক্তিশালী করেছি,<br> <span class="br-ind"><br><span class="indent">&nbsp;</span></span>কিন্তু তারা আমারই বিরুদ্ধে কুকল্পনার ষড়যন্ত্র করে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তারা পরাৎপরের প্রতি ফিরে আসে না;<br> <span class="br-ind"><br><span class="indent">&nbsp;</span></span>তারা ত্রুটিপূর্ণ ধনুকের মতো।<br> <span class="br-ind"><br><span class="indent">&nbsp;</span></span>তাদের নেতৃবর্গ তরোয়ালের আঘাতে পতিত হবে,<br> <span class="br-ind"><br><span class="indent">&nbsp;</span></span>এর কারণ তাদের ঔদ্ধত্যপূর্ণ কথাবার্তা।<br> <span class="br-ind"><br><span class="indent">&nbsp;</span></span>এই কারণে মিশরের ভূমিতে<br> <span class="br-ind"><br><span class="indent">&nbsp;</span></span>তাদের উপহাস করা হবে।<br></div>
</div>
<!-- PARSED ABOVE; EDITING MAY BREAK PARSER -->
</body></html>