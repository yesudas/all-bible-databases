<html><head>
<meta http-equiv="Content-Type" content="text/html;charset=utf-8" />
<title>Isa 25 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 25);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_23.html">23</a> <a href="Isa_24.html">24</a> <b>25</b> <a href="Isa_26.html">26</a> <a href="Isa_27.html">27</a> ... <a href="Isa_66.html">66</a> </div><hr>
<h1>Isa 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সদাপ্রভুর প্রশংসা-গীতি</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে সদাপ্রভু, তুমিই আমার ঈশ্বর;<br> <span class="br-ind"><br><span class="indent">&nbsp;</span></span>আমি তোমার নাম উঁচুতে তুলে ধরব ও তোমার নামের প্রশংসা করব,<br> <span class="br-ind"><br><span class="indent">&nbsp;</span></span>কারণ নিখুঁত বিশ্বস্ততায়,<br> <span class="br-ind"><br><span class="indent">&nbsp;</span></span>তুমি বিস্ময়কর সব কাজ করেছ,<br> <span class="br-ind"><br><span class="indent">&nbsp;</span></span>যেগুলির পরিকল্পনা তুমি বহুপূর্বেই করেছিলে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তুমি নগরকে এক পাথরের ঢিবিতে এবং<br> <span class="br-ind"><br><span class="indent">&nbsp;</span></span>সুরক্ষিত নগরীকে এক ধ্বংসস্তূপে পরিণত করেছ,<br> <span class="br-ind"><br><span class="indent">&nbsp;</span></span>বিদেশিদের দুর্গ আর নগর নয়;<br> <span class="br-ind"><br><span class="indent">&nbsp;</span></span>তা আর কখনও পুনর্নির্মিত হবে না।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সেই কারণে, শক্তিশালী লোকেরা তোমাকে সম্মান করবে;<br> <span class="br-ind"><br><span class="indent">&nbsp;</span></span>নির্মম জাতিদের নগরগুলি তোমার প্রতি সম্ভ্রম প্রদর্শন করবে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তুমি দরিদ্রদের জন্য এক আশ্রয়স্থান হয়েছ,<br> <span class="br-ind"><br><span class="indent">&nbsp;</span></span>দুর্দশায় হয়েছ নিঃস্ব ব্যক্তির শরণস্থান,<br> <span class="br-ind"><br><span class="indent">&nbsp;</span></span>প্রবল ঝড়ে রক্ষা পাওয়ার জায়গা<br> <span class="br-ind"><br><span class="indent">&nbsp;</span></span>ও উত্তাপ থেকে রক্ষা পাওয়ার ছায়াসদৃশ।<br> <span class="br-ind"><br><span class="indent">&nbsp;</span></span>কারণ নির্মম ব্যক্তিদের শ্বাসপ্রশ্বাস,<br> <span class="br-ind"><br><span class="indent">&nbsp;</span></span>যেমন কোনো দেওয়ালে প্রতিহত হওয়া হল্কার মতো<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>এবং যেন মরুভূমির উত্তাপের মতো।<br> <span class="br-ind"><br><span class="indent">&nbsp;</span></span>তুমি বিদেশিদের চিৎকার থামিয়ে থাকো;<br> <span class="br-ind"><br><span class="indent">&nbsp;</span></span>যেমন মেঘের ছায়ায় উত্তাপ কমে আসে,<br> <span class="br-ind"><br><span class="indent">&nbsp;</span></span>সেভাবেই নির্মম লোকদের গীত স্তব্ধ হয়েছে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>এই পর্বতের উপরে সর্বশক্তিমান সদাপ্রভু প্রস্তুত করবেন<br> <span class="br-ind"><br><span class="indent">&nbsp;</span></span>সমস্ত জাতির জন্য উৎকৃষ্ট খাদ্যের মহাভোজ,<br> <span class="br-ind"><br><span class="indent">&nbsp;</span></span>পুরোনো দ্রাক্ষারসের এক পানসভা,<br> <span class="br-ind"><br><span class="indent">&nbsp;</span></span>সর্বোৎকৃষ্ট মাংস ও উৎকৃষ্টতম দ্রাক্ষারস সমন্বিত ভোজ।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>এই পর্বতের উপরে তিনি ধ্বংস করবেন<br> <span class="br-ind"><br><span class="indent">&nbsp;</span></span>সব জাতিকে ঢেকে রাখা সেই চাদর,<br> <span class="br-ind"><br><span class="indent">&nbsp;</span></span>সেই আচ্ছাদন, যা সব জাতিকে রেখেছিল আবৃত;<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তিনি চিরকালের জন্য মৃত্যুকে গ্রাস করবেন।<br> <span class="br-ind"><br><span class="indent">&nbsp;</span></span>সার্বভৌম সদাপ্রভু সকলের মুখ থেকে চোখের জল মুছিয়ে দেবেন;<br> <span class="br-ind"><br><span class="indent">&nbsp;</span></span>তিনি সমস্ত পৃথিবী থেকে তাঁর প্রজাদের দুর্নাম ঘুচিয়ে দেবেন।<br> <span class="br-ind"><br><span class="indent">&nbsp;</span></span>সদাপ্রভু একথা বলেছেন।<br></div>
<div class="v" id="v9"><span class="vn">9</span> <span class="br-p"><br><br></span>সেদিন তারা বলবে, <span class="br-p"><br><br></span><span class="br-ind"><br><span class="indent">&nbsp;</span></span>“নিশ্চয়ই ইনিই আমাদের ঈশ্বর;<br> <span class="br-ind"><br><span class="indent">&nbsp;</span></span>আমরা তাঁর উপরে আস্থা রেখেছি, আর তিনি আমাদের রক্ষা করেছেন।<br> <span class="br-ind"><br><span class="indent">&nbsp;</span></span>ইনিই সদাপ্রভু, আমরা তাঁর উপরে বিশ্বাস করেছি;<br> <span class="br-ind"><br><span class="indent">&nbsp;</span></span>এসো আমরা তাঁর দেওয়া পরিত্রাণে আনন্দ করি ও উল্লসিত হই।” <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>সদাপ্রভুর হাত এই পর্বতের উপরে স্থির থাকবে;<br> <span class="br-ind"><br><span class="indent">&nbsp;</span></span>কিন্তু মোয়াবকে তাঁর নিচে তিনি পদদলিত করবেন<br> <span class="br-ind"><br><span class="indent">&nbsp;</span></span>যেমন সারের মধ্যে খড় পদদলিত করা হয়।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তারা এর উপরে তাদের হাত প্রসারিত করবে,<br> <span class="br-ind"><br><span class="indent">&nbsp;</span></span>যেভাবে সাঁতারু সাঁতার কাটার জন্য হাত প্রসারিত করে।<br> <span class="br-ind"><br><span class="indent">&nbsp;</span></span>ঈশ্বর তাদের অহংকার অবনমিত করবেন<br> <span class="br-ind"><br><span class="indent">&nbsp;</span></span>যদিও তাদের হাত চতুরতার<sup class="fnm"><a name="fnm1" href="#fn1">1</a></sup> চেষ্টা করে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তিনি তোমার উঁচু প্রাচীর সমন্বিত দৃঢ় দুর্গকে ভেঙে ফেলে ধ্বংস করবেন;<br> <span class="br-ind"><br><span class="indent">&nbsp;</span></span>তিনি সেগুলি মাটিতে নামিয়ে আনবেন,<br> <span class="br-ind"><br><span class="indent">&nbsp;</span></span>ধূলিসাৎ করবেন।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> এই হিব্রু শব্দটির অর্থ অনিশ্চিত।</div>
</div>
<!-- PARSED ABOVE; EDITING MAY BREAK PARSER -->
</body></html>