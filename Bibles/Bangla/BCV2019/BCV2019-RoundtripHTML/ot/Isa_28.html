<html><head>
<meta http-equiv="Content-Type" content="text/html;charset=utf-8" />
<title>Isa 28 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 28);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_26.html">26</a> <a href="Isa_27.html">27</a> <b>28</b> <a href="Isa_29.html">29</a> <a href="Isa_30.html">30</a> ... <a href="Isa_66.html">66</a> </div><hr>
<h1>Isa 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইফ্রয়িম ও যিহূদার নেতাদের ধিক্কার</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>ইফ্রয়িমের মত্ত ব্যক্তিদের অহংকার, সেই মুকুটকে ধিক্‌,<br> <span class="br-ind"><br><span class="indent">&nbsp;</span></span>যে পুষ্পের শোভা ও যার মহিমার সৌন্দর্য ম্লান হয়ে যাচ্ছে,<br> <span class="br-ind"><br><span class="indent">&nbsp;</span></span>যা এক উর্বর উপত্যকার মাথায় অবস্থিত,<br> <span class="br-ind"><br><span class="indent">&nbsp;</span></span>সেই নগর, যাদের অহংকার সুরার কারণে অবনমিত হয়েছে!<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>দেখো, প্রভুর এক পরাক্রমী ও শক্তিশালী ব্যক্তি আছেন।<br> <span class="br-ind"><br><span class="indent">&nbsp;</span></span>শিলাবৃষ্টি ও ধ্বংসাত্মক ঝড়ের মতো,<br> <span class="br-ind"><br><span class="indent">&nbsp;</span></span>মুষলধারায় বৃষ্টি ও প্লাবনকারী বারিধারার মতো,<br> <span class="br-ind"><br><span class="indent">&nbsp;</span></span>তিনি একে সবলে মাটিতে নিক্ষেপ করবেন।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সেই মুকুট, যা ইফ্রয়িমের মত্ত ব্যক্তিদের গর্ব,<br> <span class="br-ind"><br><span class="indent">&nbsp;</span></span>পায়ের নিচে দলিত হবে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>সেই ম্লানপ্রায় পুষ্প, তার মহিমার সৌন্দর্য,<br> <span class="br-ind"><br><span class="indent">&nbsp;</span></span>যা এক উর্বর উপত্যকার মাথায় অবস্থিত,<br> <span class="br-ind"><br><span class="indent">&nbsp;</span></span>যা চয়ন করার আগে পাকা ডুমুরের মতো হবে—<br> <span class="br-ind"><br><span class="indent">&nbsp;</span></span>তাকে দেখামাত্র যেমন কেউ তা পেড়ে হাতে নেয়,<br> <span class="br-ind"><br><span class="indent">&nbsp;</span></span>আর তা খেয়ে ফেলে, তেমনই। <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সেইদিন, বাহিনীগণের সদাপ্রভু<br> <span class="br-ind"><br><span class="indent">&nbsp;</span></span>এক গৌরবের মুকুটস্বরূপ হবেন,<br> <span class="br-ind"><br><span class="indent">&nbsp;</span></span>তাঁর প্রজাদের অবশিষ্টাংশের জন্য<br> <span class="br-ind"><br><span class="indent">&nbsp;</span></span>তিনি হবেন এক সুন্দর শিরোভূষণ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>যিনি বিচারকের আসনে বসেন,<br> <span class="br-ind"><br><span class="indent">&nbsp;</span></span>তিনি তাঁকে ন্যায়বিচারের প্রেরণা দেবেন,<br> <span class="br-ind"><br><span class="indent">&nbsp;</span></span>যারা নগর-দুয়ারে আক্রমণ রোধ করে,<br> <span class="br-ind"><br><span class="indent">&nbsp;</span></span>তিনি হবেন তাদের কাছে শক্তির উৎস। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>এরাও সুরার কারণে টলোমলো হয়<br> <span class="br-ind"><br><span class="indent">&nbsp;</span></span>এবং সুরা পানের কারণে এলোমেলো চলে:<br> <span class="br-ind"><br><span class="indent">&nbsp;</span></span>যাজকেরা ও ভাববাদীরা সুরা পান করে টলোমলো হয়<br> <span class="br-ind"><br><span class="indent">&nbsp;</span></span>সুরা পান করে তারা চুর হয়ে থাকে;<br> <span class="br-ind"><br><span class="indent">&nbsp;</span></span>তারা সুরা পানের জন্য এলোমেলো চলে,<br> <span class="br-ind"><br><span class="indent">&nbsp;</span></span>দর্শন দেখামাত্র তারা টলটলায়মান হয়,<br> <span class="br-ind"><br><span class="indent">&nbsp;</span></span>সিদ্ধান্ত গ্রহণের সময় তারা হোঁচট খায়।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>খাবারের সব টেবিল বমিতে পূর্ণ,<br> <span class="br-ind"><br><span class="indent">&nbsp;</span></span>নোংরা নয়, এমন কোনো স্থান নেই। <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>“সে কাকে শিক্ষা দিতে চাইছে?<br> <span class="br-ind"><br><span class="indent">&nbsp;</span></span>কার কাছে সে তার বার্তার ব্যাখ্যা করছে?<br> <span class="br-ind"><br><span class="indent">&nbsp;</span></span>সেই শিশুদের কাছে কি, যাদের স্তন্যপান ত্যাগ করানো হচ্ছে,<br> <span class="br-ind"><br><span class="indent">&nbsp;</span></span>না তাদের কাছে, যাদের স্তন থেকে সরানো হচ্ছে?<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কারণ, এ যেন:<br> <span class="br-ind"><br><span class="indent">&nbsp;</span></span>এরকম করো, সেইরকম করো,<br> <span class="br-ind"><br><span class="indent">&nbsp;</span></span>নিয়মের উপরে নিয়ম, তার উপরে নিয়ম,<sup class="fnm"><a name="fnm1" href="#fn1">1</a></sup><br> <span class="br-ind"><br><span class="indent">&nbsp;</span></span>এখানে একটু আর ওখানে একটু।” <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তাহলে ভালোই তো, বিদেশি ওষ্ঠাধর ও অদ্ভুত ভাষার দ্বারা<br> <span class="br-ind"><br><span class="indent">&nbsp;</span></span>ঈশ্বর এই জাতির সঙ্গে কথা বলবেন।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যাদের কাছে তিনি বলেছেন,<br> <span class="br-ind"><br><span class="indent">&nbsp;</span></span>“এই হল বিশ্রামের স্থান, ক্লান্ত ব্যক্তি এখানে বিশ্রাম করুক”<br> <span class="br-ind"><br><span class="indent">&nbsp;</span></span>এবং “এই হল প্রাণ জুড়ানোর স্থান”—<br> <span class="br-ind"><br><span class="indent">&nbsp;</span></span>কিন্তু তারা তা শুনতে চাইলো না।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সেই কারণে, সদাপ্রভুর বাণী তাদের কাছে এরকম হল:<br> <span class="br-ind"><br><span class="indent">&nbsp;</span></span>এরকম করো, সেইরকম করো,<br> <span class="br-ind"><br><span class="indent">&nbsp;</span></span>নিয়মের উপরে নিয়ম, তার উপরে নিয়ম,<br> <span class="br-ind"><br><span class="indent">&nbsp;</span></span>এখানে একটু আর ওখানে একটু—<br> <span class="br-ind"><br><span class="indent">&nbsp;</span></span>যেন তারা যায় ও পিছন দিকে পড়ে,<br> <span class="br-ind"><br><span class="indent">&nbsp;</span></span>আহত হয়ে ফাঁদে পড়ে ও ধৃত হয়। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সেই কারণে নিন্দুকেরা ও জেরুশালেমে স্থিত এই জাতির শাসকেরা,<br> <span class="br-ind"><br><span class="indent">&nbsp;</span></span>তোমরা সদাপ্রভুর বাণী শোনো।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তোমরা অহংকার করে বলো, “আমরা মৃত্যুর সঙ্গে একটি সন্ধিচুক্তি করেছি,<br> <span class="br-ind"><br><span class="indent">&nbsp;</span></span>কবরের সঙ্গে আমাদের একটি নিয়ম হয়েছে।<br> <span class="br-ind"><br><span class="indent">&nbsp;</span></span>যখন কোনো অপ্রতিরোধ্য কশা আছড়ে পড়ে,<br> <span class="br-ind"><br><span class="indent">&nbsp;</span></span>তা আমাদের স্পর্শ করতে পারবে না,<br> <span class="br-ind"><br><span class="indent">&nbsp;</span></span>কারণ এক মিথ্যাকে আমরা আশ্রয়স্থল করেছি,<br> <span class="br-ind"><br><span class="indent">&nbsp;</span></span>আর মিথ্যাচারই<sup class="fnm"><a name="fnm2" href="#fn2">2</a></sup> হল আমাদের লুকানোর স্থান।”<br></div>
<div class="v" id="v16"><span class="vn">16</span> <span class="br-p"><br><br></span>তাই সার্বভৌম সদাপ্রভু একথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“দেখো, আমি সিয়োনে এক প্রস্তর স্থাপন করি, সেটি এক পরীক্ষিত প্রস্তর,<br> <span class="br-ind"><br><span class="indent">&nbsp;</span></span>সুদৃঢ় ভিত্তির জন্য তা এক বহুমূল্য কোণের প্রস্তর;<br> <span class="br-ind"><br><span class="indent">&nbsp;</span></span>যে বিশ্বাস করে,<br> <span class="br-ind"><br><span class="indent">&nbsp;</span></span>সে কখনও আতঙ্কগ্রস্ত হবে না।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমি ন্যায়বিচারকে মানদণ্ড<br> <span class="br-ind"><br><span class="indent">&nbsp;</span></span>ও ধার্মিকতাকে করব ওলন-দড়ি;<br> <span class="br-ind"><br><span class="indent">&nbsp;</span></span>শিলাবৃষ্টি তোমাদের আশ্রয়স্থান, অর্থাৎ মিথ্যাচারকে ভাসিয়ে নিয়ে যাবে,<br> <span class="br-ind"><br><span class="indent">&nbsp;</span></span>আর জল তোমার লুকানোর স্থানের উপর দিয়ে বইবে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>মৃত্যুর সঙ্গে কৃত তোমাদের সন্ধিচুক্তি বাতিল করা হবে;<br> <span class="br-ind"><br><span class="indent">&nbsp;</span></span>কবরের সঙ্গে তোমাদের চুক্তিনিয়ম স্থির থাকবে না।<br> <span class="br-ind"><br><span class="indent">&nbsp;</span></span>যখন সেই অপ্রতিরোধ্য কশা আছড়ে পড়বে,<br> <span class="br-ind"><br><span class="indent">&nbsp;</span></span>তোমরা তার দ্বারা প্রহারিত হবে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>যেই তা আসবে, তা তোমাদের বহন করে নিয়ে যাবে;<br> <span class="br-ind"><br><span class="indent">&nbsp;</span></span>সকালের পর সকাল, দিনে বা রাত্রে,<br> <span class="br-ind"><br><span class="indent">&nbsp;</span></span>তা ক্রমাগত আছড়ে পড়বে।” <span class="br-p"><br><br></span>এই বার্তা বুঝতে পারলে<br> <span class="br-ind"><br><span class="indent">&nbsp;</span></span>তা প্রচণ্ড বিভীষিকা নিয়ে আসবে।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>পা ছড়ানোর জন্য বিছানা ভীষণ খাটো,<br> <span class="br-ind"><br><span class="indent">&nbsp;</span></span>তোমাদের গায়ে জড়ানোর জন্য কম্বলও ছোটো।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সদাপ্রভু উঠে দাঁড়াবেন, যেমন পরাসীম পর্বতে করেছিলেন,<br> <span class="br-ind"><br><span class="indent">&nbsp;</span></span>গিবিয়োনের উপত্যকায় যেমন করেছিলেন, তেমনই তিনি নিজেকে তুলে ধরবেন,<br> <span class="br-ind"><br><span class="indent">&nbsp;</span></span>যেন তিনি তাঁর কাজ করতে পারেন, তাঁর অদ্ভুত কাজ,<br> <span class="br-ind"><br><span class="indent">&nbsp;</span></span>তাঁর করণীয় কাজ সম্পন্ন করেন, তাঁর রহস্যময় সেই করণীয় কাজ।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>এখন তোমাদের ঠাট্টা-বিদ্রুপ করা বন্ধ করো,<br> <span class="br-ind"><br><span class="indent">&nbsp;</span></span>নইলে তোমাদের শৃঙ্খল আরও ভারী হবে;<br> <span class="br-ind"><br><span class="indent">&nbsp;</span></span>প্রভু, সর্বশক্তিমান সদাপ্রভু আমাকে বলেছেন,<br> <span class="br-ind"><br><span class="indent">&nbsp;</span></span>সমস্ত দেশের বিরুদ্ধে ধ্বংসের পরোয়ানা জারি হয়ে গেছে। <span class="br-p"><br><br></span><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তোমরা শোনো ও আমার কথায় কান দাও;<br> <span class="br-ind"><br><span class="indent">&nbsp;</span></span>মনোযোগ দাও ও আমি যা বলি তা শোনো।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>কৃষক যখন বীজ বপনের জন্য জমি চাষ করে, সে কি তা চাষ করেই যায়?<br> <span class="br-ind"><br><span class="indent">&nbsp;</span></span>সে কি ক্রমাগত পাথর ভাঙ্গে ও মাটিতে মই দেয়?<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>সে যখন ভূমির উপরিভাগ সমান করে,<br> <span class="br-ind"><br><span class="indent">&nbsp;</span></span>সে কি মৌরি ও জিরের বীজ বোনে না?<br> <span class="br-ind"><br><span class="indent">&nbsp;</span></span>সে কি যথাস্থানে গম ও যব<br> <span class="br-ind"><br><span class="indent">&nbsp;</span></span>ও খেতের সীমানায় ভুট্টা<br> <span class="br-ind"><br><span class="indent">&nbsp;</span></span>যথা উপায়ে বপন করে না?<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তার ঈশ্বর তাকে নির্দেশ দেন<br> <span class="br-ind"><br><span class="indent">&nbsp;</span></span>ও তাকে যথার্থ নিয়মের শিক্ষা দেন। <span class="br-p"><br><br></span><br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>মৌরি হাতগাড়ির দ্বারা মাড়াই করা হয় না,<br> <span class="br-ind"><br><span class="indent">&nbsp;</span></span>জিরের উপরে গোরুগাড়ির চাকাও চালানো হয় না;<br> <span class="br-ind"><br><span class="indent">&nbsp;</span></span>মৌরি লাঠি দিয়ে পেটানো হয়,<br> <span class="br-ind"><br><span class="indent">&nbsp;</span></span>জিরে একটি ছড়ির দ্বারা।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>রুটি তৈরি করার জন্য গম অবশ্যই চূর্ণ করতে হয়,<br> <span class="br-ind"><br><span class="indent">&nbsp;</span></span>তাই কেউই গম অনবরত মাড়াই করে না।<br> <span class="br-ind"><br><span class="indent">&nbsp;</span></span>যদিও মাড়াই করা গাড়ির চাকা তার উপরে চালানো হয়,<br> <span class="br-ind"><br><span class="indent">&nbsp;</span></span>ঘোড়ার খুরে তা কিন্তু চূর্ণ হয় না।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>এই সমস্ত জ্ঞান আসে সর্বশক্তিমান সদাপ্রভুর কাছ থেকে,<br> <span class="br-ind"><br><span class="indent">&nbsp;</span></span>যাঁর পরিকল্পনা অপূর্ব,<br> <span class="br-ind"><br><span class="indent">&nbsp;</span></span>যাঁর প্রজ্ঞা চমৎকার।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু: সাব লাসাব সাব লাসাব, কাব লাকাব কাব লাকাব (সম্ভবত, ছোটো বাচ্চাদের দ্বারা উচ্চারিত অর্থহীন শব্দ; আবার ভাববাদীদের বাণীর ব্যাঙ্গ করে নকল করা অর্থও হতে পারে)। এরকম ১৩ পদেও।</div>
<div class="fn"><sup class="fnt"><a name="fn2" href="#fnm2">2</a></sup> বা ভ্রান্ত দেবতারা।</div>
</div>
<!-- PARSED ABOVE; EDITING MAY BREAK PARSER -->
</body></html>