<html><head>
<meta http-equiv="Content-Type" content="text/html;charset=utf-8" />
<title>Isa 37 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 37);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_35.html">35</a> <a href="Isa_36.html">36</a> <b>37</b> <a href="Isa_38.html">38</a> <a href="Isa_39.html">39</a> ... <a href="Isa_66.html">66</a> </div><hr>
<h1>Isa 37</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুশালেম উদ্ধারের পূর্বঘোষণা</h2><span class="vn">1</span> <span class="br-p"><br><br></span>রাজা হিষ্কিয় একথা শুনে নিজের কাপড় ছিঁড়লেন। তিনি শোকের পোশাক পরে সদাপ্রভুর মন্দিরে গেলেন।</div>
<div class="v" id="v2"><span class="vn">2</span> তিনি রাজপ্রাসাদের পরিচালক ইলিয়াকীম, সচিব শিব্‌ন ও গুরুত্বপূর্ণ যাজকদের, আমোষের পুত্র, ভাববাদী যিশাইয়ের কাছে প্রেরণ করলেন। তাঁরা সবাই শোকের পোশাক পরেছিলেন।</div>
<div class="v" id="v3"><span class="vn">3</span> তাঁরা তাঁকে বললেন, “হিষ্কিয় এই কথা বলেন: এই দিন বিপর্যয়ের, তিরস্কার ও অপমানের দিন, শিশু যেন অপত্যদ্বারে উপস্থিত, কিন্তু প্রসব করার শক্তি নেই।</div>
<div class="v" id="v4"><span class="vn">4</span> হয়তো সদাপ্রভু, আপনার ঈশ্বর সেই সৈন্যাধ্যক্ষের সব কথা শুনে থাকবেন, যাকে তার মনিব, আসিরীয় রাজা, জীবন্ত ঈশ্বরকে বিদ্রুপ করার জন্য প্রেরণ করেছিলেন। সদাপ্রভু, আপনার ঈশ্বর, যে কথা শুনেছেন, তার জন্য তিনি হয়তো তাঁকে তিরস্কার করবেন। সেই কারণে, যারা এখনও বেঁচে আছে, আপনি অবশিষ্ট তাদের জন্য প্রার্থনা করুন।”</div>
<div class="v" id="v5"><span class="vn">5</span> <span class="br-p"><br><br></span>যখন রাজা হিষ্কিয়ের কর্মচারীরা যিশাইয়ের কাছে গেলেন,</div>
<div class="v" id="v6"><span class="vn">6</span> যিশাইয় তাঁদের বললেন, “তোমরা গিয়ে তোমাদের মনিবকে বলো, ‘সদাপ্রভু এই কথা বলেন: আসিরীয় রাজার অধীন ব্যক্তিরা আমার সম্পর্কে যেসব নিন্দার উক্তি করেছে, যেগুলি তোমরা শুনেছ, সে সম্পর্কে ভয় পেয়ো না।</div>
<div class="v" id="v7"><span class="vn">7</span> তোমরা শোনো! আমি তার মধ্যে এমন এক মনোভাব<sup class="fnm"><a name="fnm1" href="#fn1">1</a></sup> দেব, যার ফলে সে যখন এক সংবাদ শুনবে, সে তার স্বদেশে ফিরে যাবে। সেখানে আমি তাকে তরোয়ালের দ্বারা বিনষ্ট করব।’ ”</div>
<div class="v" id="v8"><span class="vn">8</span> <span class="br-p"><br><br></span>সেই সৈন্যাধ্যক্ষ যখন শুনতে পেলেন যে, আসিরীয় রাজার লাখীশ ত্যাগ করে চলে গেছেন, তিনি ফিরে গেলেন এবং দেখলেন, রাজা লিব্‌নার বিরুদ্ধে যুদ্ধ করছেন।</div>
<div class="v" id="v9"><span class="vn">9</span> <span class="br-p"><br><br></span>পরে সন্‌হেরীব একটি সংবাদ শুনতে পেলেন যে, মিশরের কূশ<sup class="fnm"><a name="fnm2" href="#fn2">2</a></sup> দেশের রাজা তির্হক তাঁর বিরুদ্ধে যুদ্ধ করার জন্য সমরাভিযান শুরু করেছেন। সেকথা শুনতে পেয়ে, তিনি এই কথা বলে হিষ্কিয়ের কাছে দূতদের পাঠালেন:</div>
<div class="v" id="v10"><span class="vn">10</span> “যিহূদার রাজা হিষ্কিয়কে গিয়ে বলো: যে দেবতার উপর আপনি নির্ভর করে আছেন, তিনি যেন এই কথা বলে আপনাকে না ঠকান যে, ‘আসিরিয়ার রাজার হাতে জেরুশালেমকে সমর্পণ করা হবে না।’</div>
<div class="v" id="v11"><span class="vn">11</span> তোমরা নিশ্চয়ই শুনেছ, সব দেশের প্রতি আসিরীয় রাজা কী করেছেন। তিনি তাদের সম্পূর্ণরূপে ধ্বংস করেছেন। আর তোমরা কি তাঁর হাত থেকে রক্ষা পাবে?</div>
<div class="v" id="v12"><span class="vn">12</span> ওইসব জাতির দেশগুলি, যাদের আমার পিতৃপুরুষেরা ধ্বংস করেছিলেন, কেউ কি তাদের উদ্ধার করতে পেরেছে—অর্থাৎ গোষণ, হারণ, রেৎসফ ও তেল-অৎসরে বসবাসকারী এদনের লোকেদের দেবতারা?</div>
<div class="v" id="v13"><span class="vn">13</span> হমাতের রাজা, অর্পদের রাজা, সফর্বয়িম নগরের রাজা আর হেনা বা ইব্বার রাজা কোথায়?”</div>
<div class="v" id="v14"><h2>হিষ্কিয়ের প্রার্থনা</h2><span class="vn">14</span> <span class="br-p"><br><br></span>সেই দূতদের কাছ থেকে পত্রখানি গ্রহণ করে হিষ্কিয় পাঠ করলেন। তারপর তিনি সদাপ্রভুর মন্দিরে উঠে গেলেন এবং সদাপ্রভুর সামনে তা মেলে ধরলেন।</div>
<div class="v" id="v15"><span class="vn">15</span> আর হিষ্কিয় এই বলে সদাপ্রভুর কাছে প্রার্থনা করলেন:</div>
<div class="v" id="v16"><span class="vn">16</span> “দুই করূবের মাঝে বিরাজমান হে ইস্রায়েলের ঈশ্বর, সর্বশক্তিমান সদাপ্রভু, একমাত্র তুমিই পৃথিবীর সব রাজ্যের ঈশ্বর। তুমিই আকাশমণ্ডল ও পৃথিবী সৃষ্টি করেছ।</div>
<div class="v" id="v17"><span class="vn">17</span> হে সদাপ্রভু, তুমি কর্ণপাত করো ও শোনো; হে সদাপ্রভু, তুমি তোমার দৃষ্টি উন্মোচন করো ও দেখো; জীবন্ত ঈশ্বরকে অপমান করে সন্‌হেরীব যেসব কথা বলেছে, তা তুমি শ্রবণ করো।</div>
<div class="v" id="v18"><span class="vn">18</span> <span class="br-p"><br><br></span>“একথা সত্যি, হে সদাপ্রভু, যে আসিরীয় রাজারা এই সমস্ত জাতি ও তাদের দেশগুলিকে বিনষ্ট করেছে।</div>
<div class="v" id="v19"><span class="vn">19</span> তারা তাদের দেবতাদের আগুনে নিক্ষেপ করে তাদের ধ্বংস করেছে, কারণ তারা দেবতা নয়, কিন্তু ছিল কেবলমাত্র কাঠ ও পাথরের তৈরি, মানুষের হাতে তৈরি শিল্প।</div>
<div class="v" id="v20"><span class="vn">20</span> এখন হে সদাপ্রভু, আমাদের ঈশ্বর, তার হাত থেকে আমাদের উদ্ধার করো, যেন পৃথিবীর সমস্ত রাজ্য জানতে পারে যে, হে সদাপ্রভু, কেবলমাত্র তুমিই ঈশ্বর।”<sup class="fnm"><a name="fnm3" href="#fn3">3</a></sup></div>
<div class="v" id="v21"><h2>সনহেরিবের পতন</h2><span class="vn">21</span> <span class="br-p"><br><br></span>তারপর আমোষের পুত্র যিশাইয়, হিষ্কিয়ের কাছে একটি বার্তা প্রেরণ করলেন: “সদাপ্রভু, ইস্রায়েলের ঈশ্বর এই কথা বলেন: তুমি যেহেতু আসিরীয় রাজা সন্‌হেরীব সম্পর্কে আমার কাছে প্রার্থনা করেছ,</div>
<div class="v" id="v22"><span class="vn">22</span> তার বিরুদ্ধে বলা সদাপ্রভুর বাণী হল এই: <span class="br-p"><br><br></span><span class="br-ind"><br><span class="indent">&nbsp;</span></span>“কুমারী-কন্যা সিয়োন<br> <span class="br-ind"><br><span class="indent">&nbsp;</span></span>তোমাকে অবজ্ঞা ও উপহাস করে।<br> <span class="br-ind"><br><span class="indent">&nbsp;</span></span>জেরুশালেম-কন্যা<br> <span class="br-ind"><br><span class="indent">&nbsp;</span></span>তার মাথা নাড়ায় যখন তোমরা পলায়ন করো।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তুমি কাকে অপমান ও কার নিন্দা করেছ?<br> <span class="br-ind"><br><span class="indent">&nbsp;</span></span>তুমি কার বিরুদ্ধে তোমার কণ্ঠস্বর তুলেছ<br> <span class="br-ind"><br><span class="indent">&nbsp;</span></span>ও গর্বিত চক্ষু উপরে তুলেছ?<br> <span class="br-ind"><br><span class="indent">&nbsp;</span></span>তা করেছ ইস্রায়েলের সেই পবিত্রতমের বিরুদ্ধেই।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তোমার দূতদের দ্বারা<br> <span class="br-ind"><br><span class="indent">&nbsp;</span></span>তুমি প্রভুর উপরে অপমানের বোঝা চাপিয়েছ।<br> <span class="br-ind"><br><span class="indent">&nbsp;</span></span>আবার তুমি বলেছ,<br> <span class="br-ind"><br><span class="indent">&nbsp;</span></span>‘আমার বহুসংখ্যক রথের দ্বারা<br> <span class="br-ind"><br><span class="indent">&nbsp;</span></span>আমি পর্বতসমূহের শিখরে,<br> <span class="br-ind"><br><span class="indent">&nbsp;</span></span>লেবাননের সর্বোচ্চ চূড়াগুলির উপরে আরোহণ করেছি।<br> <span class="br-ind"><br><span class="indent">&nbsp;</span></span>আমি তার দীর্ঘতম সিডার গাছগুলিকে,<br> <span class="br-ind"><br><span class="indent">&nbsp;</span></span>তার উৎকৃষ্টতম দেবদারু গাছগুলিকে কেটে ফেলেছি।<br> <span class="br-ind"><br><span class="indent">&nbsp;</span></span>আমি তার দুর্গম উচ্চ স্থানে,<br> <span class="br-ind"><br><span class="indent">&nbsp;</span></span>তার সুন্দর বনানীতে পৌঁছে গেছি।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আমি বিজাতীয় ভূমিতে কূপ খনন করেছি<br> <span class="br-ind"><br><span class="indent">&nbsp;</span></span>এবং সেখানকার জলপান করেছি।<br> <span class="br-ind"><br><span class="indent">&nbsp;</span></span>আমার পায়ের তলা দিয়ে<br> <span class="br-ind"><br><span class="indent">&nbsp;</span></span>আমি মিশরের সব স্রোতোধারা শুকিয়ে দিয়েছি।’ <span class="br-p"><br><br></span><br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>“তুমি কি শুনতে পাওনি?<br> <span class="br-ind"><br><span class="indent">&nbsp;</span></span>বহুপূর্বে আমি তা স্থির করেছিলাম।<br> <span class="br-ind"><br><span class="indent">&nbsp;</span></span>পুরাকালে আমি তার পরিকল্পনা করেছিলাম;<br> <span class="br-ind"><br><span class="indent">&nbsp;</span></span>কিন্তু এখন আমি তা ঘটতে দিয়েছি,<br> <span class="br-ind"><br><span class="indent">&nbsp;</span></span>সেই কারণে তুমি সুরক্ষিত নগরগুলিকে<br> <span class="br-ind"><br><span class="indent">&nbsp;</span></span>পাথরের ঢিবিতে পরিণত করেছ।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>সেইসব জাতির লোকেরা ক্ষমতাহীন হয়েছে,<br> <span class="br-ind"><br><span class="indent">&nbsp;</span></span>তারা হতাশ হয়ে লজ্জিত হয়েছে।<br> <span class="br-ind"><br><span class="indent">&nbsp;</span></span>তারা হল মাঠের গাছগুলির মতো,<br> <span class="br-ind"><br><span class="indent">&nbsp;</span></span>গজিয়ে ওঠা কোমল অঙ্কুরের মতো,<br> <span class="br-ind"><br><span class="indent">&nbsp;</span></span>যেমন ছাদের উপরে ঘাস গজিয়ে ওঠে,<br> <span class="br-ind"><br><span class="indent">&nbsp;</span></span>কিন্তু বেড়ে ওঠার আগেই তাপে শুকিয়ে যায়। <span class="br-p"><br><br></span><br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>“কিন্তু আমি জানি তোমার অবস্থান কোথায়,<br> <span class="br-ind"><br><span class="indent">&nbsp;</span></span>কখন তুমি আসো ও যাও,<br> <span class="br-ind"><br><span class="indent">&nbsp;</span></span>আর কীভাবে তুমি আমার বিরুদ্ধে ক্রোধ প্রকাশ করো।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>যেহেতু তুমি আমার বিরুদ্ধে ক্রোধ প্রকাশ করো,<br> <span class="br-ind"><br><span class="indent">&nbsp;</span></span>আর যেহেতু তোমার অভব্য আচরণের কথা আমার কানে পৌঁছেছে,<br> <span class="br-ind"><br><span class="indent">&nbsp;</span></span>আমি তোমার নাকে আমার বড়শি ফোটাব,<br> <span class="br-ind"><br><span class="indent">&nbsp;</span></span>তোমার মুখে দেব আমার বলগা,<br> <span class="br-ind"><br><span class="indent">&nbsp;</span></span>আর যে পথ দিয়ে তুমি এসেছ,<br> <span class="br-ind"><br><span class="indent">&nbsp;</span></span>সেই পথেই তোমাকে ফিরিয়ে দেব।<br></div>
<div class="v" id="v30"><span class="vn">30</span> <span class="br-p"><br><br></span>“আর ওহে হিষ্কিয়, এই হবে তোমার পক্ষে চিহ্নস্বরূপ: <span class="br-p"><br><br></span><span class="br-ind"><br><span class="indent">&nbsp;</span></span>“এই বছরে তোমরা আপনা-আপনি উৎপন্ন শস্য,<br> <span class="br-ind"><br><span class="indent">&nbsp;</span></span>আর দ্বিতীয় বছরে তা থেকে যা উৎপন্ন হবে, তোমরা তা-ই ভোজন করবে।<br> <span class="br-ind"><br><span class="indent">&nbsp;</span></span>কিন্তু তৃতীয় বছরে তোমরা বীজবপন ও শস্যচ্ছেদন করবে,<br> <span class="br-ind"><br><span class="indent">&nbsp;</span></span>দ্রাক্ষাকুঞ্জ রোপণ করে তার ফল খাবে।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>আর একবার যিহূদা কুলের অবশিষ্ট লোকেরা<br> <span class="br-ind"><br><span class="indent">&nbsp;</span></span>নিচে মূল বিস্তার ও উপরে ফল উৎপন্ন করবে।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>কারণ জেরুশালেম থেকে আসবে এক অবশিষ্টাংশ,<br> <span class="br-ind"><br><span class="indent">&nbsp;</span></span>আর সিয়োন পর্বত থেকে আসবে বেঁচে থাকা লোকের একদল।<br> <span class="br-ind"><br><span class="indent">&nbsp;</span></span>সর্বশক্তিমান সদাপ্রভুর উদ্যোগই<br> <span class="br-ind"><br><span class="indent">&nbsp;</span></span>তা সুসম্পন্ন করবে।<br></div>
<div class="v" id="v33"><span class="vn">33</span> <span class="br-p"><br><br></span>“সেই কারণে, আসিরীয় রাজা সম্পর্কে সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“সে এই নগরে প্রবেশ করবে না,<br> <span class="br-ind"><br><span class="indent">&nbsp;</span></span>কিংবা এখানে কোনো তির নিক্ষেপ করবে না।<br> <span class="br-ind"><br><span class="indent">&nbsp;</span></span>সে এই নগরের সামনে ঢাল নিয়ে আসবে না,<br> <span class="br-ind"><br><span class="indent">&nbsp;</span></span>কিংবা কোনো জাঙ্গাল নির্মাণ করবে না।<sup class="fnm"><a name="fnm4" href="#fn4">4</a></sup><br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>যে পথ দিয়ে সে আসবে, সে পথেই যাবে ফিরে;<br> <span class="br-ind"><br><span class="indent">&nbsp;</span></span>সে এই নগরে প্রবেশ করবে না,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>“আমি আমার জন্য ও আমার দাস দাউদের জন্য<br> <span class="br-ind"><br><span class="indent">&nbsp;</span></span>এই নগর রক্ষা করে তা উদ্ধার করব!”<br></div>
<div class="v" id="v36"><span class="vn">36</span> <span class="br-p"><br><br></span>পরে সদাপ্রভুর দূত আসিরীয় শিবিরে যাত্রা করে এক লক্ষ পঁচাশি হাজার মানুষকে বধ করলেন। পরের দিন সকালবেলা লোকেরা যখন ঘুম থেকে উঠল, সেখানে ছিল কেবলমাত্র মৃতদেহ!</div>
<div class="v" id="v37"><span class="vn">37</span> সেই কারণে আসিরীয় রাজা সন্‌হেরীব তার শিবির তুলে নিয়ে সেখান থেকে চলে গেলেন। তিনি নীনবীতে ফিরে গিয়ে সেখানে অবস্থান করলেন।</div>
<div class="v" id="v38"><span class="vn">38</span> <span class="br-p"><br><br></span>একদিন, তিনি যখন তাঁর দেবতা নিষ্রোকের মন্দিরে উপাসনা করছিলেন, তাঁর দুই পুত্র অদ্রম্মেলক ও শরেৎসর তাঁকে তরোয়ালের আঘাতে হত্যা করল। তারা সেখান থেকে আরারট দেশে পালিয়ে গেল। পরে তাঁর পুত্র এসর-হদ্দোন উত্তরাধিকারীরূপে রাজা হলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু: আত্মা</div>
<div class="fn"><sup class="fnt"><a name="fn2" href="#fnm2">2</a></sup> নীলনদের উত্তরাঞ্চল।</div>
<div class="fn"><sup class="fnt"><a name="fn3" href="#fnm3">3</a></sup> মরুসাগরের স্ক্রোল, মেসোরেটিক টেক্সটে পাওয়া যায়, “একমাত্র তুমিই প্রভু।” আরও দেখুন, ২ রাজা ১৯:১৯।</div>
<div class="fn"><sup class="fnt"><a name="fn4" href="#fnm4">4</a></sup> নগরের বাইরে থেকে ভেতরে প্রবেশ করার জন্য নিচে থেকে প্রাচীরের সমান উচ্চতা পর্যন্ত নির্মিত ঢালু পথ।</div>
</div>
<!-- PARSED ABOVE; EDITING MAY BREAK PARSER -->
</body></html>