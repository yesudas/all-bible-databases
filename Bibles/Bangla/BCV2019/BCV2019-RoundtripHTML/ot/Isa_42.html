<html><head>
<meta http-equiv="Content-Type" content="text/html;charset=utf-8" />
<title>Isa 42 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 42);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_40.html">40</a> <a href="Isa_41.html">41</a> <b>42</b> <a href="Isa_43.html">43</a> <a href="Isa_44.html">44</a> ... <a href="Isa_66.html">66</a> </div><hr>
<h1>Isa 42</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সদাপ্রভুর দাস</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>“এই আমার দাস, যাঁকে আমি ধরে রাখি,<br> <span class="br-ind"><br><span class="indent">&nbsp;</span></span>আমার মনোনীত জন, যাঁর কারণে আমি আনন্দ পাই;<br> <span class="br-ind"><br><span class="indent">&nbsp;</span></span>আমি তাঁর উপরে আমার আত্মা স্থাপন করব,<br> <span class="br-ind"><br><span class="indent">&nbsp;</span></span>তিনি জাতিসমূহের জন্য ন্যায়বিচার নিয়ে আসবেন।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তিনি চিৎকার বা উচ্চশব্দ করবেন না,<br> <span class="br-ind"><br><span class="indent">&nbsp;</span></span>কিংবা পথে পথে নিজের কণ্ঠস্বর শোনাবেন না।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তিনি থ্যাঁৎলা নল-খাগড়া ভাঙবেন না,<br> <span class="br-ind"><br><span class="indent">&nbsp;</span></span>কিংবা কোনো ধূমায়িত সলতে নিভিয়ে দেবেন না।<br> <span class="br-ind"><br><span class="indent">&nbsp;</span></span>বিশ্বস্ততায় তিনি ন্যায়বিচার আনয়ন করবেন;<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তিনি মনোবল হারাবেন না বা হতাশ হবেন না,<br> <span class="br-ind"><br><span class="indent">&nbsp;</span></span>যতক্ষণ না পৃথিবীতে ন্যায়বিচার প্রতিষ্ঠিত করেন।<br> <span class="br-ind"><br><span class="indent">&nbsp;</span></span>দ্বীপপুঞ্জ তাঁর বিধিবিধানে আস্থা রাখবে।” <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সদাপ্রভু ঈশ্বর এই কথা বলেন,<br> <span class="br-ind"><br><span class="indent">&nbsp;</span></span>সেই সদাপ্রভু, যিনি আকাশমণ্ডল সৃষ্টি করে তা প্রসারিত করেছেন,<br> <span class="br-ind"><br><span class="indent">&nbsp;</span></span>যিনি পৃথিবী ও তার অভ্যন্তরস্থ সবকিছুই বিছিয়ে দিয়েছেন,<br> <span class="br-ind"><br><span class="indent">&nbsp;</span></span>যিনি তাঁর লোকেদের মধ্যে শ্বাসবায়ু সঞ্চার করেন<br> <span class="br-ind"><br><span class="indent">&nbsp;</span></span>ও তার মধ্যে জীবনযাপনকারী সকলকে জীবন দেন:<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>“আমি সদাপ্রভু ধার্মিকতায় তোমাকে আহ্বান করেছি;<br> <span class="br-ind"><br><span class="indent">&nbsp;</span></span>আমি তোমার হাত ধরে থাকব।<br> <span class="br-ind"><br><span class="indent">&nbsp;</span></span>আমি তোমাকে রক্ষা করব এবং তোমাকে<br> <span class="br-ind"><br><span class="indent">&nbsp;</span></span>প্রজাদের জন্য এক চুক্তি এবং<br> <span class="br-ind"><br><span class="indent">&nbsp;</span></span>অইহুদি জাতিদের জন্য এক জ্যোতিস্বরূপ করব,<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যেন অন্ধদের দৃষ্টি উন্মোচন করা হয়,<br> <span class="br-ind"><br><span class="indent">&nbsp;</span></span>কারাগার থেকে বন্দিদের মুক্ত করা হয়<br> <span class="br-ind"><br><span class="indent">&nbsp;</span></span>এবং যারা কারাকূপের অন্ধকারে বসে থাকে, তাদের মুক্ত করা হয়। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>“আমি সদাপ্রভু; এই আমার নাম!<br> <span class="br-ind"><br><span class="indent">&nbsp;</span></span>আমার মহিমা আমি অন্য কাউকে দেব না,<br> <span class="br-ind"><br><span class="indent">&nbsp;</span></span>বা আমার প্রশংসা ক্ষোদিত প্রতিমাদের দেব না।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>দেখো, পূর্বের বিষয়গুলি পূর্ণ হয়েছে<br> <span class="br-ind"><br><span class="indent">&nbsp;</span></span>এবং নতুন সব বিষয় আমি ঘোষণা করছি;<br> <span class="br-ind"><br><span class="indent">&nbsp;</span></span>সেগুলি ঘটবার<sup class="fnm"><a name="fnm1" href="#fn1">1</a></sup> পূর্বেই<br> <span class="br-ind"><br><span class="indent">&nbsp;</span></span>আমি সেগুলি তোমাদের কাছে ঘোষণা করছি।”<br></div>
<div class="v" id="v10"><h2>সদাপ্রভুর উদ্দেশে প্রশংসাগীতি</h2><span class="vn">10</span> <span class="br-ind"><br><span class="indent">&nbsp;</span></span>সমুদ্রযাত্রী ও সমুদ্রের অভ্যন্তরস্থ সবকিছু,<br> <span class="br-ind"><br><span class="indent">&nbsp;</span></span>দ্বীপপুঞ্জ ও সেগুলির মধ্যে বসবাসকারী সকলে,<br> <span class="br-ind"><br><span class="indent">&nbsp;</span></span>তোমরা সদাপ্রভুর উদ্দেশে এক নতুন গীত গাও,<br> <span class="br-ind"><br><span class="indent">&nbsp;</span></span>পৃথিবীর প্রান্তসীমা থেকে তাঁর প্রশংসা ধ্বনিত হোক।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>মরুভূমি ও তার নগরগুলি তাদের কণ্ঠস্বর তুলুক,<br> <span class="br-ind"><br><span class="indent">&nbsp;</span></span>কেদরের উপনিবেশগুলিতে বসবাসকারী লোকেরা উল্লসিত হোক।<br> <span class="br-ind"><br><span class="indent">&nbsp;</span></span>সেলা-র লোকেরা আনন্দে গান করুক;<br> <span class="br-ind"><br><span class="indent">&nbsp;</span></span>পর্বতশিখরগুলি থেকে তারা চিৎকার করুক।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তারা সদাপ্রভুকে মহিমা প্রদান করুক,<br> <span class="br-ind"><br><span class="indent">&nbsp;</span></span>দ্বীপগুলিতে তাঁর প্রশংসা ঘোষণা করুক।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>পরাক্রান্ত বীরের মতো সদাপ্রভু অভিযান করবেন,<br> <span class="br-ind"><br><span class="indent">&nbsp;</span></span>যোদ্ধার মতোই তাঁর উদ্যম আলোড়িত হবে;<br> <span class="br-ind"><br><span class="indent">&nbsp;</span></span>রণনাদে তিনি মহা চিৎকার করবেন<br> <span class="br-ind"><br><span class="indent">&nbsp;</span></span>এবং তাঁর সব শত্রুর উপরে তিনি বিজয়ী হবেন। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>“দীর্ঘ সময় ধরে আমি নিশ্চুপ আছি,<br> <span class="br-ind"><br><span class="indent">&nbsp;</span></span>আমি শান্ত থেকে নিজেকে দমন করেছি।<br> <span class="br-ind"><br><span class="indent">&nbsp;</span></span>কিন্তু এখন, প্রসববেদনাতুরা স্ত্রীর মতো,<br> <span class="br-ind"><br><span class="indent">&nbsp;</span></span>আমি চিৎকার করছি, হাঁপাচ্ছি ও দীর্ঘশ্বাস ফেলছি।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি পাহাড় ও পর্বতগুলিকে বৃক্ষহীন করব<br> <span class="br-ind"><br><span class="indent">&nbsp;</span></span>এবং তাদের সব গাছপালাকে শুকিয়ে ফেলব;<br> <span class="br-ind"><br><span class="indent">&nbsp;</span></span>আমি নদীগুলিকে দ্বীপপুঞ্জে পরিণত করব<br> <span class="br-ind"><br><span class="indent">&nbsp;</span></span>ও পুকুরগুলিকে শুকিয়ে ফেলব।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমি অন্ধদের, তাদের অজানা পথে চালাব,<br> <span class="br-ind"><br><span class="indent">&nbsp;</span></span>অপরিচিত পথগুলিতে আমি তাদের পরিচালিত করব;<br> <span class="br-ind"><br><span class="indent">&nbsp;</span></span>আমি তাদের সামনে অন্ধকারকে আলোয় পরিণত<br> <span class="br-ind"><br><span class="indent">&nbsp;</span></span>ও অসমতল স্থানকে মসৃণ করে দেব।<br> <span class="br-ind"><br><span class="indent">&nbsp;</span></span>আমি এসব কাজ করি;<br> <span class="br-ind"><br><span class="indent">&nbsp;</span></span>আমি তাদের পরিত্যাগ করব না।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কিন্তু যারা প্রতিমাদের উপরে নির্ভর করে,<br> <span class="br-ind"><br><span class="indent">&nbsp;</span></span>যারা প্রতিমাদের কাছে বলে, ‘তোমরা আমাদের দেবতা,’<br> <span class="br-ind"><br><span class="indent">&nbsp;</span></span>চরম লজ্জায় তাদের ফিরিয়ে দেওয়া হবে।<br></div>
<div class="v" id="v18"><h2>অন্ধ ও বধির ইস্রায়েল</h2><span class="vn">18</span> <span class="br-ind"><br><span class="indent">&nbsp;</span></span>“ওহে বধির সব, তোমরা শোনো;<br> <span class="br-ind"><br><span class="indent">&nbsp;</span></span>ওহে যারা অন্ধ, তোমরা দেখতে থাকো!<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমার দাস ছাড়া আর অন্ধ কে?<br> <span class="br-ind"><br><span class="indent">&nbsp;</span></span>আমার প্রেরিত দূত ছাড়া আর বধির কে?<br> <span class="br-ind"><br><span class="indent">&nbsp;</span></span>যে আমার প্রতি সমর্পিত, তার থেকে আর অন্ধ কে?<br> <span class="br-ind"><br><span class="indent">&nbsp;</span></span>সদাপ্রভুর দাসের মতো অন্ধ আর কে আছে?<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তুমি অনেক কিছু দেখে থাকলেও কোনো মনোযোগ করোনি;<br> <span class="br-ind"><br><span class="indent">&nbsp;</span></span>তোমার কান তো খোলা, কিন্তু তুমি কিছুই শুনতে পাও না।”<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সদাপ্রভু প্রীত হলেন,<br> <span class="br-ind"><br><span class="indent">&nbsp;</span></span>তাঁর ধার্মিকতার গুণে<br> <span class="br-ind"><br><span class="indent">&nbsp;</span></span>তাঁর বিধানকে মহৎ ও গৌরবান্বিত করতে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কিন্তু এই জাতির লোকেদের লুণ্ঠন করে সবকিছু নিয়ে যাওয়া হয়েছে,<br> <span class="br-ind"><br><span class="indent">&nbsp;</span></span>তারা সকলেই গর্তের ফাঁদে পড়েছে<br> <span class="br-ind"><br><span class="indent">&nbsp;</span></span>অথবা তাদের কারাগারে লুকিয়ে রাখা হয়েছে।<br> <span class="br-ind"><br><span class="indent">&nbsp;</span></span>তারাই লুণ্ঠনের বস্তু হয়েছে,<br> <span class="br-ind"><br><span class="indent">&nbsp;</span></span>তাদের উদ্ধারকারী কেউই ছিল না;<br> <span class="br-ind"><br><span class="indent">&nbsp;</span></span>তাদের লুণ্ঠনের বস্তু করা হয়েছে,<br> <span class="br-ind"><br><span class="indent">&nbsp;</span></span>কেউ বলে না, “ওদের ফেরত পাঠাও।” <span class="br-p"><br><br></span><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তোমাদের মধ্যে কে একথা শুনবে?<br> <span class="br-ind"><br><span class="indent">&nbsp;</span></span>মনোযোগ দিয়ে কে ভবিষ্যতের জন্য শুনে রাখবে?<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>কে যাকোবকে লুণ্ঠনের বিষয় হওয়ার জন্য সমর্পণ করেছেন<br> <span class="br-ind"><br><span class="indent">&nbsp;</span></span>এবং ইস্রায়েলকে লুণ্ঠনকারীদের হাতে সমর্পণ করেছেন?<br> <span class="br-ind"><br><span class="indent">&nbsp;</span></span>তিনি কি সদাপ্রভু নন,<br> <span class="br-ind"><br><span class="indent">&nbsp;</span></span>যাঁর বিরুদ্ধে আমরা পাপ করেছি?<br> <span class="br-ind"><br><span class="indent">&nbsp;</span></span>কারণ তারা তাঁর পথসকলে চলতে চায়নি,<br> <span class="br-ind"><br><span class="indent">&nbsp;</span></span>তারা তাঁর বিধান মান্য করেনি।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তাই তিনি তাঁর প্রজ্বলিত ক্রোধ,<br> <span class="br-ind"><br><span class="indent">&nbsp;</span></span>যুদ্ধের হিংস্রতা তাদের উপরে ঢেলে দিয়েছেন।<br> <span class="br-ind"><br><span class="indent">&nbsp;</span></span>তা তাদের অগ্নিশিখায় আবৃত করল, তবুও তারা বুঝতে পারল না;<br> <span class="br-ind"><br><span class="indent">&nbsp;</span></span>তা তাদের গ্রাস করল, তবুও তারা শিক্ষা নিল না।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু: অঙ্কুরিত হওয়ার।</div>
</div>
<!-- PARSED ABOVE; EDITING MAY BREAK PARSER -->
</body></html>