<html><head>
<meta http-equiv="Content-Type" content="text/html;charset=utf-8" />
<title>Isa 44 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 44);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_42.html">42</a> <a href="Isa_43.html">43</a> <b>44</b> <a href="Isa_45.html">45</a> <a href="Isa_46.html">46</a> ... <a href="Isa_66.html">66</a> </div><hr>
<h1>Isa 44</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মনোনীত ইস্রায়েল</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>“কিন্তু এখন, ওহে আমার দাস যাকোব,<br> <span class="br-ind"><br><span class="indent">&nbsp;</span></span>আমার মনোনীত ইস্রায়েল, তোমরা শোনো।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>যিনি তোমাকে নির্মাণ করেছেন, যিনি মায়ের গর্ভে তোমাকে গঠন করেছেন<br> <span class="br-ind"><br><span class="indent">&nbsp;</span></span>এবং যিনি তোমাকে সাহায্য করবেন,<br> <span class="br-ind"><br><span class="indent">&nbsp;</span></span>সেই সদাপ্রভু এই কথা বলেন:<br> <span class="br-ind"><br><span class="indent">&nbsp;</span></span>ওহে আমার দাস যাকোব, আমার মনোনীত যিশুরূণ,<br> <span class="br-ind"><br><span class="indent">&nbsp;</span></span>তুমি ভয় কোরো না।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কারণ আমি তৃষিত ভূমিতে জল ঢেলে দেব,<br> <span class="br-ind"><br><span class="indent">&nbsp;</span></span>শুষ্ক মাটিতে বইয়ে দেব নদীর স্রোত;<br> <span class="br-ind"><br><span class="indent">&nbsp;</span></span>আমি তোমার বংশধরদের উপরে ঢেলে দেব আমার আত্মা,<br> <span class="br-ind"><br><span class="indent">&nbsp;</span></span>তোমার সন্তানদের উপরে ঢেলে দেব আমার আশীর্বাদ।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যেমন জলস্রোতের তীরে ঝাউ গাছ,<br> <span class="br-ind"><br><span class="indent">&nbsp;</span></span>তেমনই চারণভূমিতে তৃণের মতো তারা উৎপন্ন হবে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কেউ একজন বলবে, ‘আমি সদাপ্রভুর’;<br> <span class="br-ind"><br><span class="indent">&nbsp;</span></span>অন্য একজন যাকোবের নামে নিজের পরিচয় দেবে;<br> <span class="br-ind"><br><span class="indent">&nbsp;</span></span>আরও একজন তার হাতে লিখবে, ‘সদাপ্রভুর,’<br> <span class="br-ind"><br><span class="indent">&nbsp;</span></span>আর তারা ইস্রায়েল নামে পদবি গ্রহণ করবে।<br></div>
<div class="v" id="v6"><h2>সদাপ্রভু, প্রতিমা নয়</h2><span class="vn">6</span> <span class="br-ind"><br><span class="indent">&nbsp;</span></span>“ইস্রায়েলের রাজা ও মুক্তিদাতা, সর্বশক্তিমান সদাপ্রভু এই কথা বলেন:<br> <span class="br-ind"><br><span class="indent">&nbsp;</span></span>আমিই প্রথম ও আমিই শেষ:<br> <span class="br-ind"><br><span class="indent">&nbsp;</span></span>আমি ছাড়া আর কোনো ঈশ্বর নেই।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তাহলে আমার মতো আর কে আছে? সে সেকথা ঘোষণা করুক।<br> <span class="br-ind"><br><span class="indent">&nbsp;</span></span>সে তা বলুক ও আমার সামনে উপস্থাপন করুক;<br> <span class="br-ind"><br><span class="indent">&nbsp;</span></span>আমার পুরাকালের লোকদের স্থাপন করার সময় কী ঘটেছিল,<br> <span class="br-ind"><br><span class="indent">&nbsp;</span></span>আর ভবিষ্যতেই বা কী ঘটবে,<br> <span class="br-ind"><br><span class="indent">&nbsp;</span></span>হ্যাঁ, সে আগাম বলুক, ভাবীকালে কী ঘটবে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তোমরা ভয়ে কেঁপো না, ভয় কোরো না।<br> <span class="br-ind"><br><span class="indent">&nbsp;</span></span>একথা আমি কি ঘোষণা করিনি ও বহুপূর্বেই তা বলে দিইনি?<br> <span class="br-ind"><br><span class="indent">&nbsp;</span></span>তোমরাই আমার সাক্ষী। আমি ছাড়া আর কোনো ঈশ্বর কি আছে?<br> <span class="br-ind"><br><span class="indent">&nbsp;</span></span>না, আর কোনো শৈল<sup class="fnm"><a name="fnm1" href="#fn1">1</a></sup> নেই; আমি তেমন কাউকে জানি না।” <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যারা প্রতিমা নির্মাণ করে, তারা কিছুই নয়,<br> <span class="br-ind"><br><span class="indent">&nbsp;</span></span>তাদের নির্মিত মনোহর বস্তুগুলি কোনো উপকারে আসে না।<br> <span class="br-ind"><br><span class="indent">&nbsp;</span></span>যারা তাদের হয়ে কথা বলে, তারা অন্ধ;<br> <span class="br-ind"><br><span class="indent">&nbsp;</span></span>নিজেদেরই লজ্জা উদ্রেকের জন্য তারা অজ্ঞ প্রতিপন্ন হয়।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কে কোনো প্রতিমার আকার দেয় ও কোনো মূর্তি ছাঁচে ঢালে,<br> <span class="br-ind"><br><span class="indent">&nbsp;</span></span>যা তার কোনো উপকারে আসে না?<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সে ও তার অনুগামী সকলে লজ্জিত হবে;<br> <span class="br-ind"><br><span class="indent">&nbsp;</span></span>শিল্পকরেরা মানুষ ছাড়া আর কিছুই নয়।<br> <span class="br-ind"><br><span class="indent">&nbsp;</span></span>তারা সকলে এসে নিজের অবস্থান গ্রহণ করুক;<br> <span class="br-ind"><br><span class="indent">&nbsp;</span></span>তাদের সকলকে আতঙ্কগ্রস্ত ও নীচ প্রতিপন্ন করা হবে। <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কামার একটি যন্ত্র গ্রহণ করে<br> <span class="br-ind"><br><span class="indent">&nbsp;</span></span>ও জ্বলন্ত কয়লায় তা নিয়ে কাজ করে;<br> <span class="br-ind"><br><span class="indent">&nbsp;</span></span>হাতুড়ি পিটিয়ে সে এক মূর্তি তৈরি করে,<br> <span class="br-ind"><br><span class="indent">&nbsp;</span></span>সে তার শক্তিশালী হাতে তার আকৃতি দেয়।<br> <span class="br-ind"><br><span class="indent">&nbsp;</span></span>সে ক্ষুধার্ত হয়ে তার শক্তি হারায়;<br> <span class="br-ind"><br><span class="indent">&nbsp;</span></span>জলপান না করে সে মূর্ছিত হয়।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ছুতোর একটি সুতো দিয়ে মাপে<br> <span class="br-ind"><br><span class="indent">&nbsp;</span></span>ও কম্পাস দিয়ে তার রূপরেখা তৈরি করে;<br> <span class="br-ind"><br><span class="indent">&nbsp;</span></span>ছেনি দিয়ে সে তা খোদাই করে ও<br> <span class="br-ind"><br><span class="indent">&nbsp;</span></span>কম্পাস দিয়ে তার আকার ঠিক করে।<br> <span class="br-ind"><br><span class="indent">&nbsp;</span></span>সে তাতে পুরুষের আকৃতি দেয়,<br> <span class="br-ind"><br><span class="indent">&nbsp;</span></span>যার মধ্যে থাকে মানুষের সব সৌন্দর্য,<br> <span class="br-ind"><br><span class="indent">&nbsp;</span></span>যেন তা কোনো দেবালয়ে স্থান পেতে পারে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সে সিডার গাছ কেটে ফেলে,<br> <span class="br-ind"><br><span class="indent">&nbsp;</span></span>কিংবা বেছে নেয় কোনো সাইপ্রেস বা ওক গাছ।<br> <span class="br-ind"><br><span class="indent">&nbsp;</span></span>সে বনের গাছপালার সঙ্গে সেটিকে বাড়তে দেয়,<br> <span class="br-ind"><br><span class="indent">&nbsp;</span></span>কিংবা রোপণ করে পাইন গাছ, বৃষ্টি যাকে বাড়িয়ে তোলে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>পরে তা মানুষের জ্বালানি কাঠ হয়;<br> <span class="br-ind"><br><span class="indent">&nbsp;</span></span>তার একটি অংশ নিয়ে সে আগুন পোহায়,<br> <span class="br-ind"><br><span class="indent">&nbsp;</span></span>একটি অংশে আগুন জ্বালিয়ে রুটি সেঁকে।<br> <span class="br-ind"><br><span class="indent">&nbsp;</span></span>আবার তা দিয়ে সে এক দেবতাও নির্মাণ করে ও তার উপাসনা করে,<br> <span class="br-ind"><br><span class="indent">&nbsp;</span></span>একটি প্রতিমা নির্মাণ করে তার কাছে সে প্রণত হয়।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>অর্ধেক কাঠ দিয়ে সে আগুন জ্বালায়,<br> <span class="br-ind"><br><span class="indent">&nbsp;</span></span>তার উত্তাপে সে রান্না খাবার করে,<br> <span class="br-ind"><br><span class="indent">&nbsp;</span></span>মাংস ঝলসে নিয়ে সে তা দিয়ে উদরপূর্তি করে।<br> <span class="br-ind"><br><span class="indent">&nbsp;</span></span>আবার সে আগুনের তাপ নেয় ও বলে,<br> <span class="br-ind"><br><span class="indent">&nbsp;</span></span>“আহা! আমি উষ্ণ হয়েছি, আগুনের তাপ নিচ্ছি।”<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কাঠের অবশিষ্ট অংশ নিয়ে সে এক দেবতা, তার আরাধ্য মূর্তি নির্মাণ করে;<br> <span class="br-ind"><br><span class="indent">&nbsp;</span></span>সে তার কাছে প্রণত হয়ে উপাসনা করে।<br> <span class="br-ind"><br><span class="indent">&nbsp;</span></span>সে তার কাছে প্রার্থনা করে ও বলে,<br> <span class="br-ind"><br><span class="indent">&nbsp;</span></span>“আমাকে রক্ষা করো; তুমি আমার দেবতা!”<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তারা কিছু জানে না, কিছু বোঝে না;<br> <span class="br-ind"><br><span class="indent">&nbsp;</span></span>তাদের চোখে প্রলেপ থাকে, তাই তারা দেখতে পায় না,<br> <span class="br-ind"><br><span class="indent">&nbsp;</span></span>তাদের মন থাকে অবরুদ্ধ, তাই তারা বুঝতে পারে না।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>কেউ থেমে একটু চিন্তা করে না,<br> <span class="br-ind"><br><span class="indent">&nbsp;</span></span>কারও তেমন জ্ঞান বা বোধবুদ্ধি নেই যে বলে,<br> <span class="br-ind"><br><span class="indent">&nbsp;</span></span>“কাঠের অর্ধেক আমি জ্বালানিরূপে ব্যবহার করেছি;<br> <span class="br-ind"><br><span class="indent">&nbsp;</span></span>এর অঙ্গারে আমি এমনকি খাবার তৈরি করেছি,<br> <span class="br-ind"><br><span class="indent">&nbsp;</span></span>মাংস রান্না করে আমি তা খেয়েছি।<br> <span class="br-ind"><br><span class="indent">&nbsp;</span></span>তাহলে এর অবশিষ্ট অংশ নিয়ে আমি কি কোনো ঘৃণ্য বস্তু তৈরি করব?<br> <span class="br-ind"><br><span class="indent">&nbsp;</span></span>একটি কাঠের টুকরোর কাছে আমি কি প্রণত হব?”<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>সে যেন ছাই ভোজন করে, এক মোহগ্রস্ত হৃদয় তাকে বিপথগামী করে;<br> <span class="br-ind"><br><span class="indent">&nbsp;</span></span>সে নিজেই নিজেকে রক্ষা করতে পারে না, কিংবা বলে না,<br> <span class="br-ind"><br><span class="indent">&nbsp;</span></span>“আমার ডান হাতে রাখা এই বস্তুটি কি মিথ্যা নয়?” <span class="br-p"><br><br></span><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>“ওহে যাকোব, এসব কথা স্মরণে রেখো,<br> <span class="br-ind"><br><span class="indent">&nbsp;</span></span>কারণ ওহে ইস্রায়েল, তুমি আমার দাস।<br> <span class="br-ind"><br><span class="indent">&nbsp;</span></span>আমি তোমাকে গঠন করেছি, তুমি আমার দাস;<br> <span class="br-ind"><br><span class="indent">&nbsp;</span></span>ওহে ইস্রায়েল, আমি তোমাকে ভুলে যাব না।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>আমি তোমার সব অপরাধ মেঘের মতো সরিয়ে ফেলেছি,<br> <span class="br-ind"><br><span class="indent">&nbsp;</span></span>তোমার সব পাপ সকালের কুয়াশার মতো দূর করেছি।<br> <span class="br-ind"><br><span class="indent">&nbsp;</span></span>তুমি আমার কাছে ফিরে এসো,<br> <span class="br-ind"><br><span class="indent">&nbsp;</span></span>কারণ আমি তোমাকে মুক্ত করেছি।” <span class="br-p"><br><br></span><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আকাশমণ্ডল, আনন্দে গান গাও, কারণ সদাপ্রভু এ কাজ করেছেন;<br> <span class="br-ind"><br><span class="indent">&nbsp;</span></span>পৃথিবীর গভীরতম স্থান সকল, তোমরাও জয়ধ্বনি করো।<br> <span class="br-ind"><br><span class="indent">&nbsp;</span></span>যত পাহাড়-পর্বত, সমস্ত অরণ্য ও সেগুলির মধ্যে স্থিত সব গাছপালা,<br> <span class="br-ind"><br><span class="indent">&nbsp;</span></span>তোমরা আনন্দ সংগীতে ফেটে পড়ো,<br> <span class="br-ind"><br><span class="indent">&nbsp;</span></span>কারণ সদাপ্রভু যাকোবকে মুক্ত করেছেন,<br> <span class="br-ind"><br><span class="indent">&nbsp;</span></span>তিনি ইস্রায়েলে তাঁর গৌরব প্রকাশ করেন।<br></div>
<div class="v" id="v24"><h2>জেরুশালেমে বসতি প্রতিষ্ঠিত হবে</h2><span class="vn">24</span> <span class="br-ind"><br><span class="indent">&nbsp;</span></span>“সদাপ্রভু, যিনি তোমাকে মায়ের গর্ভে গঠন করেছেন,<br> <span class="br-ind"><br><span class="indent">&nbsp;</span></span>তোমার সেই মুক্তিদাতা একথা বলেন: <span class="br-p"><br><br></span>“আমিই সদাপ্রভু,<br> <span class="br-ind"><br><span class="indent">&nbsp;</span></span>যিনি এই সমস্ত নির্মাণ করেছেন,<br> <span class="br-ind"><br><span class="indent">&nbsp;</span></span>যিনি একা আকাশমণ্ডল বিস্তার করেছেন,<br> <span class="br-ind"><br><span class="indent">&nbsp;</span></span>যিনি স্বয়ং পৃথিবীকে প্রসারিত করেছেন,<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>যিনি ভণ্ড ভাববাদীদের চিহ্নসকল ব্যর্থ করেন<br> <span class="br-ind"><br><span class="indent">&nbsp;</span></span>এবং গণকদের মূর্খ প্রতিপন্ন করেন,<br> <span class="br-ind"><br><span class="indent">&nbsp;</span></span>যিনি জ্ঞানবানদের শিক্ষা বিফল করেন ও<br> <span class="br-ind"><br><span class="indent">&nbsp;</span></span>তা অসারতায় পরিণত করেন,<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>যিনি তাঁর দাসেদের কথা সফল করেন ও<br> <span class="br-ind"><br><span class="indent">&nbsp;</span></span>তাঁর দূতদের পূর্বঘোষণা পূর্ণ করেন, <span class="br-p"><br><br></span>“যিনি জেরুশালেমের বিষয়ে বলেন, ‘এতে লোকেদের বসতি হবে,’<br> <span class="br-ind"><br><span class="indent">&nbsp;</span></span>যিহূদার নগরগুলির বিষয়ে বলেন, ‘সেগুলি পুনর্নির্মিত হবে,’<br> <span class="br-ind"><br><span class="indent">&nbsp;</span></span>তার ধ্বংসাবশেষকে বলেন, ‘আমি তা পুনঃপ্রতিষ্ঠিত করব,’<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>যিনি অগাধ জলরাশিকে বলেন, ‘শুষ্ক হও,<br> <span class="br-ind"><br><span class="indent">&nbsp;</span></span>আমি তোমার স্রোতধারাগুলি শুকিয়ে ফেলব,’<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>যিনি কোরস সম্পর্কে বলেন, ‘সে হবে আমার মেষদের পালক<br> <span class="br-ind"><br><span class="indent">&nbsp;</span></span>এবং আমি যা চাই, সে তা পূর্ণ করবে;<br> <span class="br-ind"><br><span class="indent">&nbsp;</span></span>সে জেরুশালেম সম্পর্কে বলবে, “তা পুনর্নির্মিত হোক,”<br> <span class="br-ind"><br><span class="indent">&nbsp;</span></span>এবং তার মন্দির সম্পর্কে বলবে, “এর ভিত্তিপ্রস্তরগুলি স্থাপিত হোক।” ’<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বা, মহাশিলা, অর্থাৎ ঈশ্বর, যিনি অটল ও চিরন্তন, অপরিবর্তনীয়।</div>
</div>
<!-- PARSED ABOVE; EDITING MAY BREAK PARSER -->
</body></html>