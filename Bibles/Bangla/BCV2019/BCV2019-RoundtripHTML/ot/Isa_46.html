<html><head>
<meta http-equiv="Content-Type" content="text/html;charset=utf-8" />
<title>Isa 46 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 46);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_44.html">44</a> <a href="Isa_45.html">45</a> <b>46</b> <a href="Isa_47.html">47</a> <a href="Isa_48.html">48</a> ... <a href="Isa_66.html">66</a> </div><hr>
<h1>Isa 46</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ব্যাবিলনের দেবতারা</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>বেল নত হয়েছে, নেবো উপুড় হয়ে পড়েছে;<br> <span class="br-ind"><br><span class="indent">&nbsp;</span></span>তাদের প্রতিমারা ভারবাহী পশুদের উপরে বাহিত হচ্ছে।<br> <span class="br-ind"><br><span class="indent">&nbsp;</span></span>যে মূর্তিগুলি বহন করা হচ্ছে, সেগুলি পীড়াদায়ক,<br> <span class="br-ind"><br><span class="indent">&nbsp;</span></span>শ্রান্ত-ক্লান্ত লোকেদের পক্ষে তারা বোঝাস্বরূপ।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তারা একসঙ্গে উপুড় হয়ে নত হয়েছে;<br> <span class="br-ind"><br><span class="indent">&nbsp;</span></span>তারা সেই বোঝা বহন করতে অক্ষম,<br> <span class="br-ind"><br><span class="indent">&nbsp;</span></span>তারা নিজেরাই বন্দি হওয়ার জন্য নির্বাসিত হয়। <span class="br-p"><br><br></span><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>“ওহে যাকোবের কুল, আমার কথা শোনো,<br> <span class="br-ind"><br><span class="indent">&nbsp;</span></span>তোমরাও শোনো, যারা ইস্রায়েল কুলে এখনও অবশিষ্ট আছো,<br> <span class="br-ind"><br><span class="indent">&nbsp;</span></span>গর্ভাবস্থা থেকে আমি তোমাদের ধারণ করেছি,<br> <span class="br-ind"><br><span class="indent">&nbsp;</span></span>তোমাদের জন্ম হওয়ার সময় থেকে আমি তোমাদের বহন করছি।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমাদের বৃদ্ধ বয়স পর্যন্ত, আমি সেই একই থাকব,<br> <span class="br-ind"><br><span class="indent">&nbsp;</span></span>তোমাদের চুল পেকে যাওয়া পর্যন্ত, আমিই তোমাদের বহন করব।<br> <span class="br-ind"><br><span class="indent">&nbsp;</span></span>আমিই সৃষ্টি করেছি, আমিই তোমাদের বহন করব;<br> <span class="br-ind"><br><span class="indent">&nbsp;</span></span>আমি তোমাদের ধরে রাখব ও তোমাদের উদ্ধার করব। <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>“তোমরা কার সঙ্গে আমার তুলনা করবে বা আমাকে কার সমতুল্য মনে করবে?<br> <span class="br-ind"><br><span class="indent">&nbsp;</span></span>তোমরা কার সদৃশ আমাকে মনে করবে যে আমাদের পরস্পর তুলনা করা হবে?<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কেউ কেউ তাদের থলি থেকে সোনা ঢালে<br> <span class="br-ind"><br><span class="indent">&nbsp;</span></span>এবং দাঁড়িপাল্লায় রুপো ওজন করে;<br> <span class="br-ind"><br><span class="indent">&nbsp;</span></span>তারা তা থেকে দেবতা নির্মাণের জন্য স্বর্ণকারকে বানি দেয়,<br> <span class="br-ind"><br><span class="indent">&nbsp;</span></span>পরে তারা তার সামনে প্রণত হয়ে তার উপাসনা করে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তারা তা কাঁধে তুলে নিয়ে বহন করে;<br> <span class="br-ind"><br><span class="indent">&nbsp;</span></span>তারা স্বস্থানে তাকে স্থাপন করে এবং তা সেখানেই অবস্থান করে।<br> <span class="br-ind"><br><span class="indent">&nbsp;</span></span>সেই স্থান থেকে তা আর নড়তে পারে না।<br> <span class="br-ind"><br><span class="indent">&nbsp;</span></span>কেউ তার কাছে আর্তক্রন্দন করলেও, সে উত্তর দেয় না;<br> <span class="br-ind"><br><span class="indent">&nbsp;</span></span>তার ক্লেশ থেকে সে তাকে রক্ষা করতে পারে না। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>“একথা স্মরণ করো, ভুলে যেয়ো না,<br> <span class="br-ind"><br><span class="indent">&nbsp;</span></span>ওহে বিদ্রোহী-কুল, এগুলি হৃদয়ে উপলব্ধি করো।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>পূর্বের বিষয়গুলি, যা বহুপূর্বে ঘটে গিয়েছে, স্মরণ করো;<br> <span class="br-ind"><br><span class="indent">&nbsp;</span></span>আমিই ঈশ্বর, অন্য আর কেউ নয়;<br> <span class="br-ind"><br><span class="indent">&nbsp;</span></span>আমিই ঈশ্বর এবং আমার মতো আর কেউ নেই।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমি শুরু থেকেই শেষের কথা বলে দিই,<br> <span class="br-ind"><br><span class="indent">&nbsp;</span></span>যা এখনও ঘটেনি, তা পুরাকাল থেকেই আমি ঘোষণা করি।<br> <span class="br-ind"><br><span class="indent">&nbsp;</span></span>আমি বলি, ‘আমার সংকল্প অবশ্যই স্থির থাকবে,<br> <span class="br-ind"><br><span class="indent">&nbsp;</span></span>আর আমি যা চাই, তা অবশ্যই পূর্ণ করব।’<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>পূর্বদেশ থেকে আমি এক শিকারি পাখিকে ডেকে আনব;<br> <span class="br-ind"><br><span class="indent">&nbsp;</span></span>বহু দূরবর্তী দেশ থেকে একজন মানুষকে, যে আমার সংকল্প সাধন করবে।<br> <span class="br-ind"><br><span class="indent">&nbsp;</span></span>আমি যা বলেছি, তা আমি অবশ্যই করে দেখাব,<br> <span class="br-ind"><br><span class="indent">&nbsp;</span></span>আমি যা পরিকল্পনা করেছি, তা আমি অবশ্য করব।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>ওহে অনমনীয় হৃদয়ের মানুষ, তোমরা আমার কথা শোনো,<br> <span class="br-ind"><br><span class="indent">&nbsp;</span></span>তোমরা শোনো, যারা ধার্মিকতা থেকে বহুদূরে থাকো।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমি আমার ধর্মশীলতা কাছে নিয়ে আসছি,<br> <span class="br-ind"><br><span class="indent">&nbsp;</span></span>তা আর বেশি দূরে নেই;<br> <span class="br-ind"><br><span class="indent">&nbsp;</span></span>আমার পরিত্রাণ দেওয়ার বিলম্ব আর হবে না।<br> <span class="br-ind"><br><span class="indent">&nbsp;</span></span>আমি সিয়োনকে আমার পরিত্রাণ দেব,<br> <span class="br-ind"><br><span class="indent">&nbsp;</span></span>ইস্রায়েলকে আমার জৌলুস দেব।<br></div>
</div>
<!-- PARSED ABOVE; EDITING MAY BREAK PARSER -->
</body></html>