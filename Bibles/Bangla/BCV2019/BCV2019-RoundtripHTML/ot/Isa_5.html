<html><head>
<meta http-equiv="Content-Type" content="text/html;charset=utf-8" />
<title>Isa 5 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 5);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_3.html">3</a> <a href="Isa_4.html">4</a> <b>5</b> <a href="Isa_6.html">6</a> <a href="Isa_7.html">7</a> ... <a href="Isa_66.html">66</a> </div><hr>
<h1>Isa 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দ্রাক্ষাক্ষেত্রের একটি উপমা</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>আমি আমার প্রিয়তমের উদ্দেশে একটি গান গাইব,<br> <span class="br-ind"><br><span class="indent">&nbsp;</span></span>তাঁর দ্রাক্ষাক্ষেত্রের বিষয়ে গান গাইব:<br> <span class="br-ind"><br><span class="indent">&nbsp;</span></span>আমার প্রিয়তমের একটি দ্রাক্ষাক্ষেত্র ছিল<br> <span class="br-ind"><br><span class="indent">&nbsp;</span></span>এক উর্বরা পাহাড়ের গায়ে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তিনি তা খুঁড়ে সব পাথর পরিষ্কার করলেন<br> <span class="br-ind"><br><span class="indent">&nbsp;</span></span>এবং উৎকৃষ্ট সব দ্রাক্ষার চারা তার মধ্যে রোপণ করলেন।<br> <span class="br-ind"><br><span class="indent">&nbsp;</span></span>তিনি তার মধ্যে এক নজর-মিনার নির্মাণ করলেন<br> <span class="br-ind"><br><span class="indent">&nbsp;</span></span>এবং একটি দ্রাক্ষামাড়াই কুণ্ড খনন করলেন।<br> <span class="br-ind"><br><span class="indent">&nbsp;</span></span>তারপর তিনি অপেক্ষা করলেন উৎকৃষ্ট দ্রাক্ষাফলের,<br> <span class="br-ind"><br><span class="indent">&nbsp;</span></span>কিন্তু তাতে কেবলই বুনো আঙুর ধরল। <span class="br-p"><br><br></span><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>“এখন জেরুশালেমের অধিবাসী তোমরা ও যিহূদার লোকেরা,<br> <span class="br-ind"><br><span class="indent">&nbsp;</span></span>আমার ও আমার দ্রাক্ষাক্ষেত্রের মধ্যে বিচার করো।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমি আমার দ্রাক্ষাক্ষেত্রের জন্য যা করেছি,<br> <span class="br-ind"><br><span class="indent">&nbsp;</span></span>তার থেকে বেশি আর কী করা যেত?<br> <span class="br-ind"><br><span class="indent">&nbsp;</span></span>যখন আমি উৎকৃষ্ট দ্রাক্ষার অপেক্ষা করলাম,<br> <span class="br-ind"><br><span class="indent">&nbsp;</span></span>তাতে কেবলই বুনো আঙুর কেন ধরল?<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>এবার আমি তোমাদের বলি,<br> <span class="br-ind"><br><span class="indent">&nbsp;</span></span>আমার দ্রাক্ষাক্ষেত্রের প্রতি আমি কী করতে চলেছি:<br> <span class="br-ind"><br><span class="indent">&nbsp;</span></span>আমি এর বেড়াগুলি তুলে ফেলব,<br> <span class="br-ind"><br><span class="indent">&nbsp;</span></span>আর তা ধ্বংস হয়ে যাবে;<br> <span class="br-ind"><br><span class="indent">&nbsp;</span></span>আমি এর প্রাচীরগুলি ভেঙে দেব,<br> <span class="br-ind"><br><span class="indent">&nbsp;</span></span>তখন তা পদদলিত হবে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি তা এক পরিত্যক্ত ভূমি করব,<br> <span class="br-ind"><br><span class="indent">&nbsp;</span></span>তার লতা পরিষ্কার বা ভূমি কর্ষণও করা হবে না;<br> <span class="br-ind"><br><span class="indent">&nbsp;</span></span>সেখানে শেয়ালকাঁটা ও কাঁটাঝোপ উৎপন্ন হবে।<br> <span class="br-ind"><br><span class="indent">&nbsp;</span></span>আমি মেঘমালাকে আদেশ দেব<br> <span class="br-ind"><br><span class="indent">&nbsp;</span></span>যেন সেখানে জল বর্ষণ না করে।” <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সর্বশক্তিমান সদাপ্রভুর দ্রাক্ষাক্ষেত্র হল<br> <span class="br-ind"><br><span class="indent">&nbsp;</span></span>ইস্রায়েলের সমস্ত কুল,<br> <span class="br-ind"><br><span class="indent">&nbsp;</span></span>আর যিহূদার লোকেরা হল<br> <span class="br-ind"><br><span class="indent">&nbsp;</span></span>তাঁর মনোরম উদ্যান।<br> <span class="br-ind"><br><span class="indent">&nbsp;</span></span>তিনি ন্যায়বিচারের আশা করলেন, কিন্তু রক্তপাত দেখলেন;<br> <span class="br-ind"><br><span class="indent">&nbsp;</span></span>ধার্মিকতার আশা করলেন, কিন্তু দুর্দশার আর্তনাদ শুনলেন।<br></div>
<div class="v" id="v8"><h2>ধিক্কারবাণী ও বিচার</h2><span class="vn">8</span> <span class="br-ind"><br><span class="indent">&nbsp;</span></span>ধিক্‌ তোমাদের, যারা গৃহের সঙ্গে গৃহ<br> <span class="br-ind"><br><span class="indent">&nbsp;</span></span>এবং মাঠের সঙ্গে মাঠ যোগ করো<br> <span class="br-ind"><br><span class="indent">&nbsp;</span></span>যতক্ষণ না আর কোনো স্থান শূন্য থাকে<br> <span class="br-ind"><br><span class="indent">&nbsp;</span></span>আর তোমরা একা দেশের মধ্যে বসবাস করো।<br></div>
<div class="v" id="v9"><span class="vn">9</span> <span class="br-p"><br><br></span>সর্বশক্তিমান সদাপ্রভু আমার কর্ণগোচরে একথা ঘোষণা করেছেন: <span class="br-p"><br><br></span><span class="br-ind"><br><span class="indent">&nbsp;</span></span>“নিশ্চিতরূপে বড়ো বড়ো সব গৃহ জনশূন্য হবে,<br> <span class="br-ind"><br><span class="indent">&nbsp;</span></span>সুন্দর সব অট্টালিকায় বাস করার জন্য কেউ থাকবে না।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ত্রিশ বিঘা<sup class="fnm"><a name="fnm1" href="#fn1">1</a></sup> দ্রাক্ষাকুঞ্জে মাত্র বাইশ লিটার<sup class="fnm"><a name="fnm2" href="#fn2">2</a></sup> দ্রাক্ষারস পাওয়া যাবে,<br> <span class="br-ind"><br><span class="indent">&nbsp;</span></span>আর দশ ঝুড়ি<sup class="fnm"><a name="fnm3" href="#fn3">3</a></sup> বীজে মাত্র এক ঝুড়ি<sup class="fnm"><a name="fnm4" href="#fn4">4</a></sup> শস্য উৎপন্ন হবে।” <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ধিক্‌ তাদের, যারা খুব সকালে ওঠে<br> <span class="br-ind"><br><span class="indent">&nbsp;</span></span>যেন সুরার অন্বেষণে দৌড়ায়,<br> <span class="br-ind"><br><span class="indent">&nbsp;</span></span>যারা রাত পর্যন্ত জেগে থাকে<br> <span class="br-ind"><br><span class="indent">&nbsp;</span></span>যতক্ষণ না সুরা তাদের উত্তপ্ত করে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তাদের ভোজসভায় থাকে বীণা ও নেবল,<br> <span class="br-ind"><br><span class="indent">&nbsp;</span></span>খঞ্জনি, বাঁশি ও সুরা,<br> <span class="br-ind"><br><span class="indent">&nbsp;</span></span>কিন্তু সদাপ্রভুর কাজের প্রতি তাদের কোনো সম্ভ্রম নেই,<br> <span class="br-ind"><br><span class="indent">&nbsp;</span></span>তাঁর হাতের কাজকে তারা সম্মান করে না।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সেই কারণে, আমার প্রজাদের নির্বুদ্ধিতার জন্য,<br> <span class="br-ind"><br><span class="indent">&nbsp;</span></span>তারা নির্বাসনে যাবে;<br> <span class="br-ind"><br><span class="indent">&nbsp;</span></span>তাদের পদস্থ ব্যক্তিরা ক্ষুধাতে মারা যাবে,<br> <span class="br-ind"><br><span class="indent">&nbsp;</span></span>এবং তাদের আপামর জনসাধারণ পিপাসায় মারা যাবে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তাই, পাতাল তার উদর প্রশস্ত করেছে,<br> <span class="br-ind"><br><span class="indent">&nbsp;</span></span>সীমাহীন গ্রাসের জন্য তার মুখ খুলে দিয়েছে;<br> <span class="br-ind"><br><span class="indent">&nbsp;</span></span>তার মধ্যে যত সম্ভ্রান্ত ব্যক্তি ও জনসাধারণ নেমে যাবে,<br> <span class="br-ind"><br><span class="indent">&nbsp;</span></span>তাদের সঙ্গে যত কলহকারী ও উচ্ছৃঙ্খল মানুষ থাকবে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তাই, মানুষকে নত করা হবে,<br> <span class="br-ind"><br><span class="indent">&nbsp;</span></span>মানবজাতি অবনত হবে,<br> <span class="br-ind"><br><span class="indent">&nbsp;</span></span>উদ্ধত লোকের দৃষ্টি নতনম্র হবে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কিন্তু সর্বশক্তিমান সদাপ্রভু তাঁর ন্যায়বিচারের জন্য উচ্চ-উন্নত হবেন,<br> <span class="br-ind"><br><span class="indent">&nbsp;</span></span>এবং পবিত্র ঈশ্বর তাঁর ধার্মিকতার দ্বারা নিজেকে ধার্মিক দেখাবেন।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তখন মেষেরা যেন নিজেদের চারণভূমিতে চরে বেড়াবে;<br> <span class="br-ind"><br><span class="indent">&nbsp;</span></span>ধনীদের ধ্বংসাবশেষে মেষশাবকেরা তাদের খাদ্য ভোজন করবে<sup class="fnm"><a name="fnm5" href="#fn5">5</a></sup>। <span class="br-p"><br><br></span><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ধিক্‌ তাদের যারা প্রতারণার দড়ি দিয়ে পাপ টেনে আনে,<br> <span class="br-ind"><br><span class="indent">&nbsp;</span></span>দুষ্টতাকে টেনে আনে তাদের শকটের দড়ি দিয়ে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>যারা বলে, “ঈশ্বর ত্বরা করুন,<br> <span class="br-ind"><br><span class="indent">&nbsp;</span></span>তিনি দ্রুত তাঁর কাজ করে দেখান<br> <span class="br-ind"><br><span class="indent">&nbsp;</span></span>যেন আমরা তা দেখতে পাই।<br> <span class="br-ind"><br><span class="indent">&nbsp;</span></span>ইস্রায়েলের পবিত্রতমের পরিকল্পনা<br> <span class="br-ind"><br><span class="indent">&nbsp;</span></span>কাছে আসুক, তা দৃশ্যমান হোক,<br> <span class="br-ind"><br><span class="indent">&nbsp;</span></span>যেন আমরা তা জানতে পারি।” <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>ধিক্‌ তাদের যারা মন্দকে ভালো<br> <span class="br-ind"><br><span class="indent">&nbsp;</span></span>ও ভালোকে মন্দ বলে,<br> <span class="br-ind"><br><span class="indent">&nbsp;</span></span>যারা অন্ধকারকে আলো ও<br> <span class="br-ind"><br><span class="indent">&nbsp;</span></span>আলোকে অন্ধকার বলে তুলে ধরে,<br> <span class="br-ind"><br><span class="indent">&nbsp;</span></span>যারা মিষ্টিকে তেতো ও<br> <span class="br-ind"><br><span class="indent">&nbsp;</span></span>তেতোকে মিষ্টি বলে। <span class="br-p"><br><br></span><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>ধিক্‌ তাদের, যারা নিজেদের দৃষ্টিতেই জ্ঞানবান,<br> <span class="br-ind"><br><span class="indent">&nbsp;</span></span>যারা নিজেদের দৃষ্টিতে নিজেদের চতুর মনে করে। <span class="br-p"><br><br></span><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>ধিক্‌ তাদের যারা সুরা পান করায় দক্ষ<br> <span class="br-ind"><br><span class="indent">&nbsp;</span></span>ও সুরা মিশ্রিত করায় নিপুণ,<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>যারা ঘুষের বিনিময়ে অপরাধীকে মুক্ত করে,<br> <span class="br-ind"><br><span class="indent">&nbsp;</span></span>কিন্তু নির্দোষের ন্যায়বিচার অন্যথা করে।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তাই, অগ্নি-জিহ্বা যেমন খড়কুটো গ্রাস করে<br> <span class="br-ind"><br><span class="indent">&nbsp;</span></span>এবং শুকনো ঘাস অগ্নিশিখায় দগ্ধ হয়,<br> <span class="br-ind"><br><span class="indent">&nbsp;</span></span>তেমনই তাদের মূল পচে যাবে<br> <span class="br-ind"><br><span class="indent">&nbsp;</span></span>এবং তাদের সব ফুল ধুলোর মতোই উড়ে যাবে;<br> <span class="br-ind"><br><span class="indent">&nbsp;</span></span>কারণ তারা সর্বশক্তিমান সদাপ্রভুর বিধানকে অগ্রাহ্য করেছে<br> <span class="br-ind"><br><span class="indent">&nbsp;</span></span>এবং ইস্রায়েলের পবিত্রতমজনের বাণীকে অবজ্ঞা করেছে।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তাই সদাপ্রভুর ক্রোধ তাঁর প্রজাদের বিরুদ্ধে জ্বলে উঠেছে;<br> <span class="br-ind"><br><span class="indent">&nbsp;</span></span>তিনি হাত তুলে তাদের আঘাত করেছেন।<br> <span class="br-ind"><br><span class="indent">&nbsp;</span></span>পর্বতগুলি কম্পিত হয়,<br> <span class="br-ind"><br><span class="indent">&nbsp;</span></span>মৃতদেহগুলি যেন আবর্জনার মতো রাস্তায় পড়ে থাকে। <span class="br-p"><br><br></span>তবুও, এ সকলের জন্য, তাঁর ক্রোধ ফেরেনি,<br> <span class="br-ind"><br><span class="indent">&nbsp;</span></span>তাঁর হাত এখনও উপরে তোলা আছে। <span class="br-p"><br><br></span><br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>দূরের জাতিদের উদ্দেশে তিনি একটি পতাকা তুলেছেন,<br> <span class="br-ind"><br><span class="indent">&nbsp;</span></span>পৃথিবীর প্রান্তসীমার লোকেদের তিনি শিস্‌ দিয়ে ডেকেছেন।<br> <span class="br-ind"><br><span class="indent">&nbsp;</span></span>ওই তারা আসছে,<br> <span class="br-ind"><br><span class="indent">&nbsp;</span></span>দ্রুত ও মহাবেগে!<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তাদের মধ্যে কেউই ক্লান্ত হয় না বা হোঁচট খায় না,<br> <span class="br-ind"><br><span class="indent">&nbsp;</span></span>কেউই ঢুলে পড়ে না বা ঘুমিয়ে যায় না;<br> <span class="br-ind"><br><span class="indent">&nbsp;</span></span>তাদের কোমরের কারও বেল্ট খসে পড়ে না,<br> <span class="br-ind"><br><span class="indent">&nbsp;</span></span>জুতো-চটির একটি ফিতেও ছিঁড়ে যায় না।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তাদের তিরগুলি ধারালো,<br> <span class="br-ind"><br><span class="indent">&nbsp;</span></span>তাদের সব ধনুকে চাড়া দেওয়া আছে;<br> <span class="br-ind"><br><span class="indent">&nbsp;</span></span>তাদের অশ্বগুলির খুর চকমকি পাথরের মতো,<br> <span class="br-ind"><br><span class="indent">&nbsp;</span></span>তাদের রথগুলির চাকা যেন ঘূর্ণিবায়ুর মতো ঘোরে।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তাদের গর্জন সিংহনাদের মতো,<br> <span class="br-ind"><br><span class="indent">&nbsp;</span></span>তাদের চিৎকার যুবসিংহের ন্যায়;<br> <span class="br-ind"><br><span class="indent">&nbsp;</span></span>শিকার ধরা মাত্র তারা গর্জন করে,<br> <span class="br-ind"><br><span class="indent">&nbsp;</span></span>ও ধরে নিয়ে যায়, কেউ তাদের উদ্ধার করতে পারে না।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>সেদিন তারা তার উপরে গর্জন করবে,<br> <span class="br-ind"><br><span class="indent">&nbsp;</span></span>যেমন সমুদ্রের জলরাশি গর্জন করে।<br> <span class="br-ind"><br><span class="indent">&nbsp;</span></span>আর কেউ যদি দেশের প্রতি দৃষ্টিপাত করে,<br> <span class="br-ind"><br><span class="indent">&nbsp;</span></span>সে কেবলই অন্ধকার ও দুর্দশা দেখবে;<br> <span class="br-ind"><br><span class="indent">&nbsp;</span></span>এমনকি আলোও মেঘমালায় ঢাকা পড়ে অন্ধকার হয়ে যাবে।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু: দশ-জোয়াল, অর্থাৎ দশ-জোড়া বলদ একদিনে যতটা ভূমি কর্ষণ করতে পারে।</div>
<div class="fn"><sup class="fnt"><a name="fn2" href="#fnm2">2</a></sup> হিব্রু: এক বাৎ, অর্থাৎ ২২ লিটার।</div>
<div class="fn"><sup class="fnt"><a name="fn3" href="#fnm3">3</a></sup> হিব্রু: এক হোমর (প্রায় ১৬০ কিলোগ্রাম)</div>
<div class="fn"><sup class="fnt"><a name="fn4" href="#fnm4">4</a></sup> হিব্রু: এক ঐফা (প্রায় ১৬ কিলোগ্রাম)</div>
<div class="fn"><sup class="fnt"><a name="fn5" href="#fnm5">5</a></sup> সেপ্টুয়াজিণ্ট; হিব্রু: আগন্তুকেরা (বা বিদেশিরা) ভোজন করবে</div>
</div>
<!-- PARSED ABOVE; EDITING MAY BREAK PARSER -->
</body></html>