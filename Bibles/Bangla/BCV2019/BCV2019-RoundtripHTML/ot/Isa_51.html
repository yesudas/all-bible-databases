<html><head>
<meta http-equiv="Content-Type" content="text/html;charset=utf-8" />
<title>Isa 51 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 51);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_49.html">49</a> <a href="Isa_50.html">50</a> <b>51</b> <a href="Isa_52.html">52</a> <a href="Isa_53.html">53</a> ... <a href="Isa_66.html">66</a> </div><hr>
<h1>Isa 51</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সিয়োনের জন্য চিরস্থায়ী পরিত্রাণ</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>“তোমরা যারা ধার্মিকতার পিছনে ছুটে চলো ও সদাপ্রভুর অন্বেষণ করো,<br> <span class="br-ind"><br><span class="indent">&nbsp;</span></span>তোমরা আমার কথা শোনো,<br> <span class="br-ind"><br><span class="indent">&nbsp;</span></span>সেই শৈলের দিকে তাকাও, যা থেকে তোমাদের কেটে নেওয়া হয়েছে,<br> <span class="br-ind"><br><span class="indent">&nbsp;</span></span>সেই পাথরের খাদের দিকে তাকাও, যেখান থেকে তোমাদের তক্ষণ করা হয়েছে;<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তোমাদের পিতৃপুরুষ অব্রাহামের দিকে তাকাও<br> <span class="br-ind"><br><span class="indent">&nbsp;</span></span>ও সারার দিকে, যিনি তোমাদের জাতিকে জন্ম দিয়েছেন।<br> <span class="br-ind"><br><span class="indent">&nbsp;</span></span>আমি যখন তাকে ডেকেছিলাম, সে মাত্র একজন ছিল,<br> <span class="br-ind"><br><span class="indent">&nbsp;</span></span>আমি তাকে আশীর্বাদ করে বহুসংখ্যক করেছি।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সদাপ্রভু নিশ্চয়ই সিয়োনকে সান্ত্বনা দেবেন<br> <span class="br-ind"><br><span class="indent">&nbsp;</span></span>ও তার সমস্ত ধ্বংসস্তূপগুলির প্রতি সহানুভূতি দেখাবেন;<br> <span class="br-ind"><br><span class="indent">&nbsp;</span></span>তিনি তার মরুপ্রান্তরগুলিকে এদন উদ্যানের মতো করবেন,<br> <span class="br-ind"><br><span class="indent">&nbsp;</span></span>তার জনশূন্য ভূমিকে সদাপ্রভুর উদ্যানের ন্যায় করবেন।<br> <span class="br-ind"><br><span class="indent">&nbsp;</span></span>তার মধ্যে পাওয়া যাবে আনন্দ ও উৎফুল্লতা,<br> <span class="br-ind"><br><span class="indent">&nbsp;</span></span>পাওয়া যাবে ধন্যবাদ জ্ঞাপন ও সংগীতের ঝংকার। <span class="br-p"><br><br></span><br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>“আমার প্রজারা, আমার কথা শোনো;<br> <span class="br-ind"><br><span class="indent">&nbsp;</span></span>আমার জাতির লোকেরা, আমার কথায় কান দাও:<br> <span class="br-ind"><br><span class="indent">&nbsp;</span></span>আমার কাছ থেকে বিধান<sup class="fnm"><a name="fnm1" href="#fn1">1</a></sup> নির্গত হবে;<br> <span class="br-ind"><br><span class="indent">&nbsp;</span></span>আমার ন্যায়বিচার সব জাতির কাছে আলোস্বরূপ হবে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমার ধর্মশীলতা দ্রুত নিকটে আসছে,<br> <span class="br-ind"><br><span class="indent">&nbsp;</span></span>আমার পরিত্রাণ সন্নিকট হল,<br> <span class="br-ind"><br><span class="indent">&nbsp;</span></span>আমারই বাহু জাতিসমূহের কাছে ন্যায়বিচার নিয়ে আসবে।<br> <span class="br-ind"><br><span class="indent">&nbsp;</span></span>দ্বীপসমূহ আমার প্রতি দৃষ্টিপাত করবে<br> <span class="br-ind"><br><span class="indent">&nbsp;</span></span>এবং আমার শক্তি<sup class="fnm"><a name="fnm2" href="#fn2">2</a></sup> প্রদর্শনের প্রত্যাশায় থাকবে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তোমাদের চোখ আকাশমণ্ডলের দিকে তোলো,<br> <span class="br-ind"><br><span class="indent">&nbsp;</span></span>নিচে পৃথিবীর দিকে তাকাও;<br> <span class="br-ind"><br><span class="indent">&nbsp;</span></span>ধোঁয়ার মতোই আকাশমণ্ডল অন্তর্হিত হবে,<br> <span class="br-ind"><br><span class="indent">&nbsp;</span></span>পোশাকের মতোই পৃথিবী জীর্ণ হবে<br> <span class="br-ind"><br><span class="indent">&nbsp;</span></span>এবং মাছির মতো এর অধিবাসীরা মারা যাবে।<br> <span class="br-ind"><br><span class="indent">&nbsp;</span></span>কিন্তু আমার দেওয়া পরিত্রাণ চিরস্থায়ী হবে,<br> <span class="br-ind"><br><span class="indent">&nbsp;</span></span>আমার ধর্মশীলতার শাসন কখনও ব্যর্থ হবে না। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>“যা ন্যায়সঙ্গত, তোমরা যারা তা জানো, আমার কথা শোনো,<br> <span class="br-ind"><br><span class="indent">&nbsp;</span></span>আমার বিধান তোমাদের মধ্যে যাদের অন্তরে আছে, তারা শোনো:<br> <span class="br-ind"><br><span class="indent">&nbsp;</span></span>মানুষের করা দুর্নাম থেকে ভয় পেয়ো না,<br> <span class="br-ind"><br><span class="indent">&nbsp;</span></span>কিংবা তাদের করা অপমান থেকে আতঙ্কগ্রস্ত হোয়ো না।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>কারণ পোশাকের মতোই কীটপতঙ্গ তাদের খেয়ে ফেলবে;<br> <span class="br-ind"><br><span class="indent">&nbsp;</span></span>পশমের মতো কীট তাদের গ্রাস করবে।<br> <span class="br-ind"><br><span class="indent">&nbsp;</span></span>কিন্তু আমার ধার্মিকতা চিরকাল থাকবে,<br> <span class="br-ind"><br><span class="indent">&nbsp;</span></span>আমার পরিত্রাণ প্রজন্মপরম্পরায় অস্তিত্বমান থাকবে।” <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>জাগো, জাগো! হে সদাপ্রভুর বাহু,<br> <span class="br-ind"><br><span class="indent">&nbsp;</span></span>তুমি স্বয়ং শক্তি পরিহিত হও;<br> <span class="br-ind"><br><span class="indent">&nbsp;</span></span>অতীতকালের মতোই তুমি জেগে ওঠো,<br> <span class="br-ind"><br><span class="indent">&nbsp;</span></span>যেমন পূর্বে প্রজন্মপরম্পরায় তুমি করেছিলে।<br> <span class="br-ind"><br><span class="indent">&nbsp;</span></span>তুমিই কি রহবকে খণ্ডবিখণ্ড করোনি,<br> <span class="br-ind"><br><span class="indent">&nbsp;</span></span>যিনি সেই বিরাট দানবকে বিদ্ধ করেছিলেন?<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমিই কি সমুদ্রকে,<br> <span class="br-ind"><br><span class="indent">&nbsp;</span></span>সেই মহাজলধির জলরাশিকে শুষ্ক করোনি?<br> <span class="br-ind"><br><span class="indent">&nbsp;</span></span>যিনি সমুদ্রের গভীরে একটি পথ প্রস্তুত করেছিলেন,<br> <span class="br-ind"><br><span class="indent">&nbsp;</span></span>যেন মুক্তিপ্রাপ্ত লোকেরা তা পার হয়ে যায়?<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সদাপ্রভুর মুক্তিপণ দেওয়া লোকেরা ফিরে আসবে।<br> <span class="br-ind"><br><span class="indent">&nbsp;</span></span>তারা গান গাইতে গাইতে সিয়োনে প্রবেশ করবে;<br> <span class="br-ind"><br><span class="indent">&nbsp;</span></span>চিরস্থায়ী আনন্দ হবে তাদের মাথার মুকুট।<br> <span class="br-ind"><br><span class="indent">&nbsp;</span></span>আনন্দ ও উল্লাস তাদের প্লাবিত করবে,<br> <span class="br-ind"><br><span class="indent">&nbsp;</span></span>দুঃখ ও দীর্ঘশ্বাস পলায়ন করবে। <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>“আমি, হ্যাঁ আমিই, তোমাদের সান্ত্বনা দিই।<br> <span class="br-ind"><br><span class="indent">&nbsp;</span></span>তোমরা কেন মর্ত্যমানবকে ভয় করছ,<br> <span class="br-ind"><br><span class="indent">&nbsp;</span></span>তারা তো মানবসন্তান, সবাই তৃণের মতো।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তোমরা, তোমাদের সৃষ্টিকর্তা, সদাপ্রভুকে ভুলে যাচ্ছ,<br> <span class="br-ind"><br><span class="indent">&nbsp;</span></span>তিনিই আকাশমণ্ডলকে প্রসারিত করেছেন<br> <span class="br-ind"><br><span class="indent">&nbsp;</span></span>এবং পৃথিবীর ভিত্তিমূল সকল স্থাপন করেছেন।<br> <span class="br-ind"><br><span class="indent">&nbsp;</span></span>তোমরা প্রতিদিন অবিরত আতঙ্কে বাস করো<br> <span class="br-ind"><br><span class="indent">&nbsp;</span></span>উপদ্রবীর ক্রোধের কারণে,<br> <span class="br-ind"><br><span class="indent">&nbsp;</span></span>যারা বিনাশ করার জন্য প্রস্তুত হয়েছে?<br> <span class="br-ind"><br><span class="indent">&nbsp;</span></span>কারণ উপদ্রবীর ক্রোধ কোথায়?<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ভয়ে জড়োসড়ো বন্দিরা শীঘ্রই মুক্তি পাবে;<br> <span class="br-ind"><br><span class="indent">&nbsp;</span></span>তারা তাদের অন্ধকূপে আর মৃত্যুবরণ করবে না,<br> <span class="br-ind"><br><span class="indent">&nbsp;</span></span>তাদের খাদ্যের অভাবও আর হবে না।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>কারণ আমি সদাপ্রভু, তোমাদের ঈশ্বর,<br> <span class="br-ind"><br><span class="indent">&nbsp;</span></span>আমি সমুদ্রকে তোলপাড় করলে তার তরঙ্গসমূহ গর্জন করে—<br> <span class="br-ind"><br><span class="indent">&nbsp;</span></span>সর্বশক্তিমান সদাপ্রভু তাঁর নাম।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমি আমার বাক্য তোমার মুখে দিয়েছি,<br> <span class="br-ind"><br><span class="indent">&nbsp;</span></span>আর তোমাকে আমার হাতের ছায়ায় আবৃত করেছি—<br> <span class="br-ind"><br><span class="indent">&nbsp;</span></span>আমিই আকাশমণ্ডলকে যথাস্থানে স্থাপন করেছি,<br> <span class="br-ind"><br><span class="indent">&nbsp;</span></span>যিনি পৃথিবীর ভিত্তিমূলসমূহ স্থাপন করেছেন,<br> <span class="br-ind"><br><span class="indent">&nbsp;</span></span>যিনি সিয়োনকে বলেন, ‘তুমি আমার প্রজা।’ ”<br></div>
<div class="v" id="v17"><h2>সদাপ্রভুর ক্রোধের পানপাত্র</h2><span class="vn">17</span> <span class="br-ind"><br><span class="indent">&nbsp;</span></span>জাগো, জাগো!<br> <span class="br-ind"><br><span class="indent">&nbsp;</span></span>ওহে জেরুশালেম, উঠে দাঁড়াও,<br> <span class="br-ind"><br><span class="indent">&nbsp;</span></span>সদাপ্রভুর ক্রোধের পানপাত্র,<br> <span class="br-ind"><br><span class="indent">&nbsp;</span></span>যারা তাঁর হাত থেকে পান করেছ,<br> <span class="br-ind"><br><span class="indent">&nbsp;</span></span>যে পানপাত্র মানুষকে টলোমলো করে,<br> <span class="br-ind"><br><span class="indent">&nbsp;</span></span>যারা তার তলানি পর্যন্ত চেটে খেয়েছ।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তার জন্ম দেওয়া সব পুত্রের মধ্যে<br> <span class="br-ind"><br><span class="indent">&nbsp;</span></span>কেউই তাকে পথ প্রদর্শন করেনি;<br> <span class="br-ind"><br><span class="indent">&nbsp;</span></span>তার লালনপালন করা সব সন্তানের মধ্যে<br> <span class="br-ind"><br><span class="indent">&nbsp;</span></span>কেউই তার হাত ধরে চালায়নি।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>এই দুই ধরনের দুর্যোগ তোমার উপরে এসে পড়েছে,<br> <span class="br-ind"><br><span class="indent">&nbsp;</span></span>কে তোমাকে সান্ত্বনা দেবে?<br> <span class="br-ind"><br><span class="indent">&nbsp;</span></span>ধ্বংস ও বিনাশ, দুর্ভিক্ষ ও তরোয়াল,<br> <span class="br-ind"><br><span class="indent">&nbsp;</span></span>আমি কী করে তোমাকে আশ্বাস দিতে পারি?<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তোমার সন্তানেরা সব মূর্ছিত হয়েছে;<br> <span class="br-ind"><br><span class="indent">&nbsp;</span></span>তারা প্রত্যেকটি পথের মাথায় মাথায় পড়ে আছে,<br> <span class="br-ind"><br><span class="indent">&nbsp;</span></span>যেভাবে কোনো কৃষ্ণসার হরিণ জালে ধরা পড়ে।<br> <span class="br-ind"><br><span class="indent">&nbsp;</span></span>তারা সদাপ্রভুর ক্রোধে,<br> <span class="br-ind"><br><span class="indent">&nbsp;</span></span>তোমার ঈশ্বরের তিরস্কারে পূর্ণ। <span class="br-p"><br><br></span><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সেই কারণে, তোমরা যারা কষ্ট পেয়েছ, একথা শোনো,<br> <span class="br-ind"><br><span class="indent">&nbsp;</span></span>তোমাকে মত্ত করা হয়েছে, কিন্তু দ্রাক্ষারসে নয়।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তোমার সার্বভৌম সদাপ্রভু এই কথা বলেন,<br> <span class="br-ind"><br><span class="indent">&nbsp;</span></span>তোমার ঈশ্বর বলেন, যিনি তাঁর প্রজাদের পক্ষ সমর্থন করেন:<br> <span class="br-ind"><br><span class="indent">&nbsp;</span></span>“দেখো, আমি তোমার হাত থেকে ওই পানপাত্র ছিনিয়ে নিয়েছি,<br> <span class="br-ind"><br><span class="indent">&nbsp;</span></span>যা পান করলে তুমি টলোমলো হও;<br> <span class="br-ind"><br><span class="indent">&nbsp;</span></span>সেই পেয়ালা, যা আমার ক্রোধের বড় পানপাত্র,<br> <span class="br-ind"><br><span class="indent">&nbsp;</span></span>তুমি আর কখনও তা পান করবে না।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আমি তোমার অত্যাচারীদের হাতে তা দেব,<br> <span class="br-ind"><br><span class="indent">&nbsp;</span></span>যারা তোমাকে বলেছিল,<br> <span class="br-ind"><br><span class="indent">&nbsp;</span></span>‘উপুড় হয়ে পড়ো, যেন তোমাদের উপর দিয়ে আমরা হেঁটে যাই।’<br> <span class="br-ind"><br><span class="indent">&nbsp;</span></span>আর তোমরা তোমাদের পিঠ ভূমির মতো,<br> <span class="br-ind"><br><span class="indent">&nbsp;</span></span>পথিকদের কাছে সড়কের মতো করেছ।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ, বিধান বা বিধিবিধান (নিয়মকানুন)</div>
<div class="fn"><sup class="fnt"><a name="fn2" href="#fnm2">2</a></sup> হিব্রু: বাহু।</div>
</div>
<!-- PARSED ABOVE; EDITING MAY BREAK PARSER -->
</body></html>