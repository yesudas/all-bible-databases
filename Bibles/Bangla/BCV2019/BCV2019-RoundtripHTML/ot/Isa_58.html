<html><head>
<meta http-equiv="Content-Type" content="text/html;charset=utf-8" />
<title>Isa 58 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 58);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_56.html">56</a> <a href="Isa_57.html">57</a> <b>58</b> <a href="Isa_59.html">59</a> <a href="Isa_60.html">60</a> ... <a href="Isa_66.html">66</a> </div><hr>
<h1>Isa 58</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রকৃত উপবাস</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>“জোরে চিৎকার করে বলো, রব সংযত কোরো না,<br> <span class="br-ind"><br><span class="indent">&nbsp;</span></span>তূরীধ্বনির মতোই তোমাদের কণ্ঠস্বর উচ্চগ্রামে তোলো।<br> <span class="br-ind"><br><span class="indent">&nbsp;</span></span>আমার প্রজাদের কাছে তাদের বিদ্রোহের কথা ঘোষণা করো,<br> <span class="br-ind"><br><span class="indent">&nbsp;</span></span>যাকোবের কুলের কাছে তাদের পাপের কথা জানাও।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কারণ দিনের পর দিন তারা আমার অন্বেষণ করে,<br> <span class="br-ind"><br><span class="indent">&nbsp;</span></span>মনে হয় তারা যেন আমার পথগুলি জানার বিষয়ে আগ্রহী,<br> <span class="br-ind"><br><span class="indent">&nbsp;</span></span>তারা এমন জাতি, যারা ন্যায়সঙ্গত কাজ করে<br> <span class="br-ind"><br><span class="indent">&nbsp;</span></span>এবং তাদের ঈশ্বরের আদেশগুলি পরিত্যাগ করেনি।<br> <span class="br-ind"><br><span class="indent">&nbsp;</span></span>তারা আমার কাছে সঠিক সিদ্ধান্তের কথা জানতে চায়<br> <span class="br-ind"><br><span class="indent">&nbsp;</span></span>এবং মনে হয় তারা যেন ঈশ্বরকে কাছে পেতে আগ্রহী।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তারা বলে, ‘কেন আমরা উপবাস করেছি,<br> <span class="br-ind"><br><span class="indent">&nbsp;</span></span>আর তুমি তা লক্ষ্য করোনি?<br> <span class="br-ind"><br><span class="indent">&nbsp;</span></span>কেন আমরা নিজেদের নতনম্র করেছি,<br> <span class="br-ind"><br><span class="indent">&nbsp;</span></span>অথচ তুমি তা দেখতে পাওনি?’ <span class="br-p"><br><br></span>“তবুও, তোমরা উপবাসের দিনে, তোমাদের ইচ্ছেমতো যা খুশি তা-ই করো,<br> <span class="br-ind"><br><span class="indent">&nbsp;</span></span>আর তোমাদের শ্রমিকদের শোষণ করো।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমাদের উপবাস ঝগড়া ও বিবাদে শেষ হয়,<br> <span class="br-ind"><br><span class="indent">&nbsp;</span></span>দুষ্টতাপূর্ণ মুষ্টাঘাতে পরস্পরকে আঘাত করো।<br> <span class="br-ind"><br><span class="indent">&nbsp;</span></span>আজকের মতো তোমরা উপবাস করলে<br> <span class="br-ind"><br><span class="indent">&nbsp;</span></span>ঊর্ধ্বে তোমাদের রব শোনার আশা করতে পারবে না।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমি কি এই ধরনের উপবাস মনোনীত করেছি?<br> <span class="br-ind"><br><span class="indent">&nbsp;</span></span>কেবলমাত্র একদিনের জন্য কি মানুষ নিজেকে নম্র করবে?<br> <span class="br-ind"><br><span class="indent">&nbsp;</span></span>এ কি কেবলমাত্র নলখাগড়ার মতো নিজের মাথা নত করা<br> <span class="br-ind"><br><span class="indent">&nbsp;</span></span>এবং চটে ও ভস্মে শয়ন করা?<br> <span class="br-ind"><br><span class="indent">&nbsp;</span></span>একেই কি তোমরা উপবাস বলো,<br> <span class="br-ind"><br><span class="indent">&nbsp;</span></span>সদাপ্রভুর কাছে গ্রহণযোগ্য একটি দিন বলো? <span class="br-p"><br><br></span><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>“আমি কি এই ধরনের উপবাস মনোনীত করিনি:<br> <span class="br-ind"><br><span class="indent">&nbsp;</span></span>অন্যায় বিচারের শৃঙ্খল ভেঙে ফেলা<br> <span class="br-ind"><br><span class="indent">&nbsp;</span></span>ও জোয়ালের দড়িগুলি খুলে ফেলা,<br> <span class="br-ind"><br><span class="indent">&nbsp;</span></span>অত্যাচারিত ব্যক্তিদের মুক্ত করা<br> <span class="br-ind"><br><span class="indent">&nbsp;</span></span>ও প্রত্যেক জোয়াল ভেঙে ফেলা?<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>এই কি নয়, যে ক্ষুধার্ত লোকেদের কাছে তোমার খাবার বণ্টন করা<br> <span class="br-ind"><br><span class="indent">&nbsp;</span></span>এবং দরিদ্র ভবঘুরে ব্যক্তিকে আশ্রয় দেওয়া—<br> <span class="br-ind"><br><span class="indent">&nbsp;</span></span>যখন তুমি উলঙ্গ ব্যক্তিকে দেখো, তাকে পোশাক পরিহিত করা,<br> <span class="br-ind"><br><span class="indent">&nbsp;</span></span>আর নিজের আপনজনদের কাছ থেকে মুখ ফিরিয়ে না নেওয়া?<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তখন তোমার আলো প্রত্যূষকালের মতো প্রকাশ পাবে,<br> <span class="br-ind"><br><span class="indent">&nbsp;</span></span>আর তুমি সত্বর আরোগ্যতা লাভ করবে,<br> <span class="br-ind"><br><span class="indent">&nbsp;</span></span>তখন তোমার ধার্মিকতা তোমার অগ্রগামী হবে,<br> <span class="br-ind"><br><span class="indent">&nbsp;</span></span>আর সদাপ্রভুর মহিমা তোমার পিছন দিকের রক্ষক হবেন।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তখন তুমি ডাকলে সদাপ্রভু উত্তর দেবেন;<br> <span class="br-ind"><br><span class="indent">&nbsp;</span></span>তুমি সাহায্যের জন্য কাঁদলে তিনি বলবেন: এই যে আমি। <span class="br-p"><br><br></span>“তুমি যদি অত্যাচারের জোয়াল, অর্থাৎ<br> <span class="br-ind"><br><span class="indent">&nbsp;</span></span>অঙ্গুলিতর্জন ও বিদ্বেষপূর্ণ কথাবার্তা দূর করো,<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যদি তুমি ক্ষুধার্তকে নিজের অন্ন দাও<br> <span class="br-ind"><br><span class="indent">&nbsp;</span></span>এবং অত্যাচারিত ব্যক্তির সব প্রয়োজন মিটিয়ে দাও,<br> <span class="br-ind"><br><span class="indent">&nbsp;</span></span>তখন তোমার জ্যোতি অন্ধকারে উদিত হবে<br> <span class="br-ind"><br><span class="indent">&nbsp;</span></span>এবং তোমার রাত্রি দুপুরবেলার মতো হবে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আর সদাপ্রভু সবসময়ই তোমাকে পথ প্রদর্শন করবেন;<br> <span class="br-ind"><br><span class="indent">&nbsp;</span></span>তিনি শুষ্ক-ভূমিতে তোমার প্রাণ তৃপ্ত করবেন<br> <span class="br-ind"><br><span class="indent">&nbsp;</span></span>ও তোমার অস্থিকাঠামো শক্তিশালী করবেন।<br> <span class="br-ind"><br><span class="indent">&nbsp;</span></span>তুমি ভালোভাবে জল-সিঞ্চিত একটি বাগানের মতো হবে,<br> <span class="br-ind"><br><span class="indent">&nbsp;</span></span>তুমি হবে এমন এক উৎসের মতো, যার জল কখনও শুকায় না।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তোমার লোকেরা প্রাচীনকালের ধ্বংসাবশেষকে পুনর্নির্মাণ করবে,<br> <span class="br-ind"><br><span class="indent">&nbsp;</span></span>এবং বহুকাল পূর্বের ভিত্তিমূলগুলি আবার গেঁথে তুলবে;<br> <span class="br-ind"><br><span class="indent">&nbsp;</span></span>তোমাকে বলা হবে ভগ্ন প্রাচীরগুলির মেরামতকারী,<br> <span class="br-ind"><br><span class="indent">&nbsp;</span></span>পথসমূহ ও বসবাসের স্থানগুলির পুনঃপ্রতিষ্ঠাকারী। <span class="br-p"><br><br></span><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>“তুমি যদি সাব্বাথ-দিন লঙ্ঘন করা থেকে পা ফিরাও,<br> <span class="br-ind"><br><span class="indent">&nbsp;</span></span>আমার পবিত্র দিনে নিজের ইচ্ছেমতো কাজ না করো,<br> <span class="br-ind"><br><span class="indent">&nbsp;</span></span>তুমি যদি সাব্বাথ-দিনকে আনন্দদায়ক ও<br> <span class="br-ind"><br><span class="indent">&nbsp;</span></span>সদাপ্রভুর পবিত্র দিনকে সম্মাননীয় আখ্যা দাও,<br> <span class="br-ind"><br><span class="indent">&nbsp;</span></span>আর যদি তুমি নিজের মনমতো পথে না গিয়ে সেদিনকে সম্মান করো,<br> <span class="br-ind"><br><span class="indent">&nbsp;</span></span>নিজের ইচ্ছেমতো কিছু না করো ও অসার কথাবার্তা না বলো,<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তাহলে তুমি সদাপ্রভুতে তোমার আনন্দ খুঁজে পাবে,<br> <span class="br-ind"><br><span class="indent">&nbsp;</span></span>আর আমি তোমাকে দেশের সর্বোচ্চ স্থানে আরোহণ করাব<br> <span class="br-ind"><br><span class="indent">&nbsp;</span></span>এবং তোমার পিতৃপুরুষ যাকোবের অধিকারে উৎসব করতে দেব,”<br> <span class="br-ind"><br><span class="indent">&nbsp;</span></span>সদাপ্রভুর মুখ এই কথা বলেছেন।<br></div>
</div>
<!-- PARSED ABOVE; EDITING MAY BREAK PARSER -->
</body></html>