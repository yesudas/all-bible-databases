<html><head>
<meta http-equiv="Content-Type" content="text/html;charset=utf-8" />
<title>Isa 60 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 60);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_58.html">58</a> <a href="Isa_59.html">59</a> <b>60</b> <a href="Isa_61.html">61</a> <a href="Isa_62.html">62</a> ... <a href="Isa_66.html">66</a> </div><hr>
<h1>Isa 60</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সিয়োনের গৌরব</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>“ওঠো, প্রদীপ্ত হও, কারণ তোমার দীপ্তি উপস্থিত হয়েছে,<br> <span class="br-ind"><br><span class="indent">&nbsp;</span></span>সদাপ্রভুর গৌরব তোমার উপরে উদিত হল।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>দেখো, অন্ধকার পৃথিবীতে ছেয়ে গেছে,<br> <span class="br-ind"><br><span class="indent">&nbsp;</span></span>ঘন অন্ধকার জাতিসমূহকে আবৃত করেছে,<br> <span class="br-ind"><br><span class="indent">&nbsp;</span></span>কিন্তু সদাপ্রভু তোমার উপরে উদিত হয়েছেন,<br> <span class="br-ind"><br><span class="indent">&nbsp;</span></span>তাঁর মহিমা তোমার উপরে প্রত্যক্ষ হয়েছে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>বিভিন্ন জাতি তোমার দীপ্তির কাছে আসবে,<br> <span class="br-ind"><br><span class="indent">&nbsp;</span></span>রাজারা আসবে তোমার ভোরের উজ্জ্বলতার কাছে। <span class="br-p"><br><br></span><br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>“তোমার দুচোখ তুলে চারপাশে তাকিয়ে দেখো:<br> <span class="br-ind"><br><span class="indent">&nbsp;</span></span>সবাই একসঙ্গে তোমার কাছে এসেছে;<br> <span class="br-ind"><br><span class="indent">&nbsp;</span></span>তোমার ছেলেরা দূর থেকে আসছে,<br> <span class="br-ind"><br><span class="indent">&nbsp;</span></span>তোমার মেয়েদের কোলে বহন করে আনা হচ্ছে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তখন তুমি তা দেখে দীপ্যমান হবে,<br> <span class="br-ind"><br><span class="indent">&nbsp;</span></span>তোমার হৃদয় স্পন্দিত হয়ে আনন্দে স্ফীত হবে;<br> <span class="br-ind"><br><span class="indent">&nbsp;</span></span>সমুদ্রের ঐশ্বর্য তোমার কাছে আনা হবে,<br> <span class="br-ind"><br><span class="indent">&nbsp;</span></span>তোমার কাছেই আনীত হবে জাতিসমূহের সব সম্পদ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>উটের পাল তোমার দেশে ছেয়ে যাবে,<br> <span class="br-ind"><br><span class="indent">&nbsp;</span></span>মিদিয়ন ও ঐফার উটে দেশ ভরে যাবে।<br> <span class="br-ind"><br><span class="indent">&nbsp;</span></span>আর শিবা থেকে সবাই<br> <span class="br-ind"><br><span class="indent">&nbsp;</span></span>বহন করে আনবে সোনা ও ধূপ,<br> <span class="br-ind"><br><span class="indent">&nbsp;</span></span>তারা সদাপ্রভুর স্তব ঘোষণা করবে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কেদরের সমস্ত পশুপাল তোমার কাছে সংগৃহীত হবে,<br> <span class="br-ind"><br><span class="indent">&nbsp;</span></span>নবায়োতের মেষেরা তোমার সেবা করবে;<br> <span class="br-ind"><br><span class="indent">&nbsp;</span></span>সেগুলি আমার বেদিতে নৈবেদ্যরূপে গৃহীত হবে,<br> <span class="br-ind"><br><span class="indent">&nbsp;</span></span>আর আমি আমার মহিমাময় মন্দির সুশোভিত করব। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>“এরা কারা, যারা মেঘের মতো উড়ে আসছে,<br> <span class="br-ind"><br><span class="indent">&nbsp;</span></span>নিজেদের বাসার প্রতি ঘুঘুর মতো আসছে?<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>নিশ্চয়ই দ্বীপগুলি আমার প্রতি দৃষ্টি করে,<br> <span class="br-ind"><br><span class="indent">&nbsp;</span></span>তাদের নেতৃত্ব দেয় তর্শীশের সব জাহাজ।<br> <span class="br-ind"><br><span class="indent">&nbsp;</span></span>সেগুলি তোমার সন্তানদের দূর থেকে আনবে,<br> <span class="br-ind"><br><span class="indent">&nbsp;</span></span>সঙ্গে থাকবে তাদের রুপো আর সোনা,<br> <span class="br-ind"><br><span class="indent">&nbsp;</span></span>তা হবে তোমার ঈশ্বর সদাপ্রভুর নামের জন্য,<br> <span class="br-ind"><br><span class="indent">&nbsp;</span></span>তিনিই ইস্রায়েলের সেই পবিত্রতম জন,<br> <span class="br-ind"><br><span class="indent">&nbsp;</span></span>কারণ তিনিই তোমাকে বিভূষিত করেছেন। <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“বিজাতিয়েরা তোমার প্রাচীরগুলি পুনর্নির্মাণ করবে,<br> <span class="br-ind"><br><span class="indent">&nbsp;</span></span>তাদের রাজারা তোমার সেবা করবে।<br> <span class="br-ind"><br><span class="indent">&nbsp;</span></span>যদিও ক্রোধে আমি তোমাকে আঘাত করেছিলাম,<br> <span class="br-ind"><br><span class="indent">&nbsp;</span></span>অনুগ্রহে আমি তোমার প্রতি সহানুভূতি প্রদর্শন করব।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তোমার তোরণদ্বারগুলি সবসময়ই খোলা থাকবে,<br> <span class="br-ind"><br><span class="indent">&nbsp;</span></span>দিনে বা রাতে, সেগুলি কখনও বন্ধ করা হবে না,<br> <span class="br-ind"><br><span class="indent">&nbsp;</span></span>যেন লোকেরা তোমার কাছে জাতিসমূহের ঐশ্বর্য নিয়ে আসে—<br> <span class="br-ind"><br><span class="indent">&nbsp;</span></span>তাদের রাজারা বিজয় মিছিলের সামনে সামনে চলবে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কারণ যে দেশ বা রাজ্য তোমার সেবা করবে না, তা ধ্বংস হবে;<br> <span class="br-ind"><br><span class="indent">&nbsp;</span></span>তা সম্পূর্ণরূপে ধ্বংসপ্রাপ্ত হবে। <span class="br-p"><br><br></span><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>“লেবাননের গৌরব তোমার কাছে আসবে,<br> <span class="br-ind"><br><span class="indent">&nbsp;</span></span>দেবদারু, ঝাউ ও চিরহরিৎ গাছ একসঙ্গে আসবে,<br> <span class="br-ind"><br><span class="indent">&nbsp;</span></span>যেন আমার পবিত্র ধামকে সুশোভিত করতে পারে;<br> <span class="br-ind"><br><span class="indent">&nbsp;</span></span>আর আমি আমার পা রাখার স্থানকে গৌরব দান করব।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তোমার প্রতি অত্যাচারকারী লোকেদের সন্তানেরা প্রণত হয়ে তোমার কাছে আসবে;<br> <span class="br-ind"><br><span class="indent">&nbsp;</span></span>যারাই তোমাকে অবজ্ঞা করেছিল, তারা তোমার চরণে প্রণিপাত করবে<br> <span class="br-ind"><br><span class="indent">&nbsp;</span></span>এবং তোমার উদ্দেশে বলবে, এ সদাপ্রভুর নগরী,<br> <span class="br-ind"><br><span class="indent">&nbsp;</span></span>ইস্রায়েলের পবিত্রতমজনের সিয়োন। <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>“যদিও তুমি পরিত্যক্ত ও ঘৃণিত হয়েছিলে,<br> <span class="br-ind"><br><span class="indent">&nbsp;</span></span>কেউ তোমার মধ্য দিয়ে যাতায়াত করত না,<br> <span class="br-ind"><br><span class="indent">&nbsp;</span></span>আমি তোমাকে চিরকালীন গর্বের স্থান<br> <span class="br-ind"><br><span class="indent">&nbsp;</span></span>এবং বংশপরম্পরায় সকলের আনন্দের কারণ করব।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তুমি জাতিসমূহের দুধ পান করবে,<br> <span class="br-ind"><br><span class="indent">&nbsp;</span></span>রাজাদের ঐশ্বর্য গ্রাস করবে।<sup class="fnm"><a name="fnm1" href="#fn1">1</a></sup><br> <span class="br-ind"><br><span class="indent">&nbsp;</span></span>তখন তুমি জানতে পারবে যে, আমি সদাপ্রভুই তোমার পরিত্রাতা,<br> <span class="br-ind"><br><span class="indent">&nbsp;</span></span>তোমার মুক্তিদাতা, যাকোবের সেই পরাক্রমী জন।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমি তোমার কাছে পিতলের পরিবর্তে সোনা<br> <span class="br-ind"><br><span class="indent">&nbsp;</span></span>ও লোহার পরিবর্তে রুপো নিয়ে আসব।<br> <span class="br-ind"><br><span class="indent">&nbsp;</span></span>আমি কাঠের পরিবর্তে পিতল<br> <span class="br-ind"><br><span class="indent">&nbsp;</span></span>এবং পাথরের পরিবর্তে লোহা নিয়ে আসব।<br> <span class="br-ind"><br><span class="indent">&nbsp;</span></span>আমি শান্তিকে তোমার নিয়ন্ত্রণকারী করব,<br> <span class="br-ind"><br><span class="indent">&nbsp;</span></span>ধার্মিকতা হবে তোমার প্রশাসক।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তোমার দেশে উপদ্রবের কথা,<br> <span class="br-ind"><br><span class="indent">&nbsp;</span></span>তোমার সীমানার মধ্যে ধ্বংস বা বিনাশের কথা, আর শোনা যাবে না;<br> <span class="br-ind"><br><span class="indent">&nbsp;</span></span>কিন্তু তুমি তোমার প্রাচীরগুলিকে বলবে পরিত্রাণ<br> <span class="br-ind"><br><span class="indent">&nbsp;</span></span>এবং তোরণদ্বারগুলিকে বলবে প্রশংসা।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>দিনের বেলা সূর্য আর তোমার জ্যোতিস্বরূপ হবে না,<br> <span class="br-ind"><br><span class="indent">&nbsp;</span></span>চাঁদের জ্যোৎস্নাও আর তোমাকে আলো দেবে না,<br> <span class="br-ind"><br><span class="indent">&nbsp;</span></span>কারণ সদাপ্রভু হবেন তোমার চিরস্থায়ী জ্যোতি,<br> <span class="br-ind"><br><span class="indent">&nbsp;</span></span>তোমার ঈশ্বরই হবেন তোমার গৌরব।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তোমার সূর্য আর অস্তমিত হবে না,<br> <span class="br-ind"><br><span class="indent">&nbsp;</span></span>তোমার চাঁদের আলো আর ক্ষীণ হবে না;<br> <span class="br-ind"><br><span class="indent">&nbsp;</span></span>সদাপ্রভুই হবেন তোমার চিরজ্যোতি,<br> <span class="br-ind"><br><span class="indent">&nbsp;</span></span>আর তোমার কষ্টদুঃখের দিন শেষ হবে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তখন তোমার সমস্ত প্রজা ধার্মিক হবে,<br> <span class="br-ind"><br><span class="indent">&nbsp;</span></span>তারা চিরকালের জন্য দেশের অধিকারী হবে।<br> <span class="br-ind"><br><span class="indent">&nbsp;</span></span>তারাই সেই চারাগাছ, যা আমি রোপণ করেছিলাম,<br> <span class="br-ind"><br><span class="indent">&nbsp;</span></span>তারা আমার নিজের হাতের কাজ,<br> <span class="br-ind"><br><span class="indent">&nbsp;</span></span>যেন আমার সৌন্দর্যের বিভব প্রদর্শিত হয়।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তোমার মধ্যে নগণ্যতম জন এক সহস্রের সমান হবে,<br> <span class="br-ind"><br><span class="indent">&nbsp;</span></span>ক্ষুদ্রতম জন হবে এক শক্তিশালী জাতিস্বরূপ।<br> <span class="br-ind"><br><span class="indent">&nbsp;</span></span>আমিই সদাপ্রভু;<br> <span class="br-ind"><br><span class="indent">&nbsp;</span></span>যথাসময়ে আমি তা দ্রুত সম্পন্ন করব।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু: রাজাদের স্তন চুষে খাবে।</div>
</div>
<!-- PARSED ABOVE; EDITING MAY BREAK PARSER -->
</body></html>