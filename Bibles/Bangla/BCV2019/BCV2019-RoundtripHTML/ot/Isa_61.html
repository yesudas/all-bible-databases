<html><head>
<meta http-equiv="Content-Type" content="text/html;charset=utf-8" />
<title>Isa 61 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 61);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_59.html">59</a> <a href="Isa_60.html">60</a> <b>61</b> <a href="Isa_62.html">62</a> <a href="Isa_63.html">63</a> ... <a href="Isa_66.html">66</a> </div><hr>
<h1>Isa 61</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সদাপ্রভুর কৃপা প্রদর্শনের বছর</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>সার্বভৌম সদাপ্রভুর আত্মা আমার উপরে আছেন,<br> <span class="br-ind"><br><span class="indent">&nbsp;</span></span>কারণ সদাপ্রভু আমাকে অভিষিক্ত করেছেন,<br> <span class="br-ind"><br><span class="indent">&nbsp;</span></span>যেন দরিদ্রদের কাছে সুসমাচার প্রচার করি।<br> <span class="br-ind"><br><span class="indent">&nbsp;</span></span>তিনি আমাকে ভগ্ন হৃদয় মানুষকে সারিয়ে তুলতে প্রেরণ করেছেন,<br> <span class="br-ind"><br><span class="indent">&nbsp;</span></span>বন্দিদের কাছে স্বাধীনতা ঘোষণা করতে<br> <span class="br-ind"><br><span class="indent">&nbsp;</span></span>এবং কারারুদ্ধ মানুষদের অন্ধকার থেকে মুক্ত করতে,<sup class="fnm"><a name="fnm1" href="#fn1">1</a></sup><br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>সদাপ্রভুর কৃপা প্রদর্শনের বছর ও আমাদের ঈশ্বরের<br> <span class="br-ind"><br><span class="indent">&nbsp;</span></span>প্রতিশোধ গ্রহণের দিন ঘোষণা করতে,<br> <span class="br-ind"><br><span class="indent">&nbsp;</span></span>সমস্ত বিলাপকারীকে সান্ত্বনা দিতে,<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ও যেন সিয়োনের শোকার্তজনেদের জন্য ব্যবস্থা করি—<br> <span class="br-ind"><br><span class="indent">&nbsp;</span></span>ভস্মের পরিবর্তে<br> <span class="br-ind"><br><span class="indent">&nbsp;</span></span>সৌন্দর্যের মুকুট,<br> <span class="br-ind"><br><span class="indent">&nbsp;</span></span>শোকবিলাপের পরিবর্তে<br> <span class="br-ind"><br><span class="indent">&nbsp;</span></span>আনন্দের তেল,<br> <span class="br-ind"><br><span class="indent">&nbsp;</span></span>এবং অবসন্ন হৃদয়ের পরিবর্তে<br> <span class="br-ind"><br><span class="indent">&nbsp;</span></span>প্রশংসার পোশাক।<br> <span class="br-ind"><br><span class="indent">&nbsp;</span></span>তাদের বলা হবে ধার্মিকতার ওক গাছ,<br> <span class="br-ind"><br><span class="indent">&nbsp;</span></span>শোভা ও সৌন্দর্য প্রদর্শনের জন্য<br> <span class="br-ind"><br><span class="indent">&nbsp;</span></span>যা সদাপ্রভু রোপণ করেছেন। <span class="br-p"><br><br></span><br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তারা পুরাকালের ধ্বংসাবশেষকে পুনর্নির্মাণ করবে<br> <span class="br-ind"><br><span class="indent">&nbsp;</span></span>এবং দীর্ঘ দিনের ধ্বংসিত স্থানগুলি পুনঃপ্রতিষ্ঠিত করবে;<br> <span class="br-ind"><br><span class="indent">&nbsp;</span></span>বংশপরম্পরায় উচ্ছিন্ন অবস্থায় থাকা<br> <span class="br-ind"><br><span class="indent">&nbsp;</span></span>ধ্বংসপ্রাপ্ত নগরগুলিকে তারা নবরূপ দান করবে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>বিদেশিরা তোমাদের পশুপাল চরাবে;<br> <span class="br-ind"><br><span class="indent">&nbsp;</span></span>বিজাতীয় লোকেরা তোমাদের মাঠগুলিতে ও দ্রাক্ষাকুঞ্জে কাজ করবে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আর তোমাদের বলা হবে সদাপ্রভুর যাজকবৃন্দ,<br> <span class="br-ind"><br><span class="indent">&nbsp;</span></span>তোমরা আমাদের ঈশ্বরের পরিচারকরূপে আখ্যাত হবে।<br> <span class="br-ind"><br><span class="indent">&nbsp;</span></span>তোমরা জাতিসমূহের ঐশ্বর্য ভোগ করবে,<br> <span class="br-ind"><br><span class="indent">&nbsp;</span></span>আর তাদেরই ধনসম্পদে তোমরা গর্ব করবে। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>লজ্জার পরিবর্তে আমার প্রজারা<br> <span class="br-ind"><br><span class="indent">&nbsp;</span></span>দ্বিগুণ অংশের অধিকার লাভ করবে;<br> <span class="br-ind"><br><span class="indent">&nbsp;</span></span>আর অপমানের পরিবর্তে<br> <span class="br-ind"><br><span class="indent">&nbsp;</span></span>তারা তাদের উত্তরাধিকারে উল্লসিত হবে;<br> <span class="br-ind"><br><span class="indent">&nbsp;</span></span>এভাবেই তারা নিজেদের দেশে দ্বিগুণ অংশের অধিকার পাবে<br> <span class="br-ind"><br><span class="indent">&nbsp;</span></span>আর চিরস্থায়ী আনন্দ হবে তাদের অধিকার। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>“কারণ আমি সদাপ্রভু, আমি ন্যায়বিচার ভালোবাসি;<br> <span class="br-ind"><br><span class="indent">&nbsp;</span></span>আমি দস্যুবৃত্তি ও অধর্ম ঘৃণা করি।<br> <span class="br-ind"><br><span class="indent">&nbsp;</span></span>আমার বিশ্বস্ততায় আমি তাদের পুরস্কৃত করব<br> <span class="br-ind"><br><span class="indent">&nbsp;</span></span>এবং তাদের সঙ্গে প্রতিষ্ঠিত করব এক চিরস্থায়ী নিয়ম।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তাদের বংশধরেরা জাতিসমূহের মধ্যে<br> <span class="br-ind"><br><span class="indent">&nbsp;</span></span>ও তাদের সন্তানেরা লোকবৃন্দের মধ্যে পরিচিত হবে।<br> <span class="br-ind"><br><span class="indent">&nbsp;</span></span>যারাই তাদের দেখবে, স্বীকার করবে যে,<br> <span class="br-ind"><br><span class="indent">&nbsp;</span></span>তারা এমন জাতি, যাদের সদাপ্রভু আশীর্বাদ করেছেন।” <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমি সদাপ্রভুতে মহা আনন্দ করি;<br> <span class="br-ind"><br><span class="indent">&nbsp;</span></span>আমার প্রাণ আমার ঈশ্বরে উল্লসিত হয়।<br> <span class="br-ind"><br><span class="indent">&nbsp;</span></span>যেভাবে বর শোভার জন্য যাজকের মতো মাথায় উষ্ণীষ দেয়,<br> <span class="br-ind"><br><span class="indent">&nbsp;</span></span>যেভাবে কন্যা তার রত্নরাজি দিয়ে নিজেকে সুশোভিত করে,<br> <span class="br-ind"><br><span class="indent">&nbsp;</span></span>সেভাবেই তিনি আমাকে পরিত্রাণের পোশাক পরিয়েছেন,<br> <span class="br-ind"><br><span class="indent">&nbsp;</span></span>আমাকে তাঁর ধার্মিকতার বসনে সুসজ্জিত করেছেন।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কারণ ভূমি যেমন অঙ্কুর নির্গত করে,<br> <span class="br-ind"><br><span class="indent">&nbsp;</span></span>যেভাবে উদ্যানে উপ্ত বীজ অঙ্কুরিত হয়,<br> <span class="br-ind"><br><span class="indent">&nbsp;</span></span>তেমনই সার্বভৌম সদাপ্রভু সমস্ত জাতির সাক্ষাতে<br> <span class="br-ind"><br><span class="indent">&nbsp;</span></span>ধার্মিকতা ও প্রশংসা অঙ্কুরিত করবেন।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু সেপ্টুয়াজিণ্ট: অন্ধদের।</div>
</div>
<!-- PARSED ABOVE; EDITING MAY BREAK PARSER -->
</body></html>