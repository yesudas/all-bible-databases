<html><head>
<meta http-equiv="Content-Type" content="text/html;charset=utf-8" />
<title>Isa 62 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 62);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_60.html">60</a> <a href="Isa_61.html">61</a> <b>62</b> <a href="Isa_63.html">63</a> <a href="Isa_64.html">64</a> ... <a href="Isa_66.html">66</a> </div><hr>
<h1>Isa 62</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সিয়োনের নতুন নাম</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>সিয়োনের কারণে আমি চুপ করে থাকব না,<br> <span class="br-ind"><br><span class="indent">&nbsp;</span></span>জেরুশালেমের জন্য আমি শান্ত থাকব না,<br> <span class="br-ind"><br><span class="indent">&nbsp;</span></span>যতক্ষণ না তার ধার্মিকতা ভোরের মতো উজ্জ্বল হয়,<br> <span class="br-ind"><br><span class="indent">&nbsp;</span></span>তার পরিত্রাণ জ্বলন্ত মশালের মতো হয়।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>সব জাতি তোমার ধর্মশীলতা দেখবে,<br> <span class="br-ind"><br><span class="indent">&nbsp;</span></span>সব রাজা তোমার মহিমা দেখবে;<br> <span class="br-ind"><br><span class="indent">&nbsp;</span></span>তুমি এক নতুন নামে আখ্যাত হবে,<br> <span class="br-ind"><br><span class="indent">&nbsp;</span></span>যে নাম সদাপ্রভুরই মুখ নির্ণয় করবে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তুমি হবে সদাপ্রভুর হাতে এক সৌন্দর্যের মুকুট,<br> <span class="br-ind"><br><span class="indent">&nbsp;</span></span>তোমার ঈশ্বরের হাতে এক রাজকীয় কিরীট।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তারা আর তোমাকে পরিত্যক্ত বলবে না,<br> <span class="br-ind"><br><span class="indent">&nbsp;</span></span>কিংবা তোমার দেশকে জনশূন্য বলবে না।<br> <span class="br-ind"><br><span class="indent">&nbsp;</span></span>কিন্তু তোমাকে ডাকা হবে হিফ্‌সীবা<sup class="fnm"><a name="fnm1" href="#fn1">1</a></sup> বলে,<br> <span class="br-ind"><br><span class="indent">&nbsp;</span></span>তোমার দেশকে বলা হবে বিউলা;<sup class="fnm"><a name="fnm2" href="#fn2">2</a></sup><br> <span class="br-ind"><br><span class="indent">&nbsp;</span></span>কারণ সদাপ্রভু তোমাকে নিয়ে আনন্দ করবেন,<br> <span class="br-ind"><br><span class="indent">&nbsp;</span></span>আর তোমার ভূমি বিবাহিত হবে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যেভাবে কোনো যুবক একজন কুমারীকে বিবাহ করে,<br> <span class="br-ind"><br><span class="indent">&nbsp;</span></span>তোমার নির্মাতা তেমনই তোমায় বিবাহ করবেন;<sup class="fnm"><a name="fnm3" href="#fn3">3</a></sup><br> <span class="br-ind"><br><span class="indent">&nbsp;</span></span>বর যেমন কনেকে নিয়ে উল্লসিত হয়,<br> <span class="br-ind"><br><span class="indent">&nbsp;</span></span>তেমনই ঈশ্বর তোমাকে নিয়ে উল্লাস করবেন। <span class="br-p"><br><br></span><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>জেরুশালেম, আমি তোমার প্রাচীরগুলিতে প্রহরী নিয়োগ করেছি,<br> <span class="br-ind"><br><span class="indent">&nbsp;</span></span>তারা দিনে বা রাতে, কখনও নীরব থাকবে না।<br> <span class="br-ind"><br><span class="indent">&nbsp;</span></span>তোমরা যারা সদাপ্রভুকে ডাকো,<br> <span class="br-ind"><br><span class="indent">&nbsp;</span></span>তোমরা নিজেদের বিশ্রাম দিয়ো না,<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আর তাঁকেও দিয়ো না, যতক্ষণ না তিনি জেরুশালেমকে প্রতিষ্ঠিত করেন<br> <span class="br-ind"><br><span class="indent">&nbsp;</span></span>এবং তাকে পৃথিবীতে প্রশংসার পাত্র করেন। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সদাপ্রভু তাঁর ডান হাত ও তাঁর শক্তিশালী বাহু<br> <span class="br-ind"><br><span class="indent">&nbsp;</span></span>তুলে শপথ করেছেন:<br> <span class="br-ind"><br><span class="indent">&nbsp;</span></span>“আর কখনও আমি তোমার শস্যদানা নিয়ে<br> <span class="br-ind"><br><span class="indent">&nbsp;</span></span>তোমার শত্রুদের হাতে খাবারের জন্য দেব না,<br> <span class="br-ind"><br><span class="indent">&nbsp;</span></span>বিজাতিয়েরা আর কখনও নতুন দ্রাক্ষারস পান করবে না,<br> <span class="br-ind"><br><span class="indent">&nbsp;</span></span>যার জন্য তুমি পরিশ্রম করেছ।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কিন্তু যারা সেই ফসল সঞ্চয় করবে, তারাই তা ভোজন করবে<br> <span class="br-ind"><br><span class="indent">&nbsp;</span></span>ও সদাপ্রভুর প্রশংসা করবে,<br> <span class="br-ind"><br><span class="indent">&nbsp;</span></span>আর যারা দ্রাক্ষাচয়ন করবে, তারা তা পান করবে,<br> <span class="br-ind"><br><span class="indent">&nbsp;</span></span>আমার পবিত্র ধামের প্রাঙ্গণেই করবে।” <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>পার হও, তোমরা তোরণদ্বারগুলি দিয়েই পার হও!<br> <span class="br-ind"><br><span class="indent">&nbsp;</span></span>প্রজাদের জন্য পথ প্রস্তুত করো।<br> <span class="br-ind"><br><span class="indent">&nbsp;</span></span>নির্মাণ করো, রাজপথ নির্মাণ করো!<br> <span class="br-ind"><br><span class="indent">&nbsp;</span></span>সব পাথর সরিয়ে ফেলো।<br> <span class="br-ind"><br><span class="indent">&nbsp;</span></span>সমস্ত জাতির জন্য একটি পতাকা তোলো। <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সদাপ্রভু পৃথিবীর প্রান্তসীমা পর্যন্ত একটি ঘোষণা করেছেন:<br> <span class="br-ind"><br><span class="indent">&nbsp;</span></span>“তোমরা সিয়োন-কন্যাকে বলো,<br> <span class="br-ind"><br><span class="indent">&nbsp;</span></span>‘দেখো, তোমার পরিত্রাতা আসছেন!<br> <span class="br-ind"><br><span class="indent">&nbsp;</span></span>দেখো, তাঁর প্রাপ্য বেতন আছে তাঁর হাতে,<br> <span class="br-ind"><br><span class="indent">&nbsp;</span></span>তাঁর পুরস্কার আছে তাঁর সঙ্গে।’ ”<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তারা আখ্যাত হবে পবিত্র প্রজা,<br> <span class="br-ind"><br><span class="indent">&nbsp;</span></span>এবং সদাপ্রভুর মুক্তিপ্রাপ্ত লোক বলে;<br> <span class="br-ind"><br><span class="indent">&nbsp;</span></span>আর তোমাকে বলা হবে, অন্বেষিতা,<br> <span class="br-ind"><br><span class="indent">&nbsp;</span></span>এমন নগরী যা আর পরিত্যক্ত নয়।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->হিফ্‌সীবা <!--raw 1 bo --></em><!--endraw 1-->নামটির অর্থ, <!--raw 1 bo --><em><!--endraw 1-->ওর মধ্যেই আমার প্রীতি।<!--raw 1 bo --></em><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->বিউলা <!--raw 1 bo --></em><!--endraw 1-->নামটির অর্থ, <!--raw 1 bo --><em><!--endraw 1-->বিবাহিতা।<!--raw 1 bo --></em><!--endraw 1--></div>
<div class="fn"><sup class="fnt"><a name="fn3" href="#fnm3">3</a></sup> পাঠান্তরে, তোমার সন্তানেরা তোমাকে বিবাহ করবে।</div>
</div>
<!-- PARSED ABOVE; EDITING MAY BREAK PARSER -->
</body></html>