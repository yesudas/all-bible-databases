<html><head>
<meta http-equiv="Content-Type" content="text/html;charset=utf-8" />
<title>Isa 64 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 64);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_62.html">62</a> <a href="Isa_63.html">63</a> <b>64</b> <a href="Isa_65.html">65</a> <a href="Isa_66.html">66</a> </div><hr>
<h1>Isa 64</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>আহা! যদি তুমি আকাশমণ্ডল বিদীর্ণ করে নেমে আসতে,<br> <span class="br-ind"><br><span class="indent">&nbsp;</span></span>তাহলে পর্বতগুলি তোমার সাক্ষাতে কম্পিত হত!<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আগুন যেমন ঝোপ প্রজ্বলিত করে<br> <span class="br-ind"><br><span class="indent">&nbsp;</span></span>ও জল ফোটায়,<br> <span class="br-ind"><br><span class="indent">&nbsp;</span></span>তেমন ভাবেই নেমে এসে তোমার শত্রুদের কাছে তোমার নাম জ্ঞাত করো<br> <span class="br-ind"><br><span class="indent">&nbsp;</span></span>এবং জাতিসমূহকে তোমার সাক্ষাতে কম্পমান করো!<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কারণ আমরা যেমন আশা করিনি, তুমি তখন তেমনই ভয়ংকর সব কাজ করেছিলে,<br> <span class="br-ind"><br><span class="indent">&nbsp;</span></span>তুমি নেমে এসেছিলে এবং পর্বতগণ তোমার সাক্ষাতে কম্পিত হয়েছিল।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>পুরাকাল থেকে কেউ শোনেনি,<br> <span class="br-ind"><br><span class="indent">&nbsp;</span></span>কোনো কান তা উপলব্ধি করেনি,<br> <span class="br-ind"><br><span class="indent">&nbsp;</span></span>তুমি ছাড়া আর কোনো ঈশ্বরকে কোনো চোখ দেখেনি,<br> <span class="br-ind"><br><span class="indent">&nbsp;</span></span>তিনি তাদের পক্ষে সক্রিয় হন, যারা তাঁর অপেক্ষায় থাকে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তুমি তাদের সাহায্য করার জন্য উপস্থিত হও যারা আনন্দের সঙ্গে ন্যায়সঙ্গত কাজ করে,<br> <span class="br-ind"><br><span class="indent">&nbsp;</span></span>যারা তোমার পথসমূহের কথা স্মরণ করে।<br> <span class="br-ind"><br><span class="indent">&nbsp;</span></span>কিন্তু যখন আমরা তাদের বিরুদ্ধে পাপ করে চলেছিলাম,<br> <span class="br-ind"><br><span class="indent">&nbsp;</span></span>তুমি ক্রুদ্ধ হয়েছিলে।<br> <span class="br-ind"><br><span class="indent">&nbsp;</span></span>তাহলে কীভাবে আমরা পরিত্রাণ পেতে পারি?<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমরা সবাই অশুচি মানুষের মতো হয়েছি,<br> <span class="br-ind"><br><span class="indent">&nbsp;</span></span>আমাদের ধার্মিকতার যত কাজ, সব নোংরা কাপড়ের মতো;<br> <span class="br-ind"><br><span class="indent">&nbsp;</span></span>আমরা সবাই পাতার মতো শুকিয়ে যাই,<br> <span class="br-ind"><br><span class="indent">&nbsp;</span></span>আমাদের পাপগুলি বাতাসের মতো আমাদের উড়িয়ে নিয়ে যায়।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কোনো মানুষ তোমার নামে ডাকে না<br> <span class="br-ind"><br><span class="indent">&nbsp;</span></span>অথবা তোমাকে ধরার জন্য প্রাণপণ করে না;<br> <span class="br-ind"><br><span class="indent">&nbsp;</span></span>কারণ তুমি আমাদের কাছ থেকে তোমার মুখ লুকিয়েছ<br> <span class="br-ind"><br><span class="indent">&nbsp;</span></span>এবং আমাদের পাপের কারণে আমাদের ক্ষয়ে যেতে দিচ্ছ। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তবুও, হে সদাপ্রভু, তুমি আমাদের বাবা।<br> <span class="br-ind"><br><span class="indent">&nbsp;</span></span>আমরা সবাই মাটি, আর তুমি কুমোর;<br> <span class="br-ind"><br><span class="indent">&nbsp;</span></span>আমরা সবাই তোমার হাতের রচনা।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে সদাপ্রভু, মাত্রাতিরিক্ত ক্রুদ্ধ হোয়ো না;<br> <span class="br-ind"><br><span class="indent">&nbsp;</span></span>চিরকাল আমাদের পাপগুলি মনে রেখো না।<br> <span class="br-ind"><br><span class="indent">&nbsp;</span></span>আহা, মিনতি করি, আমাদের প্রতি দৃষ্টিপাত করো,<br> <span class="br-ind"><br><span class="indent">&nbsp;</span></span>কারণ আমরা সবাই তোমার প্রজা।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমার পবিত্র নগরগুলি মরুভূমি হয়েছে;<br> <span class="br-ind"><br><span class="indent">&nbsp;</span></span>এমনকি, সিয়োনও মরুভূমি ও জেরুশালেম ভাববাদী বর্জিত হয়েছে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমাদের পিতৃপুরুষেরা যেখানে তোমার স্তব করতেন,<br> <span class="br-ind"><br><span class="indent">&nbsp;</span></span>সেই পবিত্র ও সুশোভিত মন্দির অগ্নিদগ্ধ হয়েছে,<br> <span class="br-ind"><br><span class="indent">&nbsp;</span></span>যা কিছু আমরা সঞ্চয় করেছিলাম, সব পরিণত হয়েছে ধ্বংসস্তূপে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>এসব সত্ত্বেও, হে সদাপ্রভু, তুমি কি নিজেকে গুটিয়ে রাখবে?<br> <span class="br-ind"><br><span class="indent">&nbsp;</span></span>তুমি কি নীরব থেকে অতিমাত্রায় আমাদের শাস্তি দেবে?<br></div>
</div>
<!-- PARSED ABOVE; EDITING MAY BREAK PARSER -->
</body></html>