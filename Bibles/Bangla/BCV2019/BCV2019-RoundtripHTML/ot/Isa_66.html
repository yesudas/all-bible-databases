<html><head>
<meta http-equiv="Content-Type" content="text/html;charset=utf-8" />
<title>Isa 66 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 66);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_64.html">64</a> <a href="Isa_65.html">65</a> <b>66</b> </div><hr>
<h1>Isa 66</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিচার ও আশা</h2><span class="vn">1</span> <span class="br-p"><br><br></span>সদাপ্রভু এই কথা বলেন, <span class="br-p"><br><br></span><span class="br-ind"><br><span class="indent">&nbsp;</span></span>“স্বর্গ আমার সিংহাসন,<br> <span class="br-ind"><br><span class="indent">&nbsp;</span></span>আর পৃথিবী আমার পা রাখার স্থান।<br> <span class="br-ind"><br><span class="indent">&nbsp;</span></span>আমার জন্য তোমরা কোথায় বাসগৃহ নির্মাণ করবে?<br> <span class="br-ind"><br><span class="indent">&nbsp;</span></span>আমার বিশ্রামস্থানই বা হবে কোথায়?<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমার হস্তই কি এই সমস্ত নির্মাণ করেনি,<br> <span class="br-ind"><br><span class="indent">&nbsp;</span></span>সেকারণেই তো এগুলি অস্তিত্বপ্রাপ্ত হয়েছে?”<br> <span class="br-ind"><br><span class="indent">&nbsp;</span></span>সদাপ্রভু এই কথা ঘোষণা করেন। <span class="br-p"><br><br></span>“এই ধরনের মানুষকে আমি মূল্যবান জ্ঞান করব,<br> <span class="br-ind"><br><span class="indent">&nbsp;</span></span>যে নতনম্র ও চূর্ণ আত্মা বিশিষ্ট,<br> <span class="br-ind"><br><span class="indent">&nbsp;</span></span>যে আমার বাক্যে কম্পিত হয়।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কিন্তু যে কেউ বৃষ বলিদান করে,<br> <span class="br-ind"><br><span class="indent">&nbsp;</span></span>সে এক নরঘাতকের তুল্য,<br> <span class="br-ind"><br><span class="indent">&nbsp;</span></span>যে কেউ মেষশাবক উৎসর্গ করে,<br> <span class="br-ind"><br><span class="indent">&nbsp;</span></span>সে যেন কুকুরের ঘাড় ভাঙে;<br> <span class="br-ind"><br><span class="indent">&nbsp;</span></span>যে কেউ শস্য-নৈবেদ্য উৎসর্গ করে,<br> <span class="br-ind"><br><span class="indent">&nbsp;</span></span>সে শূকরের রক্ত উপহার দেয়,<br> <span class="br-ind"><br><span class="indent">&nbsp;</span></span>আর যে কেউ সুগন্ধি ধূপ উৎসর্গ করে,<br> <span class="br-ind"><br><span class="indent">&nbsp;</span></span>সে যেন প্রতিমাপুজো করে।<br> <span class="br-ind"><br><span class="indent">&nbsp;</span></span>তারা সবাই নিজের নিজের পথ বেছে নিয়েছে,<br> <span class="br-ind"><br><span class="indent">&nbsp;</span></span>তাদের ঘৃণ্য বস্তুগুলিতে তাদের প্রাণ আমোদিত হয়;<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>সেই কারণে, আমিও তাদের প্রতি কঠোর আচরণ করব,<br> <span class="br-ind"><br><span class="indent">&nbsp;</span></span>তাদের আতঙ্কের বিষয়ই তাদের উপরে নিয়ে আসব।<br> <span class="br-ind"><br><span class="indent">&nbsp;</span></span>কারণ আমি ডাকলে একজনও উত্তর দেয়নি,<br> <span class="br-ind"><br><span class="indent">&nbsp;</span></span>আমি কথা বললে কেউই শোনেনি।<br> <span class="br-ind"><br><span class="indent">&nbsp;</span></span>তারা আমার দৃষ্টিতে কেবলই অন্যায় করেছে,<br> <span class="br-ind"><br><span class="indent">&nbsp;</span></span>আমার অসন্তুষ্টিজনক যত কাজ করেছে।” <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমরা সদাপ্রভুর বাক্য শ্রবণ করো,<br> <span class="br-ind"><br><span class="indent">&nbsp;</span></span>যারা তাঁর বাক্যে কাঁপতে থাকো:<br> <span class="br-ind"><br><span class="indent">&nbsp;</span></span>“তোমাদের যে ভাইয়েরা তোমাদের ঘৃণা করে,<br> <span class="br-ind"><br><span class="indent">&nbsp;</span></span>আমার নামের জন্য যারা তোমাদের সমাজচ্যুত করে, তারা বলেছে,<br> <span class="br-ind"><br><span class="indent">&nbsp;</span></span>‘সদাপ্রভু মহিমান্বিত হোন<br> <span class="br-ind"><br><span class="indent">&nbsp;</span></span>যেন আমরা তোমাদের আনন্দ দেখতে পাই!’<br> <span class="br-ind"><br><span class="indent">&nbsp;</span></span>তবুও তারা লজ্জিত হবে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>নগর থেকে ওই হট্টগোলের শব্দ শোনো,<br> <span class="br-ind"><br><span class="indent">&nbsp;</span></span>মন্দির থেকে গণ্ডগোলের শব্দ শোনো!<br> <span class="br-ind"><br><span class="indent">&nbsp;</span></span>এ হল সদাপ্রভুর রব,<br> <span class="br-ind"><br><span class="indent">&nbsp;</span></span>তাঁর শত্রুদের প্রাপ্য প্রতিফল তিনি তাদের দিচ্ছেন। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>“প্রসব ব্যথা ওঠার আগেই<br> <span class="br-ind"><br><span class="indent">&nbsp;</span></span>সে প্রসব করল;<br> <span class="br-ind"><br><span class="indent">&nbsp;</span></span>গর্ভযন্ত্রণা আসার পূর্বেই<br> <span class="br-ind"><br><span class="indent">&nbsp;</span></span>সে এক পুত্রসন্তানের জন্ম দিল।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>কেউ কি এরকম কথা কখনও শুনেছে?<br> <span class="br-ind"><br><span class="indent">&nbsp;</span></span>কে এরকম বিষয় কখনও দেখেছে?<br> <span class="br-ind"><br><span class="indent">&nbsp;</span></span>কোনো দেশের জন্ম কি একদিনে হতে পারে,<br> <span class="br-ind"><br><span class="indent">&nbsp;</span></span>কিংবা এক মুহূর্তের মধ্যে কোনো জাতির উদ্ভব কি হতে পারে?<br> <span class="br-ind"><br><span class="indent">&nbsp;</span></span>তবুও, সিয়োনের গর্ভযন্ত্রণা হতে না হতেই,<br> <span class="br-ind"><br><span class="indent">&nbsp;</span></span>সে তার ছেলেমেয়েদের জন্ম দিল।”<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সদাপ্রভু বলেন,<br> <span class="br-ind"><br><span class="indent">&nbsp;</span></span>“প্রসবকাল উপস্থিত করে,<br> <span class="br-ind"><br><span class="indent">&nbsp;</span></span>আমি কি প্রসব হতে দেব না?<br> <span class="br-ind"><br><span class="indent">&nbsp;</span></span>প্রসব হওয়ার সময় উপস্থিত করে<br> <span class="br-ind"><br><span class="indent">&nbsp;</span></span>আমি কি গর্ভ রুদ্ধ করব?”<br> <span class="br-ind"><br><span class="indent">&nbsp;</span></span>তোমার ঈশ্বর একথা বলেন।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“জেরুশালেমের সঙ্গে উল্লসিত হও ও তার সঙ্গে আনন্দ করো;<br> <span class="br-ind"><br><span class="indent">&nbsp;</span></span>তোমরা যারা তাকে ভালোবাস;<br> <span class="br-ind"><br><span class="indent">&nbsp;</span></span>তোমরা যারা তার জন্য শোক করেছ,<br> <span class="br-ind"><br><span class="indent">&nbsp;</span></span>তার সঙ্গে অতিমাত্রায় উল্লাস করো।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তোমরা তার সান্ত্বনাদায়ী স্তনযুগল থেকে<br> <span class="br-ind"><br><span class="indent">&nbsp;</span></span>দুধ পান করে তৃপ্ত হবে;<br> <span class="br-ind"><br><span class="indent">&nbsp;</span></span>তোমরা গভীরভাবে সেই স্তন চুষে খাবে<br> <span class="br-ind"><br><span class="indent">&nbsp;</span></span>ও তার উপচে পড়া প্রাচুর্যে আনন্দিত হবে।”<br></div>
<div class="v" id="v12"><span class="vn">12</span> <span class="br-p"><br><br></span>কারণ সদাপ্রভু এই কথা বলেন, <span class="br-p"><br><br></span><span class="br-ind"><br><span class="indent">&nbsp;</span></span>“আমি নদীস্রোতের মতো তার প্রতি শান্তি প্রবাহিত করব,<br> <span class="br-ind"><br><span class="indent">&nbsp;</span></span>জাতিসমূহের ঐশ্বর্য বন্যার স্রোতের মতো নিয়ে আসব;<br> <span class="br-ind"><br><span class="indent">&nbsp;</span></span>তার স্তনযুগল থেকে তার সন্তানেরা পুষ্টি লাভ করবে, তাদের দুই হাতে বহন করা হবে,<br> <span class="br-ind"><br><span class="indent">&nbsp;</span></span>কোলে তুলে তাদের খেলানো হবে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>যেভাবে মা তার শিশুকে সান্ত্বনা দেয়,<br> <span class="br-ind"><br><span class="indent">&nbsp;</span></span>তেমনই আমি তোমাদের সান্ত্বনা দেব;<br> <span class="br-ind"><br><span class="indent">&nbsp;</span></span>আর তোমরা জেরুশালেমেই সান্ত্বনা লাভ করবে।” <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>এসব দেখে তোমাদের অন্তর আনন্দিত হবে,<br> <span class="br-ind"><br><span class="indent">&nbsp;</span></span>আর তোমরা ঘাসের মতোই বেড়ে উঠবে;<br> <span class="br-ind"><br><span class="indent">&nbsp;</span></span>সদাপ্রভুর হাত তাঁর দাসদের কাছে নিজের পরিচয় দেবে,<br> <span class="br-ind"><br><span class="indent">&nbsp;</span></span>কিন্তু তাঁর ক্রোধ তাঁর শত্রুদের কাছে প্রদর্শিত হবে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>দেখো, সদাপ্রভু আগুন নিয়ে আসছেন,<br> <span class="br-ind"><br><span class="indent">&nbsp;</span></span>তার রথগুলি আসছে ঘূর্ণিবায়ুর মতো;<br> <span class="br-ind"><br><span class="indent">&nbsp;</span></span>তিনি সক্রোধে তাঁর কোপ ঢেলে দেবেন,<br> <span class="br-ind"><br><span class="indent">&nbsp;</span></span>আগুনের শিখায় ঢেলে দেবেন তাঁর তিরস্কার।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কারণ আগুন ও তাঁর তরোয়াল নিয়ে<br> <span class="br-ind"><br><span class="indent">&nbsp;</span></span>সদাপ্রভু সব মানুষের বিচার করবেন,<br> <span class="br-ind"><br><span class="indent">&nbsp;</span></span>অনেকেই সদাপ্রভুর দ্বারা নিহত হবে।<br></div>
<div class="v" id="v17"><span class="vn">17</span> <span class="br-p"><br><br></span>“যারা নিজেদের পবিত্র ও শুচিশুদ্ধ করে, পবিত্র উদ্যানের মধ্যে প্রতিমার পেছনে যায়—শূকর, ইঁদুর ও অন্যান্য ঘৃণ্য মাংস খায়—একসঙ্গে তাদের ভয়ংকর পরিসমাপ্তি হবে,” সদাপ্রভু এই কথা বলেন।</div>
<div class="v" id="v18"><span class="vn">18</span> <span class="br-p"><br><br></span>“আর আমি, তাদের ক্রিয়াকলাপ ও তাদের কল্পনার জন্য আসতে চলেছি। আমি সব দেশ ও ভাষাভাষীকে সংগ্রহ করব। তারা এসে আমার মহিমা দেখবে।</div>
<div class="v" id="v19"><span class="vn">19</span> <span class="br-p"><br><br></span>“আমি তাদের মধ্যে এক চিহ্ন স্থাপন করব। অবশিষ্ট যারা বেঁচে থাকবে, তাদের কয়েকজনকে আমি বিভিন্ন দেশে প্রেরণ করব—তর্শীশে, লিবিয়ায়<sup class="fnm"><a name="fnm1" href="#fn1">1</a></sup>, লূদে (যারা তিরন্দাজির জন্য বিখ্যাত), তূবল ও গ্রীসে ও দূরবর্তী দ্বীপগুলিতে, যারা আমার খ্যাতির কথা শোনেনি বা আমার মহিমা দেখেনি। তারা জাতিসমূহের কাছে আমার মহিমার কথা ঘোষণা করবে।</div>
<div class="v" id="v20"><span class="vn">20</span> তারা সমস্ত দেশ থেকে তোমার ভাইদের সদাপ্রভুর কাছে উপহার রূপে জেরুশালেমে আমার পবিত্র পর্বতে নিয়ে আসবে—অশ্বে, রথে ও শকটে, খচ্চরে ও উটের উপরে চাপিয়ে তাদের নিয়ে আসা হবে,” একথা সদাপ্রভু বলেন। “তারা তাদের নিয়ে আসবে, যেভাবে ইস্রায়েলীরা তাদের শস্য-নৈবেদ্য সংস্কারগতভাবে শুচিশুদ্ধ পাত্রে সদাপ্রভুর মন্দিরে নিয়ে আসে।</div>
<div class="v" id="v21"><span class="vn">21</span> আর আমি তাদের মধ্যে কাউকে কাউকে যাজক ও লেবীয় হওয়ার জন্য মনোনীত করব,” সদাপ্রভু এই কথা বলেন।</div>
<div class="v" id="v22"><span class="vn">22</span> <span class="br-p"><br><br></span>সদাপ্রভু বলেন, “যেভাবে নতুন আকাশমণ্ডল ও নতুন পৃথিবী আমার সাক্ষাতে অটল থাকবে, তেমনই তোমার নাম ও তোমার সন্তানেরা চিরস্থায়ী হবে।</div>
<div class="v" id="v23"><span class="vn">23</span> এক অমাবস্যা থেকে অন্য অমাবস্যা ও এক সাব্বাথ-দিন থেকে অন্য সাব্বাথ-দিন পর্যন্ত সমস্ত মানবজাতি এসে আমার সামনে প্রণিপাত করবে,” সদাপ্রভু এই কথা বলেন।</div>
<div class="v" id="v24"><span class="vn">24</span> “তারা গিয়ে, যারা আমার বিদ্রোহী হয়েছিল, তাদের শব দেখবে; যে কীট তাদের খেয়েছিল তারা কখনও মরবে না, তাদের আগুন কখনও নির্বাপিতও হবে না। তারা সমস্ত মানবজাতির কাছে বিতৃষ্ণার পাত্র হবে।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> প্রাচীন কয়েকটি সংস্করণে, পূটে।</div>
</div>
<!-- PARSED ABOVE; EDITING MAY BREAK PARSER -->
</body></html>