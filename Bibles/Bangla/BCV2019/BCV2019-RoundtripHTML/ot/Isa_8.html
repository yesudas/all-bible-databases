<html><head>
<meta http-equiv="Content-Type" content="text/html;charset=utf-8" />
<title>Isa 8 &ndash; যিশাইয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 8);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_6.html">6</a> <a href="Isa_7.html">7</a> <b>8</b> <a href="Isa_9.html">9</a> <a href="Isa_10.html">10</a> ... <a href="Isa_66.html">66</a> </div><hr>
<h1>Isa 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>চিহ্নস্বরূপ যিশাইয় ও তাঁর সন্তানগণ</h2><span class="vn">1</span> <span class="br-p"><br><br></span>সদাপ্রভু আমাকে বললেন, “তুমি একটি বড়ো আকারের ফলক নাও এবং তার উপরে সাধারণ কলম দিয়ে লেখো: মহের-শালল-হাশ-বস।”<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> আর আমার নির্ভরযোগ্য সাক্ষী হওয়ার জন্য আমি যাজক ঊরিয় ও যিবেরিখিয়ের পুত্র সখরিয়কে ডেকে নেব।</div>
<div class="v" id="v3"><span class="vn">3</span> তারপর আমি আমার ভাববাদিনী, অর্থাৎ আমার স্ত্রীর সঙ্গে মিলিত হলাম। এতে তিনি গর্ভবতী হয়ে এক পুত্রসন্তানের জন্ম দিলেন। সদাপ্রভু আমাকে বললেন, “ওর নাম রাখো মহের-শালল-হাশ-বস।</div>
<div class="v" id="v4"><span class="vn">4</span> কারণ ছেলেটি ‘আমার বাবা’ বা ‘আমার মা’ বলতে শেখার আগেই দামাস্কাসের ধনসম্পদ ও শমরিয়ার লুট আসিরীয় রাজা বহন করে নিয়ে যাবে।”</div>
<div class="v" id="v5"><span class="vn">5</span> <span class="br-p"><br><br></span>সদাপ্রভু আবার আমাকে বললেন:</div>
<div class="v" id="v6"><span class="vn">6</span> <span class="br-p"><br><br></span><span class="br-ind"><br><span class="indent">&nbsp;</span></span>“যেহেতু এই লোকেরা অগ্রাহ্য করেছে<br> <span class="br-ind"><br><span class="indent">&nbsp;</span></span>শীলোহের ধীরগামী স্রোত<br> <span class="br-ind"><br><span class="indent">&nbsp;</span></span>রৎসীন ও রমলিয়ের পুত্রে<br> <span class="br-ind"><br><span class="indent">&nbsp;</span></span>আনন্দ করেছে,<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সেই কারণে প্রভু তাদের বিরুদ্ধে নিয়ে আসতে চলেছেন<br> <span class="br-ind"><br><span class="indent">&nbsp;</span></span>ইউফ্রেটিস নদীর প্রবল প্লাবনকারী জলরাশি—সমস্ত সমারোহের সঙ্গে আসিরীয় রাজাকে।<br> <span class="br-ind"><br><span class="indent">&nbsp;</span></span>তা তার সমস্ত খালগুলিতে প্রবাহিত হবে,<br> <span class="br-ind"><br><span class="indent">&nbsp;</span></span>এবং তাদের দুই কুল ছাপিয়ে যাবে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তা যিহূদা প্রদেশে প্রবাহিত হবে, ঘূর্ণিপাক খাবে,<br> <span class="br-ind"><br><span class="indent">&nbsp;</span></span>তার মধ্য দিয়ে অতিক্রম করে, তার জল লোকদের ঘাড় পর্যন্ত উঠবে।<br> <span class="br-ind"><br><span class="indent">&nbsp;</span></span>হে ইম্মানুয়েল! তার প্রসারিত দুই ডানা<br> <span class="br-ind"><br><span class="indent">&nbsp;</span></span>তোমার দেশের বিস্তার পর্যন্ত আবৃত করবে।” <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>জাতিসমূহ তোমরা রণহুঙ্কার করো ও ভগ্ন হও!<br> <span class="br-ind"><br><span class="indent">&nbsp;</span></span>দূরবর্তী দেশগুলি, তোমরাও শোনো।<br> <span class="br-ind"><br><span class="indent">&nbsp;</span></span>তোমরা যুদ্ধের জন্য প্রস্তুত ও ভগ্ন হও!<br> <span class="br-ind"><br><span class="indent">&nbsp;</span></span>তোমরা যুদ্ধের জন্য প্রস্তুত ও ভগ্ন হও!<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমরা কৌশল পরিকল্পনা করবে, কিন্তু তা নিষ্ফল হবে;<br> <span class="br-ind"><br><span class="indent">&nbsp;</span></span>তোমরা পরিকল্পনার প্রস্তাব দাও, তা কিন্তু দাঁড়াবে না,<br> <span class="br-ind"><br><span class="indent">&nbsp;</span></span>কারণ ঈশ্বর আমাদের সঙ্গে আছেন<sup class="fnm"><a name="fnm2" href="#fn2">2</a></sup>।<br></div>
<div class="v" id="v11"><span class="vn">11</span> <span class="br-p"><br><br></span>সদাপ্রভু তাঁর শক্তিশালী হাত আমার উপরে রেখে এই কথা বললেন। তিনি সতর্ক করে দিলেন, যেন আমি এই জাতির জীবনাচরণ অবলম্বন না করি। তিনি বললেন:</div>
<div class="v" id="v12"><span class="vn">12</span> <span class="br-p"><br><br></span><span class="br-ind"><br><span class="indent">&nbsp;</span></span>“এই সমস্ত লোকে যাকে চক্রান্ত বলে,<br> <span class="br-ind"><br><span class="indent">&nbsp;</span></span>তার সবগুলিকেই তুমি চক্রান্ত বোলো না;<br> <span class="br-ind"><br><span class="indent">&nbsp;</span></span>তারা যাকে ভয় করে, তুমি তাতে ভয় পেয়ো না<br> <span class="br-ind"><br><span class="indent">&nbsp;</span></span>এবং তার জন্য আতঙ্কগ্রস্ত হোয়ো না।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সর্বশক্তিমান সদাপ্রভুকেই তুমি পবিত্র বলে মান্য করবে,<br> <span class="br-ind"><br><span class="indent">&nbsp;</span></span>কেবলমাত্র তাঁকেই তুমি ভয় করবে,<br> <span class="br-ind"><br><span class="indent">&nbsp;</span></span>কেবলমাত্র তাঁরই কারণে তুমি আতঙ্কগ্রস্ত হবে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আর তিনিই হবেন তোমার ধর্মধাম;<br> <span class="br-ind"><br><span class="indent">&nbsp;</span></span>কিন্তু ইস্রায়েলের ও যিহূদার উভয় কুলের পক্ষে<br> <span class="br-ind"><br><span class="indent">&nbsp;</span></span>তিনি হবেন এক প্রস্তরস্বরূপ, যাতে মানুষ হোঁচট খাবে<br> <span class="br-ind"><br><span class="indent">&nbsp;</span></span>এবং এক শৈলের মতো হবেন, যার কারণে তাদের পতন হবে।<br> <span class="br-ind"><br><span class="indent">&nbsp;</span></span>আর জেরুশালেমের লোকদের জন্য তিনি<br> <span class="br-ind"><br><span class="indent">&nbsp;</span></span>এক ফাঁদ ও এক জালস্বরূপ হবেন।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তাদের মধ্যে অনেকেই হোঁচট খাবে;<br> <span class="br-ind"><br><span class="indent">&nbsp;</span></span>তারা পতিত হয়ে ভগ্ন হবে,<br> <span class="br-ind"><br><span class="indent">&nbsp;</span></span>তারা ফাঁদে ধৃত হয়ে বন্দি হবে।” <span class="br-p"><br><br></span><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>এই সতর্কীকরণের সাক্ষ্য বদ্ধ করো<br> <span class="br-ind"><br><span class="indent">&nbsp;</span></span>এবং ঈশ্বরের বিধান মোহরাঙ্কিত করো আমার শিষ্যদের কাছে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমি সদাপ্রভুর জন্য অপেক্ষা করব,<br> <span class="br-ind"><br><span class="indent">&nbsp;</span></span>যিনি যাকোবের কুলের কাছ থেকে তাঁর মুখ লুকিয়েছেন।<br> <span class="br-ind"><br><span class="indent">&nbsp;</span></span>আমি তাঁরই উপরে আমার আস্থা রাখব।<br></div>
<div class="v" id="v18"><span class="vn">18</span> <span class="br-p"><br><br></span>এই আমি ও আমার সন্তানেরা, সদাপ্রভু যাদের আমাকে দিয়েছেন। সর্বশক্তিমান সদাপ্রভু, যিনি সিয়োন পর্বতে বাস করেন, তাঁর পক্ষ থেকে আমরা ইস্রায়েলের কাছে চিহ্ন ও প্রতীকস্বরূপ।</div>
<div class="v" id="v19"><h2>অন্ধকার আলোতে পরিণত হবে</h2><span class="vn">19</span> <span class="br-p"><br><br></span>যখন লোকেরা তোমাদের প্রেতমাধ্যম ও ভুতুড়েদের সঙ্গে যোগাযোগ করে বিড়বিড় ও ফিসফিস করতে বলে, তখন কোনো জাতি কি তাদের ঈশ্বরের কাছে অনুসন্ধান করবে না? জীবিতদের পক্ষে কেন মৃতদের সঙ্গে পরামর্শ করতে হবে?</div>
<div class="v" id="v20"><span class="vn">20</span> তোমরা ঈশ্বরের বিধান ও সতর্কীকরণের সাক্ষ্য অন্বেষণ করো! যদি তারা এই বাক্য অনুযায়ী কথা না বলে, তাহলে তারা ভোরের আলো দেখবে না।</div>
<div class="v" id="v21"><span class="vn">21</span> বিপর্যস্ত ও ক্ষুধার্ত হয়ে তারা দেশের মধ্যে ঘুরে বেড়াবে। চরম ক্ষুধায় কষ্ট পেয়ে তারা ভীষণ ক্রুদ্ধ হবে এবং ঊর্ধ্বদৃষ্টি করে তারা তাদের রাজা ও তাদের ঈশ্বরকে অভিশাপ দেবে।</div>
<div class="v" id="v22"><span class="vn">22</span> তারপর তারা পৃথিবীর দিকে তাকাবে ও কেবলমাত্র বিপর্যয়, অন্ধকার ও ভয়ংকর যন্ত্রণা দেখতে পাবে; তারা ঘোর অন্ধকারে নিক্ষিপ্ত হবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> শব্দটির অর্থ: দ্রুততার সঙ্গে লুট করো, লুণ্ঠন করার জন্য তাড়াতাড়ি করো। ৩ পদেও।</div>
<div class="fn"><sup class="fnt"><a name="fn2" href="#fnm2">2</a></sup> ইম্মানুয়েল</div>
</div>
<!-- PARSED ABOVE; EDITING MAY BREAK PARSER -->
</body></html>