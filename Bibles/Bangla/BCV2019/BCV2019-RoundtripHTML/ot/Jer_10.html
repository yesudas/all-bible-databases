<html><head>
<meta http-equiv="Content-Type" content="text/html;charset=utf-8" />
<title>Jer 10 &ndash; যিরমিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 10);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_8.html">8</a> <a href="Jer_9.html">9</a> <b>10</b> <a href="Jer_11.html">11</a> <a href="Jer_12.html">12</a> ... <a href="Jer_52.html">52</a> </div><hr>
<h1>Jer 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈশ্বর ও দেবদেবী</h2><span class="vn">1</span> <span class="br-p"><br><br></span>ওহে ইস্রায়েল কুলের লোকেরা, শোনো সদাপ্রভু তোমাদের কী কথা বলেন।</div>
<div class="v" id="v2"><span class="vn">2</span> সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“তোমরা জাতিগণের আচার-আচরণ শিখো না,<br> <span class="br-ind"><br><span class="indent">&nbsp;</span></span>কিংবা আকাশের বিভিন্ন চিহ্ন দেখে ভয় পেয়ো না,<br> <span class="br-ind"><br><span class="indent">&nbsp;</span></span>যদিও জাতিগুলি সেগুলির জন্য আতঙ্কগ্রস্ত হয়।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কারণ সেই লোকদের ধর্মীয় প্রথা সব অসার;<br> <span class="br-ind"><br><span class="indent">&nbsp;</span></span>তারা বন থেকে একটি গাছ কেটে আনে,<br> <span class="br-ind"><br><span class="indent">&nbsp;</span></span>কারুশিল্পী তার বাটালি দিয়ে তাতে আকৃতি দেয়।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তারা সোনা ও রুপো দিয়ে তা অলংকৃত করে,<br> <span class="br-ind"><br><span class="indent">&nbsp;</span></span>হাতুড়ি ও পেরেক দিয়ে তারা সুদৃঢ় করে,<br> <span class="br-ind"><br><span class="indent">&nbsp;</span></span>যেন তা নড়ে না যায়।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কোনো শসা ক্ষেতে যেমন কাকতাড়ুয়া,<br> <span class="br-ind"><br><span class="indent">&nbsp;</span></span>তাদের মূর্তিগুলিও তেমনই কথা বলতে পারে না;<br> <span class="br-ind"><br><span class="indent">&nbsp;</span></span>তাদের বহন করে নিয়ে যেতে হয়,<br> <span class="br-ind"><br><span class="indent">&nbsp;</span></span>কারণ তারা চলতে পারে না।<br> <span class="br-ind"><br><span class="indent">&nbsp;</span></span>তোমরা তাদের ভয় পেয়ো না;<br> <span class="br-ind"><br><span class="indent">&nbsp;</span></span>তারা কোনো ক্ষতি করতে পারবে না,<br> <span class="br-ind"><br><span class="indent">&nbsp;</span></span>ভালো কিছুও তারা করতে পারে না।” <span class="br-p"><br><br></span><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>হে সদাপ্রভু, তোমার তুল্য আর কেউ নেই;<br> <span class="br-ind"><br><span class="indent">&nbsp;</span></span>তুমি তো মহান,<br> <span class="br-ind"><br><span class="indent">&nbsp;</span></span>তোমার নামও পরাক্রমে শক্তিশালী।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কে না তোমাকে সম্ভ্রম করবে,<br> <span class="br-ind"><br><span class="indent">&nbsp;</span></span>হে জাতিগণের রাজা?<br> <span class="br-ind"><br><span class="indent">&nbsp;</span></span>এ তো তোমার প্রাপ্য।<br> <span class="br-ind"><br><span class="indent">&nbsp;</span></span>সমস্ত জাতির জ্ঞানী লোকদের মধ্যে<br> <span class="br-ind"><br><span class="indent">&nbsp;</span></span>এবং তাদের সব রাজ্যে,<br> <span class="br-ind"><br><span class="indent">&nbsp;</span></span>তোমার সদৃশ আর কেউ নেই। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তারা সবাই জ্ঞানহীন ও মূর্খ;<br> <span class="br-ind"><br><span class="indent">&nbsp;</span></span>অসার কাঠের মূর্তিগুলি তাদের শিক্ষা দেয়।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তর্শীশ থেকে নিয়ে আসা হয় রুপোর পাত<br> <span class="br-ind"><br><span class="indent">&nbsp;</span></span>এবং উফস থেকে সোনা।<br> <span class="br-ind"><br><span class="indent">&nbsp;</span></span>কারুশিল্পী ও স্বর্ণকারেরা যখন কাজ সমাপ্ত করে,<br> <span class="br-ind"><br><span class="indent">&nbsp;</span></span>সেগুলিতে নীল ও বেগুনি কাপড় পরানো হয়,<br> <span class="br-ind"><br><span class="indent">&nbsp;</span></span>সেসবই নিপুণ শিল্পীদের কাজ।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কিন্তু সদাপ্রভুই হলেন প্রকৃত ঈশ্বর,<br> <span class="br-ind"><br><span class="indent">&nbsp;</span></span>তিনি জীবন্ত ঈশ্বর, চিরকালীন রাজা।<br> <span class="br-ind"><br><span class="indent">&nbsp;</span></span>তিনি যখন ক্রুদ্ধ হন, সমস্ত পৃথিবী ভয়ে কাঁপে;<br> <span class="br-ind"><br><span class="indent">&nbsp;</span></span>জাতিসমূহ তাঁর ক্রোধ সহ্য করতে পারে না।<br></div>
<div class="v" id="v11"><span class="vn">11</span> <span class="br-p"><br><br></span>“তাদের একথা বলো, ‘এসব দেবতা, যারা আকাশমণ্ডল ও পৃথিবী সৃষ্টি করেনি, তারা পৃথিবী থেকে ও আকাশমণ্ডলের নিচে সব স্থান থেকে বিলুপ্ত হবে।’ ”<sup class="fnm"><a name="fnm1" href="#fn1">1</a></sup></div>
<div class="v" id="v12"><span class="vn">12</span> <span class="br-p"><br><br></span><span class="br-ind"><br><span class="indent">&nbsp;</span></span>কিন্তু ঈশ্বর তাঁর পরাক্রমে পৃথিবী সৃষ্টি করেছেন;<br> <span class="br-ind"><br><span class="indent">&nbsp;</span></span>তিনি তাঁর প্রজ্ঞার দ্বারা জগৎ স্থাপন করেছেন<br> <span class="br-ind"><br><span class="indent">&nbsp;</span></span>এবং নিজের বুদ্ধির দ্বারা আকাশমণ্ডলকে প্রসারিত করেছেন।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তিনি যখন বজ্রনাদ করেন, আকাশের জলরাশি গর্জন করে,<br> <span class="br-ind"><br><span class="indent">&nbsp;</span></span>তিনি পৃথিবীর প্রান্তসীমা থেকে মেঘ উত্থাপিত করেন।<br> <span class="br-ind"><br><span class="indent">&nbsp;</span></span>তিনি বৃষ্টির জন্য বিদ্যুৎ গঠন করেন,<br> <span class="br-ind"><br><span class="indent">&nbsp;</span></span>তাঁর ভাণ্ডার-কক্ষ থেকে বাতাস বের করে আনেন। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সব মানুষই জ্ঞানহীন এবং কারও বুদ্ধি নেই;<br> <span class="br-ind"><br><span class="indent">&nbsp;</span></span>প্রত্যেক স্বর্ণকার তার প্রতিমার দ্বারা লজ্জিত হয়।<br> <span class="br-ind"><br><span class="indent">&nbsp;</span></span>তার মূর্তিগুলি প্রতারণা মাত্র,<br> <span class="br-ind"><br><span class="indent">&nbsp;</span></span>সেগুলির মধ্যে কোনো শ্বাসবায়ু নেই।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সেগুলি অসার, উপহাসের বস্তু;<br> <span class="br-ind"><br><span class="indent">&nbsp;</span></span>বিচারের সময় সেগুলি বিলুপ্ত হবে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>যিনি যাকোবের<sup class="fnm"><a name="fnm2" href="#fn2">2</a></sup> অধিকারস্বরূপ, তিনি এগুলির মতো নন,<br> <span class="br-ind"><br><span class="indent">&nbsp;</span></span>কারণ তিনিই সবকিছুর নির্মাতা,<br> <span class="br-ind"><br><span class="indent">&nbsp;</span></span>যার অন্তর্ভুক্ত ইস্রায়েল, যারা তাঁর নিজস্ব অধিকারস্বরূপ—সর্বশক্তিমান সদাপ্রভু তাঁর নাম।<br></div>
<div class="v" id="v17"><h2>আসন্ন বিনাশ</h2><span class="vn">17</span> <span class="br-ind"><br><span class="indent">&nbsp;</span></span>তোমরা যারা অবরুদ্ধ হয়ে রয়েছ,<br> <span class="br-ind"><br><span class="indent">&nbsp;</span></span>দেশ ছেড়ে যাওয়ার জন্য নিজেদের সব জিনিস গুছিয়ে নাও।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>কারণ সদাপ্রভু এই কথা বলেন,<br> <span class="br-ind"><br><span class="indent">&nbsp;</span></span>“এই সময়ে যারা এখানে থেকে যাবে,<br> <span class="br-ind"><br><span class="indent">&nbsp;</span></span>আমি তাদের ছুঁড়ে ফেলে দেব;<br> <span class="br-ind"><br><span class="indent">&nbsp;</span></span>আমি তাদের উপরে বিপর্যয় নিয়ে আসব<br> <span class="br-ind"><br><span class="indent">&nbsp;</span></span>যেন তারা ধৃত হয়ে বন্দি হয়।” <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমার ক্ষতের কারণে আমাকে ধিক্‌!<br> <span class="br-ind"><br><span class="indent">&nbsp;</span></span>আমার ক্ষত নিরাময়ের অযোগ্য!<br> <span class="br-ind"><br><span class="indent">&nbsp;</span></span>তবুও আমি মনে মনে বলেছি,<br> <span class="br-ind"><br><span class="indent">&nbsp;</span></span>“এ আমার অসুস্থতা, আমাকে অবশ্যই সহ্য করতে হবে।”<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমার তাঁবু ধ্বংস হয়েছে,<br> <span class="br-ind"><br><span class="indent">&nbsp;</span></span>এর সব দড়ি ছিঁড়ে গেছে।<br> <span class="br-ind"><br><span class="indent">&nbsp;</span></span>আমার ছেলেরা আমার কাছ থেকে চলে গেছে, তারা আর নেই;<br> <span class="br-ind"><br><span class="indent">&nbsp;</span></span>আমার তাঁবু স্থাপন করার জন্য বা<br> <span class="br-ind"><br><span class="indent">&nbsp;</span></span>আমার আশ্রয়স্থান প্রতিষ্ঠা করার জন্য কেউই আর নেই।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>পালকেরা সব বুদ্ধিহীন,<br> <span class="br-ind"><br><span class="indent">&nbsp;</span></span>তারা সদাপ্রভুর কাছে অনুসন্ধান করে না।<br> <span class="br-ind"><br><span class="indent">&nbsp;</span></span>তাই তাদের উন্নতি নেই<br> <span class="br-ind"><br><span class="indent">&nbsp;</span></span>এবং তাদের সমস্ত পাল ছিন্নভিন্ন হয়েছে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>শোনো! সংবাদ আসছে—<br> <span class="br-ind"><br><span class="indent">&nbsp;</span></span>উত্তর দিক থেকে শোনা যাচ্ছে এক ভীষণ কলরব!<br> <span class="br-ind"><br><span class="indent">&nbsp;</span></span>এ যিহূদার গ্রামগুলিকে নির্জন স্থান করবে,<br> <span class="br-ind"><br><span class="indent">&nbsp;</span></span>তা হবে শিয়ালদের বাসস্থান।<br></div>
<div class="v" id="v23"><h2>যিরমিয়ের প্রার্থনা</h2><span class="vn">23</span> <span class="br-ind"><br><span class="indent">&nbsp;</span></span>হে সদাপ্রভু, আমি জানি মানুষের জীবন তার নিজের নয়;<br> <span class="br-ind"><br><span class="indent">&nbsp;</span></span>মানুষ তার পাদবিক্ষেপ স্থির করতে পারে না।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>হে সদাপ্রভু, তুমি আমাকে সংশোধন করো, কেবলমাত্র ন্যায়বিচার অনুসারে করো,<br> <span class="br-ind"><br><span class="indent">&nbsp;</span></span>তোমার ক্রোধে নয়,<br> <span class="br-ind"><br><span class="indent">&nbsp;</span></span>তা না হলে তুমি আমাকে নিঃস্ব করে ফেলবে।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তোমার ক্রোধ জাতিসমূহের উপরে ঢেলে দাও,<br> <span class="br-ind"><br><span class="indent">&nbsp;</span></span>যারা তোমাকে স্বীকার করে না;<br> <span class="br-ind"><br><span class="indent">&nbsp;</span></span>সেইসব জাতির উপরে, যারা তোমার নামে ডাকে না।<br> <span class="br-ind"><br><span class="indent">&nbsp;</span></span>কারণ তারা যাকোবের বংশধরদের গ্রাস করেছে;<br> <span class="br-ind"><br><span class="indent">&nbsp;</span></span>তারা তাদের সম্পূর্ণরূপে গ্রাস করেছে,<br> <span class="br-ind"><br><span class="indent">&nbsp;</span></span>এবং তাদের জন্মভূমি ধ্বংস করেছে।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> মূল এই পদটি আরামীয় ভাষায় রচিত।</div>
<div class="fn"><sup class="fnt"><a name="fn2" href="#fnm2">2</a></sup> সমস্ত পুরাতন নিয়ম জুড়ে, “যাকোব” ও “ইস্রায়েল” নাম দুটি পরস্পর অদলবদল করা হয়েছে, কখনও তাদের পিতৃপুরুষ যাকোবকে, আবার কখনও বা ইস্রায়েল জাতিকে বোঝানোর জন্য ব্যবহৃত হয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>