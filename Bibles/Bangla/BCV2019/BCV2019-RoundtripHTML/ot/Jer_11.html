<html><head>
<meta http-equiv="Content-Type" content="text/html;charset=utf-8" />
<title>Jer 11 &ndash; যিরমিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 11);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_9.html">9</a> <a href="Jer_10.html">10</a> <b>11</b> <a href="Jer_12.html">12</a> <a href="Jer_13.html">13</a> ... <a href="Jer_52.html">52</a> </div><hr>
<h1>Jer 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>চুক্তিভঙ্গ</h2><span class="vn">1</span> <span class="br-p"><br><br></span>সদাপ্রভুর কাছে থেকে এই বাক্য যিরমিয়ের কাছে উপস্থিত হল:</div>
<div class="v" id="v2"><span class="vn">2</span> “তুমি এই নিয়মের শর্তাবলির কথা শোনো এবং সেগুলি যিহূদার লোকেদের ও যারা জেরুশালেমে বসবাস করে, তাদের গিয়ে বলো।</div>
<div class="v" id="v3"><span class="vn">3</span> তাদের বলো যে, ইস্রায়েলের ঈশ্বর, সদাপ্রভু এই কথা বলেন: ‘অভিশপ্ত সেই মানুষ, যে এই নিয়মের শর্তাবলি পালন না করে,</div>
<div class="v" id="v4"><span class="vn">4</span> এই নিয়মের কথা আমি তোমাদের পিতৃপুরুষদের কাছে বলেছিলাম, যখন আমি তাদের মিশর থেকে, লোহা গলানো চুল্লি থেকে বের করে এনেছিলাম।’ আমি বলেছিলাম, ‘আমার কথা মেনে চলো ও আমি তোমাদের যা আদেশ দিই, সেগুলি সব পালন করো, তাহলে তোমরা আমার প্রজা হবে এবং আমি তোমাদের ঈশ্বর হব।</div>
<div class="v" id="v5"><span class="vn">5</span> তাহলেই তোমাদের পিতৃপুরুষদের সঙ্গে কৃত আমার শপথ আমি পূর্ণ করব, যেন আমি তাদের দুধ ও মধু প্রবাহিত দেশ দিতে পারি,’ যে দেশটি তোমরা এখন অধিকার করে আছো।” <span class="br-p"><br><br></span>উত্তরে আমি বললাম, “আমেন, সদাপ্রভু।”</div>
<div class="v" id="v6"><span class="vn">6</span> <span class="br-p"><br><br></span>সদাপ্রভু আমাকে বললেন, “তুমি এই সমস্ত বাক্যের কথা যিহূদার নগরগুলিতে ও জেরুশালেমের পথে পথে গিয়ে ঘোষণা করো: ‘তোমরা এই নিয়মের শর্তাবলির কথা শোনো ও সেগুলি পালন করো।</div>
<div class="v" id="v7"><span class="vn">7</span> তোমাদের পূর্বপুরুষদের মিশর থেকে বের করে আনার সময় থেকে আজ পর্যন্ত, আমি তাদের বারবার সাবধান করে বলেছিলাম, “আমার বাধ্য হও।”</div>
<div class="v" id="v8"><span class="vn">8</span> তারা কিন্তু শোনেনি বা আমার কথায় মনোযোগ দেয়নি; পরিবর্তে তারা নিজেদের মন্দ হৃদয়ের একগুঁয়ে মনোভাবের অনুসারী হয়েছিল। তাই আমি যে রকম আদেশ করেছিলাম, তারা তা পালন করেনি বলে আমি নিয়মে উল্লিখিত সব শাস্তি তাদের উপরে নিয়ে এসেছি।’ ”</div>
<div class="v" id="v9"><span class="vn">9</span> <span class="br-p"><br><br></span>তারপর সদাপ্রভু আমাকে বললেন, “যিহূদার লোকদের ও যারা জেরুশালেমে বসবাস করে তাদের মধ্যে একটি ষড়যন্ত্র চলছে।</div>
<div class="v" id="v10"><span class="vn">10</span> যারা আমার বাক্য পালন করা অগ্রাহ্য করেছিল, তারা তাদের সেই পূর্বপুরুষদের পাপের পথে ফিরে গিয়েছে, যারা অন্যান্য দেবদেবীর সেবা করার জন্য তাদের অনুসারী হয়েছিল। ইস্রায়েল ও যিহূদা, এই উভয় কুলের লোকেরা সেই চুক্তি ভেঙে ফেলেছে, যা আমি তাদের পূর্বপুরুষদের সঙ্গে করেছিলাম।</div>
<div class="v" id="v11"><span class="vn">11</span> সেই কারণে, সদাপ্রভু এই কথা বলেন: ‘আমি তাদের উপরে যে বিপর্যয় নিয়ে আসব, তা তারা এড়াতে পারবে না। তারা যদিও আমার কাছে কাঁদবে, আমি কিন্তু তাদের কথা শুনব না।</div>
<div class="v" id="v12"><span class="vn">12</span> যিহূদার নগরগুলি ও জেরুশালেমের লোকেরা গিয়ে তাদের দেবদেবীর কাছে কাঁদবে, যাদের উদ্দেশে তারা ধূপদাহ করেছিল, কিন্তু যখন বিপর্যয় এসে পড়বে, তারা তাদের কোনো সাহায্যই করতে পারবে না।</div>
<div class="v" id="v13"><span class="vn">13</span> হে যিহূদা, তোমার যত নগর, তত দেবতা; আর জেরুশালেমে রাস্তার যত সংখ্যা, তোমরা লজ্জাকর দেবতা বায়ালের উদ্দেশে ধূপদাহ করার জন্য তত সংখ্যক বেদি স্থাপন করেছ।’</div>
<div class="v" id="v14"><span class="vn">14</span> <span class="br-p"><br><br></span>“তুমি এই সমস্ত লোকের জন্য প্রার্থনা কোরো না। তাদের জন্য কোনো অনুনয় বা আবেদন উৎসর্গ কোরো না, কারণ বিপর্যয়ের সময়ে তারা যখন আমাকে ডাকবে, আমি তাদের কথা শুনব না।</div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>“আমার প্রিয়তমা আমার মন্দিরে কী করছে,<br> <span class="br-ind"><br><span class="indent">&nbsp;</span></span>যখন সে অনেকের সঙ্গে তার মন্দ পরিকল্পনার ছক কষেছে?<br> <span class="br-ind"><br><span class="indent">&nbsp;</span></span>উৎসর্গীকৃত মাংসের জন্য কি তোমাদের শাস্তি এড়াবে?<br> <span class="br-ind"><br><span class="indent">&nbsp;</span></span>যখন তোমরা তোমাদের দুষ্টতায় মেতে পড়ো,<br> <span class="br-ind"><br><span class="indent">&nbsp;</span></span>তখনও তোমরা আনন্দ করো।<sup class="fnm"><a name="fnm1" href="#fn1">1</a></sup>” <span class="br-p"><br><br></span><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সদাপ্রভু তোমাকে সমৃদ্ধিশালী এক জলপাই গাছ বলে ডেকেছিলেন,<br> <span class="br-ind"><br><span class="indent">&nbsp;</span></span>যার ফল দেখতে ছিল অতি মনোহর।<br> <span class="br-ind"><br><span class="indent">&nbsp;</span></span>কিন্তু এক প্রবল ঝড়ের গর্জনে,<br> <span class="br-ind"><br><span class="indent">&nbsp;</span></span>তিনি তাতে আগুন দেবেন,<br> <span class="br-ind"><br><span class="indent">&nbsp;</span></span>তার শাখাগুলি সব ভেঙে যাবে।<br></div>
<div class="v" id="v17"><span class="vn">17</span> <span class="br-p"><br><br></span>বাহিনীগণের সদাপ্রভু, তিনি তোমাকে রোপণ করেছিলেন, তিনি তোমার বিপর্যয়ের রায় ঘোষণা করেছেন। এর কারণ হল, ইস্রায়েল ও যিহূদা কুলের লোকেরা কেবলই মন্দ কাজ করেছে এবং বায়াল-দেবতার কাছে ধূপদাহ করে আমার ক্রোধের উদ্রেক করেছে।</div>
<div class="v" id="v18"><h2>যিরমিয়ের বিরুদ্ধে ষড়যন্ত্র</h2><span class="vn">18</span> <span class="br-p"><br><br></span>সদাপ্রভু আমাকে তাদের ষড়যন্ত্রের কথা বলে দিয়েছিলেন, তাই আমি তা জানতে পেরেছিলাম। তিনি সেই সময় আমাকে দেখিয়েছিলেন, তারা কী করছিল।</div>
<div class="v" id="v19"><span class="vn">19</span> আমি একটি কোমল মেষশাবকের মতো হয়েছিলাম, যাকে ঘাতকের কাছে নিয়ে যাওয়া হয়। আমি বুঝতে পারিনি যে, তারা আমারই বিরুদ্ধে ষড়যন্ত্র রচনা করেছে। তারা বলছিল, <span class="br-p"><br><br></span><span class="br-ind"><br><span class="indent">&nbsp;</span></span>“এসো আমরা গাছ ও তার ফলগুলি কেটে ফেলি,<sup class="fnm"><a name="fnm2" href="#fn2">2</a></sup><br> <span class="br-ind"><br><span class="indent">&nbsp;</span></span>এসো জীবিতদের দেশ থেকে আমরা তাকে উচ্ছিন্ন করে ফেলি,<br> <span class="br-ind"><br><span class="indent">&nbsp;</span></span>যেন তার নাম আর কখনও স্মরণে না আসে।”<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>কিন্তু হে বাহিনীগণের সদাপ্রভু, তুমি ন্যায়পরায়ণতায় বিচার করে থাকো<br> <span class="br-ind"><br><span class="indent">&nbsp;</span></span>এবং হৃদয় ও মনের পরীক্ষা করে থাকো,<br> <span class="br-ind"><br><span class="indent">&nbsp;</span></span>তাদের উপরে তোমার প্রতিশোধ গ্রহণ আমাকে দেখতে দাও,<br> <span class="br-ind"><br><span class="indent">&nbsp;</span></span>কারণ তোমারই কাছে আমি আমার পক্ষসমর্থন করেছি।<br></div>
<div class="v" id="v21"><span class="vn">21</span> <span class="br-p"><br><br></span>সেই কারণে, সদাপ্রভু এই কথা বলেন, যারা তোমার প্রাণ হরণ করতে চায়, সেই অনাথোতের লোকদের, যারা বলছিল, “সদাপ্রভুর নামে তুমি কোনো ভাববাণী বলবে না, বললে আমাদের হাতে তোমাকে মরতে হবে,”</div>
<div class="v" id="v22"><span class="vn">22</span> অতএব তাদের সম্পর্কে বাহিনীগণের সদাপ্রভু এই কথা বলেন, “আমি তাদের শাস্তি দেব। তাদের যুবকেরা তরোয়ালের আঘাতে এবং তাদের পুত্রকন্যারা দুর্ভিক্ষে মারা যাবে।</div>
<div class="v" id="v23"><span class="vn">23</span> তাদের মধ্যে অবশিষ্ট কেউই বেঁচে থাকবে না, কারণ তাদের শাস্তির বছরে, আমি অনাথোতের লোকদের উপরে বিপর্যয় নিয়ে আসব।”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> “শাস্তি এড়াবে, তাহলে তোমরা আনন্দ করতে পারো।”</div>
<div class="fn"><sup class="fnt"><a name="fn2" href="#fnm2">2</a></sup> অর্থাৎ, যিরমিয়কে ও তার বলা সব কথাকে।</div>
</div>
<!-- PARSED ABOVE; EDITING MAY BREAK PARSER -->
</body></html>