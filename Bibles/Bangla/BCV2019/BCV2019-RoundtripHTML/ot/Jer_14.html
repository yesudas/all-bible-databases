<html><head>
<meta http-equiv="Content-Type" content="text/html;charset=utf-8" />
<title>Jer 14 &ndash; যিরমিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 14);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_12.html">12</a> <a href="Jer_13.html">13</a> <b>14</b> <a href="Jer_15.html">15</a> <a href="Jer_16.html">16</a> ... <a href="Jer_52.html">52</a> </div><hr>
<h1>Jer 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>খরা, দুর্ভিক্ষ, তরোয়াল</h2><span class="vn">1</span> <span class="br-p"><br><br></span>ভারী অনাবৃষ্টির সময়ে যিরমিয় সদাপ্রভুর কাছ থেকে এই বাক্য লাভ করেন:</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“যিহূদা শোক করছে,<br> <span class="br-ind"><br><span class="indent">&nbsp;</span></span>তার নগরগুলি নিস্তেজ হয়ে পড়েছে;<br> <span class="br-ind"><br><span class="indent">&nbsp;</span></span>তার লোকেরা দেশের জন্য বিলাপ করছে,<br> <span class="br-ind"><br><span class="indent">&nbsp;</span></span>জেরুশালেম থেকে উঠে যাচ্ছে এক কান্নার রোল।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সম্ভ্রান্ত মানুষেরা জলের জন্য তাদের দাসদের পাঠায়;<br> <span class="br-ind"><br><span class="indent">&nbsp;</span></span>তারা জলাধারের কাছে যায়,<br> <span class="br-ind"><br><span class="indent">&nbsp;</span></span>কিন্তু জল পায় না।<br> <span class="br-ind"><br><span class="indent">&nbsp;</span></span>তারা শূন্য কলশি নিয়ে ফিরে আসে;<br> <span class="br-ind"><br><span class="indent">&nbsp;</span></span>আশাহত ও নিরুপায় হয়ে<br> <span class="br-ind"><br><span class="indent">&nbsp;</span></span>তারা নিজের নিজের মাথা ঢেকে ফেলে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>জমি ফেটে চৌচির হয়েছে<br> <span class="br-ind"><br><span class="indent">&nbsp;</span></span>কারণ দেশে কোনো বৃষ্টিপাত হয়নি;<br> <span class="br-ind"><br><span class="indent">&nbsp;</span></span>কৃষকেরা আশাহত হয়ে<br> <span class="br-ind"><br><span class="indent">&nbsp;</span></span>তারাও নিজেদের মাথা ঢেকে ফেলেছে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>এমনকি, মাঠের হরিণীও,<br> <span class="br-ind"><br><span class="indent">&nbsp;</span></span>ঘাস নেই বলে<br> <span class="br-ind"><br><span class="indent">&nbsp;</span></span>তার নবজাত শাবককে ফেলে চলে যায়।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বন্য গর্দভেরা গাছপালাহীন উঁচু স্থানগুলিতে দাঁড়ায়<br> <span class="br-ind"><br><span class="indent">&nbsp;</span></span>ও শিয়ালের মতো হাঁপাতে থাকে;<br> <span class="br-ind"><br><span class="indent">&nbsp;</span></span>ঘাসের অভাবে<br> <span class="br-ind"><br><span class="indent">&nbsp;</span></span>তাদের দৃষ্টিশক্তি ক্ষীণ হয়।” <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যদিও আমাদের পাপসকল আমাদের বিরুদ্ধে সাক্ষ্য দেয়,<br> <span class="br-ind"><br><span class="indent">&nbsp;</span></span>হে সদাপ্রভু, তোমার শ্রীনামের জন্য তুমি কিছু করো।<br> <span class="br-ind"><br><span class="indent">&nbsp;</span></span>কারণ আমরা অনেকভাবে বিপথগামী হয়েছি;<br> <span class="br-ind"><br><span class="indent">&nbsp;</span></span>আমরা তোমার বিরুদ্ধে পাপ করেছি।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ইস্রায়েলের আশাভূমি,<br> <span class="br-ind"><br><span class="indent">&nbsp;</span></span>তার বিভিন্ন দুর্দশার পরিত্রাতা,<br> <span class="br-ind"><br><span class="indent">&nbsp;</span></span>কেন তুমি দেশে এক অচেনা মানুষের মতো হয়েছ,<br> <span class="br-ind"><br><span class="indent">&nbsp;</span></span>সেই পথিকের মতো হয়েছ, যে এক রাত্রিমাত্র অবস্থান করে?<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কেন তুমি বিভ্রান্ত এক মানুষের মতো,<br> <span class="br-ind"><br><span class="indent">&nbsp;</span></span>উদ্ধার করতে না পারা যোদ্ধার মতো হও?<br> <span class="br-ind"><br><span class="indent">&nbsp;</span></span>হে সদাপ্রভু, তুমি আমাদের মধ্যেই আছো,<br> <span class="br-ind"><br><span class="indent">&nbsp;</span></span>আর আমরা তোমার পরিচয় বহন করি;<br> <span class="br-ind"><br><span class="indent">&nbsp;</span></span>আমাদের পরিত্যাগ কোরো না!<br></div>
<div class="v" id="v10"><span class="vn">10</span> <span class="br-p"><br><br></span>এই জাতির লোকদের সম্বন্ধে সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“তারা এরকমই বিপথগামী হতে ভালোবাসে;<br> <span class="br-ind"><br><span class="indent">&nbsp;</span></span>তারা তাদের চরণ সংযত করে না।<br> <span class="br-ind"><br><span class="indent">&nbsp;</span></span>সেই কারণে, সদাপ্রভু তাদের গ্রহণ করেন না;<br> <span class="br-ind"><br><span class="indent">&nbsp;</span></span>এবার তিনি তাদের দুষ্টতা স্মরণ করবেন,<br> <span class="br-ind"><br><span class="indent">&nbsp;</span></span>তাদের পাপসকলের জন্য তাদের শাস্তি দেবেন।”<br></div>
<div class="v" id="v11"><span class="vn">11</span> <span class="br-p"><br><br></span>এরপর সদাপ্রভু আমাকে এই কথা বললেন, “এই লোকদের মঙ্গলের জন্য তুমি প্রার্থনা কোরো না।</div>
<div class="v" id="v12"><span class="vn">12</span> তারা যদিও উপবাস করে, আমি তাদের কান্না শুনব না; তারা যদিও হোমবলি ও শস্য-নৈবেদ্য উৎসর্গ করে, আমি সেগুলি গ্রাহ্য করব না। পরিবর্তে, আমি তাদের তরোয়াল, দুর্ভিক্ষ ও মহামারির দ্বারা ধ্বংস করব।”</div>
<div class="v" id="v13"><span class="vn">13</span> <span class="br-p"><br><br></span>কিন্তু আমি বললাম, “আহ্‌, সার্বভৌম সদাপ্রভু, ভাববাদীরা নিরন্তর তাদের বলে এসেছে, ‘তোমরা তরোয়ালের সম্মুখীন হবে না বা দুর্ভিক্ষেও কষ্ট পাবে না। প্রকৃতপক্ষে, আমি তোমাদের এই স্থানে চিরস্থায়ী শান্তি ভোগ করতে দেব।’ ”</div>
<div class="v" id="v14"><span class="vn">14</span> <span class="br-p"><br><br></span>তখন সদাপ্রভু আমাকে বললেন, “ভাববাদীরা আমার নামে মিথ্যা ভাববাণী বলে। আমি তাদের পাঠাইনি বা নিযুক্ত করিনি বা তাদের সঙ্গে কথা বলিনি। তারা তোমাদের কাছে মিথ্যা দর্শন, অসার দৈব বাক্য ও তাদের মনগড়া ভ্রান্তির কথা বলে।</div>
<div class="v" id="v15"><span class="vn">15</span> অতএব, যারা তাঁর নাম ব্যবহার করে ভাববাণী বলেছে, সদাপ্রভু সেইসব ভাববাদীর উদ্দেশে এই কথা বলেন, আমি তাদের পাঠাইনি, অথচ তারা বলছে, ‘কোনো যুদ্ধ<sup class="fnm"><a name="fnm1" href="#fn1">1</a></sup> বা দুর্ভিক্ষ এই দেশকে স্পর্শ করবে না।’ ওই ভাববাদীরাই যুদ্ধে ও দুর্ভিক্ষে ধ্বংস হবে।</div>
<div class="v" id="v16"><span class="vn">16</span> আর যে লোকদের কাছে তারা ভাববাণী বলেছে, যুদ্ধ ও দুর্ভিক্ষের কারণে তাদের জেরুশালেমের পথে পথে নিক্ষেপ করা হবে। তাদের, কিংবা তাদের স্ত্রী ও ছেলেমেয়েদের কবর দেওয়ার জন্য কেউ থাকবে না। তাদের প্রাপ্য যে দুর্দশা, তা আমি তাদের উপরে ঢেলে দেব।</div>
<div class="v" id="v17"><span class="vn">17</span> <span class="br-p"><br><br></span>“তুমি এসব কথা ওদের বলো: <span class="br-p"><br><br></span><span class="br-ind"><br><span class="indent">&nbsp;</span></span>“ ‘আমার চোখের জল উপচে পড়ুক,<br> <span class="br-ind"><br><span class="indent">&nbsp;</span></span>রাতদিন না থেমে তা বয়ে যাক;<br> <span class="br-ind"><br><span class="indent">&nbsp;</span></span>কারণ আমার কুমারী কন্যাস্বরূপ আমার প্রজারা<br> <span class="br-ind"><br><span class="indent">&nbsp;</span></span>এক ভয়ংকর ক্ষত,<br> <span class="br-ind"><br><span class="indent">&nbsp;</span></span>এক চূর্ণকারী আঘাত পেয়েছে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমি যদি গ্রামে যাই,<br> <span class="br-ind"><br><span class="indent">&nbsp;</span></span>আমি তরোয়ালের আঘাতে নিহতদের দেখি;<br> <span class="br-ind"><br><span class="indent">&nbsp;</span></span>যদি আমি নগরে যাই,<br> <span class="br-ind"><br><span class="indent">&nbsp;</span></span>আমি দুর্ভিক্ষের ধ্বংসাত্মক পরিণাম দেখি।<br> <span class="br-ind"><br><span class="indent">&nbsp;</span></span>ভাববাদী ও যাজকেরা সকলেই,<br> <span class="br-ind"><br><span class="indent">&nbsp;</span></span>তাদের অপরিচিত এক দেশে চলে গেছে।’ ” <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তুমি কি সম্পূর্ণরূপে যিহূদাকে প্রত্যাখ্যান করেছ?<br> <span class="br-ind"><br><span class="indent">&nbsp;</span></span>তুমি কি সিয়োনকে অবজ্ঞা করো?<br> <span class="br-ind"><br><span class="indent">&nbsp;</span></span>তুমি কেন আমাদের এমন দুর্দশাগ্রস্ত করেছ<br> <span class="br-ind"><br><span class="indent">&nbsp;</span></span>যে আমাদের অবস্থার প্রতিকার হয় না?<br> <span class="br-ind"><br><span class="indent">&nbsp;</span></span>আমরা শান্তির আশায় ছিলাম,<br> <span class="br-ind"><br><span class="indent">&nbsp;</span></span>কোনো মঙ্গল আমাদের হয়নি,<br> <span class="br-ind"><br><span class="indent">&nbsp;</span></span>অবস্থার প্রতিকারের আশায় আমরা ছিলাম,<br> <span class="br-ind"><br><span class="indent">&nbsp;</span></span>কিন্তু কেবলমাত্র আতঙ্কেরই সম্মুখীন হয়েছি।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>হে সদাপ্রভু, আমরা স্বীকার করি আমাদের দুষ্টতার কথা<br> <span class="br-ind"><br><span class="indent">&nbsp;</span></span>এবং আমাদের পিতৃপুরুষদের অপরাধের কথা;<br> <span class="br-ind"><br><span class="indent">&nbsp;</span></span>আমরা প্রকৃতই তোমার বিরুদ্ধে পাপ করেছি।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তোমার নিজের নামের অনুরোধে, তুমি আমাদের ঘৃণা কোরো না;<br> <span class="br-ind"><br><span class="indent">&nbsp;</span></span>তোমার গৌরবের সিংহাসনকে অসম্মানিত কোরো না।<br> <span class="br-ind"><br><span class="indent">&nbsp;</span></span>আমাদের সঙ্গে কৃত তোমার চুক্তির কথা স্মরণ করো,<br> <span class="br-ind"><br><span class="indent">&nbsp;</span></span>এবং তা ভেঙে ফেলো না।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কোনো জাতির অসার দেবমূর্তিরা কি বৃষ্টি আনতে পারে?<br> <span class="br-ind"><br><span class="indent">&nbsp;</span></span>আকাশমণ্ডল কি স্বয়ং বারিধারা বর্ষণ করে?<br> <span class="br-ind"><br><span class="indent">&nbsp;</span></span>না, কিন্তু তুমিই তা করতে পারো, হে সদাপ্রভু, আমাদের ঈশ্বর।<br> <span class="br-ind"><br><span class="indent">&nbsp;</span></span>সেই কারণে আমরা তোমার উপরে প্রত্যাশা রাখি,<br> <span class="br-ind"><br><span class="indent">&nbsp;</span></span>কারণ কেবলমাত্র তুমিই এসব করে থাকো।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু: তরোয়াল বা তরোয়াল।</div>
</div>
<!-- PARSED ABOVE; EDITING MAY BREAK PARSER -->
</body></html>