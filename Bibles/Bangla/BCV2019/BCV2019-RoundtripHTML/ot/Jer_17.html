<html><head>
<meta http-equiv="Content-Type" content="text/html;charset=utf-8" />
<title>Jer 17 &ndash; যিরমিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 17);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_15.html">15</a> <a href="Jer_16.html">16</a> <b>17</b> <a href="Jer_18.html">18</a> <a href="Jer_19.html">19</a> ... <a href="Jer_52.html">52</a> </div><hr>
<h1>Jer 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>“যিহূদার পাপ লোহার এক যন্ত্র দিয়ে খোদিত ও <span class="br-p"><br><br></span><span class="br-ind"><br><span class="indent">&nbsp;</span></span>হীরার কাঁটা দিয়ে লেখা হয়েছে,<br> <span class="br-ind"><br><span class="indent">&nbsp;</span></span>তা খোদিত হয়েছে তাদের হৃদয়ের ফলকে<br> <span class="br-ind"><br><span class="indent">&nbsp;</span></span>এবং তাদের বেদির শৃঙ্গগুলির উপরে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>এমনকি তাদের ছেলেমেয়েরাও স্মরণ করতে পারে<br> <span class="br-ind"><br><span class="indent">&nbsp;</span></span>তাদের বেদিগুলি ও আশেরা-মূর্তির খুঁটিগুলির<sup class="fnm"><a name="fnm1" href="#fn1">1</a></sup> কথা,<br> <span class="br-ind"><br><span class="indent">&nbsp;</span></span>যেগুলি স্থাপিত ছিল ডালপালা ছড়ানো গাছগুলির তলে<br> <span class="br-ind"><br><span class="indent">&nbsp;</span></span>ও উঁচু সব পাহাড়ের উপরে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>দেশের সর্বত্র তোমাদের পাপের কারণে,<br> <span class="br-ind"><br><span class="indent">&nbsp;</span></span>তোমাদের উঁচু স্থানগুলি সমেত<br> <span class="br-ind"><br><span class="indent">&nbsp;</span></span>দেশের মধ্যে অবস্থিত আমার <i>পবিত্র</i> পর্বত<br> <span class="br-ind"><br><span class="indent">&nbsp;</span></span>আর তোমাদের ঐশ্বর্য ও সমস্ত ধনসম্পদ,<br> <span class="br-ind"><br><span class="indent">&nbsp;</span></span>আমি লুটের বস্তু বলে বিলিয়ে দেব।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যে অধিকার আমি তোমাদের দিয়েছিলাম,<br> <span class="br-ind"><br><span class="indent">&nbsp;</span></span>তোমাদের দোষেই তোমরা তা হারাবে।<br> <span class="br-ind"><br><span class="indent">&nbsp;</span></span>তোমাদের অপরিচিত এক দেশে,<br> <span class="br-ind"><br><span class="indent">&nbsp;</span></span>আমি তোমাদের, তোমাদেরই শত্রুদের দাস করব,<br> <span class="br-ind"><br><span class="indent">&nbsp;</span></span>কারণ তোমরা আমার ক্রোধ প্রজ্বলিত করেছ<br> <span class="br-ind"><br><span class="indent">&nbsp;</span></span>এবং চিরকাল তা জ্বলতে থাকবে।”<br></div>
<div class="v" id="v5"><span class="vn">5</span> <span class="br-p"><br><br></span>সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“অভিশপ্ত সেই জন, যে মানুষের উপরে নির্ভর করে,<br> <span class="br-ind"><br><span class="indent">&nbsp;</span></span>যে তার শক্তির জন্য নিজের শরীরের উপরে আস্থা রাখে<br> <span class="br-ind"><br><span class="indent">&nbsp;</span></span>এবং যার হৃদয় সদাপ্রভুর কাছ থেকে বিমুখ হয়।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সে হবে পতিত জমিতে কোনো ঝাউ গাছের মতো;<br> <span class="br-ind"><br><span class="indent">&nbsp;</span></span>সমৃদ্ধির সময় এলে সে তা দেখতে পাবে না।<br> <span class="br-ind"><br><span class="indent">&nbsp;</span></span>মরুভূমির শুকনো স্থানগুলিতে, এক লবণাক্ত ভূমিতে,<br> <span class="br-ind"><br><span class="indent">&nbsp;</span></span>সে বসবাস করবে, যেখানে কেউ থাকে না। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>“কিন্তু ধন্য সেই মানুষ, যে সদাপ্রভুর উপরে নির্ভর করে,<br> <span class="br-ind"><br><span class="indent">&nbsp;</span></span>যার আস্থা থাকে তাঁরই উপর।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সে জলের তীরে রোপিত বৃক্ষের মতো হবে,<br> <span class="br-ind"><br><span class="indent">&nbsp;</span></span>যার শিকড় ছড়িয়ে যায় জলের দিকে।<br> <span class="br-ind"><br><span class="indent">&nbsp;</span></span>গ্রীষ্মের আগমনে সে ভয় পায় না,<br> <span class="br-ind"><br><span class="indent">&nbsp;</span></span>তার পাতাগুলি সবসময়ই সবুজ থাকে।<br> <span class="br-ind"><br><span class="indent">&nbsp;</span></span>খরার বছরে তার দুশ্চিন্তা হয় না<br> <span class="br-ind"><br><span class="indent">&nbsp;</span></span>ফল উৎপন্ন করতে সে কখনও ব্যর্থ হয় না।” <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হৃদয় সব বিষয়ের চেয়ে বেশি প্রবঞ্চক,<br> <span class="br-ind"><br><span class="indent">&nbsp;</span></span>তার রোগের নিরাময় হয় না।<br> <span class="br-ind"><br><span class="indent">&nbsp;</span></span>কে বা তা বুঝতে পারে? <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“আমি সদাপ্রভু, হৃদয়ের অনুসন্ধান করি<br> <span class="br-ind"><br><span class="indent">&nbsp;</span></span>এবং মন যাচাই করি,<br> <span class="br-ind"><br><span class="indent">&nbsp;</span></span>যেন মানুষকে তার আচরণ ও কাজকর্মের জন্য<br> <span class="br-ind"><br><span class="indent">&nbsp;</span></span>উপযুক্ত পুরস্কার দিতে পারি।” <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>অন্যের ডিমে তিতির পাখি তা দিয়ে যেমন বাচ্চা তোলে,<br> <span class="br-ind"><br><span class="indent">&nbsp;</span></span>অসৎ উপায়ে যে ধন উপার্জন করে, সে তেমনই।<br> <span class="br-ind"><br><span class="indent">&nbsp;</span></span>তার জীবনের মাঝামাঝি বয়সে, ধন তাকে ছেড়ে যাবে,<br> <span class="br-ind"><br><span class="indent">&nbsp;</span></span>পরিশেষে সে এক মূর্খ প্রতিপন্ন হবে। <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আদি থেকে উন্নত স্থানে অবস্থিত, সেই গৌরবের সিংহাসন<br> <span class="br-ind"><br><span class="indent">&nbsp;</span></span>হল আমাদের ধর্মধামের স্থান।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ইস্রায়েলের আশা, হে সদাপ্রভু,<br> <span class="br-ind"><br><span class="indent">&nbsp;</span></span>যারা তোমাকে ত্যাগ করে, তারা লজ্জিত হবে।<br> <span class="br-ind"><br><span class="indent">&nbsp;</span></span>যারা তোমার কাছ থেকে বিমুখ হয়, তাদের নাম ধুলোয় লেখা হবে,<br> <span class="br-ind"><br><span class="indent">&nbsp;</span></span>কারণ তারা জীবন্ত জলের উৎস,<br> <span class="br-ind"><br><span class="indent">&nbsp;</span></span>সদাপ্রভুকে ত্যাগ করেছে। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>হে সদাপ্রভু, আমাকে সুস্থ করো, তাহলে আমি সুস্থ হব;<br> <span class="br-ind"><br><span class="indent">&nbsp;</span></span>আমাকে উদ্ধার করো, তাহলে আমি উদ্ধার পাব,<br> <span class="br-ind"><br><span class="indent">&nbsp;</span></span>কারণ আমি কেবলই তোমার প্রশংসা করি।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>লোকেরা নিন্দা করে আমাকে বলতে থাকে,<br> <span class="br-ind"><br><span class="indent">&nbsp;</span></span>“সদাপ্রভুর বাক্য কোথায়?<br> <span class="br-ind"><br><span class="indent">&nbsp;</span></span>তা এখনই পূর্ণ হোক!”<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তোমার প্রজাদের পালকের দায়িত্ব ছেড়ে আমি পালিয়ে যাইনি;<br> <span class="br-ind"><br><span class="indent">&nbsp;</span></span>তুমি জানো, আমি এই হতাশার দিন দেখতে চাইনি।<br> <span class="br-ind"><br><span class="indent">&nbsp;</span></span>আমার মুখ দিয়ে যে কথা বের হয়, তা তোমার কাছে প্রকাশ্য আছে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমার কাছে আতঙ্কস্বরূপ হোয়ো না,<br> <span class="br-ind"><br><span class="indent">&nbsp;</span></span>বিপর্যয়ের দিনে তুমিই আমার আশ্রয়স্থান।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমার নিপীড়নকারীদের তুমি লজ্জায় ফেলো,<br> <span class="br-ind"><br><span class="indent">&nbsp;</span></span>কিন্তু আমাকে লজ্জিত হওয়া থেকে রক্ষা করো।<br> <span class="br-ind"><br><span class="indent">&nbsp;</span></span>তাদের আতঙ্কিত করো,<br> <span class="br-ind"><br><span class="indent">&nbsp;</span></span>কিন্তু আমার আতঙ্ক দূরে করো।<br> <span class="br-ind"><br><span class="indent">&nbsp;</span></span>তাদের উপরে বিপর্যয়ের দিন নিয়ে এসো;<br> <span class="br-ind"><br><span class="indent">&nbsp;</span></span>দ্বিগুণ বিনাশ দ্বারা তাদের ধ্বংস করো।<br></div>
<div class="v" id="v19"><h2>সাব্বাথ-দিন পবিত্ররূপে পালন</h2><span class="vn">19</span> <span class="br-p"><br><br></span><sup class="fnm"><a name="fnm2" href="#fn2">2</a></sup> সদাপ্রভু আমাকে এই কথা বললেন, “যিহূদার রাজারা যে ফটক দিয়ে ভেতরে আসে ও বাইরে যায়, তুমি জনসাধারণের সেই দুয়ারে গিয়ে দাঁড়াও; আবার জেরুশালেমের অন্য সব ফটকেও গিয়ে দাঁড়াও।</div>
<div class="v" id="v20"><span class="vn">20</span> তাদের বলো, ‘হে যিহূদার রাজগণ ও যিহূদার সব লোক এবং জেরুশালেমে বসবাসকারী প্রত্যেকে যারা এসব ফটক দিয়ে প্রবেশ করো, তোমরা সদাপ্রভুর এই কথা শোনো।</div>
<div class="v" id="v21"><span class="vn">21</span> সদাপ্রভু এই কথা বলেন: তোমরা সাবধান হও, সাব্বাথ-দিনে তোমরা কোনো বোঝা বইবে না, অথবা জেরুশালেমের ফটকগুলি দিয়ে কোনো বোঝা ভেতরে আনবে না।</div>
<div class="v" id="v22"><span class="vn">22</span> তোমাদের ঘরের বাইরে কোনো বোঝা আনবে না, কিংবা সাব্বাথ-দিনে তোমরা কোনো কাজ করবে না, কিন্তু সাব্বাথ-দিন পবিত্ররূপে পালন করবে, যেমন আমি তোমাদের পূর্বপুরুষদের আদেশ দিয়েছিলাম।</div>
<div class="v" id="v23"><span class="vn">23</span> তারা কিন্তু শোনেনি এবং কোনো মনোযোগও দেয়নি। তারা ছিল একগুঁয়ে<sup class="fnm"><a name="fnm3" href="#fn3">3</a></sup> এবং আমার কথা শুনতে চায়নি বা আমার শাসনে সাড়া দেয়নি।</div>
<div class="v" id="v24"><span class="vn">24</span> কিন্তু তোমরা যদি যত্নের সঙ্গে আমার আদেশ পালন করো, সদাপ্রভু এই কথা বলেন, আর তোমরা সাব্বাথ-দিনে এই নগরের ফটকগুলি দিয়ে কোনো বোঝা ভেতরে না নিয়ে এসো এবং কোনো কাজ না করে সাব্বাথ-দিনকে পবিত্র বলে মান্য করো,</div>
<div class="v" id="v25"><span class="vn">25</span> তাহলে রাজারা, যারা দাউদের সিংহাসনে বসে, তারা তাদের কর্মচারীদের সঙ্গে এই নগরের ফটকগুলি দিয়ে প্রবেশ করবে। তারা ও তাদের কর্মচারীরা ঘোড়ায় ও রথ চড়ে আসবে। তারা যিহূদার লোকদের ও জেরুশালেমে বসবাসকারী লোকদের সঙ্গে আসবে এবং এই নগরে চিরকালের জন্য লোকেদের বসবাস থাকবে।</div>
<div class="v" id="v26"><span class="vn">26</span> লোকেরা যিহূদার বিভিন্ন নগর থেকে ও জেরুশালেমের নিকটবর্তী গ্রামগুলি থেকে আসবে, বিন্যামীনের এলাকা ও পশ্চিমাঞ্চলের ছোটো ছোটো পাহাড়তলি থেকে, পার্বত্য অঞ্চল ও নেগেভ থেকে আসবে এবং সদাপ্রভুর গৃহে হোমবলি ও বিভিন্ন বলিদান, শস্য-নৈবেদ্য, ধূপ ও ধন্যবাদ-দানের বলি নিয়ে আসবে।</div>
<div class="v" id="v27"><span class="vn">27</span> কিন্তু সাব্বাথ-দিন যদি তোমরা পবিত্র না রাখো এবং সাব্বাথ-দিনে জেরুশালেমের ফটকগুলি দিয়ে বোঝা বহন করে ভেতরে নিয়ে এসে আমার আদেশ পালন না করো, তাহলে জেরুশালেমের ফটকগুলিতে আমি এমন আগুন জ্বালিয়ে দেব, যা নিভানো যাবে না। সেই আগুন তার দুর্গগুলিকে গ্রাস করবে।’ ”</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ, আশেরা দেবীর প্রতীক চিহ্নগুলি</div>
<div class="fn"><sup class="fnt"><a name="fn2" href="#fnm2">2</a></sup> অর্থাৎ, বিশ্রামবার</div>
<div class="fn"><sup class="fnt"><a name="fn3" href="#fnm3">3</a></sup> হিব্রু: শক্তগ্রীব (জেদি)</div>
</div>
<!-- PARSED ABOVE; EDITING MAY BREAK PARSER -->
</body></html>