<html><head>
<meta http-equiv="Content-Type" content="text/html;charset=utf-8" />
<title>Jer 20 &ndash; যিরমিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 20);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_18.html">18</a> <a href="Jer_19.html">19</a> <b>20</b> <a href="Jer_21.html">21</a> <a href="Jer_22.html">22</a> ... <a href="Jer_52.html">52</a> </div><hr>
<h1>Jer 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিরমিয় এবং পশ্‌হূর</h2><span class="vn">1</span> <span class="br-p"><br><br></span>যিরমিয় যখন এসব ভাববাণী বলছিলেন, তখন ইম্মেরের পুত্র, যাজক পশ্‌হূর, যিনি সদাপ্রভুর মন্দিরের প্রধান কর্মকর্তা ছিলেন,</div>
<div class="v" id="v2"><span class="vn">2</span> তিনি ভাববাদী যিরমিয়কে প্রহার করে সদাপ্রভুর মন্দিরের বিন্যামীনের উচ্চতর ফটকে হাড়িকাঠে বদ্ধ করে রাখলেন।</div>
<div class="v" id="v3"><span class="vn">3</span> পরের দিন, পশ্‌হূর যখন তাঁকে হাড়িকাঠ থেকে মুক্ত করলেন, যিরমিয় তাঁকে বললেন, “সদাপ্রভু তোমার নাম পশ্‌হূর রাখেননি, কিন্তু মাগোরমিষাবীব<sup class="fnm"><a name="fnm1" href="#fn1">1</a></sup> রেখেছেন।</div>
<div class="v" id="v4"><span class="vn">4</span> কারণ সদাপ্রভু এই কথা বলেন: ‘আমি তোমাকে তোমার নিজেরই কাছে ও তোমার সমস্ত বন্ধুর কাছে আতঙ্কস্বরূপ করব; তুমি নিজের চোখে শত্রুদের তরোয়ালের আঘাতে তাদের পতন দেখতে পাবে। আমি সমস্ত যিহূদাকে ব্যাবিলনের রাজার হাতে সমর্পণ করব, সে তাদের ব্যাবিলনে নির্বাসিত করবে, অথবা তরোয়াল দ্বারা মেরে ফেলবে।</div>
<div class="v" id="v5"><span class="vn">5</span> আমি এই নগরের সমস্ত ঐশ্বর্য তাদের শত্রুদের হাত তুলে দেব—এর সমস্ত উৎপন্ন দ্রব্য, এর সমস্ত মূল্যবান জিনিস এবং যিহূদার রাজাদের সমস্ত ধনসম্পদ তুলে দেব। তারা লুন্ঠিত বস্তুরূপে সেগুলি বহন করে ব্যাবিলনে নিয়ে যাবে।</div>
<div class="v" id="v6"><span class="vn">6</span> আর পশ্‌হূর তুমি ও তোমার গৃহে বসবাসকারী প্রত্যেকে ব্যাবিলনে নির্বাসিত হবে। সেখানেই তোমার ও তোমার বন্ধুদের, যাদের কাছে তুমি মিথ্যা ভাববাণী বলেছ, তাদের সকলের মৃত্যু ও কবর হবে।’ ”</div>
<div class="v" id="v7"><h2>যিরমিয়ের অভিযোগ</h2><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span>হে সদাপ্রভু, তুমি আমার বিশ্বাস উৎপন্ন<sup class="fnm"><a name="fnm2" href="#fn2">2</a></sup> করেছ, তাই আমি বিশ্বাস করেছি;<br> <span class="br-ind"><br><span class="indent">&nbsp;</span></span>তুমি আমার উপরে শক্তি প্রয়োগ করে বিজয়ী হয়েছ।<br> <span class="br-ind"><br><span class="indent">&nbsp;</span></span>সমস্ত দিন আমাকে উপহাস করা হয়;<br> <span class="br-ind"><br><span class="indent">&nbsp;</span></span>প্রত্যেকে আমাকে বিদ্রুপ করে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>যখনই আমি কথা বলি, আমি চিৎকার করে উঠি,<br> <span class="br-ind"><br><span class="indent">&nbsp;</span></span>আমি হিংস্রতা ও ধ্বংসের কথা ঘোষণা করি।<br> <span class="br-ind"><br><span class="indent">&nbsp;</span></span>তাই সদাপ্রভুর বাক্য আমার কাছে<br> <span class="br-ind"><br><span class="indent">&nbsp;</span></span>সমস্ত দিন অপমান ও দুর্নাম নিয়ে আসে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কিন্তু আমি যদি বলি, “আমি তাঁর কথা উল্লেখ করব না<br> <span class="br-ind"><br><span class="indent">&nbsp;</span></span>বা তাঁর নামে আর কিছু বলব না,”<br> <span class="br-ind"><br><span class="indent">&nbsp;</span></span>তাঁর বাক্য আমার হৃদয়ে যেন আগুনের মতো হয়,<br> <span class="br-ind"><br><span class="indent">&nbsp;</span></span>যেন আমার হাড়গুলির মধ্যে দাহকারী আগুন বদ্ধ হয়।<br> <span class="br-ind"><br><span class="indent">&nbsp;</span></span>আমি তা অন্তরে রেখে ক্লান্ত হই,<br> <span class="br-ind"><br><span class="indent">&nbsp;</span></span>সত্যিসত্যিই আমি তা ধরে রাখতে পারি না।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমি অনেক ফিসফিস ধ্বনি শুনি,<br> <span class="br-ind"><br><span class="indent">&nbsp;</span></span>“সবদিকেই আতঙ্কের পরিবেশ!<br> <span class="br-ind"><br><span class="indent">&nbsp;</span></span>নালিশ করো! এসো তার নামে নালিশ করি!”<br> <span class="br-ind"><br><span class="indent">&nbsp;</span></span>আমার সব বন্ধু<br> <span class="br-ind"><br><span class="indent">&nbsp;</span></span>আমার স্খলনের অপেক্ষায় আছে।<br> <span class="br-ind"><br><span class="indent">&nbsp;</span></span>তারা বলে, “হয়তো সে প্রতারিত হবে;<br> <span class="br-ind"><br><span class="indent">&nbsp;</span></span>তখন আমরা তার উপরে জয়ী হব,<br> <span class="br-ind"><br><span class="indent">&nbsp;</span></span>আর তার উপরে আমাদের প্রতিশোধ নেব।” <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কিন্তু এক পরাক্রান্ত বীরের মতো সদাপ্রভু আমার সঙ্গে আছেন;<br> <span class="br-ind"><br><span class="indent">&nbsp;</span></span>তাই আমার নির্যাতনকারীরা হোঁচট খাবে, তারা জয়ী হবে না।<br> <span class="br-ind"><br><span class="indent">&nbsp;</span></span>তারা ব্যর্থ হবে এবং সম্পূর্ণভাবে অপমানিত হবে;<br> <span class="br-ind"><br><span class="indent">&nbsp;</span></span>তাদের অসম্মান কখনও ভোলা যাবে না।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>হে বাহিনীগণের সদাপ্রভু, তুমি যে ধার্মিকদের পরীক্ষা করে থাকো<br> <span class="br-ind"><br><span class="indent">&nbsp;</span></span>এবং তাদের হৃদয় ও মনের অনুসন্ধান করো,<br> <span class="br-ind"><br><span class="indent">&nbsp;</span></span>শত্রুদের উপরে তোমার প্রতিশোধ নেওয়া আমাকে দেখতে দাও,<br> <span class="br-ind"><br><span class="indent">&nbsp;</span></span>কারণ তোমারই কাছে আমি আমার অভিযোগের বিষয় জানিয়েছি। <span class="br-p"><br><br></span><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সদাপ্রভুর উদ্দেশ্যে গান গাও!<br> <span class="br-ind"><br><span class="indent">&nbsp;</span></span>সদাপ্রভুরই উদ্দেশ্যে প্রশংসা করো!<br> <span class="br-ind"><br><span class="indent">&nbsp;</span></span>তিনি দুষ্টদের হাত থেকে<br> <span class="br-ind"><br><span class="indent">&nbsp;</span></span>অভাবগ্রস্তদের প্রাণ উদ্ধার করেন। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আমার যেদিন জন্ম হয়েছিল, সেদিনটি অভিশপ্ত হোক!<br> <span class="br-ind"><br><span class="indent">&nbsp;</span></span>যেদিন আমার মা আমাকে জন্ম দিয়েছিলেন, সেদিনটি আশীর্বাদবিহীন হোক!<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সেই মানুষ অভিশপ্ত হোক, যে আমার বাবার কাছে সংবাদ বহন করেছিল,<br> <span class="br-ind"><br><span class="indent">&nbsp;</span></span>যে তাঁকে এই কথা বলে ভীষণ আনন্দ দিয়েছিল,<br> <span class="br-ind"><br><span class="indent">&nbsp;</span></span>“আপনার এক সন্তানের জন্ম হয়েছে—এক পুত্রসন্তান!”<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সে মানুষ সেই নগরগুলির মতো হোক,<br> <span class="br-ind"><br><span class="indent">&nbsp;</span></span>সদাপ্রভু যাদের নির্মমরূপে উৎপাটিত করেছেন।<br> <span class="br-ind"><br><span class="indent">&nbsp;</span></span>সে সকালে শুনুক বিলাপের রব,<br> <span class="br-ind"><br><span class="indent">&nbsp;</span></span>দুপুরবেলা শুনুক রণহুঙ্কার।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কারণ তিনি আমাকে গর্ভের মধ্যে মেরে ফেলেননি,<br> <span class="br-ind"><br><span class="indent">&nbsp;</span></span>তাহলে আমার মা-ই হতেন আমার কবরস্থান,<br> <span class="br-ind"><br><span class="indent">&nbsp;</span></span>তাঁর জঠর নিত্য গুরুভার থাকত।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>কষ্টসমস্যা ও দুঃখ দেখার জন্য,<br> <span class="br-ind"><br><span class="indent">&nbsp;</span></span>লজ্জায় আমার জীবন কাটানোর জন্য,<br> <span class="br-ind"><br><span class="indent">&nbsp;</span></span>কেন আমি গর্ভ থেকে নির্গত হয়েছি?<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> এর অর্থ, সবদিকেই ভয়।</div>
<div class="fn"><sup class="fnt"><a name="fn2" href="#fnm2">2</a></sup> হিব্রু: ঠকিয়েছ, ভুলিয়েছ, প্রতারণা করেছ।</div>
</div>
<!-- PARSED ABOVE; EDITING MAY BREAK PARSER -->
</body></html>