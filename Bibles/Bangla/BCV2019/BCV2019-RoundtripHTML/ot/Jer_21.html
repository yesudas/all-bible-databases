<html><head>
<meta http-equiv="Content-Type" content="text/html;charset=utf-8" />
<title>Jer 21 &ndash; যিরমিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 21);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_19.html">19</a> <a href="Jer_20.html">20</a> <b>21</b> <a href="Jer_22.html">22</a> <a href="Jer_23.html">23</a> ... <a href="Jer_52.html">52</a> </div><hr>
<h1>Jer 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সিদিকিয়ের অনুরোধ ঈশ্বরের অগ্রাহ্যকরণ</h2><span class="vn">1</span> <span class="br-p"><br><br></span>সদাপ্রভুর বাক্য যিরমিয়ের কাছে উপস্থিত হল, যখন রাজা সিদিকিয় মল্কিয়ের পুত্র পশ্‌হূরকে ও মাসেয়ের পুত্র যাজক সফনিয়কে তাঁর কাছে প্রেরণ করেন। তারা বলল,</div>
<div class="v" id="v2"><span class="vn">2</span> “আমাদের জন্য সদাপ্রভুর কাছে জিজ্ঞাসা করুন, কারণ ব্যাবিলনের রাজা নেবুখাদনেজার আমাদের আক্রমণ করছেন। হয়তো সদাপ্রভু আমাদের পক্ষে বিস্ময়কর কাজ করবেন, যেমন তিনি পূর্বেও করেছিলেন, তাহলে নেবুখাদনেজার আমাদের কাছ থেকে চলে যাবেন।”</div>
<div class="v" id="v3"><span class="vn">3</span> <span class="br-p"><br><br></span>কিন্তু যিরমিয় তাদের উত্তর দিলেন, “তোমরা সিদিকিয়কে বলো,</div>
<div class="v" id="v4"><span class="vn">4</span> ‘ইস্রায়েলের ঈশ্বর, বাহিনীগণের সদাপ্রভু এই কথা বলেন: তোমাদের হাতে যুদ্ধের যেসব অস্ত্র আছে, যেগুলি তোমরা ব্যাবিলনের রাজা ও কলদীয়দের,<sup class="fnm"><a name="fnm1" href="#fn1">1</a></sup> যারা নগর-প্রাচীরের বাইরে অবরোধ করে আছে, তাদের বিরুদ্ধে ব্যবহার করতে চাও, আমি সেগুলি এই নগরের অভিমুখে ফেরাব। সেই তাদের আমি এই নগরে সংগ্রহ করব।</div>
<div class="v" id="v5"><span class="vn">5</span> আমি প্রসারিত হাত ও পরাক্রমী বাহু দ্বারা, প্রচণ্ড ক্রোধে ও মহারোষে তোমাদের বিরুদ্ধে স্বয়ং যুদ্ধ করব।</div>
<div class="v" id="v6"><span class="vn">6</span> যারা এই নগরে বসবাস করে, মানুষ ও পশু নির্বিশেষে তাদের সবাইকে আমি আঘাত করব, আর তারা এক ভয়ংকর মহামারিতে প্রাণত্যাগ করবে।</div>
<div class="v" id="v7"><span class="vn">7</span> তারপরে, সদাপ্রভু বলেন, যারা মহামারি, তরোয়ালের আঘাত ও দুর্ভিক্ষ থেকে রক্ষা পাবে, অর্থাৎ যিহূদার রাজা সিদিকিয়, তার সমস্ত কর্মচারী ও এই নগরের লোকেদের আমি ব্যাবিলনের রাজা নেবুখাদনেজার এবং তাদের শত্রুদের হাতে সমর্পণ করব, যারা তাদের প্রাণনাশ করতে চায়। নেবুখাদনেজার তাদের তরোয়ালের আঘাতে হত্যা করবে; সে তাদের প্রতি কোনো করুণা, মমতা বা সহানুভূতি প্রদর্শন করবে না।’</div>
<div class="v" id="v8"><span class="vn">8</span> <span class="br-p"><br><br></span>“এছাড়াও, তোমরা লোকদের বলো, ‘সদাপ্রভু এই কথা বলেন: দেখো, আমি তোমাদের সামনে জীবনের পথ ও মৃত্যুর পথ রাখছি।</div>
<div class="v" id="v9"><span class="vn">9</span> যারাই এই নগরে থাকবে, তারা তরোয়াল, দুর্ভিক্ষ বা মহামারিতে মারা যাবে। কিন্তু যারা বের হয়ে অবরোধকারী ব্যাবিলনীয়দের কাছে আত্মসমর্পণ করবে, তারা বেঁচে থাকবে। তারা তাদের প্রাণরক্ষা করবে।</div>
<div class="v" id="v10"><span class="vn">10</span> আমি এই নগরের মঙ্গল নয়, ক্ষতি করার জন্য মনস্থির করেছি, সদাপ্রভু এই কথা বলেন। এই নগর ব্যাবিলনের রাজার হাতে তুলে দেওয়া হবে, আর সে এই নগর আগুন দিয়ে ধ্বংস করবে।’</div>
<div class="v" id="v11"><span class="vn">11</span> <span class="br-p"><br><br></span>“এছাড়া, যিহূদার রাজপরিবারকে বলো, ‘তোমরা সদাপ্রভুর বাক্য শোনো;</div>
<div class="v" id="v12"><span class="vn">12</span> দাউদ কুলের লোকেরা, সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“ ‘রোজ সকালে ন্যায়বিচারের অনুশীলন করো;<br> <span class="br-ind"><br><span class="indent">&nbsp;</span></span>যার সর্বস্ব হরণ করা হয়েছে,<br> <span class="br-ind"><br><span class="indent">&nbsp;</span></span>তার অত্যাচারীদের হাত থেকে তাকে উদ্ধার করো,<br> <span class="br-ind"><br><span class="indent">&nbsp;</span></span>তা না হলে আমার ক্রোধ আছড়ে পড়বে ও আগুনের মতো জ্বলবে,<br> <span class="br-ind"><br><span class="indent">&nbsp;</span></span>তা এমনভাবে জ্বলবে যে কেউ তা নিভাতে পারবে না;<br> <span class="br-ind"><br><span class="indent">&nbsp;</span></span>তোমাদের কৃত সব মন্দ কাজ হল এর কারণ।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>হে জেরুশালেম, আমি তোমার বিরুদ্ধে,<br> <span class="br-ind"><br><span class="indent">&nbsp;</span></span>যদিও তুমি এই উপত্যকার উপরে,<br> <span class="br-ind"><br><span class="indent">&nbsp;</span></span>পাথুরে মালভূমির উপরে প্রতিষ্ঠিত আছো, সদাপ্রভু এই কথা বলেন।<br> <span class="br-ind"><br><span class="indent">&nbsp;</span></span>তোমরা বলে থাকো, “কে আমাদের বিরুদ্ধে আসতে পারে?<br> <span class="br-ind"><br><span class="indent">&nbsp;</span></span>আমাদের আশ্রয়স্থানে কে প্রবেশ করতে পারে?”<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যেমন তোমাদের কাজ, তার যোগ্য প্রতিফল আমি তোমাদের দেব,<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br> <span class="br-ind"><br><span class="indent">&nbsp;</span></span>আমি তোমাদের বনগুলিতে এক আগুনে প্রজ্বলিত করব,<br> <span class="br-ind"><br><span class="indent">&nbsp;</span></span>তা তোমাদের চারপাশের সবকিছুকে গ্রাস করবে।’ ”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ, ব্যাবিলোনীয়দের।</div>
</div>
<!-- PARSED ABOVE; EDITING MAY BREAK PARSER -->
</body></html>