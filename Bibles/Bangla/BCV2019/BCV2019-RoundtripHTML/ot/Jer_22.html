<html><head>
<meta http-equiv="Content-Type" content="text/html;charset=utf-8" />
<title>Jer 22 &ndash; যিরমিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 22);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_20.html">20</a> <a href="Jer_21.html">21</a> <b>22</b> <a href="Jer_23.html">23</a> <a href="Jer_24.html">24</a> ... <a href="Jer_52.html">52</a> </div><hr>
<h1>Jer 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দুষ্ট রাজাদের বিরুদ্ধে বিচার</h2><span class="vn">1</span> <span class="br-p"><br><br></span>সদাপ্রভু এই কথা বলেন, “তুমি যিহূদার রাজার প্রাসাদে নেমে যাও ও সেখানে এই বার্তা ঘোষণা করো।</div>
<div class="v" id="v2"><span class="vn">2</span> ‘হে যিহূদার রাজা, তুমি যে দাউদের সিংহাসনে বসে থাকো, তুমি সদাপ্রভুর এই বাক্য শ্রবণ করো—তুমি, তোমার কর্মচারীরা এবং তোমার সব প্রজা, যারা এই দুয়ারগুলি দিয়ে প্রবেশ করো, সকলে শোনো।</div>
<div class="v" id="v3"><span class="vn">3</span> সদাপ্রভু এই কথা বলেন, যা কিছু যথার্থ ও ন্যায়সঙ্গত, তোমরা তা-ই করো। যাদের সবকিছু হরণ করা হয়েছে, তাদের অত্যাচারীদের হাত থেকে তাদের রক্ষা করো। বিদেশি, পিতৃহীন বা বিধবাদের প্রতি কোনো অন্যায় বা হিংস্রতার কাজ কোরো না এবং এই স্থানে কোনো নির্দোষ ব্যক্তির রক্তপাত কোরো না।</div>
<div class="v" id="v4"><span class="vn">4</span> কারণ, যদি তোমরা এসব আদেশ যত্নের সঙ্গে পালন করো, তাহলে দাউদের সিংহাসনে যারা বসে, সেইসব রাজা রথে বা অশ্বদের উপরে আরোহণ করে এই প্রাসাদের দুয়ারগুলি দিয়ে ভেতরে আসবে। তাদের কর্মচারীরা ও তাদের লোকজন তাদের সঙ্গে থাকবে।</div>
<div class="v" id="v5"><span class="vn">5</span> কিন্তু যদি তোমরা এসব আদেশ পালন না করো, সদাপ্রভু বলেন, আমি নিজের নামেই শপথ করে বলছি যে, এই স্থান এক ধ্বংসস্তূপে পরিণত হবে।’ ”</div>
<div class="v" id="v6"><span class="vn">6</span> <span class="br-p"><br><br></span>কারণ সদাপ্রভু যিহূদার রাজার এই প্রাসাদ সম্পর্কে এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“তুমি যদিও আমার কাছে গিলিয়দের মতো,<br> <span class="br-ind"><br><span class="indent">&nbsp;</span></span>লেবাননের শিখরচূড়ার মতো,<br> <span class="br-ind"><br><span class="indent">&nbsp;</span></span>আমি তোমাকে নিশ্চয়ই পতিত জমির তুল্য করব,<br> <span class="br-ind"><br><span class="indent">&nbsp;</span></span>তুমি হবে জনবসতিহীন নগরের মতো।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি তোমার বিরুদ্ধে বিনাশকদের প্রেরণ করব,<br> <span class="br-ind"><br><span class="indent">&nbsp;</span></span>প্রত্যেক ব্যক্তি তার অস্ত্র নিয়ে আসবে,<br> <span class="br-ind"><br><span class="indent">&nbsp;</span></span>তারা তোমাদের মনোরম সিডার<sup class="fnm"><a name="fnm1" href="#fn1">1</a></sup> গাছগুলি<br> <span class="br-ind"><br><span class="indent">&nbsp;</span></span>কেটে আগুনে নিক্ষেপ করবে।<br></div>
<div class="v" id="v8"><span class="vn">8</span> <span class="br-p"><br><br></span>“বহু দেশ থেকে আগত লোকেরা, এই নগরের পাশ দিয়ে যাওয়ার সময় পরস্পরকে জিজ্ঞাসা করবে, ‘সদাপ্রভু কেন এই মহানগরের প্রতি এরকম আচরণ করেছেন?’</div>
<div class="v" id="v9"><span class="vn">9</span> তাদের এই উত্তর দেওয়া হবে: ‘কারণ তারা তাদের ঈশ্বর সদাপ্রভুর নিয়ম ত্যাগ করেছিল এবং অন্যান্য দেবদেবীর উপাসনা ও সেবা করেছিল।’ ”</div>
<div class="v" id="v10"><span class="vn">10</span> <span class="br-p"><br><br></span><span class="br-ind"><br><span class="indent">&nbsp;</span></span>তোমরা মৃত রাজার জন্য কেঁদো না বা তাঁর চলে যাওয়ার জন্য বিলাপ কোরো না;<br> <span class="br-ind"><br><span class="indent">&nbsp;</span></span>বরং তার জন্য তীব্র রোদন করো, যে নির্বাসিত হয়েছে,<br> <span class="br-ind"><br><span class="indent">&nbsp;</span></span>কারণ সে আর কখনও ফিরে আসবে না,<br> <span class="br-ind"><br><span class="indent">&nbsp;</span></span>বা তার জন্মভূমি আর দেখতে পাবে না।<br></div>
<div class="v" id="v11"><span class="vn">11</span> <span class="br-p"><br><br></span>কারণ, যোশিয়ের পুত্র শল্লুম,<sup class="fnm"><a name="fnm2" href="#fn2">2</a></sup> যে যিহূদার রাজা রূপে তার বাবার উত্তরসূরী হয়েছিল, কিন্তু এই স্থান থেকে যাকে চলে যেতে হয়েছে, তার সম্পর্কে সদাপ্রভু এই কথা বলেন: “সে আর কখনও ফিরে আসবে না।</div>
<div class="v" id="v12"><span class="vn">12</span> তাকে যেখানে বন্দি করে নিয়ে যাওয়া হয়েছে, সেই স্থানে সে মৃত্যুবরণ করবে; সে এই দেশ আর কখনও দেখতে পাবে না।”</div>
<div class="v" id="v13"><span class="vn">13</span> <span class="br-p"><br><br></span><span class="br-ind"><br><span class="indent">&nbsp;</span></span>“ধিক্‌ সেই মানুষকে, যে অধার্মিকতায় তার প্রাসাদ নির্মাণ করে,<br> <span class="br-ind"><br><span class="indent">&nbsp;</span></span>অন্যায়ের সঙ্গে তার উপরতলার কক্ষ তৈরি করে,<br> <span class="br-ind"><br><span class="indent">&nbsp;</span></span>যে বিনামূল্যে তার স্বদেশি লোকদের কাজ করায়,<br> <span class="br-ind"><br><span class="indent">&nbsp;</span></span>তাদের পরিশ্রমের কোনো মজুরি দেয় না।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সে বলে, ‘আমি নিজের জন্য এক বিশাল প্রাসাদ নির্মাণ করব,<br> <span class="br-ind"><br><span class="indent">&nbsp;</span></span>যার উপরতলার ঘরগুলিতে যথেষ্ট প্রশস্ত স্থান থাকবে।’<br> <span class="br-ind"><br><span class="indent">&nbsp;</span></span>তাই সে তার মধ্যে বড়ো বড়ো জানালা বসায়,<br> <span class="br-ind"><br><span class="indent">&nbsp;</span></span>তার তক্তাগুলি হয় সিডার-কাঠের<br> <span class="br-ind"><br><span class="indent">&nbsp;</span></span>এবং লাল রং দিয়ে সে তা রাঙিয়ে দেয়। <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>“কিন্তু সুন্দর সিডার-কাঠের প্রাসাদ থাকলেই<br> <span class="br-ind"><br><span class="indent">&nbsp;</span></span>কেউ মহান রাজা হয় না!<br> <span class="br-ind"><br><span class="indent">&nbsp;</span></span>তোমার বাবা কি যথেষ্ট ভোজনপান করত না?<br> <span class="br-ind"><br><span class="indent">&nbsp;</span></span>যা যথার্থ ও ন্যায়সঙ্গত, সে তা-ই করত,<br> <span class="br-ind"><br><span class="indent">&nbsp;</span></span>তাই তার পক্ষে সবকিছু ভালোই হয়েছিল।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সে দরিদ্র ও নিঃস্বদের পক্ষসমর্থন করত,<br> <span class="br-ind"><br><span class="indent">&nbsp;</span></span>তাই সবকিছু ভালোই হয়েছিল।<br> <span class="br-ind"><br><span class="indent">&nbsp;</span></span>আমাকে জানার অর্থ কি তা-ই নয়?”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>“কিন্তু তোমাদের চোখ ও তোমাদের মন<br> <span class="br-ind"><br><span class="indent">&nbsp;</span></span>কেবলমাত্র অন্যায্য লাভের প্রতি নিবদ্ধ থাকে,<br> <span class="br-ind"><br><span class="indent">&nbsp;</span></span>তোমরা নির্দোষের রক্তপাত করে থাকো,<br> <span class="br-ind"><br><span class="indent">&nbsp;</span></span>অত্যাচার ও অন্যায় শোষণ।”<br></div>
<div class="v" id="v18"><span class="vn">18</span> <span class="br-p"><br><br></span>সেই কারণে, যিহূদার রাজা যোশিয়ের পুত্র যিহোয়াকীম সম্পর্কে সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“ ‘হায়, আমার ভাই! হায়, আমার বোন!’ বলে<br> <span class="br-ind"><br><span class="indent">&nbsp;</span></span>তার জন্য তারা বিলাপ করবে না;<br> <span class="br-ind"><br><span class="indent">&nbsp;</span></span>তারা তার জন্য এই বলে শোক করবে না,<br> <span class="br-ind"><br><span class="indent">&nbsp;</span></span>‘হায়, আমার মনিব! হায়, তার চোখ ঝলসানো জৌলুস!’<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>গাধার মতো তার কবর হবে,<br> <span class="br-ind"><br><span class="indent">&nbsp;</span></span>লোকে তাকে টেনে নিয়ে নিক্ষেপ করবে<br> <span class="br-ind"><br><span class="indent">&nbsp;</span></span>জেরুশালেমের ফটকগুলির বাইরে।” <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>“তুমি লেবাননে উঠে যাও ও গিয়ে চিৎকার করো,<br> <span class="br-ind"><br><span class="indent">&nbsp;</span></span>বাশনে তোমার কণ্ঠস্বর শোনা যাক,<br> <span class="br-ind"><br><span class="indent">&nbsp;</span></span>তুমি অবারীম থেকে চিৎকার করো,<br> <span class="br-ind"><br><span class="indent">&nbsp;</span></span>কারণ তোমার সমস্ত মিত্রপক্ষ চূর্ণ হয়েছে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তুমি যখন নিজেকে নিরাপদ মনে করছিলে, আমি তোমাকে সাবধান করেছিলাম,<br> <span class="br-ind"><br><span class="indent">&nbsp;</span></span>কিন্তু তুমি বলেছিলে, ‘আমি শুনব না!’<br> <span class="br-ind"><br><span class="indent">&nbsp;</span></span>তোমার যৌবনকাল থেকে এই ছিল তোমার অভ্যাস,<br> <span class="br-ind"><br><span class="indent">&nbsp;</span></span>তুমি আমার কথা শোনোনি।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>বাতাস তোমার সমস্ত পালককে উড়িয়ে নিয়ে যাবে,<br> <span class="br-ind"><br><span class="indent">&nbsp;</span></span>তোমার মিত্রশক্তি সকলে নির্বাসিত হবে।<br> <span class="br-ind"><br><span class="indent">&nbsp;</span></span>তখন তোমার সব দুষ্টতার জন্য,<br> <span class="br-ind"><br><span class="indent">&nbsp;</span></span>তুমি লজ্জিত ও অপমানিত হবে।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তোমরা যারা লেবাননে<sup class="fnm"><a name="fnm3" href="#fn3">3</a></sup> বসবাস করো,<br> <span class="br-ind"><br><span class="indent">&nbsp;</span></span>যারা সিডার-কাঠের অট্টালিকায় বাসা বেঁধে থাকো,<br> <span class="br-ind"><br><span class="indent">&nbsp;</span></span>স্ত্রীলোকের প্রসববেদনার মতো বেদনা যখন তোমাদের ঘিরে ধরবে,<br> <span class="br-ind"><br><span class="indent">&nbsp;</span></span>তখন তোমরা কেমন আর্তনাদ করবে!<br></div>
<div class="v" id="v24"><span class="vn">24</span> <span class="br-p"><br><br></span>“আমারই প্রাণের দিব্যি,” সদাপ্রভু এই কথা বলেন, “যদি তুমি যিহূদার রাজা যিহোয়াকীমের পুত্র যিহোয়াখীন,<sup class="fnm"><a name="fnm4" href="#fn4">4</a></sup> আমার ডান হাতের সিলমোহর দেওয়ার আংটি হতে, তাহলেও আমি তোমাকে খুলে ফেলে দিতাম।</div>
<div class="v" id="v25"><span class="vn">25</span> যারা তোমার প্রাণনাশ করতে চায়, যাদের তুমি ভয় করো, সেই ব্যাবিলনের রাজা নেবুখাদনেজার ও ব্যাবিলোনীয়দের<sup class="fnm"><a name="fnm5" href="#fn5">5</a></sup> হাতে আমি তোমাকে সমর্পণ করব।</div>
<div class="v" id="v26"><span class="vn">26</span> আমি তোমাকে ও তোমার মাকে, যে তোমার জন্ম দিয়েছিল, অন্য এক দেশে নিক্ষেপ করব, যেখানে তোমাদের কারও জন্ম হয়নি, অথচ সেখানে তোমরা উভয়েই মরবে।</div>
<div class="v" id="v27"><span class="vn">27</span> যে দেশে তোমরা ফিরে আসতে চাও, সেখানে কখনও তোমরা আর ফিরে আসতে পারবে না।”</div>
<div class="v" id="v28"><span class="vn">28</span> <span class="br-p"><br><br></span><span class="br-ind"><br><span class="indent">&nbsp;</span></span>এই যিহোয়াখীন কি অবজ্ঞাত, ভাঙা পাত্র,<br> <span class="br-ind"><br><span class="indent">&nbsp;</span></span>এমন এক জিনিস যা কেউ চায় না?<br> <span class="br-ind"><br><span class="indent">&nbsp;</span></span>কেন তাকে ও তার সন্তানদের নিক্ষেপ করা হবে,<br> <span class="br-ind"><br><span class="indent">&nbsp;</span></span>এমন এক দেশে, যা তাদের অপরিচিত?<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>এই দেশ, দেশ, দেশ,<br> <span class="br-ind"><br><span class="indent">&nbsp;</span></span>তুমি সদাপ্রভুর বাক্য শোনো!<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>সদাপ্রভু এই কথা বলেন:<br> <span class="br-ind"><br><span class="indent">&nbsp;</span></span>“এরকম লিখে নাও, এই লোকটি যেন সন্তানহীন,<br> <span class="br-ind"><br><span class="indent">&nbsp;</span></span>এমন মানুষ, যে তার জীবনকালে সমৃদ্ধি লাভ করবে না,<br> <span class="br-ind"><br><span class="indent">&nbsp;</span></span>কারণ তার কোনো সন্তান কৃতকার্য হবে না,<br> <span class="br-ind"><br><span class="indent">&nbsp;</span></span>তাদের কেউই দাউদের সিংহাসনে বসবে না<br> <span class="br-ind"><br><span class="indent">&nbsp;</span></span>বা যিহূদায় আর শাসন করবে না।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> পুরোনো সংস্করণ: এরস গাছ বা কাঠ।</div>
<div class="fn"><sup class="fnt"><a name="fn2" href="#fnm2">2</a></sup> এঁকে যিহোয়াহস-ও বলা হত।</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ, জেরুশালেমের রাজপ্রাসাদে (দ্রষ্টব্য: ১ রাজাবলি ৭:২)</div>
<div class="fn"><sup class="fnt"><a name="fn4" href="#fnm4">4</a></sup> হিব্রু: কনিয়, যিহোয়াখীনের এক প্রতিশব্দ। ২৮ পদেও।</div>
<div class="fn"><sup class="fnt"><a name="fn5" href="#fnm5">5</a></sup> বা কলদীয়দের।</div>
</div>
<!-- PARSED ABOVE; EDITING MAY BREAK PARSER -->
</body></html>