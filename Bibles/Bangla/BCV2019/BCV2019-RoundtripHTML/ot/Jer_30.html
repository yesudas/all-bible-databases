<html><head>
<meta http-equiv="Content-Type" content="text/html;charset=utf-8" />
<title>Jer 30 &ndash; যিরমিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 30);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_28.html">28</a> <a href="Jer_29.html">29</a> <b>30</b> <a href="Jer_31.html">31</a> <a href="Jer_32.html">32</a> ... <a href="Jer_52.html">52</a> </div><hr>
<h1>Jer 30</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলীদের পুনঃপ্রতিষ্ঠা</h2><span class="vn">1</span> <span class="br-p"><br><br></span>সদাপ্রভুর কাছ থেকে এই বাক্য যিরমিয়ের কাছে উপস্থিত হল:</div>
<div class="v" id="v2"><span class="vn">2</span> “সদাপ্রভু, ইস্রায়েলের ঈশ্বর এই কথা বলেন: ‘আমি তোমাকে যে সমস্ত কথা বলেছি, সেগুলি একটি পুস্তকে লিখে নাও।</div>
<div class="v" id="v3"><span class="vn">3</span> সেদিন আসন্ন,’ সদাপ্রভু এই কথা বলেন, ‘আমি যখন বন্দিদশা থেকে আমার প্রজা ইস্রায়েল ও যিহূদাকে ফিরিয়ে আনব এবং এই দেশে তাদের পুনরায় প্রতিষ্ঠা করব, যে দেশ আমি তাদের পূর্বপুরুষদের অধিকারের জন্য দিয়েছিলাম,’ সদাপ্রভু এই কথা বলেন।”</div>
<div class="v" id="v4"><span class="vn">4</span> <span class="br-p"><br><br></span>ইস্রায়েল ও যিহূদা সম্পর্কে সদাপ্রভু এই সমস্ত কথা বললেন:</div>
<div class="v" id="v5"><span class="vn">5</span> সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“ ‘ভয়ের চিৎকার শোনা যাচ্ছে,<br> <span class="br-ind"><br><span class="indent">&nbsp;</span></span>ভীষণ আতঙ্কের, শান্তির নয়।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তোমরা জিজ্ঞাসা করে দেখো:<br> <span class="br-ind"><br><span class="indent">&nbsp;</span></span>কোনো পুরুষ কি সন্তান প্রসব করতে পারে?<br> <span class="br-ind"><br><span class="indent">&nbsp;</span></span>তাহলে কেন আমি প্রত্যেকজন শক্তিশালী পুরুষকে,<br> <span class="br-ind"><br><span class="indent">&nbsp;</span></span>পেটের উপরে তাদের হাত রাখতে দেখছি,<br> <span class="br-ind"><br><span class="indent">&nbsp;</span></span>যেমন কোনো প্রসবযন্ত্রণাগ্রস্ত নারী রেখে থাকে?<br> <span class="br-ind"><br><span class="indent">&nbsp;</span></span>প্রত্যেকের মুখ যেন মৃত্যুভয়ে বিবর্ণ হয়ে গেছে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সেদিন কত না ভয়ংকর হবে!<br> <span class="br-ind"><br><span class="indent">&nbsp;</span></span>তার সঙ্গে আর কোনো দিনের তুলনা করা যাবে না।<br> <span class="br-ind"><br><span class="indent">&nbsp;</span></span>এ হবে যাকোব কুলের জন্য এক সংকটের সময়,<br> <span class="br-ind"><br><span class="indent">&nbsp;</span></span>কিন্তু তাকে এর মধ্য থেকে উদ্ধার করা হবে। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>“ ‘সেদিন,’ বাহিনীগণের সদাপ্রভু এই কথা বলেন,<br> <span class="br-ind"><br><span class="indent">&nbsp;</span></span>‘আমি তাদের কাঁধের জোয়াল ভেঙে ফেলব<br> <span class="br-ind"><br><span class="indent">&nbsp;</span></span>এবং তাদের বাঁধন সব ছিঁড়ে ফেলব;<br> <span class="br-ind"><br><span class="indent">&nbsp;</span></span>বিদেশিরা আর তাদের দাসত্ব করাবে না।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>বরং, তারা তাদের ঈশ্বর সদাপ্রভুর<br> <span class="br-ind"><br><span class="indent">&nbsp;</span></span>এবং তাদের রাজা দাউদের সেবা করবে,<br> <span class="br-ind"><br><span class="indent">&nbsp;</span></span>যাঁকে আমি তাদের জন্য তুলে ধরব। <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“ ‘তাই, হে যাকোবের কুল, আমার দাস, তোমরা ভয় কোরো না;<br> <span class="br-ind"><br><span class="indent">&nbsp;</span></span>হে ইস্রায়েল কুল, তোমরা নিরাশ হোয়ো না,’<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br> <span class="br-ind"><br><span class="indent">&nbsp;</span></span>‘আমি নিশ্চিতরূপে তোমার এক দূরবর্তী স্থান থেকে তোমাকে<br> <span class="br-ind"><br><span class="indent">&nbsp;</span></span>ও নির্বাসনের দেশ থেকে তোমার বংশধরদের রক্ষা করব।<br> <span class="br-ind"><br><span class="indent">&nbsp;</span></span>যাকোব পুনরায় শান্তি ও নিরাপত্তা লাভ করবে,<br> <span class="br-ind"><br><span class="indent">&nbsp;</span></span>আর কেউ তাদের ভয় দেখাবে না।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমি তোমার সঙ্গে আছি ও তোমাকে রক্ষা করব,’<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br> <span class="br-ind"><br><span class="indent">&nbsp;</span></span>‘আমি যেসব দেশে তোমাকে নির্বাসিত করেছিলাম,<br> <span class="br-ind"><br><span class="indent">&nbsp;</span></span>যদিও আমি সেইসব জাতিকে সম্পূর্ণরূপে ধ্বংস করি,<br> <span class="br-ind"><br><span class="indent">&nbsp;</span></span>আমি তোমাকে সম্পূর্ণরূপে ধ্বংস করব না।<br> <span class="br-ind"><br><span class="indent">&nbsp;</span></span>আমি কেবলমাত্র ন্যায়পরায়ণতায় তোমার বিচার করব;<br> <span class="br-ind"><br><span class="indent">&nbsp;</span></span>আমি সম্পূর্ণরূপে তোমাকে অদণ্ডিত রাখব না।’<br></div>
<div class="v" id="v12"><span class="vn">12</span> <span class="br-p"><br><br></span>“সদাপ্রভু এই কথা বলেন, <span class="br-p"><br><br></span><span class="br-ind"><br><span class="indent">&nbsp;</span></span>“ ‘তোমার ক্ষত অনিরাময়যোগ্য,<br> <span class="br-ind"><br><span class="indent">&nbsp;</span></span>তোমার যন্ত্রণা নিরাময়ের ঊর্ধ্বে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তোমার জন্য কেউ মিনতি করে না,<br> <span class="br-ind"><br><span class="indent">&nbsp;</span></span>তোমার ঘায়ের কোনো প্রতিকার নেই,<br> <span class="br-ind"><br><span class="indent">&nbsp;</span></span>তোমার জন্য কোনো রোগনিরাময় নেই।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তোমার সব প্রেমিক তোমাকে ভুলে গেছে;<br> <span class="br-ind"><br><span class="indent">&nbsp;</span></span>তারা তোমার জন্য কোনো চিন্তা করে না।<br> <span class="br-ind"><br><span class="indent">&nbsp;</span></span>আমি তোমাকে শত্রুর মতো আঘাত করেছি<br> <span class="br-ind"><br><span class="indent">&nbsp;</span></span>এবং নিষ্ঠুর ব্যক্তির মতো তোমাকে শাস্তি দিয়েছি,<br> <span class="br-ind"><br><span class="indent">&nbsp;</span></span>কারণ তোমার অপরাধ অত্যন্ত বেশি<br> <span class="br-ind"><br><span class="indent">&nbsp;</span></span>তোমার পাপসকল অনেক।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তোমার ক্ষতসকলের জন্য কেন কাঁদছ<br> <span class="br-ind"><br><span class="indent">&nbsp;</span></span>তোমার ব্যথার কোনো নিরাময় নেই?<br> <span class="br-ind"><br><span class="indent">&nbsp;</span></span>তোমার মহা অপরাধ ও বহু পাপের জন্য,<br> <span class="br-ind"><br><span class="indent">&nbsp;</span></span>আমি এই সমস্ত তোমার প্রতি করেছি। <span class="br-p"><br><br></span><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>“ ‘কিন্তু যারা তোমাকে গ্রাস করে, তাদের সবাইকে গ্রাস করা হবে;<br> <span class="br-ind"><br><span class="indent">&nbsp;</span></span>তোমার সব শত্রু নির্বাসিত হবে।<br> <span class="br-ind"><br><span class="indent">&nbsp;</span></span>যারা তোমাকে লুণ্ঠন করে, তাদের লুন্ঠিত করা হবে;<br> <span class="br-ind"><br><span class="indent">&nbsp;</span></span>যারা তোমার দ্রব্য হরণ করছে, তাদের দ্রব্যসকল আমিও হরণ করব।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কিন্তু তোমার স্বাস্থ্য আমি ফিরিয়ে দেব<br> <span class="br-ind"><br><span class="indent">&nbsp;</span></span>ও তোমার ক্ষতসকলের নিরাময় করব,’ সদাপ্রভু এই কথা বলেন,<br> <span class="br-ind"><br><span class="indent">&nbsp;</span></span>‘কারণ তোমাকে জাতিভ্রষ্ট বলা হয়,<br> <span class="br-ind"><br><span class="indent">&nbsp;</span></span>সিয়োনের তত্ত্বাবধান কেউ করে না।’<br></div>
<div class="v" id="v18"><span class="vn">18</span> <span class="br-p"><br><br></span>“সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“ ‘আমি যাকোবের তাঁবুগুলি পুনঃপ্রতিষ্ঠিত করব<br> <span class="br-ind"><br><span class="indent">&nbsp;</span></span>এবং তার আবাসগুলির প্রতি মমতা করব;<br> <span class="br-ind"><br><span class="indent">&nbsp;</span></span>ধ্বংসস্তূপের মধ্য থেকে সেই নগর পুনর্নির্মিত হবে<br> <span class="br-ind"><br><span class="indent">&nbsp;</span></span>এবং রাজপ্রাসাদ পুনরায় যথাস্থানে নির্মিত হবে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তাদের মধ্য থেকে উঠে আসবে ধন্যবাদের গান,<br> <span class="br-ind"><br><span class="indent">&nbsp;</span></span>আর শোনা যাবে আনন্দ-উল্লাসের স্বর।<br> <span class="br-ind"><br><span class="indent">&nbsp;</span></span>আমি তাদের সংখ্যাবৃদ্ধি করব,<br> <span class="br-ind"><br><span class="indent">&nbsp;</span></span>তাদের সংখ্যা হ্রাস হবে না;<br> <span class="br-ind"><br><span class="indent">&nbsp;</span></span>আমি তাদের সম্মান ফিরিয়ে দেব,<br> <span class="br-ind"><br><span class="indent">&nbsp;</span></span>তারা আর কখনও উপেক্ষিত হবে না।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তাদের ছেলেমেয়েরা পুরোনো দিনের মতো হবে,<br> <span class="br-ind"><br><span class="indent">&nbsp;</span></span>তাদের সমাজ আমার সামনে প্রতিষ্ঠিত হবে;<br> <span class="br-ind"><br><span class="indent">&nbsp;</span></span>আমি তাদের অত্যাচারীদের শাস্তি দেব।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তাদের নেতা তাদেরই মধ্যে একজন হবে;<br> <span class="br-ind"><br><span class="indent">&nbsp;</span></span>তাদের শাসক তাদেরই মধ্য থেকে উঠে আসবে।<br> <span class="br-ind"><br><span class="indent">&nbsp;</span></span>আমি তাকে কাছে ডেকে নেব, আর সে আমার কাছে আসবে,<br> <span class="br-ind"><br><span class="indent">&nbsp;</span></span>কারণ আমি না ডাকলে, কে সাহস করে<br> <span class="br-ind"><br><span class="indent">&nbsp;</span></span>আমার কাছে আসতে পারে?’<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>‘তাই, তোমরা আমার প্রজা হবে,<br> <span class="br-ind"><br><span class="indent">&nbsp;</span></span>আর আমি তোমাদের ঈশ্বর হব।’ ” <span class="br-p"><br><br></span><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>ওই দেখো সদাপ্রভুর ঝড়,<br> <span class="br-ind"><br><span class="indent">&nbsp;</span></span>তা ক্রোধে ফেটে পড়বে,<br> <span class="br-ind"><br><span class="indent">&nbsp;</span></span>এক তাড়িত ঝঞ্ঝা নেমে আসছে ঘুরে ঘুরে,<br> <span class="br-ind"><br><span class="indent">&nbsp;</span></span>তা আছড়ে পড়বে দুষ্টদের মাথায়।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>সদাপ্রভুর ভয়ংকর ক্রোধ ফিরে যাবে না,<br> <span class="br-ind"><br><span class="indent">&nbsp;</span></span>যতক্ষণ না তিনি তাঁর অন্তরের উদ্দেশ্য<br> <span class="br-ind"><br><span class="indent">&nbsp;</span></span>পূর্ণরূপে বাস্তবায়িত করেন।<br> <span class="br-ind"><br><span class="indent">&nbsp;</span></span>আগামী সময়ে<br> <span class="br-ind"><br><span class="indent">&nbsp;</span></span>তোমরা তা উপলব্ধি করবে।<br></div>
</div>
<!-- PARSED ABOVE; EDITING MAY BREAK PARSER -->
</body></html>