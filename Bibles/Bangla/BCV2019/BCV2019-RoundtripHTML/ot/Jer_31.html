<html><head>
<meta http-equiv="Content-Type" content="text/html;charset=utf-8" />
<title>Jer 31 &ndash; যিরমিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 31);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_29.html">29</a> <a href="Jer_30.html">30</a> <b>31</b> <a href="Jer_32.html">32</a> <a href="Jer_33.html">33</a> ... <a href="Jer_52.html">52</a> </div><hr>
<h1>Jer 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>সদাপ্রভু বলেন, “সেই সময়ে আমি হব ইস্রায়েলের সমস্ত গোষ্ঠীর ঈশ্বর, আর তারা হবে আমার প্রজা।”</div>
<div class="v" id="v2"><span class="vn">2</span> <span class="br-p"><br><br></span>সদাপ্রভু এই কথা বলেন, <span class="br-p"><br><br></span><span class="br-ind"><br><span class="indent">&nbsp;</span></span>“যারা তরোয়ালের আঘাত থেকে রক্ষা পাবে,<br> <span class="br-ind"><br><span class="indent">&nbsp;</span></span>তারা মরুপ্রান্তরে কৃপা লাভ করবে;<br> <span class="br-ind"><br><span class="indent">&nbsp;</span></span>আর আমি এসে ইস্রায়েলকে বিশ্রাম দেব।”<br></div>
<div class="v" id="v3"><span class="vn">3</span> <span class="br-p"><br><br></span>বহুদিন পূর্বে, সদাপ্রভু আমাদের সামনে আবির্ভূত হয়ে বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“আমি এক চিরস্থায়ী প্রেমে তোমাদের প্রেম করেছি;<br> <span class="br-ind"><br><span class="indent">&nbsp;</span></span>আমি স্নেহময় দয়ায় তোমাদের কাছে টেনেছি।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমি তোমাদের আবার গড়ে তুলব<br> <span class="br-ind"><br><span class="indent">&nbsp;</span></span>এবং হে কুমারী-ইস্রায়েল, তোমরা পুনর্নির্মিত হবে।<br> <span class="br-ind"><br><span class="indent">&nbsp;</span></span>তোমরা আবার তোমাদের তম্বুরা তুলে নেবে<br> <span class="br-ind"><br><span class="indent">&nbsp;</span></span>এবং আনন্দকারীদের সঙ্গে নৃত্য করতে যাবে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমরা শমরিয়ার পাহাড়গুলির উপরে<br> <span class="br-ind"><br><span class="indent">&nbsp;</span></span>আবার দ্রাক্ষাক্ষেত্র প্রস্তুত করবে;<br> <span class="br-ind"><br><span class="indent">&nbsp;</span></span>কৃষকেরা চারা রোপণ করে<br> <span class="br-ind"><br><span class="indent">&nbsp;</span></span>তার ফল উপভোগ করবে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>একদিন আসবে যখন ইফ্রয়িমের পাহাড়গুলির উপর থেকে<br> <span class="br-ind"><br><span class="indent">&nbsp;</span></span>প্রহরী চিৎকার করবে<br> <span class="br-ind"><br><span class="indent">&nbsp;</span></span>‘এসো, আমরা সিয়োনে উঠে যাই,<br> <span class="br-ind"><br><span class="indent">&nbsp;</span></span>আমাদের ঈশ্বর সদাপ্রভুর কাছে।’ ”<br></div>
<div class="v" id="v7"><span class="vn">7</span> <span class="br-p"><br><br></span>সদাপ্রভু এই কথা বলেন, <span class="br-p"><br><br></span><span class="br-ind"><br><span class="indent">&nbsp;</span></span>“যাকোব কুলের জন্য আনন্দগান করো;<br> <span class="br-ind"><br><span class="indent">&nbsp;</span></span>সব জাতি থেকে অগ্রগণ্যের জন্য আনন্দধ্বনি করো।<br> <span class="br-ind"><br><span class="indent">&nbsp;</span></span>তোমাদের প্রশংসা-রব শ্রুত হোক, তোমরা বলো,<br> <span class="br-ind"><br><span class="indent">&nbsp;</span></span>‘হে সদাপ্রভু, তোমার প্রজাদের রক্ষা করো,<br> <span class="br-ind"><br><span class="indent">&nbsp;</span></span>যারা ইস্রায়েলের অবশিষ্টাংশ।’<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>দেখো, আমি তাদের উত্তর দিকের দেশ থেকে নিয়ে আসব,<br> <span class="br-ind"><br><span class="indent">&nbsp;</span></span>পৃথিবীর প্রান্তসীমা থেকে তাদের সংগ্রহ করব।<br> <span class="br-ind"><br><span class="indent">&nbsp;</span></span>তাদের মধ্যে থাকবে অন্ধ ও খঞ্জেরা,<br> <span class="br-ind"><br><span class="indent">&nbsp;</span></span>আসন্নপ্রসবা মা ও প্রসববেদনাগ্রস্ত নারীরা;<br> <span class="br-ind"><br><span class="indent">&nbsp;</span></span>এক মহাসমাজ এখানে ফিরে আসবে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তারা রোদন করতে করতে আসবে;<br> <span class="br-ind"><br><span class="indent">&nbsp;</span></span>তাদের আমি ফিরিয়ে আনা মাত্র তারা প্রার্থনা করবে।<br> <span class="br-ind"><br><span class="indent">&nbsp;</span></span>আমি তাদের জলস্রোতের তীরে চালিত করব,<br> <span class="br-ind"><br><span class="indent">&nbsp;</span></span>তারা চলবে এমন এক সমান পথে, যেখানে হোঁচট খাবে না,<br> <span class="br-ind"><br><span class="indent">&nbsp;</span></span>কারণ আমিই ইস্রায়েলের বাবা,<br> <span class="br-ind"><br><span class="indent">&nbsp;</span></span>আর ইফ্রয়িম আমার প্রথমজাত সন্তান। <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“হে জাতিগণ, তোমরা সদাপ্রভুর বাক্য শোনো;<br> <span class="br-ind"><br><span class="indent">&nbsp;</span></span>দূরবর্তী উপকূলগুলিতে এই কথা ঘোষণা করো,<br> <span class="br-ind"><br><span class="indent">&nbsp;</span></span>‘যিনি ইস্রায়েলকে ছিন্নভিন্ন করেছিলেন, তিনি তাদের সংগ্রহ করবেন,<br> <span class="br-ind"><br><span class="indent">&nbsp;</span></span>এবং পালকের মতো তাঁর পালের উপরে দৃষ্টি রাখবেন।’<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কারণ সদাপ্রভু যাকোবকে উদ্ধার করবেন<br> <span class="br-ind"><br><span class="indent">&nbsp;</span></span>এবং তিনি তাদের চেয়েও শক্তিশালী লোকদের হাত থেকে তাদের মুক্ত করবেন।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তারা সিয়োনের উঁচু স্থানগুলিতে এসে আনন্দে চিৎকার করবে;<br> <span class="br-ind"><br><span class="indent">&nbsp;</span></span>সদাপ্রভুর দেওয়া প্রাচুর্যের কারণে তারা উল্লসিত হবে,<br> <span class="br-ind"><br><span class="indent">&nbsp;</span></span>শস্যদানা, নতুন দ্রাক্ষারস ও তেল,<br> <span class="br-ind"><br><span class="indent">&nbsp;</span></span>পালের মেষশাবক ও গোবৎসদের জন্য।<br> <span class="br-ind"><br><span class="indent">&nbsp;</span></span>তারা হবে উত্তমরূপে সেচিত উদ্যানের মতো,<br> <span class="br-ind"><br><span class="indent">&nbsp;</span></span>তারা আর দুঃখ পাবে না।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তখন কুমারী-কন্যারা নৃত্য করবে ও আনন্দিত হবে,<br> <span class="br-ind"><br><span class="indent">&nbsp;</span></span>যুবকেরা ও বৃদ্ধেরাও তা করবে।<br> <span class="br-ind"><br><span class="indent">&nbsp;</span></span>আমি তাদের বিলাপ আনন্দে পরিণত করব;<br> <span class="br-ind"><br><span class="indent">&nbsp;</span></span>দুঃখের পরিবর্তে আমি তাদের সান্ত্বনা ও আনন্দ দেব।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>প্রাচুর্য দান করে আমি যাজকদের পরিতৃপ্ত করব,<br> <span class="br-ind"><br><span class="indent">&nbsp;</span></span>আমার প্রজারা আমার প্রাচুর্যে পরিপূর্ণ হবে,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
<div class="v" id="v15"><span class="vn">15</span> <span class="br-p"><br><br></span>সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“রামায় এক স্বর শোনা যাচ্ছে,<br> <span class="br-ind"><br><span class="indent">&nbsp;</span></span>হাহাকার ও তীব্র রোদনের শব্দ,<br> <span class="br-ind"><br><span class="indent">&nbsp;</span></span>রাহেল তার সন্তানদের জন্য কাঁদছে,<br> <span class="br-ind"><br><span class="indent">&nbsp;</span></span>তিনি সান্ত্বনা পেতে চান না,<br> <span class="br-ind"><br><span class="indent">&nbsp;</span></span>কারণ তারা আর বেঁচে নেই।”<br></div>
<div class="v" id="v16"><span class="vn">16</span> <span class="br-p"><br><br></span>সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“তোমার কান্নার রব থামাও ও তোমার চোখের জল মুছে ফেলো,<br> <span class="br-ind"><br><span class="indent">&nbsp;</span></span>কারণ তোমার কাজ পুরস্কৃত হবে,”<br> <span class="br-ind"><br><span class="indent">&nbsp;</span></span>একথা সদাপ্রভু বলেন।<br> <span class="br-ind"><br><span class="indent">&nbsp;</span></span>“তারা শত্রুদের দেশ থেকে ফিরে আসবে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তাই তোমার ভবিষ্যতের আশা আছে,”<br> <span class="br-ind"><br><span class="indent">&nbsp;</span></span>একথা সদাপ্রভু বলেন।<br> <span class="br-ind"><br><span class="indent">&nbsp;</span></span>“তোমার ছেলেমেয়েরা স্বদেশে ফিরে যাবে। <span class="br-p"><br><br></span><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>“আমি নিশ্চিতরূপে ইফ্রয়িমের কাতরধ্বনি শুনেছি:<br> <span class="br-ind"><br><span class="indent">&nbsp;</span></span>‘কোনো অবাধ্য বাছুরের মতো তুমি আমাকে শাসন করেছ,<br> <span class="br-ind"><br><span class="indent">&nbsp;</span></span>আর আমি শাস্তি পেয়েছি।<br> <span class="br-ind"><br><span class="indent">&nbsp;</span></span>আমাকে ফিরাও, তাহলে আমি ফিরে আসব,<br> <span class="br-ind"><br><span class="indent">&nbsp;</span></span>কারণ তুমিই হলে সদাপ্রভু, আমার ঈশ্বর।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমি বিপথগামী হওয়ার পর,<br> <span class="br-ind"><br><span class="indent">&nbsp;</span></span>আমি অনুতাপ করেছি;<br> <span class="br-ind"><br><span class="indent">&nbsp;</span></span>আমি সব বুঝতে পারলে<br> <span class="br-ind"><br><span class="indent">&nbsp;</span></span>আমার বুক চাপড়ালাম।<br> <span class="br-ind"><br><span class="indent">&nbsp;</span></span>আমি লজ্জিত ও অপমান বোধ করছিলাম<br> <span class="br-ind"><br><span class="indent">&nbsp;</span></span>কারণ আমি আমার যৌবনের অপমান সহ্য করেছি।’<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>ইফ্রয়িম কি আমার প্রিয় পুত্র নয়?<br> <span class="br-ind"><br><span class="indent">&nbsp;</span></span>সেই বালক কি আমাকে আনন্দ দান করে না?<br> <span class="br-ind"><br><span class="indent">&nbsp;</span></span>যদিও আমি প্রায়ই তার বিরুদ্ধে কথা বলি,<br> <span class="br-ind"><br><span class="indent">&nbsp;</span></span>আমি তবুও তাকে এখনও স্মরণ করি।<br> <span class="br-ind"><br><span class="indent">&nbsp;</span></span>সেই কারণে আমার হৃদয় তার জন্য ব্যাকুল হয়;<br> <span class="br-ind"><br><span class="indent">&nbsp;</span></span>তার জন্য আমার রয়েছে বিশাল সহানুভূতি,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন। <span class="br-p"><br><br></span><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>“তোমরা পথনির্দেশক চিহ্ন স্থাপন করো;<br> <span class="br-ind"><br><span class="indent">&nbsp;</span></span>পথনির্দেশের ফলকগুলি লাগাও।<br> <span class="br-ind"><br><span class="indent">&nbsp;</span></span>তোমরা যে রাজপথ ধরে যাবে,<br> <span class="br-ind"><br><span class="indent">&nbsp;</span></span>সেই পথ স্মরণে রাখো।<br> <span class="br-ind"><br><span class="indent">&nbsp;</span></span>হে কুমারী-ইস্রায়েল, ফিরে এসো,<br> <span class="br-ind"><br><span class="indent">&nbsp;</span></span>তোমার নিজের নগরগুলিতে ফিরে এসো।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>বিপথগামী ইস্রায়েল কন্যা,<br> <span class="br-ind"><br><span class="indent">&nbsp;</span></span>তুমি কত কাল উদ্দেশ্যহীন ঘুরে বেড়াবে?<br> <span class="br-ind"><br><span class="indent">&nbsp;</span></span>সদাপ্রভু এক নতুন বিষয় পৃথিবীতে সৃষ্টি করবেন,<br> <span class="br-ind"><br><span class="indent">&nbsp;</span></span>একজন নারী একজন পুরুষকে রক্ষা করবে।”<br></div>
<div class="v" id="v23"><span class="vn">23</span> <span class="br-p"><br><br></span>বাহিনীগণের সদাপ্রভু, ইস্রায়েলের ঈশ্বর, এই কথা বলেন, “আমি যখন তাদের বন্দিত্ব থেকে ফিরিয়ে আনি, যিহূদা ও তার নগরগুলির লোকেরা পুনরায় এই কথাগুলি ব্যবহার করবে, ‘হে ধার্মিকতার নিবাস, হে পবিত্র পর্বত, সদাপ্রভু তোমাকে আশীর্বাদ করুন।’</div>
<div class="v" id="v24"><span class="vn">24</span> যিহূদা ও তার সমস্ত নগরে, লোকেরা একসঙ্গে বসবাস করবে, কৃষকেরা ও যারা তাদের পশুপাল নিয়ে ঘুরে বেড়ায়, তারা সকলে করবে।</div>
<div class="v" id="v25"><span class="vn">25</span> আমি ক্লান্তদের সতেজ করব এবং অবসন্ন প্রাণকে তৃপ্ত করব।”</div>
<div class="v" id="v26"><span class="vn">26</span> <span class="br-p"><br><br></span>এতে আমি জেগে উঠে চারপাশে তাকালাম। আমার নিদ্রা আমার কাছে আরামদায়ক ছিল।</div>
<div class="v" id="v27"><span class="vn">27</span> <span class="br-p"><br><br></span>সদাপ্রভু বলেন, “সেই দিনগুলি আসন্ন, যখন আমি মানুষের বংশধর ও পশুদের দিয়ে ইস্রায়েলের কুল ও যিহূদার কুলকে প্রতিষ্ঠিত করব।</div>
<div class="v" id="v28"><span class="vn">28</span> যেভাবে আমি তাদের উপর দৃষ্টি রেখে তাদের উৎপাটন করেছি ও ছিঁড়ে ফেলেছি, তাদের ছুঁড়ে ফেলেছি, ধ্বংস ও বিপর্যয় নিয়ে এসেছি, সেভাবেই আমি তাদের রোপণ ও গঠন করার প্রতিও দৃষ্টি দেব,” সদাপ্রভু এই কথা বলেন।</div>
<div class="v" id="v29"><span class="vn">29</span> “ওই সমস্ত দিনে লোকেরা আর বলবে না, <span class="br-p"><br><br></span><span class="br-ind"><br><span class="indent">&nbsp;</span></span>“ ‘বাবারা টক আঙুর খেয়েছিলেন,<br> <span class="br-ind"><br><span class="indent">&nbsp;</span></span>তাই সন্তানদের দাঁত টকে গেছে।’<br></div>
<div class="v" id="v30"><span class="vn">30</span> <span class="br-p"><br><br></span>পরিবর্তে, সকলে তাদের নিজের নিজের পাপের জন্যই মরবে; যে টক আঙুর খাবে, তারই দাঁত টকে যাবে।</div>
<div class="v" id="v31"><span class="vn">31</span> <span class="br-p"><br><br></span><span class="br-ind"><br><span class="indent">&nbsp;</span></span>“সময় আসছে,” সদাপ্রভু এই কথা বলেন,<br> <span class="br-ind"><br><span class="indent">&nbsp;</span></span>“যখন আমি ইস্রায়েলের কুল<br> <span class="br-ind"><br><span class="indent">&nbsp;</span></span>ও যিহূদার বংশধরদের সঙ্গে,<br> <span class="br-ind"><br><span class="indent">&nbsp;</span></span>একটি নতুন নিয়ম স্থাপন করব।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>তাদের পূর্বপুরুষদের সঙ্গে কৃত<br> <span class="br-ind"><br><span class="indent">&nbsp;</span></span>নিয়মের মতো তা হবে না,<br> <span class="br-ind"><br><span class="indent">&nbsp;</span></span>যখন আমি তাদের হাত ধরে<br> <span class="br-ind"><br><span class="indent">&nbsp;</span></span>মিশর থেকে বের করে এনেছিলাম,<br> <span class="br-ind"><br><span class="indent">&nbsp;</span></span>কারণ তারা আমার নিয়ম ভেঙেছিল,<br> <span class="br-ind"><br><span class="indent">&nbsp;</span></span>যদিও তাদের কাছে আমি এক স্বামীর মতো ছিলাম,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>“সেই সময়ের পরে, আমি ইস্রায়েল কুলের সঙ্গে এই নিয়ম স্থাপন করব,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন,<br> <span class="br-ind"><br><span class="indent">&nbsp;</span></span>“আমি তাদের মনে আমার বিধান দেব<br> <span class="br-ind"><br><span class="indent">&nbsp;</span></span>এবং তাদের হৃদয়ে তা লিখে দেব।<br> <span class="br-ind"><br><span class="indent">&nbsp;</span></span>আমি তাদের ঈশ্বর হব<br> <span class="br-ind"><br><span class="indent">&nbsp;</span></span>আর তারা আমার প্রজা হবে।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>কোনো মানুষ তার প্রতিবেশীকে শেখাবে না<br> <span class="br-ind"><br><span class="indent">&nbsp;</span></span>বা একে অপরকে বলবে না, ‘তুমি সদাপ্রভুকে জেনে নাও,’<br> <span class="br-ind"><br><span class="indent">&nbsp;</span></span>কারণ নগণ্যতম জন থেকে মহত্তম ব্যক্তি পর্যন্ত,<br> <span class="br-ind"><br><span class="indent">&nbsp;</span></span>তারা সবাই আমার পরিচয় পাবে,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br> <span class="br-ind"><br><span class="indent">&nbsp;</span></span>“কারণ আমি তাদের দুষ্টতা ক্ষমা করব<br> <span class="br-ind"><br><span class="indent">&nbsp;</span></span>এবং তাদের পাপসকলের কথা আর স্মরণে আনব না।”<br></div>
<div class="v" id="v35"><span class="vn">35</span> <span class="br-p"><br><br></span>সেই সদাপ্রভু এই কথা বলেন, <span class="br-p"><br><br></span><span class="br-ind"><br><span class="indent">&nbsp;</span></span>যিনি দিনের বেলা সূর্যকে<br> <span class="br-ind"><br><span class="indent">&nbsp;</span></span>আলো দেওয়ার জন্য নিয়োগ করেন,<br> <span class="br-ind"><br><span class="indent">&nbsp;</span></span>এবং রাতের বেলায় করেন<br> <span class="br-ind"><br><span class="indent">&nbsp;</span></span>চাঁদ ও নক্ষত্রপুঞ্জকে,<br> <span class="br-ind"><br><span class="indent">&nbsp;</span></span>যিনি সমুদ্রকে আলোড়িত করলে<br> <span class="br-ind"><br><span class="indent">&nbsp;</span></span>তার তরঙ্গমালা গর্জন করে—<br> <span class="br-ind"><br><span class="indent">&nbsp;</span></span>বাহিনীগণের সদাপ্রভু তাঁর নাম:<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>“কেবলমাত্র এসব বিধিবিধান যদি আমার দৃষ্টিপথ থেকে অন্তর্হিত হয়,”<br> <span class="br-ind"><br><span class="indent">&nbsp;</span></span>সদাপ্রভু ঘোষণা করেন,<br> <span class="br-ind"><br><span class="indent">&nbsp;</span></span>“তাহলে ইস্রায়েলের বংশধরেরাও<br> <span class="br-ind"><br><span class="indent">&nbsp;</span></span>আমার সামনে আর জাতিরূপে অবশিষ্ট থাকবে না।”<br></div>
<div class="v" id="v37"><span class="vn">37</span> <span class="br-p"><br><br></span>সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“যদি ঊর্ধ্বস্থিত আকাশমণ্ডলের পরিমাপ করা যায়<br> <span class="br-ind"><br><span class="indent">&nbsp;</span></span>এবং পৃথিবীর ভিত্তিমূলগুলির অনুসন্ধান করা যায়,<br> <span class="br-ind"><br><span class="indent">&nbsp;</span></span>তাহলেই ইস্রায়েলের বংশধরেরা যা কিছু করেছে,<br> <span class="br-ind"><br><span class="indent">&nbsp;</span></span>তার জন্য আমি তাদের অগ্রাহ্য করব,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
<div class="v" id="v38"><span class="vn">38</span> <span class="br-p"><br><br></span>“সেই দিনগুলি আসন্ন,” সদাপ্রভু ঘোষণা করেন, “যখন হননেলের দুর্গ থেকে কোণের ফটক পর্যন্ত আমার জন্য এই নগরটি পুনর্নির্মিত হবে।</div>
<div class="v" id="v39"><span class="vn">39</span> পরিমাপের দড়ি সেখান থেকে সোজা গারেব পাহাড় পর্যন্ত বিস্তৃত হবে এবং তারপর গোয়ার দিকে ঘুরে যাবে।</div>
<div class="v" id="v40"><span class="vn">40</span> সমস্ত উপত্যকাটি, যেখানে মৃতদেহ ও ভস্ম নিক্ষেপ করা হয় এবং পূর্বদিকে কিদ্রোণ উপত্যকা থেকে অশ্ব-ফটকের কোণ পর্যন্ত সমস্ত ক্ষেত্রটি সদাপ্রভুর উদ্দেশ্যে পবিত্র হবে। এই নগর আর কখনও উৎপাটিত বা ধ্বংস করা হবে না।”</div>
</div>
<!-- PARSED ABOVE; EDITING MAY BREAK PARSER -->
</body></html>