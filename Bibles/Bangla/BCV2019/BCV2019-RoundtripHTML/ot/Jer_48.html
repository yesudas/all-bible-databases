<html><head>
<meta http-equiv="Content-Type" content="text/html;charset=utf-8" />
<title>Jer 48 &ndash; যিরমিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 48);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_46.html">46</a> <a href="Jer_47.html">47</a> <b>48</b> <a href="Jer_49.html">49</a> <a href="Jer_50.html">50</a> ... <a href="Jer_52.html">52</a> </div><hr>
<h1>Jer 48</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মোয়াব দেশ সম্পর্কে একটি বার্তা</h2><span class="vn">1</span> <span class="br-p"><br><br></span>মোয়াব সম্পর্কে: <span class="br-p"><br><br></span>বাহিনীগণের সদাপ্রভু, ইস্রায়েলের ঈশ্বর, এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“ধিক্‌ নেবোকে, কারণ তা ধ্বংস হবে।<br> <span class="br-ind"><br><span class="indent">&nbsp;</span></span>কিরিয়াথয়িম অপমানিত ও পরহস্তগত হবে;<br> <span class="br-ind"><br><span class="indent">&nbsp;</span></span>সেই দুর্গ<sup class="fnm"><a name="fnm1" href="#fn1">1</a></sup> অবনমিত ও ভেঙে ফেলা হবে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>মোয়াবের আর প্রশংসা করা হবে না;<br> <span class="br-ind"><br><span class="indent">&nbsp;</span></span>হিষ্‌বোনে লোকেরা তার পতনের ষড়যন্ত্র করবে:<br> <span class="br-ind"><br><span class="indent">&nbsp;</span></span>‘এসো, আমরা ওই জাতিকে শেষ করে দিই।’<br> <span class="br-ind"><br><span class="indent">&nbsp;</span></span>ম্যাদমেন,<sup class="fnm"><a name="fnm2" href="#fn2">2</a></sup> তোমারও মুখ বন্ধ করা হবে;<br> <span class="br-ind"><br><span class="indent">&nbsp;</span></span>তরোয়াল তোমার পশ্চাদ্ধাবন করবে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হোরোণয়িম থেকে কান্নার শব্দ শোনো,<br> <span class="br-ind"><br><span class="indent">&nbsp;</span></span>সর্বনাশ ও মহাবিনাশের কান্না।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>মোয়াবকে ভেঙে ফেলা হবে;<br> <span class="br-ind"><br><span class="indent">&nbsp;</span></span>তার ছোটো শিশুরা<sup class="fnm"><a name="fnm3" href="#fn3">3</a></sup> কেঁদে উঠবে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তারা লূহীতের আরোহণ পথে উঠে যায়,<br> <span class="br-ind"><br><span class="indent">&nbsp;</span></span>ওঠার সময় তারা তীব্র রোদন করে;<br> <span class="br-ind"><br><span class="indent">&nbsp;</span></span>হোরোণয়িমের নেমে যাওয়ার পথে<br> <span class="br-ind"><br><span class="indent">&nbsp;</span></span>বিনাশের জন্য মনস্তাপের কান্না শোনা যাচ্ছে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তোমরা পালাও! তোমাদের প্রাণ বাঁচানোর জন্য দৌড়াও;<br> <span class="br-ind"><br><span class="indent">&nbsp;</span></span>তোমরা প্রান্তরের ঝোপঝাড়ের<sup class="fnm"><a name="fnm4" href="#fn4">4</a></sup> মতো হও।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমাদের নির্ভরতা ছিল তোমাদের কৃতকর্ম ও ঐশ্বর্যের উপর,<br> <span class="br-ind"><br><span class="indent">&nbsp;</span></span>তোমাদেরও বন্দি করে নিয়ে যাওয়া হবে,<br> <span class="br-ind"><br><span class="indent">&nbsp;</span></span>কমোশ-দেবতা নির্বাসনে যাবে<br> <span class="br-ind"><br><span class="indent">&nbsp;</span></span>তার পুরোহিত ও কর্মকর্তা সমেত।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>বিনাশক সব নগরের বিরুদ্ধে আসবে,<br> <span class="br-ind"><br><span class="indent">&nbsp;</span></span>কোনো নগর-ই রক্ষা পাবে না,<br> <span class="br-ind"><br><span class="indent">&nbsp;</span></span>তলভূমি বিনষ্ট হবে<br> <span class="br-ind"><br><span class="indent">&nbsp;</span></span>এবং সমভূমি উচ্ছিন্ন হবে,<br> <span class="br-ind"><br><span class="indent">&nbsp;</span></span>কারণ সদাপ্রভু এই কথা বলেছেন।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>মোয়াবের ভূমিতে লবণ ছড়িয়ে দাও,<br> <span class="br-ind"><br><span class="indent">&nbsp;</span></span>কারণ সে পরিত্যক্ত পড়ে থাকবে;<sup class="fnm"><a name="fnm5" href="#fn5">5</a></sup><br> <span class="br-ind"><br><span class="indent">&nbsp;</span></span>তার নগরগুলি হবে জনমানবহীন,<br> <span class="br-ind"><br><span class="indent">&nbsp;</span></span>আর কেউই তার মধ্যে বসবাস করবে না। <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“অভিশপ্ত হোক সেই মানুষ, যে শিথিলভাবে সদাপ্রভুর কাজ করে!<br> <span class="br-ind"><br><span class="indent">&nbsp;</span></span>অভিশপ্ত হোক সেই জন, যে তার তরোয়ালকে রক্তপাত করতে না দেয়! <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>“মোয়াব তার যৌবনকাল থেকে বিশ্রাম ভোগ করেছে,<br> <span class="br-ind"><br><span class="indent">&nbsp;</span></span>যেভাবে দ্রাক্ষারস তার তলানির উপরে স্থির থাকে,<br> <span class="br-ind"><br><span class="indent">&nbsp;</span></span>যখন এক পাত্র থেকে অন্য পাত্রে তা ঢালা হয় না,<br> <span class="br-ind"><br><span class="indent">&nbsp;</span></span>সে কখনও নির্বাসনে যায়নি।<br> <span class="br-ind"><br><span class="indent">&nbsp;</span></span>তাই তার স্বাদ পূর্বের মতোই থেকে গেছে,<br> <span class="br-ind"><br><span class="indent">&nbsp;</span></span>তার সুগন্ধের পরিবর্তন হয়নি।”<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সদাপ্রভু ঘোষণা করেন, “কিন্তু সেদিন আসন্ন,<br> <span class="br-ind"><br><span class="indent">&nbsp;</span></span>আমি তাদের প্রেরণ করব, যারা পাত্র থেকে ঢেলে দেয়,<br> <span class="br-ind"><br><span class="indent">&nbsp;</span></span>আর তারা তাকে ঢেলে দেবে;<br> <span class="br-ind"><br><span class="indent">&nbsp;</span></span>তারা তার পাত্রগুলি খালি করবে<br> <span class="br-ind"><br><span class="indent">&nbsp;</span></span>ও ঢালবার জগগুলি চুরমার করবে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তখন মোয়াব কমোশ-দেবতার জন্য লজ্জিত হবে,<br> <span class="br-ind"><br><span class="indent">&nbsp;</span></span>যেমন ইস্রায়েলের কুল লজ্জিত হয়েছিল<br> <span class="br-ind"><br><span class="indent">&nbsp;</span></span>যখন তারা বেথেলে স্থাপিত দেবতায় নির্ভর করেছিল। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>“তোমরা কেমন করে বলতে পারো, ‘আমরা যোদ্ধা,<br> <span class="br-ind"><br><span class="indent">&nbsp;</span></span>যুদ্ধে আমরা বীরত্ব দেখিয়েছি’?<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>মোয়াব ধ্বংস করা হবে ও তার নগরগুলি আক্রান্ত হবে;<br> <span class="br-ind"><br><span class="indent">&nbsp;</span></span>তাদের সেরা যুবকেরা বধ্যস্থানে নেমে যাবে,”<br> <span class="br-ind"><br><span class="indent">&nbsp;</span></span>রাজা এই কথা বলেন, যাঁর নাম বাহিনীগণের সদাপ্রভু।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>“মোয়াবের পতন এসে পড়েছে;<br> <span class="br-ind"><br><span class="indent">&nbsp;</span></span>দ্রুত এসে পড়বে তার দুর্যোগ।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তার চারপাশে থাকা লোকেরা, যারা তার খ্যাতির কথা জানো,<br> <span class="br-ind"><br><span class="indent">&nbsp;</span></span>তোমরা সবাই মোয়াবের জন্য বিলাপ করো।<br> <span class="br-ind"><br><span class="indent">&nbsp;</span></span>বলো, ‘পরাক্রমী রাজদণ্ড কেমন ভেঙে গেছে,<br> <span class="br-ind"><br><span class="indent">&nbsp;</span></span>সেই মহিমাময় কর্তৃত্ব কেমন ভেঙে পড়েছে!’ <span class="br-p"><br><br></span><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>“দীবোন-কন্যার অধিবাসীরা,<br> <span class="br-ind"><br><span class="indent">&nbsp;</span></span>তোমরা মহিমার আসন থেকে নেমে এসো<br> <span class="br-ind"><br><span class="indent">&nbsp;</span></span>ও শুকনো মাটির উপরে বসে পড়ো,<br> <span class="br-ind"><br><span class="indent">&nbsp;</span></span>কারণ যিনি মোয়াবকে ধ্বংস করেন,<br> <span class="br-ind"><br><span class="indent">&nbsp;</span></span>তিনি তোমাদের বিরুদ্ধে আসবেন<br> <span class="br-ind"><br><span class="indent">&nbsp;</span></span>ও তোমাদের সুরক্ষিত নগরগুলি ধ্বংস করবেন।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তোমরা, যারা অরোয়েরে বসবাস করো,<br> <span class="br-ind"><br><span class="indent">&nbsp;</span></span>তোমরা রাস্তায় এসে দাঁড়াও ও দেখো।<br> <span class="br-ind"><br><span class="indent">&nbsp;</span></span>পলায়মান পুরুষ ও পলাতক স্ত্রীকে জিজ্ঞাসা করো,<br> <span class="br-ind"><br><span class="indent">&nbsp;</span></span>তাদের কাছে জানতে চাও, ‘কী হয়েছে?’<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মোয়াব অপমানিত হয়েছে, কারণ সে ভেঙে পড়েছে।<br> <span class="br-ind"><br><span class="indent">&nbsp;</span></span>তোমরা বিলাপ করো ও কান্নায় ভেঙে পড়ো!<br> <span class="br-ind"><br><span class="indent">&nbsp;</span></span>অর্ণোন নদীর তীরে ঘোষণা করো,<br> <span class="br-ind"><br><span class="indent">&nbsp;</span></span>মোয়াব ধ্বংস হয়েছে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সমভূমিতে বিচারদণ্ড এসে গেছে—<br> <span class="br-ind"><br><span class="indent">&nbsp;</span></span>হোলন, যহস ও মেফাতে,<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>দীবোন, নেবো ও বেথ-দিব্লাথয়িমে,<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কিরিয়াথয়িম, বেথ-গামূল ও বেথ-মিয়োনে,<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>করিয়োৎ ও বস্রায়—<br> <span class="br-ind"><br><span class="indent">&nbsp;</span></span>দূরে ও নিকটে, মোয়াবের সব নগরে।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>মোয়াবের শৃঙ্গ<sup class="fnm"><a name="fnm6" href="#fn6">6</a></sup> কেটে ফেলা হয়েছে;<br> <span class="br-ind"><br><span class="indent">&nbsp;</span></span>তার হাত ভেঙে গেছে,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন। <span class="br-p"><br><br></span><br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>“তাকে মত্ত করো,<br> <span class="br-ind"><br><span class="indent">&nbsp;</span></span>কারণ সে সদাপ্রভুর বিরুদ্ধে বড়াই করেছে।<br> <span class="br-ind"><br><span class="indent">&nbsp;</span></span>মোয়াব তার বমিতে গড়াগড়ি দিক,<br> <span class="br-ind"><br><span class="indent">&nbsp;</span></span>সে সকলের বিদ্রুপের পাত্র হোক।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>ইস্রায়েল কি তোমার বিদ্রুপের পাত্র ছিল না?<br> <span class="br-ind"><br><span class="indent">&nbsp;</span></span>সে কি চোরদের মধ্যে ধরা পড়েছিল<br> <span class="br-ind"><br><span class="indent">&nbsp;</span></span>যে নিন্দাসূচক অবজ্ঞায় তুমি মাথা নাড়িয়েছিলে,<br> <span class="br-ind"><br><span class="indent">&nbsp;</span></span>যখনই তার সম্পর্কে বলতে কোনও কথা?<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তোমরা যারা মোয়াবে বসবাস করো,<br> <span class="br-ind"><br><span class="indent">&nbsp;</span></span>তোমরা নগরগুলি ছেড়ে বড়ো বড়ো পাথরের মধ্যে গিয়ে থাকো।<br> <span class="br-ind"><br><span class="indent">&nbsp;</span></span>তোমরা কপোতের মতো হও,<br> <span class="br-ind"><br><span class="indent">&nbsp;</span></span>যে তার বাসা গুহার মুখে তৈরি করে। <span class="br-p"><br><br></span><br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>“আমরা মোয়াবের অহংকারের কথা শুনেছি,<br> <span class="br-ind"><br><span class="indent">&nbsp;</span></span>তার লাগামছাড়া দম্ভ ও কল্পনার কথা,<br> <span class="br-ind"><br><span class="indent">&nbsp;</span></span>তার অশিষ্টতা, অহংকার ও ঔদ্ধত্য<br> <span class="br-ind"><br><span class="indent">&nbsp;</span></span>এবং তার তাচ্ছিল্যপূর্ণ মনোভাবের কথা।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>আমি তার অশিষ্টতার কথা জানি, কিন্তু তা কিছুই নয়,” সদাপ্রভু এই কথা বলেন,<br> <span class="br-ind"><br><span class="indent">&nbsp;</span></span>“তার দর্প কোনো কাজের নয়।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তাই আমি মোয়াবের জন্য বিলাপ করি,<br> <span class="br-ind"><br><span class="indent">&nbsp;</span></span>সমস্ত মোয়াবের জন্য আর্তনাদ করি,<br> <span class="br-ind"><br><span class="indent">&nbsp;</span></span>কীর্‌-হেরসের লোকদের জন্য কাতরোক্তি করি।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>ওহে সিব্‌মার দ্রাক্ষালতা সব,<br> <span class="br-ind"><br><span class="indent">&nbsp;</span></span>আমি তোমার জন্য কাঁদি, যেমন যাসের কাঁদে।<br> <span class="br-ind"><br><span class="indent">&nbsp;</span></span>তোমার শাখাগুলি তো সাগর পর্যন্ত বিস্তৃত;<br> <span class="br-ind"><br><span class="indent">&nbsp;</span></span>সেগুলি যাসের সমুদ্র পর্যন্ত পৌঁছেছে।<br> <span class="br-ind"><br><span class="indent">&nbsp;</span></span>বিনাশকারীরা হামলে পড়েছে<br> <span class="br-ind"><br><span class="indent">&nbsp;</span></span>তোমার পাকা ফল ও আঙুরগুলির উপর।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>মোয়াবের ফলের বাগান ও মাঠ থেকে<br> <span class="br-ind"><br><span class="indent">&nbsp;</span></span>আনন্দ ও আমোদ অন্তর্হিত হয়েছে।<br> <span class="br-ind"><br><span class="indent">&nbsp;</span></span>আমি মাড়াই যন্ত্রগুলি থেকে আঙুররসের প্রবাহ বন্ধ করেছি;<br> <span class="br-ind"><br><span class="indent">&nbsp;</span></span>কেউই তা আনন্দরবের সঙ্গে মাড়াই করে না।<br> <span class="br-ind"><br><span class="indent">&nbsp;</span></span>যদিও সেখানে চিৎকারের শব্দ শোনা যায়,<br> <span class="br-ind"><br><span class="indent">&nbsp;</span></span>সেগুলি কিন্তু আনন্দের ধ্বনি নয়। <span class="br-p"><br><br></span><br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>“তাদের কান্নার শব্দ বৃদ্ধি পাচ্ছে<br> <span class="br-ind"><br><span class="indent">&nbsp;</span></span>হিষ্‌বোন থেকে ইলিয়ালী ও যহস পর্যন্ত,<br> <span class="br-ind"><br><span class="indent">&nbsp;</span></span>সোয়র থেকে হোরোণয়িম ও ইগ্লৎ-শলিশীয়া পর্যন্ত,<br> <span class="br-ind"><br><span class="indent">&nbsp;</span></span>কারণ এমনকি, নিম্রীমের জলও শুকিয়ে গেছে।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>মোয়াবে যারা উঁচু স্থানগুলিতে নৈবেদ্য উৎসর্গ করে,<br> <span class="br-ind"><br><span class="indent">&nbsp;</span></span>যারা তাদের দেবদেবীর উদ্দেশ্যে ধূপদাহ করে,<br> <span class="br-ind"><br><span class="indent">&nbsp;</span></span>আমি তাদের শেষ করে দেব,” সদাপ্রভু এই কথা বলেন।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>“তাই আমার প্রাণ মোয়াবের জন্য বাঁশির সুরের মতো বিলাপ করে;<br> <span class="br-ind"><br><span class="indent">&nbsp;</span></span>তা কীর্‌-হেরসের লোকদের জন্য বাঁশির সুরের মতো বিলাপ করে।<br> <span class="br-ind"><br><span class="indent">&nbsp;</span></span>তাদের আহরিত ঐশ্বর্য শেষ হয়েছে।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>সবার মস্তক মুণ্ডন করা,<br> <span class="br-ind"><br><span class="indent">&nbsp;</span></span>প্রত্যেকের দাড়ি কামানো হয়েছে;<br> <span class="br-ind"><br><span class="indent">&nbsp;</span></span>প্রত্যেকের হাত অস্ত্রের আঘাতে ফালাফালা করা হয়েছে,<br> <span class="br-ind"><br><span class="indent">&nbsp;</span></span>তাদের সবার কোমরে রয়েছে শোকের কাপড় জড়ানো।<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>মোয়াবের সমস্ত গৃহের ছাদে<br> <span class="br-ind"><br><span class="indent">&nbsp;</span></span>এবং প্রকাশ্য স্থানের চকগুলিতে,<br> <span class="br-ind"><br><span class="indent">&nbsp;</span></span>কেবলমাত্র শোকের ধ্বনি ছাড়া আর কিছু নেই,<br> <span class="br-ind"><br><span class="indent">&nbsp;</span></span>কারণ আমি মোয়াবকে ভেঙে ফেলেছি,<br> <span class="br-ind"><br><span class="indent">&nbsp;</span></span>কোনো পাত্রের মতো, যা আর কেউ চায় না,”<br> <span class="br-ind"><br><span class="indent">&nbsp;</span></span>একথা সদাপ্রভু বলেন।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>“সে কেমন চূর্ণ হয়েছে! তারা কেমন বিলাপ করে!<br> <span class="br-ind"><br><span class="indent">&nbsp;</span></span>মোয়াব কেমন লজ্জায় তার পিঠ ফেরায়!<br> <span class="br-ind"><br><span class="indent">&nbsp;</span></span>মোয়াব হয়েছে এক উপহাসের পাত্র,<br> <span class="br-ind"><br><span class="indent">&nbsp;</span></span>তার চারপাশের লোকদের কাছে এক বিভীষিকার মতো।”<br></div>
<div class="v" id="v40"><span class="vn">40</span> <span class="br-p"><br><br></span>সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“দেখো, মোয়াবের উপরে ডানা বিস্তার করে<br> <span class="br-ind"><br><span class="indent">&nbsp;</span></span>এক ঈগল নিচে নেমে আসছে।<br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>এর নগরগুলি<sup class="fnm"><a name="fnm7" href="#fn7">7</a></sup> অধিকৃত হবে,<br> <span class="br-ind"><br><span class="indent">&nbsp;</span></span>এর দুর্গগুলির দখল নেওয়া হবে।<br> <span class="br-ind"><br><span class="indent">&nbsp;</span></span>সেদিন মোয়াবের যোদ্ধাদের হৃদয়<br> <span class="br-ind"><br><span class="indent">&nbsp;</span></span>প্রসববেদনাগ্রস্ত নারীর মতো হবে।<br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>মোয়াব জাতিগতভাবে বিনষ্ট হবে,<br> <span class="br-ind"><br><span class="indent">&nbsp;</span></span>কারণ সে সদাপ্রভুর বিরুদ্ধে বড়াই করেছে।<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>ওহে মোয়াবের জনগণ,<br> <span class="br-ind"><br><span class="indent">&nbsp;</span></span>আতঙ্ক, গর্ত ও ফাঁদ তোমাদের জন্য অপেক্ষা করছে,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>“আতঙ্ক থেকে যে পালায়,<br> <span class="br-ind"><br><span class="indent">&nbsp;</span></span>সে গর্তে পড়ে যাবে,<br> <span class="br-ind"><br><span class="indent">&nbsp;</span></span>যে গর্ত থেকে উঠে আসে,<br> <span class="br-ind"><br><span class="indent">&nbsp;</span></span>সে ফাঁদে ধরা পড়বে;<br> <span class="br-ind"><br><span class="indent">&nbsp;</span></span>কারণ আমি মোয়াবের উপরে<br> <span class="br-ind"><br><span class="indent">&nbsp;</span></span>তার শাস্তির বছর নিয়ে আসব,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন। <span class="br-p"><br><br></span><br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>“পলাতকেরা হিষ্‌বোনের ছায়াতলে<br> <span class="br-ind"><br><span class="indent">&nbsp;</span></span>অসহায়ের মতো দাঁড়িয়ে থাকবে,<br> <span class="br-ind"><br><span class="indent">&nbsp;</span></span>কারণ হিষ্‌বোন থেকে একটি আগুন বের হয়েছে,<br> <span class="br-ind"><br><span class="indent">&nbsp;</span></span>সীহোনের মধ্য থেকে নির্গত হয়েছে এক অগ্নিশিখা;<br> <span class="br-ind"><br><span class="indent">&nbsp;</span></span>তা দগ্ধ করবে মোয়াবের কপাল<br> <span class="br-ind"><br><span class="indent">&nbsp;</span></span>ও কোলাহলকারী দাম্ভিকদের মাথার খুলি।<br></div>
<div class="v" id="v46"><span class="vn">46</span> <span class="br-ind"><br><span class="indent">&nbsp;</span></span>হে মোয়াব, ধিক্‌ তোমাকে!<br> <span class="br-ind"><br><span class="indent">&nbsp;</span></span>কমোশ-দেবতার লোকেরা ধ্বংস হয়েছে;<br> <span class="br-ind"><br><span class="indent">&nbsp;</span></span>তোমার পুত্রেরা নির্বাসিত হয়েছে<br> <span class="br-ind"><br><span class="indent">&nbsp;</span></span>ও তোমার কন্যারা বন্দি হয়েছে। <span class="br-p"><br><br></span><br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>“তবুও, ভবিষ্যৎকালে<br> <span class="br-ind"><br><span class="indent">&nbsp;</span></span>আমি মোয়াবের অবস্থার পরিবর্তন ঘটাব,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br> <span class="br-p"><br><br></span>মোয়াবের বিচারদণ্ডের কথা এই পর্যন্ত।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু: মিস্‌গব।</div>
<div class="fn"><sup class="fnt"><a name="fn2" href="#fnm2">2</a></sup> ম্যাদমেন শব্দটি হিব্রু “নীরব ” শব্দটির মতো শোনায়। শব্দটি ইংরাজি “ম্যাড্‌মেন” শব্দের সঙ্গে গুলিয়ে ফেলা ঠিক হবে না।</div>
<div class="fn"><sup class="fnt"><a name="fn3" href="#fnm3">3</a></sup> গ্রিক সংস্করণে বলা হয়েছে: তার কান্না সুদূর সোয়র পর্যন্ত শোনা যাচ্ছে।</div>
<div class="fn"><sup class="fnt"><a name="fn4" href="#fnm4">4</a></sup> বা, অরোয়েরের মতো হও। মূল হিব্রু শব্দটির অর্থ অনিশ্চিত।</div>
<div class="fn"><sup class="fnt"><a name="fn5" href="#fnm5">5</a></sup> অথবা, “মোয়াবকে দুটি ডানা দাও, কারণ সে উড়ে পালিয়ে যাবে।”</div>
<div class="fn"><sup class="fnt"><a name="fn6" href="#fnm6">6</a></sup> “শৃঙ্গ” এখানে শক্তির প্রতীক।</div>
<div class="fn"><sup class="fnt"><a name="fn7" href="#fnm7">7</a></sup> হিব্রু: করিয়োৎ</div>
</div>
<!-- PARSED ABOVE; EDITING MAY BREAK PARSER -->
</body></html>