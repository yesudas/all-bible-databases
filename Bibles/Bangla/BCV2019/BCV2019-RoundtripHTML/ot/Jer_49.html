<html><head>
<meta http-equiv="Content-Type" content="text/html;charset=utf-8" />
<title>Jer 49 &ndash; যিরমিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 49);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_47.html">47</a> <a href="Jer_48.html">48</a> <b>49</b> <a href="Jer_50.html">50</a> <a href="Jer_51.html">51</a> <a href="Jer_52.html">52</a> </div><hr>
<h1>Jer 49</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অম্মোনীয়দের সম্পর্কে ভাববাণী</h2><span class="vn">1</span> <span class="br-p"><br><br></span>অম্মোনীয়দের সম্পর্কে: <span class="br-p"><br><br></span>সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“ইস্রায়েলের কি কোনো পুত্র নেই?<br> <span class="br-ind"><br><span class="indent">&nbsp;</span></span>তার কি কোনো উত্তরাধিকারী নেই?<br> <span class="br-ind"><br><span class="indent">&nbsp;</span></span>তাহলে মোলক-দেবতা কেন গাদের এলাকা হস্তগত করেছে?<br> <span class="br-ind"><br><span class="indent">&nbsp;</span></span>কেন তার লোকেরা এর নগরগুলিতে বসবাস করে?<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কিন্তু সেই দিনগুলি আসছে,” সদাপ্রভু এই কথা বলেন,<br> <span class="br-ind"><br><span class="indent">&nbsp;</span></span>“যখন অম্মোনীয়দের রব্বা নগরের বিরুদ্ধে<br> <span class="br-ind"><br><span class="indent">&nbsp;</span></span>আমি রণহুঙ্কার শোনাব;<br> <span class="br-ind"><br><span class="indent">&nbsp;</span></span>তা তখন এক ধ্বংসস্তূপ হবে,<br> <span class="br-ind"><br><span class="indent">&nbsp;</span></span>আর চারপাশের গ্রামগুলিতে আগুন লাগিয়ে দেওয়া হবে।<br> <span class="br-ind"><br><span class="indent">&nbsp;</span></span>তখন ইস্রায়েল তাদের তাড়িয়ে দেবে,<br> <span class="br-ind"><br><span class="indent">&nbsp;</span></span>একদিন যারা তাদের তাড়িয়ে দিয়েছিল,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>“হে হিষ্‌বোন, বিলাপ করো, কারণ অয় নগর ধ্বংস হল!<br> <span class="br-ind"><br><span class="indent">&nbsp;</span></span>ওহে রব্বার অধিবাসীরা, তোমরা হাহাকার করো!<br> <span class="br-ind"><br><span class="indent">&nbsp;</span></span>শোকবস্ত্র পরে তোমরা শোকপ্রকাশ করো;<br> <span class="br-ind"><br><span class="indent">&nbsp;</span></span>প্রাচীরগুলির ভেতরে এদিক ওদিক ছুটোছুটি করো,<br> <span class="br-ind"><br><span class="indent">&nbsp;</span></span>কারণ মোলক-দেবতা তার যাজক<br> <span class="br-ind"><br><span class="indent">&nbsp;</span></span>ও কর্মকর্তাদের সঙ্গে নির্বাসনে যাবে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>কেন তোমরা তোমাদের উপত্যকাগুলির জন্য,<br> <span class="br-ind"><br><span class="indent">&nbsp;</span></span>তোমাদের উর্বর উপত্যকাগুলির জন্য গর্ব করো?<br> <span class="br-ind"><br><span class="indent">&nbsp;</span></span>হে অবিশ্বস্ত অম্মোন কন্যা,<br> <span class="br-ind"><br><span class="indent">&nbsp;</span></span>তুমি তোমার ঐশ্বর্যে নির্ভর করে বলো,<br> <span class="br-ind"><br><span class="indent">&nbsp;</span></span>‘কে আমাকে আক্রমণ করবে?’<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমার চারপাশে যারা আছে,<br> <span class="br-ind"><br><span class="indent">&nbsp;</span></span>তাদের কাছ থেকে আমি তোমার উপরে আতঙ্ক সৃষ্টি করব,”<br> <span class="br-ind"><br><span class="indent">&nbsp;</span></span>প্রভু, বাহিনীগণের সদাপ্রভু এই কথা বলেন।<br> <span class="br-ind"><br><span class="indent">&nbsp;</span></span>“তোমাদের সবাইকেই তাড়িয়ে দেওয়া হবে,<br> <span class="br-ind"><br><span class="indent">&nbsp;</span></span>কেউই আর পলাতকদের সংগ্রহ করবে না। <span class="br-p"><br><br></span><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>“তবুও পরবর্তী সময়ে, আমি অম্মোনীয়দের<br> <span class="br-ind"><br><span class="indent">&nbsp;</span></span>দুর্দশার পরিবর্তন করব,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
<div class="v" id="v7"><h2>ইদোম সম্পর্কে ভাববাণী</h2><span class="vn">7</span> <span class="br-p"><br><br></span>ইদোম সম্পর্কে: <span class="br-p"><br><br></span>বাহিনীগণের সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“তৈমনে কি আর প্রজ্ঞা নেই?<br> <span class="br-ind"><br><span class="indent">&nbsp;</span></span>বিচক্ষণেরা কি পরামর্শ দেওয়া শেষ করেছেন?<br> <span class="br-ind"><br><span class="indent">&nbsp;</span></span>তাঁদের প্রজ্ঞা কি ক্ষয়প্রাপ্ত হয়েছে?<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তোমরা যারা দদানে বসবাস করো,<br> <span class="br-ind"><br><span class="indent">&nbsp;</span></span>পিছন ফিরে পালাও, গভীর গুহায় গিয়ে লুকাও,<br> <span class="br-ind"><br><span class="indent">&nbsp;</span></span>কারণ আমি এষৌকে শাস্তি দেওয়ার সময়,<br> <span class="br-ind"><br><span class="indent">&nbsp;</span></span>তার কুলে বিপর্যয় নিয়ে আসব।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যদি আঙুর চয়নকারীরা তোমার কাছে এসেছিল,<br> <span class="br-ind"><br><span class="indent">&nbsp;</span></span>তারা কিছু আঙুর কি ছেড়ে দেয়নি?<br> <span class="br-ind"><br><span class="indent">&nbsp;</span></span>যদি চোরেরা রাত্রিবেলা এসেছিল,<br> <span class="br-ind"><br><span class="indent">&nbsp;</span></span>তাহলে তারা যতটা চায়, ততটাই কি হরণ করেনি?<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমি কিন্তু এষৌর এলাকা জনমানবহীন করব;<br> <span class="br-ind"><br><span class="indent">&nbsp;</span></span>আমি তার লুকানোর জায়গাগুলি প্রকাশ করে দেব,<br> <span class="br-ind"><br><span class="indent">&nbsp;</span></span>যেন সে নিজেকে লুকিয়ে রাখতে না পারে।<br> <span class="br-ind"><br><span class="indent">&nbsp;</span></span>তার সহযোগীরা ও প্রতিবেশীরা<br> <span class="br-ind"><br><span class="indent">&nbsp;</span></span>এবং তার সশস্ত্র পুরুষেরা বিনষ্ট হবে,<br> <span class="br-ind"><br><span class="indent">&nbsp;</span></span>আর তার বিষয় বলার আর কেউ থাকবে না।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>‘তোমার অনাথ ছেলেমেয়েদের ছেড়ে যাও; আমি তাদের প্রাণরক্ষা করব।<br> <span class="br-ind"><br><span class="indent">&nbsp;</span></span>তোমার বিধবারাও আমার উপরে নির্ভর করতে পারে।’ ”<br></div>
<div class="v" id="v12"><span class="vn">12</span> <span class="br-p"><br><br></span>সদাপ্রভু এই কথা বলেন: “যদি নির্দোষ মানুষরা কষ্টভোগ করে, তাহলে তোমরা অবশ্যই আরও কত না কষ্টভোগ করবে?<sup class="fnm"><a name="fnm1" href="#fn1">1</a></sup> বিচারদণ্ডের এই পেয়ালা তোমাদের নিশ্চয়ই পান করতে হবে।”</div>
<div class="v" id="v13"><span class="vn">13</span> সদাপ্রভু বলেন, “আমি নিজের নামেই শপথ করে বলছি, বস্রা ধ্বংসস্তূপে পরিণত হবে। তা হবে বিভীষিকার, দুর্নামের ও অভিশাপের আস্পদ। এর সব নগর চিরকালের জন্য ধ্বংস হয়ে পড়ে থাকবে।”</div>
<div class="v" id="v14"><span class="vn">14</span> <span class="br-p"><br><br></span><span class="br-ind"><br><span class="indent">&nbsp;</span></span>আমি সদাপ্রভুর কাছ থেকে এক বাক্য শুনেছি:<br> <span class="br-ind"><br><span class="indent">&nbsp;</span></span>জাতিগুলির কাছে এক দূত একথা বলার জন্য প্রেরিত হয়েছে,<br> <span class="br-ind"><br><span class="indent">&nbsp;</span></span>“ইদোমের বিরুদ্ধে এক মিত্রবাহিনী গড়ে তোলো!<br> <span class="br-ind"><br><span class="indent">&nbsp;</span></span>তোমরা যুদ্ধের জন্য প্রস্তুত হও!” <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>“এবার আমি তোমাকে সব জাতির মধ্যে ক্ষুদ্র করব,<br> <span class="br-ind"><br><span class="indent">&nbsp;</span></span>তুমি মানবসমাজে অবজ্ঞাত হবে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তুমি যে বড়ো বড়ো পাথরের ফাটলে বসবাস করো,<br> <span class="br-ind"><br><span class="indent">&nbsp;</span></span>তোমরা যারা পাহাড়ের উঁচু উঁচু স্থানের অধিকারী,<br> <span class="br-ind"><br><span class="indent">&nbsp;</span></span>তোমরা অন্যদের মধ্যে যে আতঙ্ক ছড়িয়ে থাকো<br> <span class="br-ind"><br><span class="indent">&nbsp;</span></span>সেই কারণে ও তোমার অহংকারের জন্য, তুমি নিজেই প্রতারিত হয়েছ।<br> <span class="br-ind"><br><span class="indent">&nbsp;</span></span>যদিও তুমি ঈগলের মতো অনেক উঁচুতে তোমার বাসস্থান নির্মাণ করো,<br> <span class="br-ind"><br><span class="indent">&nbsp;</span></span>সেখান থেকে আমি তোমাকে নামিয়ে আনব,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>“ইদোম হবে এক বিভীষিকার পাত্র;<br> <span class="br-ind"><br><span class="indent">&nbsp;</span></span>যারাই তার পাশ দিয়ে যাবে,<br> <span class="br-ind"><br><span class="indent">&nbsp;</span></span>তারা তার ক্ষতসকলের জন্য বিস্মিত হয়ে তার নিন্দা করবে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>যেমন সদোম ও ঘমোরা<br> <span class="br-ind"><br><span class="indent">&nbsp;</span></span>তাদের চারপাশের নগরগুলি সমেত উৎপাটিত হয়েছিল,” সদাপ্রভু এই কথা বলেন,<br> <span class="br-ind"><br><span class="indent">&nbsp;</span></span>“সেইরকম, ইদোমেও কেউ বেঁচে থাকবে না,<br> <span class="br-ind"><br><span class="indent">&nbsp;</span></span>কোনো মানুষই সেখানে বসবাস করবে না। <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>“জর্ডনের জঙ্গলের মধ্য থেকে সিংহের মতো<br> <span class="br-ind"><br><span class="indent">&nbsp;</span></span>সে সমৃদ্ধ চারণভূমির উপরে আসবে।<br> <span class="br-ind"><br><span class="indent">&nbsp;</span></span>আমি ইদোমকে এক নিমেষে তারই দেশে তাড়া করব,<br> <span class="br-ind"><br><span class="indent">&nbsp;</span></span>কে সেই মনোনীত জন যাকে আমি তার উপরে নিযুক্ত করব?<br> <span class="br-ind"><br><span class="indent">&nbsp;</span></span>আমার মতো আর কে আছে? কে আমার প্রতিদ্বন্দ্বী হতে পারে?<br> <span class="br-ind"><br><span class="indent">&nbsp;</span></span>কোনো মেষপালক আমার বিরুদ্ধে দাঁড়াতে পারে?” <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>সেই কারণে শোনো, সদাপ্রভু ইদোমের বিরুদ্ধে কী পরিকল্পনা করেছেন,<br> <span class="br-ind"><br><span class="indent">&nbsp;</span></span>যারা তৈমনে বসবাস করে, তাদের জন্য তাঁর অভিপ্রায় কী:<br> <span class="br-ind"><br><span class="indent">&nbsp;</span></span>পালের শাবকদের টেনে নিয়ে যাওয়া হবে;<br> <span class="br-ind"><br><span class="indent">&nbsp;</span></span>তাদের কারণেই তিনি তাদের চারণভূমি সম্পূর্ণরূপে ধ্বংস করা হবে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তাদের পতনের কারণে সমস্ত পৃথিবী কম্পিত হবে;<br> <span class="br-ind"><br><span class="indent">&nbsp;</span></span>তাদের কান্না লোহিত সাগর<sup class="fnm"><a name="fnm2" href="#fn2">2</a></sup> পর্যন্ত প্রতিধ্বনিত হবে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>দেখো! একটি ঈগল উঁচুতে উড়বে ও চকিতে আক্রমণ হানবে,<br> <span class="br-ind"><br><span class="indent">&nbsp;</span></span>সে তার ডানা বস্রার উপরে মেলে ধরবে।<br> <span class="br-ind"><br><span class="indent">&nbsp;</span></span>সেদিন, ইদোমের যোদ্ধাদের হৃদয়,<br> <span class="br-ind"><br><span class="indent">&nbsp;</span></span>প্রসববেদনাগ্রস্ত স্ত্রীর হৃদয়ের মতো হবে।<br></div>
<div class="v" id="v23"><h2>দামাস্কাস সম্পর্কে ভাববাণী</h2><span class="vn">23</span> <span class="br-p"><br><br></span>দামাস্কাস সম্পর্কে: <span class="br-p"><br><br></span><span class="br-ind"><br><span class="indent">&nbsp;</span></span>“হমাৎ ও অর্পদ ভয়ে ব্যাকুল হয়েছে,<br> <span class="br-ind"><br><span class="indent">&nbsp;</span></span>কারণ তারা মন্দ সংবাদ শুনেছে।<br> <span class="br-ind"><br><span class="indent">&nbsp;</span></span>তারা হতাশ হয়েছে,<br> <span class="br-ind"><br><span class="indent">&nbsp;</span></span>অশান্ত সমুদ্রের মতো তারা অধীর হয়েছে।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>দামাস্কাস অক্ষম হয়েছে,<br> <span class="br-ind"><br><span class="indent">&nbsp;</span></span>সে পিছন ফিরে পালিয়েছে<br> <span class="br-ind"><br><span class="indent">&nbsp;</span></span>কারণ আতঙ্ক তাকে ঘিরে ধরেছে;<br> <span class="br-ind"><br><span class="indent">&nbsp;</span></span>মনস্তাপ ও মর্মবেদনায় সে আচ্ছন্ন হয়েছে<br> <span class="br-ind"><br><span class="indent">&nbsp;</span></span>যেমন কোনো প্রসববেদনাগ্রস্ত নারী হয়।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>সুখ্যাতিপূর্ণ এই নগর, যে আমার আনন্দের কারণস্বরূপ,<br> <span class="br-ind"><br><span class="indent">&nbsp;</span></span>কেন এ পরিত্যক্ত হয়নি?<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>নিশ্চয়ই, তার যুবকেরা পথে পথে পড়ে থাকবে,<br> <span class="br-ind"><br><span class="indent">&nbsp;</span></span>সেদিন তার সব সৈন্য নিথর পড়ে থাকবে,”<br> <span class="br-ind"><br><span class="indent">&nbsp;</span></span>বাহিনীগণের সদাপ্রভু এই কথা বলেন।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>“আমি দামাস্কাসের সব প্রাচীরে আগুন লাগাব;<br> <span class="br-ind"><br><span class="indent">&nbsp;</span></span>তা বিন্‌হদদের দুর্গগুলিকে গ্রাস করবে।”<br></div>
<div class="v" id="v28"><h2>কেদর ও হাৎসোর সম্পর্কে ভাববাণী</h2><span class="vn">28</span> <span class="br-p"><br><br></span>ব্যাবিলনের রাজা নেবুখাদনেজার যাদের আক্রমণ করেছিলেন, সেই কেদর ও হাৎসোরের রাজ্যগুলি সম্পর্কে: <span class="br-p"><br><br></span>সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“ওঠো, ও কেদরকে আক্রমণ করো<br> <span class="br-ind"><br><span class="indent">&nbsp;</span></span>এবং পূর্বদিকের সব লোককে ধ্বংস করো।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তাদের তাঁবুগুলি ও তাদের পশুপাল হরণ করা হবে;<br> <span class="br-ind"><br><span class="indent">&nbsp;</span></span>তাদের সব জিনিসপত্র ও উটগুলি সমেত<br> <span class="br-ind"><br><span class="indent">&nbsp;</span></span>তারা তাদের সঙ্গে নিয়ে যাবে।<br> <span class="br-ind"><br><span class="indent">&nbsp;</span></span>লোকেরা চিৎকার করে তাদের বলবে,<br> <span class="br-ind"><br><span class="indent">&nbsp;</span></span>‘চারদিকেই ভয়ের পরিবেশ!’ <span class="br-p"><br><br></span><br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>“তাড়াতাড়ি পালিয়ে যাও!<br> <span class="br-ind"><br><span class="indent">&nbsp;</span></span>হাৎসোরে বসবাসকারী তোমরা দুর্গম গুহাগুলিতে গিয়ে থাকো,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br> <span class="br-ind"><br><span class="indent">&nbsp;</span></span>“ব্যাবিলনের রাজা নেবুখাদনেজার তোমার বিরুদ্ধে ষড়যন্ত্র করেছে;<br> <span class="br-ind"><br><span class="indent">&nbsp;</span></span>সে তোমার বিরুদ্ধে এক পরিকল্পনা রচনা করেছে। <span class="br-p"><br><br></span><br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>“ওঠো ও সেই নিশ্চিন্ত জাতিকে আক্রমণ করো,<br> <span class="br-ind"><br><span class="indent">&nbsp;</span></span>যে নির্ভয়ে বসবাস করে,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন,<br> <span class="br-ind"><br><span class="indent">&nbsp;</span></span>“সেই জাতির নগরে কোনো ফটক নেই, অর্গলও নেই,<br> <span class="br-ind"><br><span class="indent">&nbsp;</span></span>তার লোকেরা নিরিবিলিতে বসবাস করে।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>তাদের উটগুলি হবে লুটের বস্তু,<br> <span class="br-ind"><br><span class="indent">&nbsp;</span></span>তাদের বিশাল পশুপাল লুট করা হবে।<br> <span class="br-ind"><br><span class="indent">&nbsp;</span></span>দূরবর্তী স্থানে<sup class="fnm"><a name="fnm3" href="#fn3">3</a></sup> থাকা লোকেদের আমি চারপাশে ছড়িয়ে দেব,<br> <span class="br-ind"><br><span class="indent">&nbsp;</span></span>সবদিক থেকে আমি তাদের উপরে বিপর্যয় নিয়ে আসব,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>“হাৎসোর হবে শিয়ালদের বাসস্থান,<br> <span class="br-ind"><br><span class="indent">&nbsp;</span></span>চিরকালের জন্য পরিত্যক্ত এক স্থান।<br> <span class="br-ind"><br><span class="indent">&nbsp;</span></span>কেউ সেখানে থাকবে না;<br> <span class="br-ind"><br><span class="indent">&nbsp;</span></span>কোনো মানুষই সেখানে বসবাস করবে না।”<br></div>
<div class="v" id="v34"><h2>এলম সম্পর্কে ভাববাণী</h2><span class="vn">34</span> <span class="br-p"><br><br></span>যিহূদার রাজা সিদিকিয়ের রাজত্বের প্রথমদিকে, এলম সম্পর্কে সদাপ্রভুর এই বাক্য ভাববাদী যিরমিয়ের কাছে উপস্থিত হল।</div>
<div class="v" id="v35"><span class="vn">35</span> <span class="br-p"><br><br></span>সর্বশক্তিমান সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“দেখো, আমি এলমের শক্তির মুখ্য অবলম্বন,<br> <span class="br-ind"><br><span class="indent">&nbsp;</span></span>তাদের ধনুক ভেঙে ফেলব।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>আমি আকাশমণ্ডলের চার প্রান্ত থেকে<br> <span class="br-ind"><br><span class="indent">&nbsp;</span></span>এলমের বিরুদ্ধে চার বায়ু প্রেরণ করব;<br> <span class="br-ind"><br><span class="indent">&nbsp;</span></span>আমি চার বায়ুর উদ্দেশে তাদের ছড়িয়ে ফেলব,<br> <span class="br-ind"><br><span class="indent">&nbsp;</span></span>এমন কোনো জাতি থাকবে না,<br> <span class="br-ind"><br><span class="indent">&nbsp;</span></span>যেখানে এলমের নির্বাসিত কেউ যাবে না।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>আমি এলমের শত্রুদের সামনে,<br> <span class="br-ind"><br><span class="indent">&nbsp;</span></span>যারা তাদের প্রাণনাশ করতে চায়,<br> <span class="br-ind"><br><span class="indent">&nbsp;</span></span>তাদের সামনে আমি তাদের চূর্ণ করব;<br> <span class="br-ind"><br><span class="indent">&nbsp;</span></span>আমি তাদের উপরে বিপর্যয়,<br> <span class="br-ind"><br><span class="indent">&nbsp;</span></span>এমনকি, আমার ভয়ংকর ক্রোধ বর্ষণ করব,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br> <span class="br-ind"><br><span class="indent">&nbsp;</span></span>“আমি তরোয়াল নিয়ে তাদের পিছনে তাড়া করে যাব,<br> <span class="br-ind"><br><span class="indent">&nbsp;</span></span>যতক্ষণ না আমি তাদের শেষ করে দিই।<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>আমি এলমে আমার সিংহাসন স্থাপন করব,<br> <span class="br-ind"><br><span class="indent">&nbsp;</span></span>তাদের রাজা ও সব কর্মচারীকে ধ্বংস করব,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন। <span class="br-p"><br><br></span><br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>“তবুও, ভবিষ্যৎকালে আমি<br> <span class="br-ind"><br><span class="indent">&nbsp;</span></span>এলমের অবস্থার পরিবর্তন ঘটাব,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু: যাদের ওই পেয়ালায় পান করার কথা নয়, তারা যদি পান করে থাকে, তাহলে তোমরা কেন অদণ্ডিত থাকবে?</div>
<div class="fn"><sup class="fnt"><a name="fn2" href="#fnm2">2</a></sup> হিব্রু: ইয়াম-সূফ, অর্থাৎ নল-খাগড়ার সাগর।</div>
<div class="fn"><sup class="fnt"><a name="fn3" href="#fnm3">3</a></sup> হিব্রু: যারা নিজেদের কেশের প্রান্ত মুণ্ডন করে।</div>
</div>
<!-- PARSED ABOVE; EDITING MAY BREAK PARSER -->
</body></html>