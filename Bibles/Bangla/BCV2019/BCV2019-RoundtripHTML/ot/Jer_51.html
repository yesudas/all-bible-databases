<html><head>
<meta http-equiv="Content-Type" content="text/html;charset=utf-8" />
<title>Jer 51 &ndash; যিরমিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 51);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_49.html">49</a> <a href="Jer_50.html">50</a> <b>51</b> <a href="Jer_52.html">52</a> </div><hr>
<h1>Jer 51</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“দেখো, আমি এক ধ্বংসকারী আত্মাকে প্রেরণ করব<br> <span class="br-ind"><br><span class="indent">&nbsp;</span></span>ব্যাবিলনের ও লেব-কামাইয়ের<sup class="fnm"><a name="fnm1" href="#fn1">1</a></sup> লোকদের বিরুদ্ধে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি ব্যাবিলনকে ঝাড়াই করা তুষের মতো উড়িয়ে দেওয়ার জন্য<br> <span class="br-ind"><br><span class="indent">&nbsp;</span></span>তার মধ্যে বিদেশিদের প্রেরণ করব;<br> <span class="br-ind"><br><span class="indent">&nbsp;</span></span>তার বিপর্যয়ের দিনে,<br> <span class="br-ind"><br><span class="indent">&nbsp;</span></span>তারা চারপাশ থেকেই তার বিরোধিতা করবে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তিরন্দাজদের ধনুকে ছিলা পরাতে দিয়ো না,<br> <span class="br-ind"><br><span class="indent">&nbsp;</span></span>তারা যেন তাদের বর্ম পরতে না পারে।<br> <span class="br-ind"><br><span class="indent">&nbsp;</span></span>তাদের যুবকদের প্রতি মমতা কোরো না,<br> <span class="br-ind"><br><span class="indent">&nbsp;</span></span>তার সৈন্যদলকে সম্পূর্ণ ধ্বংস করে দিয়ো।<sup class="fnm"><a name="fnm2" href="#fn2">2</a></sup><br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তারা নিহত হয়ে ব্যাবিলনে পড়ে থাকবে,<br> <span class="br-ind"><br><span class="indent">&nbsp;</span></span>মারাত্মকরূপে আহত হয়ে পথে পথে পড়ে থাকবে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কারণ ইস্রায়েল ও যিহূদাকে তাদের ঈশ্বর,<br> <span class="br-ind"><br><span class="indent">&nbsp;</span></span>বাহিনীগণের সদাপ্রভু পরিত্যাগ করেননি,<br> <span class="br-ind"><br><span class="indent">&nbsp;</span></span>যদিও তাদের দেশ ইস্রায়েলের পবিত্রজনের সামনে<br> <span class="br-ind"><br><span class="indent">&nbsp;</span></span>অপরাধে পরিপূর্ণ হয়েছিল। <span class="br-p"><br><br></span><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>“ব্যাবিলন থেকে পলায়ন করো!<br> <span class="br-ind"><br><span class="indent">&nbsp;</span></span>তোমাদের প্রাণ বাঁচানোর জন্য দৌড়াও!<br> <span class="br-ind"><br><span class="indent">&nbsp;</span></span>ব্যাবিলনের পাপের জন্য তোমরা ধ্বংস হোয়ো না।<br> <span class="br-ind"><br><span class="indent">&nbsp;</span></span>এ হল সদাপ্রভুর প্রতিশোধ গ্রহণের সময়;<br> <span class="br-ind"><br><span class="indent">&nbsp;</span></span>তার উপযুক্ত প্রাপ্য প্রতিফল তিনি তাকে দেবেন।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সদাপ্রভুর হাতে ব্যাবিলন ছিল সোনার পানপাত্রের মতো;<br> <span class="br-ind"><br><span class="indent">&nbsp;</span></span>এমন পানপাত্র, যার মধ্যে সমস্ত পৃথিবী পান করেছিল।<br> <span class="br-ind"><br><span class="indent">&nbsp;</span></span>জাতিগণ তার সুরা পান করেছিল;<br> <span class="br-ind"><br><span class="indent">&nbsp;</span></span>সেই কারণে, তারা এখন উন্মত্ত হয়ে গেছে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ব্যাবিলনের হঠাৎই পতন হবে, সে ভগ্ন হবে।<br> <span class="br-ind"><br><span class="indent">&nbsp;</span></span>তার কারণে বিলাপ করো!<br> <span class="br-ind"><br><span class="indent">&nbsp;</span></span>তার ব্যথার জন্য মলম নিয়ে এসো,<br> <span class="br-ind"><br><span class="indent">&nbsp;</span></span>হয়তো তার ক্ষতের নিরাময় হবে। <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>“ ‘আমরা ব্যাবিলনকে সুস্থ করতে পারতাম,<br> <span class="br-ind"><br><span class="indent">&nbsp;</span></span>কিন্তু সে নিরাময়ের অযোগ্য হয়ে পড়েছে;<br> <span class="br-ind"><br><span class="indent">&nbsp;</span></span>এসো আমরা তাকে ত্যাগ করে প্রত্যেকে স্বদেশে ফিরে যাই,<br> <span class="br-ind"><br><span class="indent">&nbsp;</span></span>কারণ তার বিচার গগনস্পর্শী,<br> <span class="br-ind"><br><span class="indent">&nbsp;</span></span>তা মেঘ পর্যন্ত উঁচুতে উঠে যায়।’ <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“ ‘সদাপ্রভু আমাদের নির্দোষিতা প্রকাশ করেছেন;<br> <span class="br-ind"><br><span class="indent">&nbsp;</span></span>সদাপ্রভু, আমাদের ঈশ্বর যা করেছেন,<br> <span class="br-ind"><br><span class="indent">&nbsp;</span></span>এসো, আমরা সিয়োনে গিয়ে তা বলি।’ <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>“তোমরা তিরের ফলায় ধার দাও,<br> <span class="br-ind"><br><span class="indent">&nbsp;</span></span>সব ঢাল হাতে তুলে নাও!<br> <span class="br-ind"><br><span class="indent">&nbsp;</span></span>সদাপ্রভু মাদীয় রাজাদের উত্তেজিত করেছেন,<br> <span class="br-ind"><br><span class="indent">&nbsp;</span></span>কারণ ব্যাবিলনকে ধ্বংস করাই হল তাঁর অভিপ্রায়।<br> <span class="br-ind"><br><span class="indent">&nbsp;</span></span>সদাপ্রভু প্রতিশোধ গ্রহণ করবেন,<br> <span class="br-ind"><br><span class="indent">&nbsp;</span></span>তাঁর মন্দির ধ্বংসের জন্য প্রতিশোধ নেবেন।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>ব্যাবিলনের প্রাচীরগুলির বিরুদ্ধে পতাকা তোলো!<br> <span class="br-ind"><br><span class="indent">&nbsp;</span></span>রক্ষীবাহিনীকে আরও মজবুত করো,<br> <span class="br-ind"><br><span class="indent">&nbsp;</span></span>স্থানে স্থানে প্রহরী নিযুক্ত করো,<br> <span class="br-ind"><br><span class="indent">&nbsp;</span></span>গোপনে ওত পাতা সৈন্যদের তৈরি রাখো!<br> <span class="br-ind"><br><span class="indent">&nbsp;</span></span>ব্যাবিলনের বিরুদ্ধে তাঁর রায়,<br> <span class="br-ind"><br><span class="indent">&nbsp;</span></span>তাদের বিরুদ্ধে সদাপ্রভু তাঁর অভিপ্রায় পূর্ণ করবেন।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তোমরা যারা জলরাশির তীরে বসবাস করো,<br> <span class="br-ind"><br><span class="indent">&nbsp;</span></span>আর যারা ধনসম্পদে ঐশ্বর্যবান,<br> <span class="br-ind"><br><span class="indent">&nbsp;</span></span>তোমাদের শেষের দিন এসে পড়েছে,<br> <span class="br-ind"><br><span class="indent">&nbsp;</span></span>সময় এসে গেছে তোমাদের উচ্ছিন্ন হওয়ার।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>বাহিনীগণের সদাপ্রভু নিজের নামেই শপথ করেছেন:<br> <span class="br-ind"><br><span class="indent">&nbsp;</span></span>আমি নিশ্চয়ই ঝাঁক ঝাঁক পঙ্গপালের মতো<br> <span class="br-ind"><br><span class="indent">&nbsp;</span></span>তোমার দেশ লোকে পরিপূর্ণ করব,<br> <span class="br-ind"><br><span class="indent">&nbsp;</span></span>তারা তোমার বিরুদ্ধে সিংহনাদ করবে। <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>“সদাপ্রভু নিজের পরাক্রমে পৃথিবী সৃষ্টি করেছেন;<br> <span class="br-ind"><br><span class="indent">&nbsp;</span></span>তিনি নিজের প্রজ্ঞায় জগৎ স্থাপন করেছেন<br> <span class="br-ind"><br><span class="indent">&nbsp;</span></span>এবং তাঁরই বুদ্ধিতে আকাশমণ্ডল প্রসারিত করেছেন।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তিনি যখন বজ্রনাদ করেন, আকাশমণ্ডলের জলরাশি গর্জন করে;<br> <span class="br-ind"><br><span class="indent">&nbsp;</span></span>পৃথিবীর প্রান্তসীমা থেকে তিনি মেঘমালাকে উত্থিত করেন।<br> <span class="br-ind"><br><span class="indent">&nbsp;</span></span>তিনি বৃষ্টির জন্য বিদ্যুৎ গঠন করেন<br> <span class="br-ind"><br><span class="indent">&nbsp;</span></span>এবং তাঁর ভাণ্ডার-কক্ষ থেকে বাতাস বের করে আনেন। <span class="br-p"><br><br></span><br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>“সব মানুষই জ্ঞানহীন ও বুদ্ধিরহিত;<br> <span class="br-ind"><br><span class="indent">&nbsp;</span></span>সব স্বর্ণকার তার প্রতিমাগুলির জন্য লজ্জিত হয়।<br> <span class="br-ind"><br><span class="indent">&nbsp;</span></span>তাদের মূর্তিগুলি তো প্রতারণা মাত্র;<br> <span class="br-ind"><br><span class="indent">&nbsp;</span></span>সেগুলির মধ্যে কোনো শ্বাসবায়ু নেই।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সেগুলি মূল্যহীন, বিদ্রুপের পাত্র;<br> <span class="br-ind"><br><span class="indent">&nbsp;</span></span>বিচারের সময় সেগুলি বিনষ্ট হবে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>কিন্তু, যিনি যাকোবের অধিকারস্বরূপ,<sup class="fnm"><a name="fnm3" href="#fn3">3</a></sup> তিনি এরকম নন,<br> <span class="br-ind"><br><span class="indent">&nbsp;</span></span>কারণ তিনিই সব বিষয়ের স্রষ্টা,<br> <span class="br-ind"><br><span class="indent">&nbsp;</span></span>যার অন্তর্ভুক্ত হল তাঁর প্রজাবৃন্দ, তাঁর নিজস্ব বিশেষ অধিকার—<br> <span class="br-ind"><br><span class="indent">&nbsp;</span></span>সর্বশক্তিমান সদাপ্রভু তাঁর নাম। <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>“তুমিই আমার যুদ্ধের মুগুর,<br> <span class="br-ind"><br><span class="indent">&nbsp;</span></span>যুদ্ধের জন্য আমার অস্ত্র।<br> <span class="br-ind"><br><span class="indent">&nbsp;</span></span>তোমাকে দিয়েই আমি জাতিগুলিকে চূর্ণ করি,<br> <span class="br-ind"><br><span class="indent">&nbsp;</span></span>তোমার দ্বারাই আমি রাজ্যগুলিকে ধ্বংস করি,<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তোমার দ্বারা আমি অশ্ব ও অশ্বারোহীকে চূর্ণ করি,<br> <span class="br-ind"><br><span class="indent">&nbsp;</span></span>তোমার দ্বারা আমি রথ ও তার চালককে চূর্ণ করি,<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তোমার দ্বারা আমি নারী ও পুরুষকে চূর্ণ করি,<br> <span class="br-ind"><br><span class="indent">&nbsp;</span></span>তোমাকে দিয়েই আমি বৃদ্ধ ও যুবকদের চূর্ণ করি,<br> <span class="br-ind"><br><span class="indent">&nbsp;</span></span>তোমাকে দিয়ে আমি যুবক ও যুবতীকে চূর্ণ করি।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তোমার দ্বারা আমি পালরক্ষক ও তার পালকে চূর্ণ করি<br> <span class="br-ind"><br><span class="indent">&nbsp;</span></span>তোমার দ্বারা আমি কৃষক ও বৃষদের চূর্ণ করি,<br> <span class="br-ind"><br><span class="indent">&nbsp;</span></span>তোমার দ্বারা আমি প্রদেশপাল ও রাজকর্মচারীদের চূর্ণ করি।<br></div>
<div class="v" id="v24"><span class="vn">24</span> <span class="br-p"><br><br></span>“সিয়োনে ব্যাবিলন ও ব্যাবিলনের নিবাসীরা যে অন্যায় করেছে, তার জন্য আমি তোমাদের চোখের সামনে তাদের সবাইকে প্রতিফল দেব,” সদাপ্রভু এই কথা বলেন।</div>
<div class="v" id="v25"><span class="vn">25</span> <span class="br-p"><br><br></span><span class="br-ind"><br><span class="indent">&nbsp;</span></span>“হে ধ্বংসকারী পর্বত, তুমি যে সমস্ত পৃথিবীকে ধ্বংস করো,<br> <span class="br-ind"><br><span class="indent">&nbsp;</span></span>আমি তোমার বিপক্ষ,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br> <span class="br-ind"><br><span class="indent">&nbsp;</span></span>“আমি তোমার উপরে আমার হাত প্রসারিত করব,<br> <span class="br-ind"><br><span class="indent">&nbsp;</span></span>খাড়া উঁচু পাথর থেকে তোমাকে গড়িয়ে দেব,<br> <span class="br-ind"><br><span class="indent">&nbsp;</span></span>তুমি একটি পুড়ে যাওয়া পর্বতের মতো হবে।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>কোণের পাথর করার জন্য তোমার মধ্য থেকে কোনো পাথর আর কেউ নেবে না,<br> <span class="br-ind"><br><span class="indent">&nbsp;</span></span>কিংবা ভিত্তিমূলের জন্য তোমার কোনো পাথর নেওয়া হবে না,<br> <span class="br-ind"><br><span class="indent">&nbsp;</span></span>কারণ তুমি চিরকালের জন্য পরিত্যক্ত হবে,” সদাপ্রভু এই কথা বলেন। <span class="br-p"><br><br></span><br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>“তোমরা দেশের মধ্যে পতাকা তোলো!<br> <span class="br-ind"><br><span class="indent">&nbsp;</span></span>জাতিগণের মধ্যে তূরী বাজাও!<br> <span class="br-ind"><br><span class="indent">&nbsp;</span></span>ব্যাবিলনের বিরুদ্ধে যুদ্ধের জন্য জাতিগণকে প্রস্তুত করো;<br> <span class="br-ind"><br><span class="indent">&nbsp;</span></span>আরারট, মিন্নি ও অস্কিনস্‌, এই রাজ্যগুলিকে<br> <span class="br-ind"><br><span class="indent">&nbsp;</span></span>তার বিরুদ্ধে ডেকে পাঠাও।<br> <span class="br-ind"><br><span class="indent">&nbsp;</span></span>তার বিরুদ্ধে এক সেনাপতিকে নিয়োগ করো,<br> <span class="br-ind"><br><span class="indent">&nbsp;</span></span>পঙ্গপালের ঝাঁকের মতো অশ্বদের পাঠিয়ে দাও।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তার বিরুদ্ধে যুদ্ধের জন্য জাতিগণকে প্রস্তুত করো—<br> <span class="br-ind"><br><span class="indent">&nbsp;</span></span>মাদীয় রাজাদের,<br> <span class="br-ind"><br><span class="indent">&nbsp;</span></span>তাদের প্রদেশপাল ও রাজকর্মচারীদের<br> <span class="br-ind"><br><span class="indent">&nbsp;</span></span>ও তাদের শাসনাধীনে থাকা যত দেশকে।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>সেই দেশ কাঁপছে ও যন্ত্রণায় মোচড় খাচ্ছে,<br> <span class="br-ind"><br><span class="indent">&nbsp;</span></span>কারণ ব্যাবিলনের বিরুদ্ধে সদাপ্রভুর অভিপ্রায়গুলি স্থির রয়েছে—<br> <span class="br-ind"><br><span class="indent">&nbsp;</span></span>যেন ব্যাবিলন পরিত্যক্ত পড়ে থাকে,<br> <span class="br-ind"><br><span class="indent">&nbsp;</span></span>আর কেউই তার মধ্যে বসবাস করবে না।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>ব্যাবিলনের যোদ্ধারা যুদ্ধ করা থামিয়েছে;<br> <span class="br-ind"><br><span class="indent">&nbsp;</span></span>তারা নিজেদের দুর্গগুলির মধ্যে আছে।<br> <span class="br-ind"><br><span class="indent">&nbsp;</span></span>তাদের শক্তি নিঃশেষিত হয়েছে;<br> <span class="br-ind"><br><span class="indent">&nbsp;</span></span>তারা সব এক-একটি নারীর মতো হয়েছে।<br> <span class="br-ind"><br><span class="indent">&nbsp;</span></span>তাদের বাড়িগুলিতে আগুন দেওয়া হয়েছে;<br> <span class="br-ind"><br><span class="indent">&nbsp;</span></span>তাদের সব নগরদ্বারের স্তম্ভগুলি ভেঙে গেছে।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>একের পর এক সংবাদদাতারা আসছে,<br> <span class="br-ind"><br><span class="indent">&nbsp;</span></span>এক দূতের পিছনে আর এক দূত আসছে,<br> <span class="br-ind"><br><span class="indent">&nbsp;</span></span>যেন ব্যাবিলনের রাজাকে সংবাদ দিতে পারে,<br> <span class="br-ind"><br><span class="indent">&nbsp;</span></span>যে তার সমগ্র রাজ্য অধিকৃত হয়েছে।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>নদীর পারঘাটগুলি পরহস্তগত হয়েছে,<br> <span class="br-ind"><br><span class="indent">&nbsp;</span></span>নলখাগড়ার বনে আগুন ধরানো হয়েছে<br> <span class="br-ind"><br><span class="indent">&nbsp;</span></span>এবং সব সৈন্য আতঙ্কগ্রস্ত হয়েছে।”<br></div>
<div class="v" id="v33"><span class="vn">33</span> <span class="br-p"><br><br></span>বাহিনীগণের সদাপ্রভু, ইস্রায়েলের ঈশ্বর এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“ব্যাবিলন-কন্যা শস্য মাড়াই করা খামারের মতো হয়েছে,<br> <span class="br-ind"><br><span class="indent">&nbsp;</span></span>উপযুক্ত সময়ে সে পদদলিত হয়েছে;<br> <span class="br-ind"><br><span class="indent">&nbsp;</span></span>তার মধ্য থেকে ফসল কাটার সময় শীঘ্র উপস্থিত হবে।” <span class="br-p"><br><br></span><br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>“ব্যাবিলনের রাজা নেবুখাদনেজার আমাদের গ্রাস করেছেন,<br> <span class="br-ind"><br><span class="indent">&nbsp;</span></span>তিনি আমাদের বিভ্রান্তির মধ্যে ফেলেছেন,<br> <span class="br-ind"><br><span class="indent">&nbsp;</span></span>তিনি আমাদের শূন্য কলশির মতো করেছেন।<br> <span class="br-ind"><br><span class="indent">&nbsp;</span></span>সাপের মতো তিনি আমাদের গ্রাস করেছেন<br> <span class="br-ind"><br><span class="indent">&nbsp;</span></span>এবং আমাদের পুষ্টিকর আহারে নিজের উদরপূর্তি করেছেন,<br> <span class="br-ind"><br><span class="indent">&nbsp;</span></span>তারপর আমাদের বমন করেছেন।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>আমাদের শরীরের উপরে যে অত্যাচার করা হয়েছে, তা ব্যাবিলনের প্রতিও করা হোক,”<br> <span class="br-ind"><br><span class="indent">&nbsp;</span></span>একথা সিয়োনের অধিবাসীরা বলুক।<br> <span class="br-ind"><br><span class="indent">&nbsp;</span></span>জেরুশালেম বলুক,<br> <span class="br-ind"><br><span class="indent">&nbsp;</span></span>“যারা ব্যাবিলনিয়ায় বসবাস করে, আমাদের রক্তের জন্য তারা দায়ী হোক।”<br></div>
<div class="v" id="v36"><span class="vn">36</span> <span class="br-p"><br><br></span>সেই কারণে, সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“দেখো, আমি তোমাদের পক্ষসমর্থন করব<br> <span class="br-ind"><br><span class="indent">&nbsp;</span></span>ও তোমাদের পক্ষে প্রতিশোধ নেব;<br> <span class="br-ind"><br><span class="indent">&nbsp;</span></span>আমি তার সমুদ্রকে জলশূন্য করব<br> <span class="br-ind"><br><span class="indent">&nbsp;</span></span>ও তার জলের উৎসগুলিকে শুকনো করব।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>ব্যাবিলন হবে এক ধ্বংসের স্তূপ,<br> <span class="br-ind"><br><span class="indent">&nbsp;</span></span>শিয়ালদের থাকার আস্তানা,<br> <span class="br-ind"><br><span class="indent">&nbsp;</span></span>সে হবে এক বিভীষিকা ও বিদ্রুপের পাত্র,<br> <span class="br-ind"><br><span class="indent">&nbsp;</span></span>এমন স্থান, যেখানে কেউ বসবাস করবে না।<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>তার লোকেরা যুবসিংহদের মতো গর্জন করবে,<br> <span class="br-ind"><br><span class="indent">&nbsp;</span></span>তারা সিংহশাবকদের মতো তর্জন করবে।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>কিন্তু যখন তারা উত্তেজিত হবে,<br> <span class="br-ind"><br><span class="indent">&nbsp;</span></span>আমি তাদের জন্য এক ভোজের ব্যবস্থা করব<br> <span class="br-ind"><br><span class="indent">&nbsp;</span></span>এবং তাদের মত্ত করব,<br> <span class="br-ind"><br><span class="indent">&nbsp;</span></span>যেন তারা হেসে হেসে চিৎকার করে,<br> <span class="br-ind"><br><span class="indent">&nbsp;</span></span>তারপর চিরনিদ্রায় শয়ন করে, কখনও জেগে না ওঠার জন্য,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>“আমি তাদের নিচে টেনে নামাব,<br> <span class="br-ind"><br><span class="indent">&nbsp;</span></span>যেভাবে মেষশাবকদের, মেষ ও ছাগলদের<br> <span class="br-ind"><br><span class="indent">&nbsp;</span></span>ঘাতকের কাছে নিয়ে যাওয়া হয়। <span class="br-p"><br><br></span><br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>“শেশক<sup class="fnm"><a name="fnm4" href="#fn4">4</a></sup> কেমন অধিকৃত হবে,<br> <span class="br-ind"><br><span class="indent">&nbsp;</span></span>সমস্ত পৃথিবীর গর্ব পরহস্তগত হবে।<br> <span class="br-ind"><br><span class="indent">&nbsp;</span></span>জাতিগণের মধ্য ব্যাবিলন<br> <span class="br-ind"><br><span class="indent">&nbsp;</span></span>কত না বিভীষিকার পাত্র হবে!<br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>সমুদ্র ব্যাবিলনকে আচ্ছন্ন করবে;<br> <span class="br-ind"><br><span class="indent">&nbsp;</span></span>তার গর্জনকারী তরঙ্গমালা ব্যাবিলনের উপরে এসে পড়বে।<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>তার নগরগুলি পরিত্যক্ত হবে,<br> <span class="br-ind"><br><span class="indent">&nbsp;</span></span>সেগুলি হবে শুকনো ও মরুপ্রান্তরের দেশ,<br> <span class="br-ind"><br><span class="indent">&nbsp;</span></span>এমন দেশ, যেখানে কেউ বসবাস করে না,<br> <span class="br-ind"><br><span class="indent">&nbsp;</span></span>যার মধ্য দিয়ে কেউ পথযাত্রা করে না।<br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>আমি ব্যাবিলনের বেল-দেবতাকে শাস্তি দেব,<br> <span class="br-ind"><br><span class="indent">&nbsp;</span></span>সে যা গলার্ধঃকরণ করেছে, তা বমি করতে তাকে বাধ্য করব।<br> <span class="br-ind"><br><span class="indent">&nbsp;</span></span>জাতিগুলি আর তার দিকে স্রোতের মতো প্রবাহিত হবে না,<br> <span class="br-ind"><br><span class="indent">&nbsp;</span></span>আর ব্যাবিলনের প্রাচীর পতিত হবে। <span class="br-p"><br><br></span><br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>“আমার প্রজারা, তোমরা ওর মধ্য থেকে বের হয়ে এসো!<br> <span class="br-ind"><br><span class="indent">&nbsp;</span></span>তোমরা প্রাণ বাঁচানোর জন্য পালাও!<br> <span class="br-ind"><br><span class="indent">&nbsp;</span></span>সদাপ্রভুর প্রচণ্ড ক্রোধ থেকে পালাও।<br></div>
<div class="v" id="v46"><span class="vn">46</span> <span class="br-ind"><br><span class="indent">&nbsp;</span></span>দেশে যখন জনরব শোনা যাবে,<br> <span class="br-ind"><br><span class="indent">&nbsp;</span></span>তোমরা নিরুৎসাহ হোয়ো না বা ভয় পেয়ো না;<br> <span class="br-ind"><br><span class="indent">&nbsp;</span></span>এক ধরনের জনরব এই বছরে, পরের বছর অন্য জনরব উঠে আসবে,<br> <span class="br-ind"><br><span class="indent">&nbsp;</span></span>তা হবে দেশের মধ্যে দৌরাত্ম্যের গুজব,<br> <span class="br-ind"><br><span class="indent">&nbsp;</span></span>যা এক শাসক অন্য শাসকের প্রতি করছে।<br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>কারণ সেই সময় নিশ্চিতরূপে আসবে,<br> <span class="br-ind"><br><span class="indent">&nbsp;</span></span>যখন আমি ব্যাবিলনের প্রতিমাগুলিকে শাস্তি দেব;<br> <span class="br-ind"><br><span class="indent">&nbsp;</span></span>তার সমস্ত দেশ অপমানগ্রস্ত হবে,<br> <span class="br-ind"><br><span class="indent">&nbsp;</span></span>তার সমস্ত নিহতেরা তারই এলাকায় পড়ে থাকবে।<br></div>
<div class="v" id="v48"><span class="vn">48</span> <span class="br-ind"><br><span class="indent">&nbsp;</span></span>তখন আকাশমণ্ডল ও পৃথিবী এবং সেগুলির মধ্যস্থিত সবকিছু<br> <span class="br-ind"><br><span class="indent">&nbsp;</span></span>ব্যাবিলনের বিষয়ে আনন্দে চিৎকার করবে,<br> <span class="br-ind"><br><span class="indent">&nbsp;</span></span>কারণ উত্তর দিক থেকে<br> <span class="br-ind"><br><span class="indent">&nbsp;</span></span>বিনাশকেরা তাকে আক্রমণ করবে,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন। <span class="br-p"><br><br></span><br></div>
<div class="v" id="v49"><span class="vn">49</span> <span class="br-ind"><br><span class="indent">&nbsp;</span></span>“ইস্রায়েলকে হত্যা করার জন্য ব্যাবিলনের অবশ্যই পতন হবে,<br> <span class="br-ind"><br><span class="indent">&nbsp;</span></span>যেমন সমস্ত পৃথিবীর নিহতেরা<br> <span class="br-ind"><br><span class="indent">&nbsp;</span></span>ব্যাবিলনের কারণে পতিত হয়েছিল।<br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>তোমরা যারা তরোয়ালের যন্ত্রণা এড়িয়ে গিয়েছ,<br> <span class="br-ind"><br><span class="indent">&nbsp;</span></span>তোমরা চলে এসো দেরি কোরো না!<br> <span class="br-ind"><br><span class="indent">&nbsp;</span></span>দূরদেশে সদাপ্রভুকে স্মরণ করো<br> <span class="br-ind"><br><span class="indent">&nbsp;</span></span>এবং জেরুশালেমের কথা ভাবো।” <span class="br-p"><br><br></span><br></div>
<div class="v" id="v51"><span class="vn">51</span> <span class="br-ind"><br><span class="indent">&nbsp;</span></span>লোকেরা বলছে, “আমরা লাঞ্ছিত হয়েছি,<br> <span class="br-ind"><br><span class="indent">&nbsp;</span></span>কারণ আমাদের অপমান করা হয়েছে<br> <span class="br-ind"><br><span class="indent">&nbsp;</span></span>এবং লজ্জা আমাদের মুখ আচ্ছন্ন করেছে,<br> <span class="br-ind"><br><span class="indent">&nbsp;</span></span>কারণ বিদেশিরা সদাপ্রভুর গৃহে,<br> <span class="br-ind"><br><span class="indent">&nbsp;</span></span>পবিত্র স্থানগুলিতে প্রবেশ করেছে।” <span class="br-p"><br><br></span><br></div>
<div class="v" id="v52"><span class="vn">52</span> <span class="br-ind"><br><span class="indent">&nbsp;</span></span>সদাপ্রভু ঘোষণা করেন, “কিন্তু সেইসব দিন আসছে,<br> <span class="br-ind"><br><span class="indent">&nbsp;</span></span>যখন আমি ব্যাবিলনের প্রতিমাগুলিকে শাস্তি দেব।<br> <span class="br-ind"><br><span class="indent">&nbsp;</span></span>তার সমস্ত দেশ জুড়ে<br> <span class="br-ind"><br><span class="indent">&nbsp;</span></span>আহতেরা আর্তনাদ করবে।<br></div>
<div class="v" id="v53"><span class="vn">53</span> <span class="br-ind"><br><span class="indent">&nbsp;</span></span>ব্যাবিলন যদিও গগন স্পর্শ করে<br> <span class="br-ind"><br><span class="indent">&nbsp;</span></span>এবং তার শক্তিশালী দুর্গগুলিকে অগম্য করে,<br> <span class="br-ind"><br><span class="indent">&nbsp;</span></span>তবুও তার বিরুদ্ধে আমি বিনাশকদের প্রেরণ করব,”<br> <span class="br-ind"><br><span class="indent">&nbsp;</span></span>সদাপ্রভু এই কথা বলেন। <span class="br-p"><br><br></span><br></div>
<div class="v" id="v54"><span class="vn">54</span> <span class="br-ind"><br><span class="indent">&nbsp;</span></span>“কান্নার এক হাহাকার শব্দ ব্যাবিলন থেকে আসছে,<br> <span class="br-ind"><br><span class="indent">&nbsp;</span></span>তা এক মহাবিনাশের শব্দ,<br> <span class="br-ind"><br><span class="indent">&nbsp;</span></span>যা আসছে ব্যাবিলনীয়দের দেশ থেকে।<br></div>
<div class="v" id="v55"><span class="vn">55</span> <span class="br-ind"><br><span class="indent">&nbsp;</span></span>সদাপ্রভু ব্যাবিলনকে ধ্বংস করবেন;<br> <span class="br-ind"><br><span class="indent">&nbsp;</span></span>তিনি তার হৈ-হল্লাকে স্তব্ধ করে দেবেন।<br> <span class="br-ind"><br><span class="indent">&nbsp;</span></span>মহাজলরাশির মতো শত্রুদের গর্জনের ঢেউ আছড়ে পড়বে;<br> <span class="br-ind"><br><span class="indent">&nbsp;</span></span>তাদের গর্জনের শব্দ ধ্বনিত-প্রতিধ্বনিত হবে।<br></div>
<div class="v" id="v56"><span class="vn">56</span> <span class="br-ind"><br><span class="indent">&nbsp;</span></span>ব্যাবিলনের বিরুদ্ধে একজন বিনাশক আসবে;<br> <span class="br-ind"><br><span class="indent">&nbsp;</span></span>তার যোদ্ধারা সবাই বন্দি হবে,<br> <span class="br-ind"><br><span class="indent">&nbsp;</span></span>তাদের ধনুকগুলি ভেঙে ফেলা হবে।<br> <span class="br-ind"><br><span class="indent">&nbsp;</span></span>কারণ সদাপ্রভু হলেন প্রতিফলদাতা ঈশ্বর,<br> <span class="br-ind"><br><span class="indent">&nbsp;</span></span>তিনি পূর্ণরূপে প্রতিশোধ নেবেন।<br></div>
<div class="v" id="v57"><span class="vn">57</span> <span class="br-ind"><br><span class="indent">&nbsp;</span></span>আমি তাদের রাজকর্মচারী ও জ্ঞানী ব্যক্তিদের মত্ত করব,<br> <span class="br-ind"><br><span class="indent">&nbsp;</span></span>মত্ত করব তার প্রদেশপালদের, আধিকারিক ও যোদ্ধাদেরও;<br> <span class="br-ind"><br><span class="indent">&nbsp;</span></span>তারা চিরকালের জন্য নিদ্রিত হবে, কখনও উঠবে না,”<br> <span class="br-ind"><br><span class="indent">&nbsp;</span></span>রাজা এই কথা ঘোষণা করেন, যাঁর নাম বাহিনীগণের সদাপ্রভু।<br></div>
<div class="v" id="v58"><span class="vn">58</span> <span class="br-p"><br><br></span>বাহিনীগণের সদাপ্রভু এই কথা বলেন: <span class="br-p"><br><br></span><span class="br-ind"><br><span class="indent">&nbsp;</span></span>“ব্যাবিলনের প্রশস্ত প্রাচীর ভেঙে সমান করে দেওয়া হবে<br> <span class="br-ind"><br><span class="indent">&nbsp;</span></span>এবং তার উঁচু তোরণদ্বারগুলি পুড়িয়ে দেওয়া হবে;<br> <span class="br-ind"><br><span class="indent">&nbsp;</span></span>লোকেরা মিথ্যাই নিজেদের ক্লান্ত করে,<br> <span class="br-ind"><br><span class="indent">&nbsp;</span></span>জাতিগুলির পরিশ্রম কেবলমাত্র আগুনের শিখায় জ্বালানি দেওয়ার মতো।”<br></div>
<div class="v" id="v59"><span class="vn">59</span> <span class="br-p"><br><br></span>যিহূদার রাজা সিদিকিয়ের রাজত্বের চতুর্থ বছরে, মাসেয়ের পৌত্র নেরিয়ের পুত্র সরায়, যে সময়ে রাজার সঙ্গে ব্যাবিলনে যান, সেই সময় ভাববাদী যিরমিয় সরাইকে এই বার্তা দেন।</div>
<div class="v" id="v60"><span class="vn">60</span> যিরমিয় একটি পুঁথিতে সেই সমস্ত বিপর্যয়ের কথা লিখেছিলেন, যা ব্যাবিলনের উপরে নেমে আসতে চলেছিল, অর্থাৎ, ব্যাবিলন সম্পর্কে নথিভুক্ত সমস্ত কথা।</div>
<div class="v" id="v61"><span class="vn">61</span> তিনি সরায়কে বললেন, “তুমি যখন ব্যাবিলনে পৌঁছাবে, তখন দেখো, এ সমস্তই যেন সেখানে জোরে জোরে পাঠ করা হয়।</div>
<div class="v" id="v62"><span class="vn">62</span> তারপরে বোলো, ‘হে সদাপ্রভু, তুমি তো বলেছিলে যে, তুমি এই স্থান ধ্বংস করবে, যেন কোনো মানুষ বা পশু এখানে থাকতে না পারে; এ চিরকালের জন্য পরিত্যক্ত থাকবে।’</div>
<div class="v" id="v63"><span class="vn">63</span> তুমি যখন এই পুঁথিতে লেখা কথাগুলি পড়ে শেষ করবে, তখন এর সঙ্গে একটি পাথর বেঁধে, এটি ইউফ্রেটিস নদীতে ডুবিয়ে দেবে।</div>
<div class="v" id="v64"><span class="vn">64</span> তারপর বলবে, ‘আমি যে সমস্ত বিপর্যয় ব্যাবিলনের উপরে নিয়ে আসব, সেই কারণে ব্যাবিলন এভাবে ডুবে যাবে, আর কখনও উঠতে পারবে না। আর তার সমস্ত অধিবাসীর পতন হবে।’ ” <span class="br-p"><br><br></span>যিরমিয়ের সমস্ত কথার সমাপ্তি এখানেই।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> লেব-কামাই হল কলদিয়া, অর্থাৎ ব্যাবিলোনিয়ার একটি সংকেতলিপি।</div>
<div class="fn"><sup class="fnt"><a name="fn2" href="#fnm2">2</a></sup> যে হিব্রু পরিভাষা এখানে ব্যবহার করা হয়েছে, তা কোনো দ্রব্য বা মানুষকে সম্পূর্ণরূপে উৎসর্গ করা অর্থে বলা হয়েছে। এই উৎসর্গ, হয় তা ধ্বংস করে নয়তো বলি দিয়ে করতে হত।</div>
<div class="fn"><sup class="fnt"><a name="fn3" href="#fnm3">3</a></sup> অর্থাৎ, ইস্রায়েলের ঈশ্বর।</div>
<div class="fn"><sup class="fnt"><a name="fn4" href="#fnm4">4</a></sup> শেশক শব্দটি ব্যাবিলনের একটি সংকেতলিপি।</div>
</div>
<!-- PARSED ABOVE; EDITING MAY BREAK PARSER -->
</body></html>