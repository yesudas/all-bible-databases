<html><head>
<meta http-equiv="Content-Type" content="text/html;charset=utf-8" />
<title>Job 11 &ndash; ইয়োব &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 11);">
<div id="navbar"><a href="../index.html">বাংলা সমকালীন সংস্করণ</a> &ndash; <b>ইয়োব</b> &ndash; <a href="Job_1.html">1</a> ... <a href="Job_9.html">9</a> <a href="Job_10.html">10</a> <b>11</b> <a href="Job_12.html">12</a> <a href="Job_13.html">13</a> ... <a href="Job_42.html">42</a> </div><hr>
<h1>Job 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সোফর</h2><span class="vn">1</span> <span class="br-p"><br><br></span>পরে নামাথীয় সোফর উত্তর দিলেন:</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“এসব কথা কি অনুত্তরিতই থেকে যাবে?<br> <span class="br-ind"><br><span class="indent">&nbsp;</span></span>এই বাচাল লোকটি কি সমর্থন পেয়েই যাবে?<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমার বাজে কথা কি অন্যান্য লোকদের চুপ করিয়ে রাখবে?<br> <span class="br-ind"><br><span class="indent">&nbsp;</span></span>তুমি যখন বিদ্রুপ করছ তখন কি কেউ তোমাকে তিরস্কার করবে না?<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তুমি ঈশ্বরকে বলেছ, ‘আমার বিশ্বাস অটুট<br> <span class="br-ind"><br><span class="indent">&nbsp;</span></span>ও তোমার দৃষ্টিতে আমি নির্মল।’<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আহা, আমি চাই ঈশ্বর কথা বলুন,<br> <span class="br-ind"><br><span class="indent">&nbsp;</span></span>তিনি তোমার বিরুদ্ধে তাঁর ঠোঁট খুলুন<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ও তোমার কাছে জ্ঞানের রহস্য উন্মোচন করুন,<br> <span class="br-ind"><br><span class="indent">&nbsp;</span></span>যেহেতু প্রকৃত জ্ঞানের দুটি দিক আছে।<br> <span class="br-ind"><br><span class="indent">&nbsp;</span></span>জেনে রাখো: ঈশ্বর তোমার কয়েকটি পাপ ভুলেও গিয়েছেন। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>“তুমি কি ঈশ্বরের রহস্যগুলির গভীরতা মাপতে পারো?<br> <span class="br-ind"><br><span class="indent">&nbsp;</span></span>সর্বশক্তিমানের সীমানার রহস্যভেদ করতে পারো?<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সেগুলি ঊর্ধ্বস্থ আকাশের চেয়েও উঁচু—তুমি কী করতে পারো?<br> <span class="br-ind"><br><span class="indent">&nbsp;</span></span>সেগুলি নিম্নস্থ পাতালের চেয়েও গভীর—তুমি কী জানতে পারো?<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তাদের মাপ পৃথিবীর চেয়েও দীর্ঘ<br> <span class="br-ind"><br><span class="indent">&nbsp;</span></span>ও সমুদ্রের চেয়েও প্রশস্ত। <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“তিনি এসে যদি তোমায় জেলখানায় বন্দি করেন<br> <span class="br-ind"><br><span class="indent">&nbsp;</span></span>ও বিচারসভা বসান, তবে কে তাঁর বিরোধিতা করবে?<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>নিশ্চয় তিনি প্রতারকদের চিনতে পারেন;<br> <span class="br-ind"><br><span class="indent">&nbsp;</span></span>ও তিনি যখন অনিষ্ট দেখেন, তখন কি তিনি তার হিসাব রাখেন না?<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কিন্তু হীনবুদ্ধি কখনই জ্ঞানী হতে পারবে না<br> <span class="br-ind"><br><span class="indent">&nbsp;</span></span>যেভাবে বুনো গর্দভশাবক মানুষ হয়ে জন্মাতে পারে না।<sup class="fnm"><a name="fnm1" href="#fn1">1</a></sup> <span class="br-p"><br><br></span><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>“তবুও তুমি যদি তাঁর প্রতি তোমার অন্তর উৎসর্গ করো<br> <span class="br-ind"><br><span class="indent">&nbsp;</span></span>ও তাঁর দিকে তোমার হাত বাড়িয়ে দাও,<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তুমি যদি তোমার হাতে লেগে থাকা পাপ ঝেড়ে ফেলো<br> <span class="br-ind"><br><span class="indent">&nbsp;</span></span>ও তোমার তাঁবুতে কোনও অমঙ্গল বসবাস করতে না দাও,<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তবে, দোষমুক্ত হয়ে, তুমি তোমার মুখ তুলবে;<br> <span class="br-ind"><br><span class="indent">&nbsp;</span></span>তুমি সুস্থির থাকবে ও ভয় করবে না।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>নিশ্চয় তুমি তোমার দুর্দশা ভুলে যাবে,<br> <span class="br-ind"><br><span class="indent">&nbsp;</span></span>প্রবাহিত জলের মতো শুধু তা স্মরণ করবে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>জীবন মধ্যাহ্নের চেয়েও উজ্জ্বল হবে,<br> <span class="br-ind"><br><span class="indent">&nbsp;</span></span>ও অন্ধকার সকালের মতো হয়ে যাবে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তুমি নিশ্চিন্ত হবে, যেহেতু আশা আছে;<br> <span class="br-ind"><br><span class="indent">&nbsp;</span></span>তুমি সুরক্ষিত থাকবে ও নিরাপদে বিশ্রাম ভোগ করবে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তুমি শুয়ে পড়বে, ও কেউ তোমাকে ভয় দেখাবে না,<br> <span class="br-ind"><br><span class="indent">&nbsp;</span></span>ও অনেকেই তোমার সাহায্যপ্রার্থী হবে।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>কিন্তু দুর্জনদের চোখ নিস্তেজ হবে,<br> <span class="br-ind"><br><span class="indent">&nbsp;</span></span>ও পরিত্রাণ তাদের কাছ থেকে দূরে পালাবে;<br> <span class="br-ind"><br><span class="indent">&nbsp;</span></span>তাদের আশা মৃত্যুকালীন খাবিতে পরিণত হবে।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, বুনো গাধা পোষ-মানা অবস্থায় জন্ম নেয় না</div>
</div>
<!-- PARSED ABOVE; EDITING MAY BREAK PARSER -->
</body></html>