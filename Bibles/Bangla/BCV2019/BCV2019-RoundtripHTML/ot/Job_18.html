<html><head>
<meta http-equiv="Content-Type" content="text/html;charset=utf-8" />
<title>Job 18 &ndash; ইয়োব &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 18);">
<div id="navbar"><a href="../index.html">বাংলা সমকালীন সংস্করণ</a> &ndash; <b>ইয়োব</b> &ndash; <a href="Job_1.html">1</a> ... <a href="Job_16.html">16</a> <a href="Job_17.html">17</a> <b>18</b> <a href="Job_19.html">19</a> <a href="Job_20.html">20</a> ... <a href="Job_42.html">42</a> </div><hr>
<h1>Job 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিল্‌দদ</h2><span class="vn">1</span> <span class="br-p"><br><br></span>পরে শূহীয় বিল্‌দদ উত্তর দিলেন:</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“তোমাদের এই বক্তৃতা কখন শেষ হবে?<br> <span class="br-ind"><br><span class="indent">&nbsp;</span></span>বিচক্ষণ হও, ও পরে আমরা কিছু বলব।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমাদের কেন গবাদি পশুর মতো মনে করা হচ্ছে<br> <span class="br-ind"><br><span class="indent">&nbsp;</span></span>ও তোমাদের নজরে নির্বুদ্ধি বলে গণ্য করা হচ্ছে?<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>রাগের বশে তুমি তো নিজেকে টুকরো টুকরো করে ছিঁড়ে ফেলছ,<br> <span class="br-ind"><br><span class="indent">&nbsp;</span></span>তোমার জন্য কি এই পৃথিবীকে পরিত্যক্ত হতে হবে?<br> <span class="br-ind"><br><span class="indent">&nbsp;</span></span>বা পাষাণ-পাথরগুলিকে কি স্বস্থান থেকে সরে যেতে হবে? <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>“দুষ্টদের প্রদীপ তো নির্বাপিত হয়;<br> <span class="br-ind"><br><span class="indent">&nbsp;</span></span>তার অগ্নিশিখা নিস্তেজ হয়।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তার তাঁবুর আলো অন্ধকার হয়ে যায়;<br> <span class="br-ind"><br><span class="indent">&nbsp;</span></span>তার পাশে থাকা প্রদীপ নিভে যায়।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তার পদধ্বনির শব্দ দুর্বল হয়;<br> <span class="br-ind"><br><span class="indent">&nbsp;</span></span>তার নিজের ফন্দি তাকে পেড়ে ফেলে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তার পা তাকে ধাক্কা মেরে জালে ফেলে দেয়;<br> <span class="br-ind"><br><span class="indent">&nbsp;</span></span>সে রাস্তা ভুলে গিয়ে নিজেই ফাঁদে পড়ে যায়।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>গোড়ালি ধরে ফাঁদ তাকে আটক করে;<br> <span class="br-ind"><br><span class="indent">&nbsp;</span></span>পাশ তাকে জোর করে ধরে রাখে।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>মাটিতে তার জন্য ফাঁস লুকানো থাকে;<br> <span class="br-ind"><br><span class="indent">&nbsp;</span></span>তার পথে ফাঁদ পড়ে থাকে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সবদিক থেকে আতঙ্ক তাকে ভয় দেখায়<br> <span class="br-ind"><br><span class="indent">&nbsp;</span></span>ও তার পায়ে পায়ে চলতে থাকে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>চরম দুর্দশা তার জন্য বুভুক্ষিত হয়;<br> <span class="br-ind"><br><span class="indent">&nbsp;</span></span>সে কখন পড়বে তার জন্য বিপর্যয় ওৎ পেতে থাকে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তা তার ত্বকের অংশবিশেষে পচন ধরায়;<br> <span class="br-ind"><br><span class="indent">&nbsp;</span></span>মৃত্যুর প্রথমজাত সন্তান তার অঙ্গ-প্রত্যঙ্গ গ্রাস করে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সে তার তাঁবুর নিরাপদ আশ্রয় থেকে বিচ্ছিন্ন হয়<br> <span class="br-ind"><br><span class="indent">&nbsp;</span></span>ও আতঙ্ক-রাজের দিকে তাকে মিছিল করে নিয়ে যাওয়া হয়।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তার তাঁবুতে আগুন বসবাস করে;<sup class="fnm"><a name="fnm1" href="#fn1">1</a></sup><br> <span class="br-ind"><br><span class="indent">&nbsp;</span></span>তার বাসস্থানের উপরে জ্বলন্ত গন্ধক ছড়ানো হয়।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>মাটির নিচে তার মূল শুকিয়ে যায়<br> <span class="br-ind"><br><span class="indent">&nbsp;</span></span>ও উপরে তার শাখাপ্রশাখা নির্জীব হয়।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>পৃথিবী থেকে তার স্মৃতি বিলুপ্ত হয়;<br> <span class="br-ind"><br><span class="indent">&nbsp;</span></span>দেশে কেউ তার নাম করে না।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সে আলো থেকে অন্ধকারের রাজত্বে বিতাড়িত হয়<br> <span class="br-ind"><br><span class="indent">&nbsp;</span></span>ও জগৎ থেকেও নির্বাসিত হয়।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তার স্বজাতীয়দের মধ্যে তার আর কোনও সন্তানসন্ততি বা বংশধর থাকবে না,<br> <span class="br-ind"><br><span class="indent">&nbsp;</span></span>ও এক সময় যেখানে সে বসবাস করত, সেখানেও কেউ অবশিষ্ট থাকবে না।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>পাশ্চাত্যের মানুষজন তার এই পরিণতি দেখে হতভম্ব হয়ে যাবে;<br> <span class="br-ind"><br><span class="indent">&nbsp;</span></span>প্রাচ্যের লোকজনও ভয়গ্রস্ত হয়ে পড়বে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>নিঃসন্দেহে এই হল দুষ্টলোকের বসতি;<br> <span class="br-ind"><br><span class="indent">&nbsp;</span></span>যারা ঈশ্বরকে জানে না, এই হল তাদের অবস্থানস্থল।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, তার তাঁবুতে তার আর কিছুই অবশিষ্ট থাকে না</div>
</div>
<!-- PARSED ABOVE; EDITING MAY BREAK PARSER -->
</body></html>