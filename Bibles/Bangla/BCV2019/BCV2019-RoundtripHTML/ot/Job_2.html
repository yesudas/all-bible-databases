<html><head>
<meta http-equiv="Content-Type" content="text/html;charset=utf-8" />
<title>Job 2 &ndash; ইয়োব &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 2);">
<div id="navbar"><a href="../index.html">বাংলা সমকালীন সংস্করণ</a> &ndash; <b>ইয়োব</b> &ndash; <a href="Job_1.html">1</a> <b>2</b> <a href="Job_3.html">3</a> <a href="Job_4.html">4</a> ... <a href="Job_42.html">42</a> </div><hr>
<h1>Job 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>অন্য আর একদিন স্বর্গদূতেরা<sup class="fnm"><a name="fnm1" href="#fn1">1</a></sup> সদাপ্রভুর সামনে নিজেদের উপস্থিত করার জন্য এলেন, এবং শয়তানও তাঁদের সঙ্গে নিজেকে তাঁর সামনে উপস্থিত করার জন্য এল।</div>
<div class="v" id="v2"><span class="vn">2</span> আর সদাপ্রভু শয়তানকে বললেন, “তুমি কোথা থেকে এলে?” <span class="br-p"><br><br></span>শয়তান সদাপ্রভুকে উত্তর দিল, “পৃথিবীর সর্বত্র এদিক ওদিক ঘোরাফেরা করে এলাম।”</div>
<div class="v" id="v3"><span class="vn">3</span> <span class="br-p"><br><br></span>পরে সদাপ্রভু শয়তানকে বললেন, “আমার দাস ইয়োবের দিকে কি তোমার নজর পড়েছে? পৃথিবীতে তার মতো আর কেউ নেই; সে অনিন্দনীয় ও ন্যায়পরায়ণ এমন এক মানুষ, যে সদাপ্রভুকে ভয় করে ও কুকর্ম এড়িয়ে চলে। আর সে এখনও তার সততা বজায় রেখেছে, যদিও বিনা কারণে তার সর্বনাশ করার জন্য তুমি তার বিরুদ্ধে আমাকে প্রণোদিত করেছ।”</div>
<div class="v" id="v4"><span class="vn">4</span> <span class="br-p"><br><br></span>“চামড়ার জন্য চামড়া!” শয়তান উত্তর দিল। “একজন মানুষ তার নিজের জীবনের জন্য সবকিছু ত্যাগ করতে পারে।</div>
<div class="v" id="v5"><span class="vn">5</span> কিন্তু এখন তোমার হাত বাড়াও ও তার মাংসে ও হাড়ে আঘাত হানো, আর সে নিশ্চয় তোমার মুখের উপরেই তোমাকে অভিশাপ দেবে।”</div>
<div class="v" id="v6"><span class="vn">6</span> <span class="br-p"><br><br></span>সদাপ্রভু শয়তানকে বললেন, “ঠিক আছে, সে তোমারই হাতে রইল; কিন্তু তোমাকে তার প্রাণটি অব্যাহতি দিতে হবে।”</div>
<div class="v" id="v7"><span class="vn">7</span> <span class="br-p"><br><br></span>অতএব শয়তান সদাপ্রভুর কাছ থেকে চলে গেল এবং ইয়োবের পায়ের তলা থেকে তার মাথার তালু পর্যন্ত বেদনাদায়ক ঘা উৎপন্ন করে তাঁকে পীড়িত করল।</div>
<div class="v" id="v8"><span class="vn">8</span> তখন ইয়োব এক টুকরো খাপরা তুলে নিলেন এবং ছাই-গাদায় বসে নিজের গা চুলকাতে লাগলেন।</div>
<div class="v" id="v9"><span class="vn">9</span> <span class="br-p"><br><br></span>তাঁর স্ত্রী তাঁকে বললেন, “এখনও কি তুমি তোমার সততা বজায় রাখার চেষ্টা করছ? ঈশ্বরকে অভিশাপ দাও ও মরে যাও!”</div>
<div class="v" id="v10"><span class="vn">10</span> <span class="br-p"><br><br></span>তিনি উত্তর দিলেন, “তুমি একজন মূর্খ<sup class="fnm"><a name="fnm2" href="#fn2">2</a></sup> মহিলার মতো কথা বলছ। আমরা কি ঈশ্বরের কাছ থেকে মঙ্গলই গ্রহণ করব আর দুঃখকষ্ট গ্রহণ করব না?” <span class="br-p"><br><br></span>এসব কিছুতে, ইয়োব তাঁর কথাবার্তার মাধ্যমে পাপ করেননি।</div>
<div class="v" id="v11"><span class="vn">11</span> <span class="br-p"><br><br></span>ইয়োবের তিন বন্ধু, তৈমনীয় ইলীফস, শূহীয় বিল্‌দদ ও নামাথীয় সোফর যখন তাঁর উপর এসে পড়া সব বিপত্তির কথা শুনতে পেলেন, তখন তাঁরা ঘর থেকে বেরিয়ে তাঁর কাছে গিয়ে তাঁকে সহানুভূতি জানানোর ও সান্তনা দেওয়ার জন্য সহমত প্রকাশ করে একত্রিত হলেন।</div>
<div class="v" id="v12"><span class="vn">12</span> দূর থেকে ইয়োবকে দেখে তাঁদের তাঁকে চিনতে খুব কষ্ট হল; তাঁরা জোরে জোরে কাঁদতে লাগলেন, এবং তাঁদের আলখাল্লাগুলি ছিঁড়ে ফেললেন ও মাথায় ধুলো ছড়ালেন।</div>
<div class="v" id="v13"><span class="vn">13</span> পরে তাঁর সাথে তাঁরা সাতদিন, সাত রাত মাটিতে বসে থাকলেন। কেউ তাঁকে কোনও কথা বললেন না, কারণ তাঁরা দেখলেন যে তাঁর পীড়া খুবই কষ্টদায়ক।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু ভাষায়, ঈশ্বরের পুত্রেরা</div>
<div class="fn"><sup class="fnt"><a name="fn2" href="#fnm2">2</a></sup> হিব্রু শব্দটি নৈতিক ত্রুটির অর্থ বহনকারী</div>
</div>
<!-- PARSED ABOVE; EDITING MAY BREAK PARSER -->
</body></html>