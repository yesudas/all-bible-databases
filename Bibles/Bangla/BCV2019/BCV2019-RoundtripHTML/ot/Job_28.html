<html><head>
<meta http-equiv="Content-Type" content="text/html;charset=utf-8" />
<title>Job 28 &ndash; ইয়োব &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 28);">
<div id="navbar"><a href="../index.html">বাংলা সমকালীন সংস্করণ</a> &ndash; <b>ইয়োব</b> &ndash; <a href="Job_1.html">1</a> ... <a href="Job_26.html">26</a> <a href="Job_27.html">27</a> <b>28</b> <a href="Job_29.html">29</a> <a href="Job_30.html">30</a> ... <a href="Job_42.html">42</a> </div><hr>
<h1>Job 28</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রজ্ঞা কোথায় পাওয়া যায়</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>রুপোর জন্য খনি আছে<br> <span class="br-ind"><br><span class="indent">&nbsp;</span></span>ও একটি স্থান আছে যেখানে সোনা শোধন করা হয়।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ভূগর্ভ থেকে লোহা উত্তোলন করা হয়,<br> <span class="br-ind"><br><span class="indent">&nbsp;</span></span>ও আকরিক থেকে তামা বিগলিত করা হয়।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>নশ্বর মানুষ অন্ধকার নিকাশ করে;<br> <span class="br-ind"><br><span class="indent">&nbsp;</span></span>তারা নিকষতম অন্ধকারে থাকা আকরিক পাওয়ার জন্য<br> <span class="br-ind"><br><span class="indent">&nbsp;</span></span>সর্বাধিক দূরবর্তী গর্তের খোঁজ করে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>লোকালয় থেকে বহুদূরে অবস্থিত এমন স্থানে তারা খাদ কাটে,<br> <span class="br-ind"><br><span class="indent">&nbsp;</span></span>যেখানে মানুষের পদচিহ্ন পড়েনি;<br> <span class="br-ind"><br><span class="indent">&nbsp;</span></span>অন্যান্য মানুষজনের কাছ থেকে দূরে সরে গিয়ে তারা দুলতে ও ঝুলতে থাকে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যে মাটি থেকে খাদ্য উৎপন্ন হয়,<br> <span class="br-ind"><br><span class="indent">&nbsp;</span></span>তার তলদেশ আগুন দ্বারা রূপান্তরিত হয়ে যায়;<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সেখানকার পাষাণ-পাথরগুলিতে নীলকান্তমণি পাওয়া যায়,<br> <span class="br-ind"><br><span class="indent">&nbsp;</span></span>ও সেখানকার ধুলোয় দলা দলা সোনা মিশে থাকে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কোনও শিকারি পাখি সেই গুপ্ত পথ চেনে না,<br> <span class="br-ind"><br><span class="indent">&nbsp;</span></span>কোনও বাজপাখির চোখ তা দেখেনি।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>উদ্ধত পশুরা তার উপরে পা ফেলে না,<br> <span class="br-ind"><br><span class="indent">&nbsp;</span></span>ও কোনও সিংহ সেখানে শিকারের সন্ধানে ঘুরে বেড়ায় না।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>মানুষজন তাদের হাত দিয়ে সেই অতি কঠিন পাষাণ-পাথরে হামলা চালায়<br> <span class="br-ind"><br><span class="indent">&nbsp;</span></span>ও পর্বত-মূল উন্মুক্ত করে দেয়।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তারা পাষাণ-পাথর খুঁড়ে সুড়ঙ্গ তৈরি করে;<br> <span class="br-ind"><br><span class="indent">&nbsp;</span></span>সেখানকার সব মণিরত্ন তাদের চোখে পড়ে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তারা নদীর উৎসস্থলের খোঁজ করে<sup class="fnm"><a name="fnm1" href="#fn1">1</a></sup><br> <span class="br-ind"><br><span class="indent">&nbsp;</span></span>ও লুকানো বস্তুগুলি প্রকাশ্যে আনে। <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কিন্তু প্রজ্ঞা কোথায় পাওয়া যাবে?<br> <span class="br-ind"><br><span class="indent">&nbsp;</span></span>বুদ্ধি-বিবেচনা কোথায় থাকে?<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কোনও নশ্বর মানুষ তার মূল্য হৃদয়ঙ্গম করতে পারে না;<br> <span class="br-ind"><br><span class="indent">&nbsp;</span></span>জীবিতদের দেশে তা পাওয়া যায় না।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>অগাধ জলরাশি বলে, “আমাতে তা নেই”<br> <span class="br-ind"><br><span class="indent">&nbsp;</span></span>সমুদ্র বলে, “আমার কাছেও তা নেই।”<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>খাঁটি সোনা দিয়ে তা কেনা যায় না,<br> <span class="br-ind"><br><span class="indent">&nbsp;</span></span>তার মূল্য রুপো দিয়েও মেপে দেওয়া যায় না।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ওফীরের সোনা দিয়ে,<br> <span class="br-ind"><br><span class="indent">&nbsp;</span></span>মূল্যবান গোমেদক বা নীলকান্তমণি দিয়েও তা কেনা যায় না।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তার সাথে সোনা বা স্ফটিকের তুলনা করা যায় না,<br> <span class="br-ind"><br><span class="indent">&nbsp;</span></span>সোনা-মানিকের বিনিময়ে তা পাওয়া যায় না।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>প্রবাল ও জ্যাসপার<sup class="fnm"><a name="fnm2" href="#fn2">2</a></sup>-এর কথাই ওঠে না;<br> <span class="br-ind"><br><span class="indent">&nbsp;</span></span>প্রজ্ঞার মূল্য পদ্মরাগমণির চেয়েও বেশি।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তার সাথে কূশ দেশের পোখরাজের তুলনা করা যায় না;<br> <span class="br-ind"><br><span class="indent">&nbsp;</span></span>খাঁটি সোনা দিয়েও তা কেনা যায় না। <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তবে প্রজ্ঞা কোথা থেকে আসে?<br> <span class="br-ind"><br><span class="indent">&nbsp;</span></span>বুদ্ধি-বিবেচনা কোথায় থাকে?<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>প্রত্যেক সজীব প্রাণীর চোখে তা অজ্ঞাত থাকে,<br> <span class="br-ind"><br><span class="indent">&nbsp;</span></span>আকাশের পাখিদের কাছেও তা অদৃশ্য থাকে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>বিনাশ<sup class="fnm"><a name="fnm3" href="#fn3">3</a></sup> ও মৃত্যু বলে,<br> <span class="br-ind"><br><span class="indent">&nbsp;</span></span>“আমাদের কানে শুধু এক গুজব পৌঁছেছে।”<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>ঈশ্বরই প্রজ্ঞার কাছে পৌঁছানোর রাস্তা জানেন<br> <span class="br-ind"><br><span class="indent">&nbsp;</span></span>ও একমাত্র তিনিই জানেন তা কোথায় থাকে,<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>যেহেতু তিনি পৃথিবীর প্রান্ত পর্যন্ত দেখেন<br> <span class="br-ind"><br><span class="indent">&nbsp;</span></span>ও আকাশমণ্ডলের নিচে যা যা আছে, তিনি সবকিছু দেখেন।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>যখন তিনি বাতাসের প্রভাব প্রতিষ্ঠিত করেছিলেন<br> <span class="br-ind"><br><span class="indent">&nbsp;</span></span>ও জলরাশির মাপ নির্দিষ্ট করে দিয়েছিলেন,<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>যখন তিনি বর্ষার জন্য এক আদেশ জারি করেছিলেন<br> <span class="br-ind"><br><span class="indent">&nbsp;</span></span>ও বজ্রবিদ্যুৎসহ ঝোড়ো বৃষ্টির জন্য এক পথ স্থির করেছিলেন,<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তখন তিনি প্রজ্ঞার দিকে তাকিয়েছিলেন ও তার মূল্য নির্দিষ্ট করে দিয়েছিলেন;<br> <span class="br-ind"><br><span class="indent">&nbsp;</span></span>তিনি তাকে অনুমোদন দিয়েছিলেন ও তার পরীক্ষা নিয়েছিলেন।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>আর তিনি মানবজাতিকে বললেন,<br> <span class="br-ind"><br><span class="indent">&nbsp;</span></span>“সদাপ্রভুর ভয়—সেটিই হল প্রজ্ঞা,<br> <span class="br-ind"><br><span class="indent">&nbsp;</span></span>ও মন্দকে এড়িয়ে চলাই হল বুদ্ধি-বিবেচনা।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, উৎসস্থলে বাঁধ দেয়</div>
<div class="fn"><sup class="fnt"><a name="fn2" href="#fnm2">2</a></sup> অথবা, লাল, হলুদ, বাদামি বা সবুজ রঙের মূল্যবান পাথর বা মণি</div>
<div class="fn"><sup class="fnt"><a name="fn3" href="#fnm3">3</a></sup> হিব্রু ভাষায়, আবাদ্দোন</div>
</div>
<!-- PARSED ABOVE; EDITING MAY BREAK PARSER -->
</body></html>