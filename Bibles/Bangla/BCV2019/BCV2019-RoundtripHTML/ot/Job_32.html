<html><head>
<meta http-equiv="Content-Type" content="text/html;charset=utf-8" />
<title>Job 32 &ndash; ইয়োব &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 32);">
<div id="navbar"><a href="../index.html">বাংলা সমকালীন সংস্করণ</a> &ndash; <b>ইয়োব</b> &ndash; <a href="Job_1.html">1</a> ... <a href="Job_30.html">30</a> <a href="Job_31.html">31</a> <b>32</b> <a href="Job_33.html">33</a> <a href="Job_34.html">34</a> ... <a href="Job_42.html">42</a> </div><hr>
<h1>Job 32</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইলীহূ</h2><span class="vn">1</span> <span class="br-p"><br><br></span>অতএব এই তিনজন ইয়োবকে আর কোনও উত্তর দিলেন না, যেহেতু তিনি নিজের দৃষ্টিতে নিজেকে ধার্মিক বলে মনে করেছিলেন।</div>
<div class="v" id="v2"><span class="vn">2</span> কিন্তু রামের পরিবারভুক্ত বূষীয় বারখেলের ছেলে ইলীহূ ইয়োবের উপরে খুব ক্রুদ্ধ হলেন, যেহেতু ইয়োব ঈশ্বরের তুলনায় নিজেকে বেশি ধার্মিক বলে মনে করেছিলেন।</div>
<div class="v" id="v3"><span class="vn">3</span> তিনি ইয়োবের তিন বন্ধুর উপরেও ক্রুদ্ধ হলেন, যেহেতু তাঁরা কোনোভাবেই ইয়োবকে মিথ্যা প্রমাণিত করতে পারেননি, তবুও তাঁর<sup class="fnm"><a name="fnm1" href="#fn1">1</a></sup> উপরে দোষারোপ করেছিলেন।</div>
<div class="v" id="v4"><span class="vn">4</span> এদিকে ইলীহূ ইয়োবের সাথে কথা বলার আগে অপেক্ষা করছিলেন, যেহেতু তাঁরা সবাই বয়সে তাঁর চেয়ে বড় ছিলেন।</div>
<div class="v" id="v5"><span class="vn">5</span> কিন্তু তিনি যখন দেখলেন যে সেই তিনজনের বলার আর কিছুই নেই, তখন তিনি ক্রোধে ফেটে পড়লেন।</div>
<div class="v" id="v6"><span class="vn">6</span> <span class="br-p"><br><br></span>অতএব বূষীয় বারখেলের ছেলে ইলীহূ বললেন: <span class="br-p"><br><br></span><span class="br-ind"><br><span class="indent">&nbsp;</span></span>“আমি বয়সে তরুণ,<br> <span class="br-ind"><br><span class="indent">&nbsp;</span></span>ও আপনারা প্রবীণ;<br> <span class="br-ind"><br><span class="indent">&nbsp;</span></span>তাই আমার ভয় হয়েছিল,<br> <span class="br-ind"><br><span class="indent">&nbsp;</span></span>আমি যা জানি তা আপনাদের বলার সাহস পাইনি।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি ভেবেছিলাম, ‘বয়সই কথা বলুক;<br> <span class="br-ind"><br><span class="indent">&nbsp;</span></span>পরিণত বছরগুলিই প্রজ্ঞা শিক্ষা দিক।’<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>কিন্তু একজন ব্যক্তির মধ্যে উপস্থিত আত্মা<sup class="fnm"><a name="fnm2" href="#fn2">2</a></sup>,<br> <span class="br-ind"><br><span class="indent">&nbsp;</span></span>সর্বশক্তিমানের শ্বাসই তাদের বুদ্ধি-বিবেচনা দান করে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যাঁরা বয়সে প্রাচীন<sup class="fnm"><a name="fnm3" href="#fn3">3</a></sup> তাঁরাই যে শুধু জ্ঞানবান, তা নয়,<br> <span class="br-ind"><br><span class="indent">&nbsp;</span></span>বয়স্করাই যে শুধু যা সমুচিত তা বোঝেন, এরকম নয়। <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“তাই আমি বলছি: আমার কথা শুনুন;<br> <span class="br-ind"><br><span class="indent">&nbsp;</span></span>আমি যা জানি তা আমিও আপনাদের বলব।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আপনারা যখন কথা বলছিলেন, আমি তখন অপেক্ষা করেছিলাম,<br> <span class="br-ind"><br><span class="indent">&nbsp;</span></span>আমি আপনাদের যুক্তি শুনছিলাম;<br> <span class="br-ind"><br><span class="indent">&nbsp;</span></span>আপনারা যখন শব্দ খুঁজছিলেন,<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমি তখন গভীর মনোযোগ দিয়ে আপনাদের কথা শুনছিলাম।<br> <span class="br-ind"><br><span class="indent">&nbsp;</span></span>কিন্তু আপনাদের মধ্যে একজনও ইয়োবকে ভ্রান্ত প্রমাণ করতে পারেননি;<br> <span class="br-ind"><br><span class="indent">&nbsp;</span></span>আপনাদের মধ্যে কেউই তাঁর যুক্তির উত্তর দিতে পারেননি।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>বলবেন না, ‘আমরা প্রজ্ঞা খুঁজে পেয়েছি;<br> <span class="br-ind"><br><span class="indent">&nbsp;</span></span>মানুষ নয়, ঈশ্বরই তাঁকে মিথ্যা প্রমাণিত করুন।’<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কিন্তু ইয়োব আমার বিরুদ্ধে তাঁর শব্দগুলি বিন্যাস সহকারে সাজাননি,<br> <span class="br-ind"><br><span class="indent">&nbsp;</span></span>ও আপনাদের যুক্তি দিয়ে আমিও তাঁকে উত্তর দেব না। <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>“তাঁরা ভীতসন্ত্রস্ত হয়ে পড়লেন ও তাঁদের আর কিছুই বলার ছিল না;<br> <span class="br-ind"><br><span class="indent">&nbsp;</span></span>তাঁদের শব্দ হারিয়ে গিয়েছিল।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমি কি অপেক্ষা করব, এখন তাঁরা যখন নীরব হয়ে আছেন,<br> <span class="br-ind"><br><span class="indent">&nbsp;</span></span>এখন তাঁরা যখন সেখানে নিরুত্তর অবস্থায় দাঁড়িয়ে আছেন?<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমারও কিছু বলার আছে;<br> <span class="br-ind"><br><span class="indent">&nbsp;</span></span>আমি যা জানি তা আমিও বলব।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>যেহেতু আমি কথায় পরিপূর্ণ,<br> <span class="br-ind"><br><span class="indent">&nbsp;</span></span>ও আমার অন্তরাত্মা আমাকে বাধ্য করছে;<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ভিতর থেকে আমি বোতলে ভরা দ্রাক্ষারস,<br> <span class="br-ind"><br><span class="indent">&nbsp;</span></span>দ্রাক্ষারসে ভরা নতুন মশকের মতো, যা ফেটে পড়তে চলেছে।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমাকে কথা বলতে ও উপশম পেতে হবে;<br> <span class="br-ind"><br><span class="indent">&nbsp;</span></span>ঠোঁট খুলে আমাকে উত্তর দিতে হবে।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আমি কোনও পক্ষপাতিত্ব দেখাব না,<br> <span class="br-ind"><br><span class="indent">&nbsp;</span></span>কাউকে তোষামোদও করব না;<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>যেহেতু আমি যদি তোষামোদিতে পারদর্শী হতাম,<br> <span class="br-ind"><br><span class="indent">&nbsp;</span></span>তবে আমার নির্মাতা অচিরেই আমাকে নিয়ে চলে যেতেন।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, ঈশ্বরের</div>
<div class="fn"><sup class="fnt"><a name="fn2" href="#fnm2">2</a></sup> অথবা, ঈশ্বররূপী আত্মা</div>
<div class="fn"><sup class="fnt"><a name="fn3" href="#fnm3">3</a></sup> অথবা, সংখ্যায় বেশি; বা, বিশিষ্টজন</div>
</div>
<!-- PARSED ABOVE; EDITING MAY BREAK PARSER -->
</body></html>