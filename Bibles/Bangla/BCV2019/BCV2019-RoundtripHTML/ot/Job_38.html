<html><head>
<meta http-equiv="Content-Type" content="text/html;charset=utf-8" />
<title>Job 38 &ndash; ইয়োব &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 38);">
<div id="navbar"><a href="../index.html">বাংলা সমকালীন সংস্করণ</a> &ndash; <b>ইয়োব</b> &ndash; <a href="Job_1.html">1</a> ... <a href="Job_36.html">36</a> <a href="Job_37.html">37</a> <b>38</b> <a href="Job_39.html">39</a> <a href="Job_40.html">40</a> ... <a href="Job_42.html">42</a> </div><hr>
<h1>Job 38</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সদাপ্রভু কথা বলেন</h2><span class="vn">1</span> <span class="br-p"><br><br></span>পরে সদাপ্রভু ঝড়ের মধ্যে থেকে ইয়োবের সঙ্গে কথা বললেন। তিনি বললেন:</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“এ কে যে অজ্ঞানের মতো কথা বলে<br> <span class="br-ind"><br><span class="indent">&nbsp;</span></span>আমার পরিকল্পনাগুলি ম্লান করে দিচ্ছে?<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>পুরুষমানুষের মতো নিজেকে মজবুত করো;<br> <span class="br-ind"><br><span class="indent">&nbsp;</span></span>আমি তোমাকে প্রশ্ন করব,<br> <span class="br-ind"><br><span class="indent">&nbsp;</span></span>ও তুমি আমাকে উত্তর দেবে। <span class="br-p"><br><br></span><br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>“আমি যখন পৃথিবীর ভিত্তিমূল স্থাপন করেছিলাম তুমি তখন কোথায় ছিলে?<br> <span class="br-ind"><br><span class="indent">&nbsp;</span></span>যদি বুঝেছো, তবে আমায় বলো।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>পৃথিবীর মাত্রা কে চিহ্নিত করল? তুমি নিশ্চয় তা জানো!<br> <span class="br-ind"><br><span class="indent">&nbsp;</span></span>তার উপরে কে সীমারেখা টানলো?<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কীসের উপরে তার অবস্থান খাড়া হল,<br> <span class="br-ind"><br><span class="indent">&nbsp;</span></span>বা কে তার ভিত্তিপ্রস্তর স্থাপন করলো—<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যখন শুকতারারা একসাথে গেয়ে উঠলো<br> <span class="br-ind"><br><span class="indent">&nbsp;</span></span>ও স্বর্গদূতেরা<sup class="fnm"><a name="fnm1" href="#fn1">1</a></sup> সবাই আনন্দে চিৎকার করে উঠলো? <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>“কে দরজার আড়ালে সমুদ্রকে অবরুদ্ধ করল<br> <span class="br-ind"><br><span class="indent">&nbsp;</span></span>যখন তা গর্ভ থেকে বের হয়ে এল,<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যখন আমি মেঘরাশিকে তার পোশাক বানালাম<br> <span class="br-ind"><br><span class="indent">&nbsp;</span></span>ও তা ঘন অন্ধকারে ঢেকে দিলাম,<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যখন আমি তার জন্য সীমা নির্দিষ্ট করলাম<br> <span class="br-ind"><br><span class="indent">&nbsp;</span></span>এবং তার দরজা ও খিল যথাস্থানে লাগালাম।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>যখন আমি বললাম, ‘এই পর্যন্তই তুমি আসতে পারবে, আর নয়;<br> <span class="br-ind"><br><span class="indent">&nbsp;</span></span>এখানেই তোমার তরঙ্গের গর্ব থেমে যাবে’? <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>“তুমি কি কখনও সকালকে আদেশ দিয়েছ,<br> <span class="br-ind"><br><span class="indent">&nbsp;</span></span>বা ভোরবেলাকে তার স্থান দেখিয়ে দিয়েছ<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>যেন তা পৃথিবীর প্রান্ত পর্যন্ত ছড়িয়ে পড়ে<br> <span class="br-ind"><br><span class="indent">&nbsp;</span></span>ও সেখান থেকে দুষ্টদের ঝেড়ে ফেলে?<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>পৃথিবী সিলমোহরের তলায় লেগে থাকা মাটির মতো আকার নেয়;<br> <span class="br-ind"><br><span class="indent">&nbsp;</span></span>তার বৈশিষ্ট্য এক পোশাকের মতো ফুটে ওঠে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>দুষ্টদের আলো দেওয়া হয় না,<br> <span class="br-ind"><br><span class="indent">&nbsp;</span></span>ও তারা যে হাত উঁচুতে তুলে ধরে তা ভেঙে যায়। <span class="br-p"><br><br></span><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>“তুমি কি সমুদ্রের উৎসে যাত্রা করেছ<br> <span class="br-ind"><br><span class="indent">&nbsp;</span></span>বা সমুদ্রতলবর্তী গর্তে হাঁটাহাঁটি করেছ?<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>মৃত্যুর দরজা কি তোমার কাছে প্রকাশিত হয়েছে?<br> <span class="br-ind"><br><span class="indent">&nbsp;</span></span>তুমি কি গাঢ় অন্ধকারের দরজা দেখেছ?<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>পৃথিবীর সুবিশাল বিস্তারের বিষয়টি কি তুমি বুঝে ফেলেছ?<br> <span class="br-ind"><br><span class="indent">&nbsp;</span></span>এসব কিছু যদি তুমি জানো, তবে আমায় বলো। <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>“আলোর বাসস্থানে যাওয়ার পথ কোনটি?<br> <span class="br-ind"><br><span class="indent">&nbsp;</span></span>আর অন্ধকার কোথায় বসবাস করে?<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তুমি কি তাদের স্বস্থানে নিয়ে যেতে পারো?<br> <span class="br-ind"><br><span class="indent">&nbsp;</span></span>তুমি কি তাদের ঘরের পথ জান?<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>নিশ্চয় জানো, কারণ তখন তো তোমার জন্ম হয়ে গিয়েছিল!<br> <span class="br-ind"><br><span class="indent">&nbsp;</span></span>তুমি তো বহু বছর ধরে বেঁচে আছো! <span class="br-p"><br><br></span><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>“তুমি কি তুষারের আড়তে প্রবেশ করেছ<br> <span class="br-ind"><br><span class="indent">&nbsp;</span></span>বা শিলাবৃষ্টির গুদাম দেখেছ,<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>যা আমি সংকটকালের জন্য,<br> <span class="br-ind"><br><span class="indent">&nbsp;</span></span>যুদ্ধবিগ্রহের দিনের জন্য সংরক্ষিত করে রেখেছি?<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>কোনও পথ ধরে সেখানে যাওয়া যায়, যেখান থেকে বিজলি বিচ্ছুরিত হয়,<br> <span class="br-ind"><br><span class="indent">&nbsp;</span></span>বা যেখান থেকে পূর্বীয় বাতাস সমগ্র পৃথিবীতে ছড়িয়ে পড়ে?<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>প্রবল বৃষ্টিপাতের জন্য কে খাল খুঁড়েছে,<br> <span class="br-ind"><br><span class="indent">&nbsp;</span></span>ও বজ্রঝড়ের জন্য কে পথ তৈরি করে দিয়েছে,<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>যেন জনমানবহীন দেশ,<br> <span class="br-ind"><br><span class="indent">&nbsp;</span></span>বসতিহীন মরুভূমি জলসিক্ত হয়,<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>যেন ঊষর পতিত জমি তৃপ্ত হয়<br> <span class="br-ind"><br><span class="indent">&nbsp;</span></span>ও সেখানে কচি ঘাস অঙ্কুরিত হয়?<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>বৃষ্টির কি বাবা আছে?<br> <span class="br-ind"><br><span class="indent">&nbsp;</span></span>কে শিশিরকণার জন্ম দিয়েছে?<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>কার গর্ভ থেকে বরফ বের হয়েছে?<br> <span class="br-ind"><br><span class="indent">&nbsp;</span></span>আকাশ থেকে ঝড়ে পড়া তুষারের জন্মই বা কে দিয়েছে<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>যখন জল জমে পাথরের মতো শক্ত হয়ে যায়,<br> <span class="br-ind"><br><span class="indent">&nbsp;</span></span>যখন জলরাশির উপরের স্তর জমাট বেঁধে যায়? <span class="br-p"><br><br></span><br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>“তুমি কি কৃত্তিকার হার<sup class="fnm"><a name="fnm2" href="#fn2">2</a></sup> গাঁথতে পারো?<br> <span class="br-ind"><br><span class="indent">&nbsp;</span></span>তুমি কি কালপুরুষের বাঁধন আলগা করতে পারো?<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>তুমি কি নক্ষত্রপুঞ্জকে তাদের নিজস্ব ঋতুতে চালাতে পার<sup class="fnm"><a name="fnm3" href="#fn3">3</a></sup><br> <span class="br-ind"><br><span class="indent">&nbsp;</span></span>বা শাবকসুদ্ধ ভালুককে<sup class="fnm"><a name="fnm4" href="#fn4">4</a></sup> তার পথ দেখাতে পারো?<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>তুমি কি আকাশমণ্ডলের বিধান জান?<br> <span class="br-ind"><br><span class="indent">&nbsp;</span></span>তুমি কি পৃথিবীতে ঈশ্বরের<sup class="fnm"><a name="fnm5" href="#fn5">5</a></sup> কর্তৃত্ব প্রতিষ্ঠিত করতে পারো? <span class="br-p"><br><br></span><br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>“তুমি কি মেঘ পর্যন্ত তোমার আওয়াজ তুলতে পারো<br> <span class="br-ind"><br><span class="indent">&nbsp;</span></span>ও নিজেকে জলপ্লাবন দিয়ে ঢেকে ফেলতে পারো?<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>তুমি কি বজ্রবিদ্যুৎ ঝলসাতে পারবে?<br> <span class="br-ind"><br><span class="indent">&nbsp;</span></span>সেগুলি কি জবাবে তোমাকে বলবে, ‘আমরা এখানে’?<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>কে দোচরাকে<sup class="fnm"><a name="fnm6" href="#fn6">6</a></sup> বিজ্ঞতা<sup class="fnm"><a name="fnm7" href="#fn7">7</a></sup> দিয়েছে<br> <span class="br-ind"><br><span class="indent">&nbsp;</span></span>বা মোরগকে বোধশক্তি<sup class="fnm"><a name="fnm8" href="#fn8">8</a></sup> দিয়েছে?<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>কার কাছে মেঘরাশি গণনা করার বিজ্ঞতা আছে?<br> <span class="br-ind"><br><span class="indent">&nbsp;</span></span>কে তখন আকাশের জলে ভরা ঘড়াগুলি উল্টাতে পারে<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>যখন ধুলো শক্ত হয়ে যায়<br> <span class="br-ind"><br><span class="indent">&nbsp;</span></span>ও মাটির ঢেলা একসঙ্গে জুড়ে যায়? <span class="br-p"><br><br></span><br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>“তুমি কি সিংহীর জন্য শিকারের খোঁজ করবে<br> <span class="br-ind"><br><span class="indent">&nbsp;</span></span>ও সিংহদের খিদে মিটাবে<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>যখন তারা গুহায় গুড়ি মেরে পড়ে থাকে<br> <span class="br-ind"><br><span class="indent">&nbsp;</span></span>বা ঘন ঝোপে অপেক্ষা করে বসে থাকে?<br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>কে দাঁড়কাকের জন্য খাবার জোগায়<br> <span class="br-ind"><br><span class="indent">&nbsp;</span></span>যখন তার শাবকেরা ঈশ্বরের কাছে আর্তনাদ করে<br> <span class="br-ind"><br><span class="indent">&nbsp;</span></span>ও খাবারের অভাবে উদ্‌ভ্রান্ত হয়ে ঘুরে বেড়ায়?<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু ভাষায়, ঈশ্বরের পুত্রেরা</div>
<div class="fn"><sup class="fnt"><a name="fn2" href="#fnm2">2</a></sup> হিব্রু ভাষায়, সৌন্দর্যকে</div>
<div class="fn"><sup class="fnt"><a name="fn3" href="#fnm3">3</a></sup> অথবা, শুকতারাকে তার নিজস্ব ঋতুতে চালাতে পারো</div>
<div class="fn"><sup class="fnt"><a name="fn4" href="#fnm4">4</a></sup> অথবা, সিংহরাশিকে</div>
<div class="fn"><sup class="fnt"><a name="fn5" href="#fnm5">5</a></sup> অথবা, তাদের</div>
<div class="fn"><sup class="fnt"><a name="fn6" href="#fnm6">6</a></sup> সারস জাতীয় পাখি</div>
<div class="fn"><sup class="fnt"><a name="fn7" href="#fnm7">7</a></sup> অর্থাৎ, নীলনদের বন্যাসংক্রান্ত বিজ্ঞতা</div>
<div class="fn"><sup class="fnt"><a name="fn8" href="#fnm8">8</a></sup> অর্থাৎ, কখন ডাকতে হবে সেই বোধশক্তি</div>
</div>
<!-- PARSED ABOVE; EDITING MAY BREAK PARSER -->
</body></html>