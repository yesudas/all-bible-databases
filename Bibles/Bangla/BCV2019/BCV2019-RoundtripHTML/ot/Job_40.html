<html><head>
<meta http-equiv="Content-Type" content="text/html;charset=utf-8" />
<title>Job 40 &ndash; ইয়োব &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 40);">
<div id="navbar"><a href="../index.html">বাংলা সমকালীন সংস্করণ</a> &ndash; <b>ইয়োব</b> &ndash; <a href="Job_1.html">1</a> ... <a href="Job_38.html">38</a> <a href="Job_39.html">39</a> <b>40</b> <a href="Job_41.html">41</a> <a href="Job_42.html">42</a> </div><hr>
<h1>Job 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>সদাপ্রভু ইয়োবকে আরও বললেন:</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“যে সর্বশক্তিমানের সঙ্গে তর্কবিতর্ক করে সে কি তাঁকে সংশোধন করবে?<br> <span class="br-ind"><br><span class="indent">&nbsp;</span></span>যে ঈশ্বরকে অভিযুক্ত করেছে সে-ই তাঁকে জবাব দিক!”<br></div>
<div class="v" id="v3"><span class="vn">3</span> <span class="br-p"><br><br></span>পরে ইয়োব সদাপ্রভুকে উত্তর দিলেন:</div>
<div class="v" id="v4"><span class="vn">4</span> <span class="br-p"><br><br></span><span class="br-ind"><br><span class="indent">&nbsp;</span></span>“আমি অযোগ্য—আমি কীভাবে তোমাকে জবাব দেব?<br> <span class="br-ind"><br><span class="indent">&nbsp;</span></span>এই আমি আমার মুখে হাত দিলাম।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমি একবার কথা বলেছি, কিন্তু আমার কাছে কোনও উত্তর নেই—<br> <span class="br-ind"><br><span class="indent">&nbsp;</span></span>দুবার বলেছি, কিন্তু আমি আর কিছু বলব না।”<br></div>
<div class="v" id="v6"><span class="vn">6</span> <span class="br-p"><br><br></span>পরে ঝড়ের মধ্যে থেকে সদাপ্রভু ইয়োবের সঙ্গে কথা বললেন:</div>
<div class="v" id="v7"><span class="vn">7</span> <span class="br-p"><br><br></span><span class="br-ind"><br><span class="indent">&nbsp;</span></span>“পুরুষমানুষের মতো নিজেকে মজবুত করো;<br> <span class="br-ind"><br><span class="indent">&nbsp;</span></span>আমি তোমাকে প্রশ্ন করব,<br> <span class="br-ind"><br><span class="indent">&nbsp;</span></span>ও তুমি আমাকে উত্তর দেবে। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>“তুমি কি আমার ন্যায়বিচার অগ্রাহ্য করবে?<br> <span class="br-ind"><br><span class="indent">&nbsp;</span></span>নিজেকে ধার্মিক প্রতিপন্ন করার জন্য কি তুমি আমাকে দোষী সাব্যস্ত করবে?<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>ঈশ্বরের মতো তোমারও কি হাত আছে,<br> <span class="br-ind"><br><span class="indent">&nbsp;</span></span>ও তাঁর মতো তুমিও কি বজ্রধ্বনি করতে পারো?<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তবে নিজেকে প্রতাপ ও উজ্জ্বল দীপ্তি দিয়ে ঢেলে সাজাও,<br> <span class="br-ind"><br><span class="indent">&nbsp;</span></span>এবং সম্মান ও মর্যাদার পোশাক গায়ে দিয়ে নাও।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তোমার ক্রোধের উন্মত্ততা নিয়ন্ত্রণমুক্ত করো,<br> <span class="br-ind"><br><span class="indent">&nbsp;</span></span>যারা অহংকারী তাদের দিকে তাকাও ও তাদের নিচে টেনে নামাও,<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যারা অহংকারী তাদের দিকে তাকাও ও তাদের নত করো,<br> <span class="br-ind"><br><span class="indent">&nbsp;</span></span>দুষ্টেরা যেখানে দাঁড়িয়ে আছে সেখানেই তাদের দমন করো।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তাদের সবাইকে একসাথে ধুলোয় পুঁতে ফেলো;<br> <span class="br-ind"><br><span class="indent">&nbsp;</span></span>কবরে তাদের মুখ আবৃত করো।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তখনই আমি তোমার কাছে স্বীকার করব<br> <span class="br-ind"><br><span class="indent">&nbsp;</span></span>যে তোমার নিজের ডান হাত তোমাকে উদ্ধার করতে পারবে। <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>“বহেমোতের<sup class="fnm"><a name="fnm1" href="#fn1">1</a></sup> দিকে তাকাও,<br> <span class="br-ind"><br><span class="indent">&nbsp;</span></span>তাকে আমি তোমার সাথেই তৈরি করেছি<br> <span class="br-ind"><br><span class="indent">&nbsp;</span></span>ও বলদের মতো সেও তৃণভোজী।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তার কোমরে কত শক্তি আছে,<br> <span class="br-ind"><br><span class="indent">&nbsp;</span></span>তার পেটের পেশিতে কত ক্ষমতা আছে!<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তার লেজ দেবদারু গাছের মতো দোলে;<br> <span class="br-ind"><br><span class="indent">&nbsp;</span></span>তার ঊরুর পেশিতন্তু আঁটসাঁটভাবে সংলগ্ন।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তার অস্থি ব্রোঞ্জের নলের মতো,<br> <span class="br-ind"><br><span class="indent">&nbsp;</span></span>তার অঙ্গপ্রত্যঙ্গ লোহার ছড়ের মতো।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ঈশ্বরের সৃষ্টিকর্মের মধ্যে সে-ই প্রথম স্থান পেয়েছে,<br> <span class="br-ind"><br><span class="indent">&nbsp;</span></span>তবুও তার সৃষ্টিকর্তা তাঁর তরোয়াল নিয়ে তার কাছে যেতে পারেন।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>পাহাড়গুলি তার কাছে তাদের উৎপন্ন দ্রব্য আনে,<br> <span class="br-ind"><br><span class="indent">&nbsp;</span></span>ও সব বুনো পশু তার কাছাকাছি খেলে বেড়ায়।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>পদ্মবনের তলায় সে শুয়ে থাকে,<br> <span class="br-ind"><br><span class="indent">&nbsp;</span></span>জলাভূমির নলবনের মধ্যে সে লুকিয়ে থাকে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>পদ্মবন তার ছায়ায় তাকে আড়াল করে রাখে;<br> <span class="br-ind"><br><span class="indent">&nbsp;</span></span>জলস্রোতের ধারে থাকা ঝাউ গাছ তাকে ঘিরে রাখে।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>ফুলেফেঁপে ওঠা নদী তাকে ভয় দেখাতে পারে না;<br> <span class="br-ind"><br><span class="indent">&nbsp;</span></span>জর্ডন নদীর ঢেউ তার মুখের উপর আছড়ে পড়লেও সে সুরক্ষিত থাকে।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>কেউ কি চোখ দিয়ে তাকে ধরতে পারে,<br> <span class="br-ind"><br><span class="indent">&nbsp;</span></span>বা তাকে ফাঁদে ফেলে তার নাক ফুঁড়তে পারে?<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> বহেমোতের আসল পরিচয় এক বিতর্কিত বিষয়; প্রাচীন সাহিত্যে এটিকে পৌরাণিক এক সমুদ্র-দানবরূপে দেখা হয়েছে</div>
</div>
<!-- PARSED ABOVE; EDITING MAY BREAK PARSER -->
</body></html>