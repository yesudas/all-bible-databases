<html><head>
<meta http-equiv="Content-Type" content="text/html;charset=utf-8" />
<title>Joel 2 &ndash; যোয়েল &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Joel', 2);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যোয়েল</b> &ndash; <a href="Joel_1.html">1</a> <b>2</b> <a href="Joel_3.html">3</a> </div><hr>
<h1>Joel 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পঙ্গপালের ঝাঁক</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>তোমরা সিয়োনে তূরী বাজাও;<br> <span class="br-ind"><br><span class="indent">&nbsp;</span></span>আমার পবিত্র পর্বতে সিংহনাদ তোলো। <span class="br-p"><br><br></span>দেশে বসবাসকারী সকলে ভয়ে কাঁপুক,<br> <span class="br-ind"><br><span class="indent">&nbsp;</span></span>কারণ সদাপ্রভুর দিন এসে পড়েছে।<br> <span class="br-ind"><br><span class="indent">&nbsp;</span></span>হ্যাঁ, সেদিন কাছে এসে পড়েছে—<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তা অন্ধকার ও নিরানন্দের দিন,<br> <span class="br-ind"><br><span class="indent">&nbsp;</span></span>মেঘের ও গাঢ় অন্ধকারের দিন। <span class="br-p"><br><br></span><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তাদের সামনে আগুন গ্রাস করে,<br> <span class="br-ind"><br><span class="indent">&nbsp;</span></span>তাদের পিছনে অগ্নিশিখা প্রজ্বলিত হয়।<br> <span class="br-ind"><br><span class="indent">&nbsp;</span></span>তাদের সামনে দেশ হয় যেন এদন উদ্যানের মতো,<br> <span class="br-ind"><br><span class="indent">&nbsp;</span></span>তাদের পিছনে থাকে এক পরিত্যক্ত মরুপ্রান্তর—<br> <span class="br-ind"><br><span class="indent">&nbsp;</span></span>কোনো কিছুই তাদের কাছ থেকে রেহাই পায় না।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তাদের আকার অশ্বের মতো,<br> <span class="br-ind"><br><span class="indent">&nbsp;</span></span>তারা অশ্বারোহী সৈন্যদের মতো ছুটে চলে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>বহু রথের শব্দের মতো ধ্বনি তুলে,<br> <span class="br-ind"><br><span class="indent">&nbsp;</span></span>নাড়া গ্রাসকারী আগুনের মতো শব্দ তুলে,<br> <span class="br-ind"><br><span class="indent">&nbsp;</span></span>তারা পাহাড়ের চূড়ায় লাফ দেয়,<br> <span class="br-ind"><br><span class="indent">&nbsp;</span></span>তারা যেন যুদ্ধের উদ্দেশে শ্রেণীভূত পরাক্রমী সৈন্যদলের মতো। <span class="br-p"><br><br></span><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তাদের দেখামাত্র জাতিসমূহ মনস্তাপে দগ্ধ হয়;<br> <span class="br-ind"><br><span class="indent">&nbsp;</span></span>প্রত্যেকের মুখ বিবর্ণ হয়ে যায়।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তারা বীর যোদ্ধাদের মতো দৌড়ায়,<br> <span class="br-ind"><br><span class="indent">&nbsp;</span></span>সৈন্যদের মতো তারা প্রাচীর পরিমাপ করে।<br> <span class="br-ind"><br><span class="indent">&nbsp;</span></span>তারা সুশৃঙ্খলভাবে সমরাভিযান করে,<br> <span class="br-ind"><br><span class="indent">&nbsp;</span></span>কেউই তার স্থান থেকে বিচ্যুত হয় না।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তারা একে অন্যের উপরে চাপাচাপি করে পড়ে না,<br> <span class="br-ind"><br><span class="indent">&nbsp;</span></span>প্রত্যেকেই সোজা চলাপথে অগ্রসর হয়।<br> <span class="br-ind"><br><span class="indent">&nbsp;</span></span>প্রতিরোধ ব্যবস্থা তারা ভেদ করে,<br> <span class="br-ind"><br><span class="indent">&nbsp;</span></span>কেউই তার পঙক্তি ভেঙে ফেলে না।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তারা নগরের মধ্যে দ্রুত দৌড়ে যায়,<br> <span class="br-ind"><br><span class="indent">&nbsp;</span></span>তারা প্রাচীরের উপরে দৌড়াতে থাকে।<br> <span class="br-ind"><br><span class="indent">&nbsp;</span></span>তারা ঘরবাড়ির উপরে আরোহণ করে,<br> <span class="br-ind"><br><span class="indent">&nbsp;</span></span>চোরের মতো জানালা দিয়ে ভেতরে প্রবেশ করে। <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাদের সামনে পৃথিবী কম্পিত হয়,<br> <span class="br-ind"><br><span class="indent">&nbsp;</span></span>আকাশমণ্ডল কাঁপতে থাকে,<br> <span class="br-ind"><br><span class="indent">&nbsp;</span></span>সূর্য ও চাঁদ অন্ধকার হয়ে যায়,<br> <span class="br-ind"><br><span class="indent">&nbsp;</span></span>নক্ষত্রেরা আর দীপ্তি দেয় না।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সদাপ্রভু তাঁর সৈন্যদলের পুরোভাগে<br> <span class="br-ind"><br><span class="indent">&nbsp;</span></span>বজ্রনির্ঘোষ করেন;<br> <span class="br-ind"><br><span class="indent">&nbsp;</span></span>তাঁর সৈন্যসংখ্যা গণনার অতীত,<br> <span class="br-ind"><br><span class="indent">&nbsp;</span></span>যারা তাঁর আদেশ পালন করে, তারা পরাক্রমী বীর।<br> <span class="br-ind"><br><span class="indent">&nbsp;</span></span>সদাপ্রভুর দিন অতি মহৎ;<br> <span class="br-ind"><br><span class="indent">&nbsp;</span></span>তা ভয়ংকর।<br> <span class="br-ind"><br><span class="indent">&nbsp;</span></span>কে তা সহ্য করতে পারে?<br></div>
<div class="v" id="v12"><h2>তোমাদের হৃদয় চিরো</h2><span class="vn">12</span> <span class="br-ind"><br><span class="indent">&nbsp;</span></span>সদাপ্রভু ঘোষণা করেন, “তোমরা এখনই,<br> <span class="br-ind"><br><span class="indent">&nbsp;</span></span>তোমাদের সম্পূর্ণ মনেপ্রাণে আমার কাছে ফিরে এসো,<br> <span class="br-ind"><br><span class="indent">&nbsp;</span></span>তোমরা উপবাস ও কান্নার সঙ্গে, শোক করতে করতে ফিরে এসো।” <span class="br-p"><br><br></span><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তোমাদের পোশাক নয়,<br> <span class="br-ind"><br><span class="indent">&nbsp;</span></span>কিন্তু তোমরা নিজের নিজের হৃদয় বিদীর্ণ করো।<br> <span class="br-ind"><br><span class="indent">&nbsp;</span></span>তোমরা তোমাদের ঈশ্বর সদাপ্রভুর কাছে ফিরে এসো,<br> <span class="br-ind"><br><span class="indent">&nbsp;</span></span>কারণ তিনি অনুগ্রহকারী ও সহানুভূতিশীল,<br> <span class="br-ind"><br><span class="indent">&nbsp;</span></span>বিলম্বে ক্রোধ করেন ও সীমাহীন তাঁর ভালোবাসা।<br> <span class="br-ind"><br><span class="indent">&nbsp;</span></span>তিনি বিপর্যয় প্রেরণ করে দয়ার্দ্র হন।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কে জানে? তিনি ফিরে আবার করুণা করবেন<br> <span class="br-ind"><br><span class="indent">&nbsp;</span></span>এবং পেছনে আশীর্বাদ রেখে যাবেন—<br> <span class="br-ind"><br><span class="indent">&nbsp;</span></span>ভক্ষ্য-নৈবেদ্য ও পেয়-নৈবেদ্য,<br> <span class="br-ind"><br><span class="indent">&nbsp;</span></span>তোমাদের ঈশ্বর সদাপ্রভুর জন্য। <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তোমরা সিয়োনে তূরী বাজাও,<br> <span class="br-ind"><br><span class="indent">&nbsp;</span></span>পবিত্র উপবাস-পর্ব ঘোষণা করো,<br> <span class="br-ind"><br><span class="indent">&nbsp;</span></span>এক পবিত্র সভার করো আহ্বান।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>লোকেদের সমবেত করো,<br> <span class="br-ind"><br><span class="indent">&nbsp;</span></span>জনসমাজকে পবিত্র করো;<br> <span class="br-ind"><br><span class="indent">&nbsp;</span></span>প্রবীণদের এক স্থানে নিয়ে এসো,<br> <span class="br-ind"><br><span class="indent">&nbsp;</span></span>স্তন্যপায়ী শিশুদেরও এক স্থানে সমবেত করো।<br> <span class="br-ind"><br><span class="indent">&nbsp;</span></span>বর তার বাসগৃহ ও কনে তার নিবাস-কক্ষ<br> <span class="br-ind"><br><span class="indent">&nbsp;</span></span>ত্যাগ করুক।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সদাপ্রভুর সাক্ষাতে পরিচর্যাকারী যাজকেরা,<br> <span class="br-ind"><br><span class="indent">&nbsp;</span></span>মন্দিরের বারান্দা ও বেদির মাঝখানে ক্রন্দন করুক।<br> <span class="br-ind"><br><span class="indent">&nbsp;</span></span>তারা বলুক, “হে সদাপ্রভু, তোমার প্রজাদের নিষ্কৃতি দাও।<br> <span class="br-ind"><br><span class="indent">&nbsp;</span></span>তোমার অধিকারকে নিন্দার পাত্র হতে<br> <span class="br-ind"><br><span class="indent">&nbsp;</span></span>ও জাতিসমূহের মধ্যে প্রবাদের আস্পদ হতে দিয়ো না।<br> <span class="br-ind"><br><span class="indent">&nbsp;</span></span>তারা কেন জাতিবৃন্দের কাছে বলবে,<br> <span class="br-ind"><br><span class="indent">&nbsp;</span></span>‘তোমার ঈশ্বর কোথায়?’ ”<br></div>
<div class="v" id="v18"><h2>সদাপ্রভুর উত্তর</h2><span class="vn">18</span> <span class="br-ind"><br><span class="indent">&nbsp;</span></span>তারপরে সদাপ্রভু তাঁর দেশের বিষয়ে উদ্যোগী হলেন<br> <span class="br-ind"><br><span class="indent">&nbsp;</span></span>এবং তাঁর প্রজাদের প্রতি দয়া করলেন।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>সদাপ্রভু তাদের প্রত্যুত্তর করবেন:<br> <span class="br-ind"><br><span class="indent">&nbsp;</span></span>“আমি তোমাদের কাছে শস্য, নতুন দ্রাক্ষারস ও তেল প্রেরণ করতে চলেছি,<br> <span class="br-ind"><br><span class="indent">&nbsp;</span></span>যা তোমাদের পরিতৃপ্ত করার জন্য পর্যাপ্ত হবে;<br> <span class="br-ind"><br><span class="indent">&nbsp;</span></span>আমি আর কখনও তোমাদের<br> <span class="br-ind"><br><span class="indent">&nbsp;</span></span>অন্যান্য জাতির কাছে নিন্দার পাত্র করব না। <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>“উত্তরের সৈন্যদলকে আমি তোমাদের কাছ থেকে তাড়িয়ে দেব,<br> <span class="br-ind"><br><span class="indent">&nbsp;</span></span>তাদের এক শুকনো ও অনুর্বর দেশে নিক্ষেপ করব,<br> <span class="br-ind"><br><span class="indent">&nbsp;</span></span>পূর্ব সমুদ্রের<sup class="fnm"><a name="fnm1" href="#fn1">1</a></sup> দিকে তার সামনের ভাগ<br> <span class="br-ind"><br><span class="indent">&nbsp;</span></span>ও পশ্চিম সমুদ্রের<sup class="fnm"><a name="fnm2" href="#fn2">2</a></sup> দিকে তার পেছনের ভাগ নিক্ষেপ করব।<br> <span class="br-ind"><br><span class="indent">&nbsp;</span></span>তার দুর্গন্ধ উপরে উঠে যাবে,<br> <span class="br-ind"><br><span class="indent">&nbsp;</span></span>তার পূতিগন্ধ উঠতে থাকবে।” <span class="br-p"><br><br></span><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>ওহে দেশ, ভয় কোরো না;<br> <span class="br-ind"><br><span class="indent">&nbsp;</span></span>আনন্দিত হও ও উল্লাস করো।<br> <span class="br-ind"><br><span class="indent">&nbsp;</span></span>সদাপ্রভু নিশ্চয়ই মহৎ সব কাজ করেছেন।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>ওহে বুনো পশুরা, তোমরা ভয় কোরো না,<br> <span class="br-ind"><br><span class="indent">&nbsp;</span></span>কারণ খোলা চারণভূমিগুলি সবুজ হয়ে উঠছে।<br> <span class="br-ind"><br><span class="indent">&nbsp;</span></span>গাছগুলি তাদের ফল উৎপন্ন করছে,<br> <span class="br-ind"><br><span class="indent">&nbsp;</span></span>ডুমুর গাছ ও দ্রাক্ষালতা তাদের ফলভারে সমৃদ্ধ হচ্ছে।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>ওহে সিয়োনের অধিবাসীরা, তোমরা আনন্দিত হও,<br> <span class="br-ind"><br><span class="indent">&nbsp;</span></span>আমাদের ঈশ্বর সদাপ্রভুতে উল্লসিত হও,<br> <span class="br-ind"><br><span class="indent">&nbsp;</span></span>কারণ তিনি তাঁর ধর্মশীলতায়<br> <span class="br-ind"><br><span class="indent">&nbsp;</span></span>তোমাদের অগ্রিম বৃষ্টি দান করবেন।<br> <span class="br-ind"><br><span class="indent">&nbsp;</span></span>তিনি তোমাদের কাছে প্রচুর বৃষ্টি প্রেরণ করবেন,<br> <span class="br-ind"><br><span class="indent">&nbsp;</span></span>পূর্বের মতোই প্রথম ও শেষ বর্ষা প্রেরণ করবেন।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>খামারগুলি শস্যে পরিপূর্ণ হবে;<br> <span class="br-ind"><br><span class="indent">&nbsp;</span></span>ভাঁটিগুলি নতুন দ্রাক্ষারসে ও তেলে উপচে পড়বে। <span class="br-p"><br><br></span><br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>“বছর বছর ধরে পঙ্গপালে যা খেয়েছে, তা আমি ফিরিয়ে দেব—<br> <span class="br-ind"><br><span class="indent">&nbsp;</span></span>অর্থাৎ বড়ো পঙ্গপাল, ও অল্পবয়স্ক পঙ্গপাল,<br> <span class="br-ind"><br><span class="indent">&nbsp;</span></span>অন্যান্য পঙ্গপাল ও পঙ্গপালের ঝাঁক<sup class="fnm"><a name="fnm3" href="#fn3">3</a></sup>—<br> <span class="br-ind"><br><span class="indent">&nbsp;</span></span>আমার মহা সৈন্যদল, যাদের আমি প্রেরণ করেছিলাম।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>যতক্ষণ না তোমরা তৃপ্ত হবে, তোমরা পর্যাপ্ত পরিমাণে আহার করবে,<br> <span class="br-ind"><br><span class="indent">&nbsp;</span></span>আর তোমরা তোমাদের ঈশ্বর সদাপ্রভুর প্রশংসা করবে,<br> <span class="br-ind"><br><span class="indent">&nbsp;</span></span>যিনি তোমাদের জন্য বিস্ময়কর সব কর্ম করেছেন;<br> <span class="br-ind"><br><span class="indent">&nbsp;</span></span>আমার প্রজারা আর কখনও লজ্জিত হবে না।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তখন তোমরা জানতে পারবে যে আমি ইস্রায়েলের মধ্যবর্তী আছি,<br> <span class="br-ind"><br><span class="indent">&nbsp;</span></span>যে আমিই সদাপ্রভু, তোমাদের ঈশ্বর,<br> <span class="br-ind"><br><span class="indent">&nbsp;</span></span>আর কোনো ঈশ্বর নেই;<br> <span class="br-ind"><br><span class="indent">&nbsp;</span></span>আমার প্রজারা আর কখনও লজ্জিত হবে না।<br></div>
<div class="v" id="v28"><h2>সদাপ্রভুর দিন</h2><span class="vn">28</span> <span class="br-ind"><br><span class="indent">&nbsp;</span></span>“আর তারপর,<br> <span class="br-ind"><br><span class="indent">&nbsp;</span></span>আমি সমস্ত মানুষের উপরে আমার আত্মা ঢেলে দেব।<br> <span class="br-ind"><br><span class="indent">&nbsp;</span></span>তোমাদের পুত্রেরা ও কন্যারা ভাববাণী বলবে,<br> <span class="br-ind"><br><span class="indent">&nbsp;</span></span>তোমাদের প্রবীণেরা স্বপ্ন দেখবে,<br> <span class="br-ind"><br><span class="indent">&nbsp;</span></span>তোমাদের যুবকেরা দর্শন পাবে।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>এমনকি, আমার দাসদাসীদেরও উপরে,<br> <span class="br-ind"><br><span class="indent">&nbsp;</span></span>সেইসব দিনে আমি আমার আত্মা ঢেলে দেব।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>আমি আকাশমণ্ডলে ও পৃথিবীর উপরে<br> <span class="br-ind"><br><span class="indent">&nbsp;</span></span>আশ্চর্য সব নিদর্শন দেখাব,<br> <span class="br-ind"><br><span class="indent">&nbsp;</span></span>রক্ত ও আগুন এবং ধোঁয়ার কুণ্ডলী দেখাব।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>সদাপ্রভুর সেই মহৎ ও ভয়ংকর দিন এসে পড়ার আগে,<br> <span class="br-ind"><br><span class="indent">&nbsp;</span></span>সূর্য অন্ধকার ও চাঁদ রক্তবর্ণ হয়ে যাবে।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>আর যে কেউ সদাপ্রভুর নামে ডাকবে,<br> <span class="br-ind"><br><span class="indent">&nbsp;</span></span>সে পরিত্রাণ পাবে;<br> <span class="br-ind"><br><span class="indent">&nbsp;</span></span>কারণ সদাপ্রভুর কথামতো সিয়োন পর্বত ও জেরুশালেমে,<br> <span class="br-ind"><br><span class="indent">&nbsp;</span></span>কিছু মুক্তিপ্রাপ্ত লোকের দল থাকবে;<br> <span class="br-ind"><br><span class="indent">&nbsp;</span></span>আর অবশিষ্ট লোকেদের মধ্যেও থাকবে,<br> <span class="br-ind"><br><span class="indent">&nbsp;</span></span>যাদের সদাপ্রভু আহ্বান করেছেন।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ মরুসাগর।</div>
<div class="fn"><sup class="fnt"><a name="fn2" href="#fnm2">2</a></sup> অর্থাৎ ভূমধ্যসাগর।</div>
<div class="fn"><sup class="fnt"><a name="fn3" href="#fnm3">3</a></sup> এই পদ উল্লেখিত পতঙ্গগুলির হিব্রু প্রতিশব্দগুলির অর্থ অনিশ্চিত।</div>
</div>
<!-- PARSED ABOVE; EDITING MAY BREAK PARSER -->
</body></html>