<html><head>
<meta http-equiv="Content-Type" content="text/html;charset=utf-8" />
<title>Jonah 1 &ndash; যোনা &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jonah', 1);">
<div id="navbar"><a href="../index.html">বাংলা সমকালীন সংস্করণ</a> &ndash; <b>যোনা</b> &ndash; <b>1</b> <a href="Jonah_2.html">2</a> <a href="Jonah_3.html">3</a> <a href="Jonah_4.html">4</a> </div><hr>
<h1>Jonah 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->খ্রীষ্ট পূর্বাব্দ অষ্টম শতাব্দীতে দ্বিতীয় যারবিয়ামের শাসনকালে, যোনা নামের এক ভাববাদীর কাছে কীভাবে সদাপ্রভুর বাক্য প্রকাশিত হল, সেই কথাই এই পুস্তকে বিবৃত করা হয়েছে। ভাববাণীমূলক পুস্তকগুলির মধ্যে এটি একেবারে অনন্য, কারণ ভাববাণী সংকলন করার বদলে এই পুস্তকটি এক ভাববাদীর কাহিনিতেই বেশি জোর দিয়েছে। এই পুস্তকে ভাববাণী বলতে রয়েছে সাকুল্যে একটিমাত্র বাক্য। <!--raw 1 bo --><p/><!--endraw 1-->এই কাহিনির প্রতিপাদ্য হল, নীনবী নগরের আসন্ন ধ্বংসের কথা সেখানকার বাসিন্দাদের জানানো ও তাদের সতর্ক করার জন্য যোনার প্রতি ঈশ্বরের আহ্বান। পুস্তকটির কাঠামো দুটি মূল ভাগে বিভক্ত, যার প্রতিটিতে রয়েছে দুটি করে দৃশ্য। প্রতিটি ভাগের শুরুর চিহ্ন হল, ঈশ্বরের আদেশ, <!--raw 1 bo --><i><!--endraw 1-->নীনবী মহানগরে যাও।<!--raw 1 bo --></i><!--endraw 1--> প্রথম দৃশ্যটি একটি জাহাজের, যাতে চেপে যোনা তাঁর দায়িত্ব এড়ানোর চেষ্টা করছেন। দ্বিতীয়টি, যে বিশাল মাছটি যোনাকে গিলে ফেলেছিল তার পেটের ভিতরের দৃশ্য। এরপর দ্বিতীয় ভাগের দুটি দৃশ্যই সরাসরি নীনবীর সঙ্গে সম্পর্কযুক্ত, প্রথমটি নীনবী নগরের ভিতরে, যেখানে যোনা প্রচার করছেন ও নীনবীর লোকেরা অনুতাপ করছে, আর দ্বিতীয়টি নগরের বাইরে বসে যোনা কীভাবে প্রাণপণে ঈশ্বরের দয়া পাওয়ার চেষ্টা করছেন। <!--raw 1 bo --><p/><!--endraw 1-->অন্যান্য জাতিগুলির প্রতি যে ধরনের বিতৃষ্ণার মনোভাব ইস্রায়েল জাতির অনেকের মধ্যে কাজ করে, এই পুস্তকে যোনা যেন তার প্রতীক। সত্য ঈশ্বরকে জানতে পারার কাজে এইসব জাতিকে সাহায্য করার যে আহ্বান ইস্রায়েল জাতিকে জানানো হয়েছে, তাকে গ্রহণ করার পরিবর্তে এইসব জাতিকে তারা শত্রু বলে মনে করে এবং চায় যে ঈশ্বর এদের ধ্বংস করে দিক। তাই এই পুস্তকের শিক্ষণীয় বিষয় হল, ঈশ্বরের প্রেম ইস্রায়েল জাতি ছাড়াও অন্যান্য জাতির প্রতি সমানভাবে, বাস্তবিকই, তাঁর সমগ্র সৃষ্টির প্রতি প্রসারিত। তাই যোনার প্রতি ঈশ্বরের অন্তিম প্রশ্নটি এই পুস্তকের প্রতিটি পাঠকের প্রতি প্রযোজ্য।
</div>
<div class="biblehtmlcontent verses" id="verses">
<div class="v" id="v1"><h2>যোনা সদাপ্রভুর কাছ থেকে পালিয়ে গেলেন</h2><span class="vn">1</span> <span class="br-p"><br><br></span>সদাপ্রভুর বাণী অমিত্তয়ের পুত্র যোনার কাছে এসে উপস্থিত হল:</div>
<div class="v" id="v2"><span class="vn">2</span> “ওঠো ও নীনবী মহানগরে যাও এবং তাদের বিরুদ্ধে প্রচার করো, কারণ তাদের দুষ্টতার কথা আমার কান পর্যন্ত পৌঁছেছে।”</div>
<div class="v" id="v3"><span class="vn">3</span> <span class="br-p"><br><br></span>কিন্তু যোনা সদাপ্রভুর কাছ থেকে পালিয়ে গেলেন এবং তর্শীশের পথ ধরলেন। তিনি জোপ্পা<sup class="fnm"><a name="fnm1" href="#fn1">1</a></sup> বন্দর-নগরে গেলেন এবং সেখান থেকে তর্শীশে যাবে, এমন একটি জাহাজের সন্ধান পেলেন। তিনি জাহাজের ভাড়া দিয়ে তাতে চড়লেন এবং সদাপ্রভুর কাছ থেকে পালিয়ে যাওয়ার জন্য তর্শীশের পথে সমুদ্রযাত্রা করলেন।</div>
<div class="v" id="v4"><span class="vn">4</span> <span class="br-p"><br><br></span>তারপর সদাপ্রভু সমুদ্রে এক প্রচণ্ড বাতাস পাঠালেন, এমনই প্রবল এক ঝড় উঠল যে, জাহাজ ভেঙে যাওয়ার উপক্রম হল।</div>
<div class="v" id="v5"><span class="vn">5</span> সমস্ত নাবিক ভয়ভীত হয়ে উঠল ও নিজের নিজের দেবতার কাছে কাঁদতে লাগল। এবং জাহাজ হালকা করার জন্য তারা জাহাজের মালপত্র সমুদ্রে ফেলে দিল। <span class="br-p"><br><br></span>কিন্তু যোনা জাহাজের খোলে নেমে গেলেন। সেখানে শুয়ে পড়ে তিনি গভীর ঘুমে আচ্ছন্ন হলেন।</div>
<div class="v" id="v6"><span class="vn">6</span> তখন নাবিকদের কর্মকর্তা তার কাছে গিয়ে বললেন, “ওহে, তুমি কি করে ঘুমিয়ে আছো? উঠে পড়ো ও তোমার দেবতাকে ডাকো! হয়তো তিনি আমাদের প্রতি দৃষ্টি দেবেন এবং আমরা ধ্বংস হব না।”</div>
<div class="v" id="v7"><span class="vn">7</span> <span class="br-p"><br><br></span>এরপর নাবিকেরা পরস্পরকে বলল, “এসো, আমরা গুটিকাপাত করে দেখি, এই দুর্যোগের জন্য আমাদের মধ্যে কে দায়ী।” তারা যখন গুটিকাপাত করল, যোনার নামে গুটি উঠল।</div>
<div class="v" id="v8"><span class="vn">8</span> তাই তারা তাকে জিজ্ঞাসা করল, “আমাদের বলো, আমাদের উপর এই সমস্ত সংকট আনার জন্য কে দায়ী? তুমি কী করো? তুমি এসেছই বা কোথা থেকে? তোমার দেশের নাম কী? তোমার জাতি কী?”</div>
<div class="v" id="v9"><span class="vn">9</span> <span class="br-p"><br><br></span>যোনা উত্তর দিলেন, “আমি একজন হিব্রু এবং আমি সদাপ্রভুর উপাসনা করি। তিনি স্বর্গের ঈশ্বর, যিনি সমুদ্র ও ভূমি নির্মাণ করেছেন।”</div>
<div class="v" id="v10"><span class="vn">10</span> <span class="br-p"><br><br></span>এতে তারা আতঙ্কগ্রস্ত হল ও জিজ্ঞাসা করল, “তুমি কী করেছ?” কারণ তারা জানতে পেরেছিল যে তিনি সদাপ্রভুর কাছ থেকে পালিয়ে যাচ্ছেন এবং যোনা ইতিমধ্যে সেকথা তাদের বলেছিলেন।</div>
<div class="v" id="v11"><span class="vn">11</span> <span class="br-p"><br><br></span>সমুদ্র ক্রমেই উত্তাল ও বিক্ষুব্ধ হয়ে উঠছিল। তাই, তারা তাকে জিজ্ঞাসা করল, “সমুদ্রকে শান্ত করার জন্য তোমার প্রতি আমাদের কী করা উচিত?”</div>
<div class="v" id="v12"><span class="vn">12</span> <span class="br-p"><br><br></span>তিনি উত্তর দিলেন, “আমাকে তুলে তোমরা সমুদ্রে ফেলে দাও। তখন তা শান্ত হয়ে যাবে। আমি জানি যে, আমার দোষের জন্যই এই মহা ঝড় তোমাদের উপরে এসে পড়েছে।”</div>
<div class="v" id="v13"><span class="vn">13</span> <span class="br-p"><br><br></span>তা না করে সেই লোকেরা প্রাণপণ চেষ্টা করল, যেন তারা জাহাজটিকে ডাঙায় নিয়ে যেতে পারে। কিন্তু তারা পেরে উঠল না, বরং সমুদ্র আগের থেকেও বেশি বিক্ষুব্ধ হয়ে উঠল।</div>
<div class="v" id="v14"><span class="vn">14</span> তারা তখন সদাপ্রভুর কাছে কাঁদতে লাগল আর বলল, “হে সদাপ্রভু, এই লোকটির প্রাণ নেওয়ার জন্য তুমি আমাদের মরতে দিয়ো না। এক নির্দোষ মানুষকে হত্যা করার জন্য আমাদের দোষী সাব্যস্ত কোরো না। কারণ হে সদাপ্রভু, তোমার যেমন ইচ্ছা, তুমি তেমনই করেছ।”</div>
<div class="v" id="v15"><span class="vn">15</span> তারপর তারা যোনাকে ধরে সমুদ্রে ফেলে দিল; এতে উত্তাল সমুদ্র শান্ত হল।</div>
<div class="v" id="v16"><span class="vn">16</span> এর ফলে জাহাজের লোকেরা সদাপ্রভুকে অত্যন্ত ভয় করল এবং তারা সদাপ্রভুর উদ্দেশে বলি উৎসর্গ ও বিভিন্ন প্রকার মানত করল।</div>
<div class="v" id="v17"><h2>যোনার প্রার্থনা</h2><span class="vn">17</span> <span class="br-p"><br><br></span>এদিকে সদাপ্রভু যোনাকে গিলে ফেলার জন্য একটি বিরাট মাছ পাঠালেন এবং যোনা তিনদিন ও তিন রাত সেই মাছের পেটে রইলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> পুরোনো সংস্করণ: <!--raw 1 bo --><em><!--endraw 1-->যাফো<!--raw 1 bo --></em><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>