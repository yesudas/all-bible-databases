<html><head>
<meta http-equiv="Content-Type" content="text/html;charset=utf-8" />
<title>Lam 1 &ndash; বিলাপ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lam', 1);">
<div id="navbar"><a href="../index.html">বাংলা সমকালীন সংস্করণ</a> &ndash; <b>বিলাপ</b> &ndash; <b>1</b> <a href="Lam_2.html">2</a> <a href="Lam_3.html">3</a> ... <a href="Lam_5.html">5</a> </div><hr>
<h1>Lam 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->ব্যাবিলনীয়েরা যখন জেরুশালেম অধিকার করল এবং সেখানকার অধিকাংশ অধিবাসীকে নির্বাসনে পাঠিয়ে দিল, তখন তছনছ হয়ে যাওয়া সেই নগরের ভিতরে ও বাইরে রেখে যাওয়া কিছু বাসিন্দার অবস্থা অত্যন্ত শোচনীয় হয়ে উঠেছিল। তাদের বিধ্বস্ত ঘরদোরের কারণে গভীর লজ্জা ও শোকের অনুভূতি প্রকাশ করার জন্য সেই জনশূন্য স্থান এবং তাদের স্বচক্ষে দেখা নির্মম দুঃখ-দুর্দশার অভিজ্ঞতার ভিত্তিতে তারা অনেকগুলি গান রচনা করেছিল। বিলাপ পুস্তক থেকে আমরা এই গানগুলির রচয়িতার নাম জানতে না পারলেও পরম্পরাগতভাবে যিরমিয়কেই এগুলির রচয়িতা বলে মনে করা হয়। এখানে আমরা যে অভিজ্ঞতা লাভ করি তা হল, ঈশ্বরবিশ্বাসী লোকেরা তাদের লেখনীর মাধ্যমে প্রবলভাবে বোঝার চেষ্টা করেছে, যে নগরকে তারা এত ভালোবাসতো তাকে ঈশ্বর কীভাবে ধ্বংস হতে দিলেন। <!--raw 1 bo --><p/><!--endraw 1-->এই পুস্তকে সংরক্ষিত পাঁচটি গানের প্রত্যেকটিতে ২২ টি করে স্তবক রয়েছে। প্রথম চারটি গান শুরু হয়েছে হিব্রু বর্ণমালার পরপর ২২ টি অক্ষর দিয়ে। তৃতীয় গানটিতে প্রতিটি স্তবকের প্রথম তিনটি পঙ্‌ক্তিতে অক্ষরগুলির পুনরাবৃত্তি করা হয়েছে। আশার অভিব্যক্তি এখানে খুবই কম, কিন্তু যে পরিস্থিতিতে আশার অত্যন্ত প্রয়োজন হয় তাকে গুরুত্বসহকারে বোঝানোর জন্যই এগুলিকে পুস্তকের কেন্দ্রে রাখা হয়েছে। সামগ্রিকভাবে বিলাপের এই সংকলনগুলি আমাদের মনে করিয়ে দেয় যে, ভগ্ন ও অধঃপতিত জগতের প্রতি মনোবেদনা জ্ঞাপন করা বাইবেলভিত্তিক নাট্যমুহূর্তের এক যুক্তিসম্মত দিক।
</div>
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হায়! যে নগরী একদিন ছিল মানুষজনে পরিপূর্ণ,<br> <span class="br-ind"><br><span class="indent">&nbsp;</span></span>সে আজ পরিত্যক্ত হয়ে পড়ে আছে!<br> <span class="br-ind"><br><span class="indent">&nbsp;</span></span>যে ছিল একদিন জাতিসমূহের মধ্যে মহান,<br> <span class="br-ind"><br><span class="indent">&nbsp;</span></span>তার দশা আজ বিধবার মতো!<br> <span class="br-ind"><br><span class="indent">&nbsp;</span></span>একদিন যে ছিল প্রদেশগুলির রানি,<br> <span class="br-ind"><br><span class="indent">&nbsp;</span></span>সে আজ পরিণত হয়েছে ক্রীতদাসীতে। <span class="br-p"><br><br></span><br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>রাত্রিবেলা সে তীব্র রোদন করে,<br> <span class="br-ind"><br><span class="indent">&nbsp;</span></span>তার দুই গাল বেয়ে অশ্রু বয়ে যায়।<br> <span class="br-ind"><br><span class="indent">&nbsp;</span></span>তার সব প্রেমিকের মধ্যে,<br> <span class="br-ind"><br><span class="indent">&nbsp;</span></span>তাকে সান্ত্বনা দেওয়ার মতো কেউই নেই।<br> <span class="br-ind"><br><span class="indent">&nbsp;</span></span>তার সব বন্ধু তার সঙ্গে বিশ্বাসঘাতকতা করেছে;<br> <span class="br-ind"><br><span class="indent">&nbsp;</span></span>তারা আজ সবাই তার শত্রু হয়েছে। <span class="br-p"><br><br></span><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যন্ত্রণাভোগ ও কঠোর পরিশ্রমের পর,<br> <span class="br-ind"><br><span class="indent">&nbsp;</span></span>যিহূদা নির্বাসিত হয়েছে।<br> <span class="br-ind"><br><span class="indent">&nbsp;</span></span>সে জাতিসমূহের মধ্যে বাস করে;<br> <span class="br-ind"><br><span class="indent">&nbsp;</span></span>সে কোনো বিশ্রামের স্থান খুঁজে পায় না।<br> <span class="br-ind"><br><span class="indent">&nbsp;</span></span>যারা তাকে তাড়া করছিল,<br> <span class="br-ind"><br><span class="indent">&nbsp;</span></span>তার বিপর্যয়ের মাঝে তারা তাকে ধরে ফেলেছে। <span class="br-p"><br><br></span><br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>সিয়োনগামী পথগুলি শোকে ম্রিয়মাণ,<br> <span class="br-ind"><br><span class="indent">&nbsp;</span></span>কারণ নির্ধারিত উৎসবগুলিতে আর কেউ আসে না।<br> <span class="br-ind"><br><span class="indent">&nbsp;</span></span>তার সবকটি তোরণদ্বারের প্রবেশপথ নির্জন,<br> <span class="br-ind"><br><span class="indent">&nbsp;</span></span>তার যাজকেরা আর্তনাদ করে।<br> <span class="br-ind"><br><span class="indent">&nbsp;</span></span>তার কুমারী-কন্যারা শোকার্ত,<br> <span class="br-ind"><br><span class="indent">&nbsp;</span></span>এবং সে নিজে তিক্ত মনোবেদনায় আচ্ছন্ন। <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তার প্রতিপক্ষরা তার মনিব হয়েছে;<br> <span class="br-ind"><br><span class="indent">&nbsp;</span></span>তার শত্রুরা আজ নিশ্চিন্ত।<br> <span class="br-ind"><br><span class="indent">&nbsp;</span></span>তার অনেক অনেক পাপের জন্য<br> <span class="br-ind"><br><span class="indent">&nbsp;</span></span>সদাপ্রভু তাকে ক্লিষ্ট করেছেন।<br> <span class="br-ind"><br><span class="indent">&nbsp;</span></span>তার ছেলেমেয়েরা নির্বাসনে গেছে,<br> <span class="br-ind"><br><span class="indent">&nbsp;</span></span>শত্রুদের চোখের সামনে তারা বন্দি হয়েছে। <span class="br-p"><br><br></span><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সিয়োন-কন্যার মধ্য থেকে<br> <span class="br-ind"><br><span class="indent">&nbsp;</span></span>সমস্ত জৌলুস অন্তর্হিত হয়েছে।<br> <span class="br-ind"><br><span class="indent">&nbsp;</span></span>তার রাজপুরুষেরা এমন সব হরিণ হয়েছেন,<br> <span class="br-ind"><br><span class="indent">&nbsp;</span></span>যারা কোনো চারণভূমির সন্ধান পায় না।<br> <span class="br-ind"><br><span class="indent">&nbsp;</span></span>তারা শক্তিহীন হয়ে বিতাড়কদের আগে আগে পলায়ন করে। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তার ক্লেশ ও অস্থির বিচরণের দিনগুলিতে,<br> <span class="br-ind"><br><span class="indent">&nbsp;</span></span>জেরুশালেম তার সব ঐশ্বর্যের কথা স্মরণ করে যা পুরোনো দিনে তার ছিল।<br> <span class="br-ind"><br><span class="indent">&nbsp;</span></span>যখন তার লোকেরা শত্রুদের হাতে ধরা পড়ল,<br> <span class="br-ind"><br><span class="indent">&nbsp;</span></span>তখন তাকে সাহায্য করার জন্য কেউই ছিল না।<br> <span class="br-ind"><br><span class="indent">&nbsp;</span></span>তার শত্রুরা তার দিকে তাকিয়েছিল<br> <span class="br-ind"><br><span class="indent">&nbsp;</span></span>এবং তার বিনাশের জন্য ব্যঙ্গবিদ্রুপ করেছিল। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>জেরুশালেম প্রচুর পাপ করেছে,<br> <span class="br-ind"><br><span class="indent">&nbsp;</span></span>এবং তাই সে অশুচি হয়েছে।<br> <span class="br-ind"><br><span class="indent">&nbsp;</span></span>যারা তাকে সম্মান করত, তারা তাকে অবজ্ঞা করছে,<br> <span class="br-ind"><br><span class="indent">&nbsp;</span></span>কারণ তারা সবাই তাকে উলঙ্গ দেখেছে;<br> <span class="br-ind"><br><span class="indent">&nbsp;</span></span>সে নিজেও আর্তনাদ করে<br> <span class="br-ind"><br><span class="indent">&nbsp;</span></span>ও উল্টোদিকে মুখ ফিরায়। <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তার জঘন্যতা তার বসনপ্রান্তে লেগে আছে;<br> <span class="br-ind"><br><span class="indent">&nbsp;</span></span>সে তার ভবিষ্যতের কথা ভাবেনি।<br> <span class="br-ind"><br><span class="indent">&nbsp;</span></span>তার পতন ছিল হতবুদ্ধিকর,<br> <span class="br-ind"><br><span class="indent">&nbsp;</span></span>তাকে সান্ত্বনা দেওয়ার জন্য কেউই ছিল না।<br> <span class="br-ind"><br><span class="indent">&nbsp;</span></span>“হে সদাপ্রভু, আমার দুঃখ দেখো,<br> <span class="br-ind"><br><span class="indent">&nbsp;</span></span>কারণ শত্রু বিজয়ী হয়েছে।” <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তার সমস্ত ধনসম্পদের উপরে<br> <span class="br-ind"><br><span class="indent">&nbsp;</span></span>শত্রু হাত দিয়েছে;<br> <span class="br-ind"><br><span class="indent">&nbsp;</span></span>সে দেখেছে, পৌত্তলিক জাতিগুলি<br> <span class="br-ind"><br><span class="indent">&nbsp;</span></span>তার ধর্মধামে প্রবেশ করেছে—<br> <span class="br-ind"><br><span class="indent">&nbsp;</span></span>তোমার সমাজে প্রবেশ করতে যাদের তুমি নিষেধ করেছিলে। <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তার সব লোকজন খাদ্যের খোঁজে<br> <span class="br-ind"><br><span class="indent">&nbsp;</span></span>আর্তনাদ করে;<br> <span class="br-ind"><br><span class="indent">&nbsp;</span></span>নিজেদের বাঁচিয়ে রাখার জন্য<br> <span class="br-ind"><br><span class="indent">&nbsp;</span></span>তারা তাদের সম্পদ বিনিময় করেছে।<br> <span class="br-ind"><br><span class="indent">&nbsp;</span></span>“হে সদাপ্রভু, দেখো ও বিবেচনা করো,<br> <span class="br-ind"><br><span class="indent">&nbsp;</span></span>কেননা আমি অবজ্ঞাত হয়েছি।” <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>“ওহে পথিকেরা, এতে কি তোমাদের কিছু এসে যায় না?<br> <span class="br-ind"><br><span class="indent">&nbsp;</span></span>চারপাশে তাকিয়ে দেখো,<br> <span class="br-ind"><br><span class="indent">&nbsp;</span></span>আমাকে যে ধরনের যন্ত্রণা দেওয়া হয়েছে,<br> <span class="br-ind"><br><span class="indent">&nbsp;</span></span>তার মতো যন্ত্রণা আর কি কোথাও আছে,<br> <span class="br-ind"><br><span class="indent">&nbsp;</span></span>যা সদাপ্রভু তাঁর প্রচণ্ড ক্রোধের দিনে<br> <span class="br-ind"><br><span class="indent">&nbsp;</span></span>আমার উপরে নিয়ে এসেছেন? <span class="br-p"><br><br></span><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>“ঊর্ধ্ব থেকে তিনি অগ্নিপ্রদাহ প্রেরণ করেছেন,<br> <span class="br-ind"><br><span class="indent">&nbsp;</span></span>তিনি তা প্রেরণ করেছেন আমার অস্থিগুলির মধ্যে।<br> <span class="br-ind"><br><span class="indent">&nbsp;</span></span>আমার পা দুটির জন্য তিনি জাল পেতেছেন<br> <span class="br-ind"><br><span class="indent">&nbsp;</span></span>এবং আমাকে পেছনপানে ঘুরিয়ে দিয়েছেন,<br> <span class="br-ind"><br><span class="indent">&nbsp;</span></span>তিনি আমাকে জনশূন্য করেছেন,<br> <span class="br-ind"><br><span class="indent">&nbsp;</span></span>যে সমস্ত দিন মূর্ছিত হয়ে পড়ে থাকে। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>“আমার পাপগুলিকে একটি জোয়ালে বাঁধা হয়েছে;<br> <span class="br-ind"><br><span class="indent">&nbsp;</span></span>তাঁর দুটি হাত সেগুলি একত্র বুনেছে।<br> <span class="br-ind"><br><span class="indent">&nbsp;</span></span>সেগুলি আমার ঘাড় থেকে ঝুলছে,<br> <span class="br-ind"><br><span class="indent">&nbsp;</span></span>এবং প্রভু আমার জীবনীশক্তি নিঃশেষ করেছেন।<br> <span class="br-ind"><br><span class="indent">&nbsp;</span></span>যাদের আমি সহ্য করতে পারি না,<br> <span class="br-ind"><br><span class="indent">&nbsp;</span></span>তাদের হাতেই তিনি আমাকে সমর্পণ করেছেন। <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>“আমার মধ্যে যেসব যোদ্ধা ছিল,<br> <span class="br-ind"><br><span class="indent">&nbsp;</span></span>প্রভু তাদের অগ্রাহ্য করেছেন;<br> <span class="br-ind"><br><span class="indent">&nbsp;</span></span>তিনি আমার বিরুদ্ধে এক সৈন্যদল তলব করেছেন,<br> <span class="br-ind"><br><span class="indent">&nbsp;</span></span>যেন আমার যুবকদের চূর্ণ করেন।<br> <span class="br-ind"><br><span class="indent">&nbsp;</span></span>প্রভু তাঁর আঙুর মাড়াই-কল,<br> <span class="br-ind"><br><span class="indent">&nbsp;</span></span>কুমারী-কন্যা যিহূদাকে মর্দন করেছেন। <span class="br-p"><br><br></span><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>“এই কারণে আমি ক্রন্দন করি,<br> <span class="br-ind"><br><span class="indent">&nbsp;</span></span>এবং আমার চোখ-দুটি অশ্রুপ্লাবিত হয়।<br> <span class="br-ind"><br><span class="indent">&nbsp;</span></span>আমাকে সান্ত্বনা দেওয়ার জন্য কাছে কেউই নেই,<br> <span class="br-ind"><br><span class="indent">&nbsp;</span></span>কেউ আমার প্রাণ সঞ্জীবিত করে না।<br> <span class="br-ind"><br><span class="indent">&nbsp;</span></span>আমার ছেলেমেয়েরা আজ সহায়সম্বলহীন,<br> <span class="br-ind"><br><span class="indent">&nbsp;</span></span>কারণ শত্রুরা বিজয়ী হয়েছে।” <span class="br-p"><br><br></span><br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সিয়োন তার দু-হাত প্রসারিত করেছে,<br> <span class="br-ind"><br><span class="indent">&nbsp;</span></span>কিন্তু তাকে সান্ত্বনা দেওয়ার কেউ নেই।<br> <span class="br-ind"><br><span class="indent">&nbsp;</span></span>সদাপ্রভু যাকোব কুলের বিরুদ্ধে রায় ঘোষণা করেছেন যে,<br> <span class="br-ind"><br><span class="indent">&nbsp;</span></span>তার প্রতিবেশীরাই তার শত্রু হবে;<br> <span class="br-ind"><br><span class="indent">&nbsp;</span></span>তাদের মধ্যে জেরুশালেম<br> <span class="br-ind"><br><span class="indent">&nbsp;</span></span>এক অশুচি বস্তুতে পরিণত হয়েছে। <span class="br-p"><br><br></span><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>“সদাপ্রভু ধর্মময়,<br> <span class="br-ind"><br><span class="indent">&nbsp;</span></span>তা সত্ত্বেও আমি তাঁর আজ্ঞার বিদ্রোহী হয়েছি।<br> <span class="br-ind"><br><span class="indent">&nbsp;</span></span>সমস্ত জাতিগণ, তোমরা শোনো;<br> <span class="br-ind"><br><span class="indent">&nbsp;</span></span>আমার কষ্টভোগের প্রতি দৃষ্টি দাও।<br> <span class="br-ind"><br><span class="indent">&nbsp;</span></span>আমার যুবকেরা ও কুমারী-কন্যারা<br> <span class="br-ind"><br><span class="indent">&nbsp;</span></span>নির্বাসনে চলে গেছে। <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>“আমি আমার মিত্রবাহিনীকে ডেকেছিলাম,<br> <span class="br-ind"><br><span class="indent">&nbsp;</span></span>কিন্তু তারা আমার সঙ্গে বিশ্বাসঘাতকতা করেছে।<br> <span class="br-ind"><br><span class="indent">&nbsp;</span></span>আমার যাজকেরা ও প্রাচীনবর্গ<br> <span class="br-ind"><br><span class="indent">&nbsp;</span></span>নিজেদের বাঁচিয়ে রাখার জন্য,<br> <span class="br-ind"><br><span class="indent">&nbsp;</span></span>যখন খাদ্যদ্রব্যের অন্বেষণ করেছে,<br> <span class="br-ind"><br><span class="indent">&nbsp;</span></span>তখন তাঁরা নগরের মধ্যে বিনষ্ট হয়েছে। <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>“হে সদাপ্রভু, দেখো, আমি কতটা যাতনাগ্রস্ত!<br> <span class="br-ind"><br><span class="indent">&nbsp;</span></span>আমার অন্তরে মর্মবেদনা প্রবল,<br> <span class="br-ind"><br><span class="indent">&nbsp;</span></span>এবং অন্তরে আমি দুশ্চিন্তাগ্রস্ত,<br> <span class="br-ind"><br><span class="indent">&nbsp;</span></span>কারণ আমি প্রচণ্ড বিদ্রোহী ছিলাম।<br> <span class="br-ind"><br><span class="indent">&nbsp;</span></span>বাইরে, তরোয়াল শোকাহত করছে,<br> <span class="br-ind"><br><span class="indent">&nbsp;</span></span>ভেতরে, কেবলই মৃত্যু। <span class="br-p"><br><br></span><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>“লোকেরা আমার আর্তনাদ শুনেছে,<br> <span class="br-ind"><br><span class="indent">&nbsp;</span></span>কিন্তু আমাকে সান্ত্বনা দেওয়ার কেউই নেই।<br> <span class="br-ind"><br><span class="indent">&nbsp;</span></span>আমার প্রতিটি শত্রু আমার দুর্দশার কথা শুনেছে;<br> <span class="br-ind"><br><span class="indent">&nbsp;</span></span>তুমি যা করেছ, তার জন্য তারা উল্লাসিত।<br> <span class="br-ind"><br><span class="indent">&nbsp;</span></span>তোমার ঘোষিত সেদিনকে তুমি নিয়ে এসো,<br> <span class="br-ind"><br><span class="indent">&nbsp;</span></span>যাতে তাদের অবস্থাও যেন আমারই মতো হয়। <span class="br-p"><br><br></span><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>“তাদের সমস্ত দুষ্টতা তোমার দৃষ্টিগোচর হোক;<br> <span class="br-ind"><br><span class="indent">&nbsp;</span></span>তুমি তাদের সঙ্গে তেমনই আচরণ করো<br> <span class="br-ind"><br><span class="indent">&nbsp;</span></span>যেমনটি আমার কৃত সব পাপের জন্য<br> <span class="br-ind"><br><span class="indent">&nbsp;</span></span>তুমি আমার সঙ্গে করেছ।<br> <span class="br-ind"><br><span class="indent">&nbsp;</span></span>আমার দীর্ঘশ্বাস অসংখ্য<br> <span class="br-ind"><br><span class="indent">&nbsp;</span></span>এবং আমার হৃদয় মূর্ছিত।”<br></div>
</div>
<!-- PARSED ABOVE; EDITING MAY BREAK PARSER -->
</body></html>