<html><head>
<meta http-equiv="Content-Type" content="text/html;charset=utf-8" />
<title>Lev 1 &ndash; লেবীয় পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 1);">
<div id="navbar"><a href="../index.html">বাংলা সমকালীন সংস্করণ</a> &ndash; <b>লেবীয় পুস্তক</b> &ndash; <b>1</b> <a href="Lev_2.html">2</a> <a href="Lev_3.html">3</a> ... <a href="Lev_27.html">27</a> </div><hr>
<h1>Lev 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->দ্রষ্টব্য, যাত্রা পুস্তক, লেবীয় পুস্তক ও গণনা পুস্তকের প্রস্তাবনা অংশ (যাত্রা পুস্তক ১:০)
</div>
<div class="biblehtmlcontent verses" id="verses">
<div class="v" id="v1"><h2>হোমবলি</h2><span class="vn">1</span> <span class="br-p"><br><br></span>সদাপ্রভু মোশিকে ডাকলেন ও সমাগম তাঁবু থেকে তাঁর সঙ্গে কথা বললেন। তিনি বললেন,</div>
<div class="v" id="v2"><span class="vn">2</span> “ইস্রায়েলীদের সঙ্গে কথা বলো, তাদের বলো: ‘তোমাদের মধ্যে যদি কেউ সদাপ্রভুর উদ্দেশে উপহার দেয়, সে পশুপাল থেকে অর্থাৎ গোপাল অথবা মেষপাল থেকে একটি পশু উৎসর্গ করুক।</div>
<div class="v" id="v3"><span class="vn">3</span> <span class="br-p"><br><br></span>“ ‘যদি সে পশুপাল থেকে হোমবলি উপহার দেয়, তাহলে নিষ্কলঙ্ক এক পুংপশু উৎসর্গ করুক সে অবশ্যই সমাগম তাঁবুর প্রবেশদ্বারে এই উপহার রাখবে, যেন তা সদাপ্রভুর গ্রহণযোগ্য হয়।</div>
<div class="v" id="v4"><span class="vn">4</span> হোমবলির মস্তকে সে হাত রাখবে ও তাহা প্রায়শ্চিত্তরূপে তার পক্ষে গৃহীত হবে।</div>
<div class="v" id="v5"><span class="vn">5</span> পরে সদাপ্রভুর সামনে সে পুংগোবৎসটি বধ করবে এবং এরপরে হারোণের পুত্র যাজকেরা রক্ত নেবে ও সমাগম তাঁবুর প্রবেশদ্বারের চারপাশে বেদির সর্বত্র রক্ত প্রক্ষেপ করবে।</div>
<div class="v" id="v6"><span class="vn">6</span> সে ওই হোমবলির চর্ম খুলবে ও বলিকৃত পশু কেটে খণ্ড খণ্ড করবে।</div>
<div class="v" id="v7"><span class="vn">7</span> এরপর হারোণের পুত্র যাজকেরা বেদিতে অগ্নি সংযোগ করবে ও অগ্নির মধ্যে কাঠ দেবে।</div>
<div class="v" id="v8"><span class="vn">8</span> পরে হারোণের পুত্র যাজকেরা পশুর মস্তক ও চর্বি সমেত খণ্ডগুলি সাজাবে, এবং বেদিতে জ্বলন্ত কাঠের উপরে রাখবে।</div>
<div class="v" id="v9"><span class="vn">9</span> পশুর শরীরের ভিতরের অংশ ও পাগুলি সে জলে ধোবে এবং যাজক সে সকল বেদির অগ্নিতে পোড়াবে। এটি হোমবলি সদাপ্রভুর উদ্দেশে তুষ্টজনক সৌরভার্থক অগ্নিকৃত এক উপহার।</div>
<div class="v" id="v10"><span class="vn">10</span> <span class="br-p"><br><br></span>“ ‘যদি মেষপাল থেকে হোমবলি উৎসর্গ করা হয়, পালের মেষ কিংবা ছাগ হোক, তা হবে নিষ্কলঙ্ক এক পুংশাবক।</div>
<div class="v" id="v11"><span class="vn">11</span> সদাপ্রভুর সামনে বেদির উত্তর দিকে সে পশু হত্যা করবে ও হারোণের পুত্র যাজকেরা বেদির চারপাশে বলিদানের রক্ত প্রক্ষেপ করবে।</div>
<div class="v" id="v12"><span class="vn">12</span> সে পশুকে খণ্ড খণ্ড করে কাটবে এবং পশুর মস্তক ও চর্বি সমেত সমস্ত অর্ঘ্য যাজক সাজাবে ও বেদিতে জ্বলন্ত কাঠের উপরে রাখবে।</div>
<div class="v" id="v13"><span class="vn">13</span> সে ওই পশুর অন্ত্র ও পা জলে ধৌত করবে এবং যাজক সমস্ত নৈবেদ্য তুলবে ও বেদিতে দগ্ধ করবে। এটি হোমবলি, সদাপ্রভুর উদ্দেশে সৌরভার্থক সন্তোষজনক উপহার।</div>
<div class="v" id="v14"><span class="vn">14</span> <span class="br-p"><br><br></span>“ ‘যদি সদাপ্রভুর উদ্দেশে পাখিদের হোমবলি উৎসর্গ করা হয়, তাহলে ঘুঘু অথবা কপোতশাবক সে উপহার দেবে।</div>
<div class="v" id="v15"><span class="vn">15</span> যাজক ওই পাখিকে বেদিতে আনবে, তার মস্তক মুচড়ে বেদিতে দগ্ধ করবে; পাখির রক্ত বেদির পাশ দিয়ে প্রবাহিত হতে দেবে।</div>
<div class="v" id="v16"><span class="vn">16</span> সে ওই পাখির কণ্ঠনালীর থলি ও অন্যান্য আবর্জনা তুলবে ও ভস্মস্থানের বেদির পূর্বদিকে নিক্ষেপ করবে।</div>
<div class="v" id="v17"><span class="vn">17</span> সে পাখিটির ডানা ভগ্ন করবে, কিন্তু পাখিটিকে পুরোপুরি ছিঁড়ে ফেলবে না, এবং বেদিতে জ্বলন্ত কাঠে যাজক পাখিটিকে দগ্ধ করবে। এটি হোমবলি, যা সদাপ্রভুর উদ্দেশে সৌরভার্থক সন্তোষজনক এক উপহার।</div>
</div>
<!-- PARSED ABOVE; EDITING MAY BREAK PARSER -->
</body></html>