<html><head>
<meta http-equiv="Content-Type" content="text/html;charset=utf-8" />
<title>Lev 23 &ndash; লেবীয় পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 23);">
<div id="navbar"><a href="../index.html">বাংলা সমকালীন সংস্করণ</a> &ndash; <b>লেবীয় পুস্তক</b> &ndash; <a href="Lev_1.html">1</a> ... <a href="Lev_21.html">21</a> <a href="Lev_22.html">22</a> <b>23</b> <a href="Lev_24.html">24</a> <a href="Lev_25.html">25</a> ... <a href="Lev_27.html">27</a> </div><hr>
<h1>Lev 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নির্দিষ্ট উৎসব সমূহ</h2><span class="vn">1</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v2"><span class="vn">2</span> “ইস্রায়েলীদের সঙ্গে তুমি কথা বলো এবং তাদের বলো, ‘এগুলি আমার নির্দিষ্ট উৎসব, সদাপ্রভুর নির্দিষ্ট উৎসব, পবিত্র সমাবেশরূপে সেগুলি তোমরা ঘোষণা করবে।</div>
<div class="v" id="v3"><h2>বিশ্রামদিন</h2><span class="vn">3</span> <span class="br-p"><br><br></span>“ ‘তোমরা ছয় দিন কাজ করতে পারবে, কিন্তু সপ্তম দিন বিশ্রামের জন্য বিশ্রামদিন, পবিত্র সমাবেশ দিবস। এই দিনে তোমরা কোনো কাজ করবে না; তোমরা যেখানেই থাকো, দিনটি সদাপ্রভুর উদ্দেশে বিশ্রামদিন।</div>
<div class="v" id="v4"><h2>নিস্তারপর্ব ও খামিরবিহীন রুটির উৎসব</h2><span class="vn">4</span> <span class="br-p"><br><br></span>“ ‘এগুলি সদাপ্রভুর নির্দিষ্ট উৎসব, এগুলি নির্দিষ্ট সময়ে তোমরা বিভিন্ন পবিত্র সমাবেশে ঘোষণা করবে।</div>
<div class="v" id="v5"><span class="vn">5</span> প্রথম মাসের চতুর্দশ দিনে গোধূলি লগ্নে সদাপ্রভুর নিস্তারপর্ব শুরু হয়।</div>
<div class="v" id="v6"><span class="vn">6</span> সেই মাসের পঞ্চাদশ দিনে সদাপ্রভুর খামিরবিহীন রুটির উৎসব শুরু হয়; সাতদিন যাবৎ খামিরবিহীন রুটি তোমরা অবশ্যই ভোজন করবে।</div>
<div class="v" id="v7"><span class="vn">7</span> প্রথম দিনে পবিত্র সমাবেশ রাখবে এবং সেদিন নিয়মিত কাজ করবে না।</div>
<div class="v" id="v8"><span class="vn">8</span> সাতদিন যাবৎ সদাপ্রভুর উদ্দেশে ভক্ষ্য-নৈবেদ্য আনবে। সপ্তম দিনে পবিত্র সভা রাখবে এবং সেদিন কোনো নিয়মিত কাজ করবে না।’ ”</div>
<div class="v" id="v9"><h2>প্রথম ফলের নৈবেদ্য</h2><span class="vn">9</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v10"><span class="vn">10</span> “ইস্রায়েলীদের সঙ্গে তুমি কথা বলো এবং তাদের বলো, ‘তোমরা যে দেশে প্রবেশ করবে, যা আমি তোমাদের দিতে যাচ্ছি, সেখানে তোমরা ফসল সংগ্রহ করবে এবং সংগৃহীত শস্যের প্রথম আঁটি যাজকের নিকটে আনবে।</div>
<div class="v" id="v11"><span class="vn">11</span> সদাপ্রভুর সামনে যাজক সেই আঁটি দোলাবে, যেন তোমাদের পক্ষে তা গৃহীত হয়; বিশ্রামদিনের পরবর্তী দিনে যাজক সেই আঁটি দোলাবে।</div>
<div class="v" id="v12"><span class="vn">12</span> যেদিন তোমরা বাঁধা আঁটি দোলাবে, সেদিন এক বর্ষীয় নির্দোষ মেষশাবক হোমবলিরূপে সদাপ্রভুর উদ্দেশে উৎসর্গ করবে,</div>
<div class="v" id="v13"><span class="vn">13</span> এবং একইসঙ্গে তৈল মিশ্রিত এক ঐফা<sup class="fnm"><a name="fnm1" href="#fn1">1</a></sup> মিহি ময়দার দুই-দশমাংশ শস্য-নৈবেদ্য আনবে—সদাপ্রভুর উদ্দেশে সুগন্ধযুক্ত সন্তোষজনক এক উপহার—এবং এক হিন<sup class="fnm"><a name="fnm2" href="#fn2">2</a></sup> দ্রাক্ষারসের এক-চতুর্থাংশ পেয়-নৈবেদ্য রাখবে।</div>
<div class="v" id="v14"><span class="vn">14</span> যতদিন না নির্দিষ্ট দিনে সদাপ্রভুর উদ্দেশে তোমরা এই উপহার আনছ, ততদিন পর্যন্ত কোনো রুটি বা সেঁকা খাদ্য অথবা নবান্ন ভোজন করবে না। তোমরা যেখানেই বাস করো, আগামী প্রজন্মগুলির পক্ষে এ এক চিরস্থায়ী বিধি।</div>
<div class="v" id="v15"><h2>সাত সপ্তাহ ব্যাপী উৎসব</h2><span class="vn">15</span> <span class="br-p"><br><br></span>“ ‘বিশ্রামদিনের পরবর্তী দিন থেকে, দোলনীয় উপহাররূপ আঁটি আনয়নের দিন থেকে সম্পূর্ণ সাত সপ্তাহ গণনা করবে।</div>
<div class="v" id="v16"><span class="vn">16</span> সপ্তম বিশ্রামদিনের পরবর্তী দিন থেকে পঞ্চাশ দিন গণনা করবে এবং পরে সদাপ্রভুর উদ্দেশে নতুন শস্যের নৈবেদ্য নিয়ে আসবে।</div>
<div class="v" id="v17"><span class="vn">17</span> তোমরা যেখানেই বাস করো সেখান থেকে এক ঐফা মিহি ময়দার দুই-দশমাংশ দিয়ে তৈরি খামিরযুক্ত দুটি রুটি সদাপ্রভুর উদ্দেশে প্রথম ফসলের দোলনীয় উপহার রূপে আনবে।</div>
<div class="v" id="v18"><span class="vn">18</span> এই রুটির সঙ্গে এক বর্ষীয় সাতটি নির্দোষ মদ্দা মেষশাবক, একটি কমবয়সী বৃষ ও দুটি মেষ রাখবে। শস্য-নৈবেদ্য ও পেয়-নৈবেদ্যের সঙ্গে এগুলি সদাপ্রভুর উদ্দেশে হোমবলিরূপে বিবেচিত হবে—সদাপ্রভুর উদ্দেশে সুরভিযুক্ত ভক্ষ্য-নৈবেদ্যের সন্তোষজনক এক উপহার।</div>
<div class="v" id="v19"><span class="vn">19</span> পরে পাপার্থক বলিরূপে একটি পুংছাগ এবং মঙ্গলার্থক বলিরূপে এক বর্ষীয় দুটি মেষশাবক উৎসর্গ করবে।</div>
<div class="v" id="v20"><span class="vn">20</span> সদাপ্রভুর উদ্দেশে প্রথম ফসলের রুটির সঙ্গে দোলনীয় উপহার রূপে দুটি মেষশাবক যাজক দোলাবে। যাজকের পক্ষে এগুলি সদাপ্রভুর উদ্দেশে পবিত্র উপহার।</div>
<div class="v" id="v21"><span class="vn">21</span> একই দিনে তোমরা পবিত্র সমাবেশ ঘোষণা করবে এবং নিয়মিত কোনো কাজ করবে না। তোমরা যেখানেই বাস করো, আগামী প্রজন্মগুলির পক্ষে এ এক চিরস্থায়ী বিধি।</div>
<div class="v" id="v22"><span class="vn">22</span> <span class="br-p"><br><br></span>“ ‘যখন তোমাদের দেশে তোমরা শস্য ছেদন করবে, ক্ষেত্রের প্রান্তসীমার শস্য ছেদন অথবা পতিত শস্য সংগ্রহ করবে না। দরিদ্র ও তোমাদের মধ্যে বাসকারী বিদেশিদের জন্য সেগুলি রেখে দিও। আমি তোমাদের ঈশ্বর সদাপ্রভু।’ ”</div>
<div class="v" id="v23"><h2>তূরীধ্বনির উৎসব</h2><span class="vn">23</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v24"><span class="vn">24</span> “তুমি ইস্রায়েলীদের বলো, ‘সপ্তম মাসের প্রথম দিবসে বিশ্রামদিন পালন করবে, তূরীধ্বনি সহকারে পবিত্র সমাবেশ দিবস স্মরণ করবে।</div>
<div class="v" id="v25"><span class="vn">25</span> নিয়মিত কোনো কাজ করবে না, কিন্তু সদাপ্রভুর উদ্দেশে ভক্ষ্য-নৈবেদ্য নিবেদন করবে।’ ”</div>
<div class="v" id="v26"><h2>প্রায়শ্চিত্ত দিবস</h2><span class="vn">26</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v27"><span class="vn">27</span> “এই সপ্তম মাসের দশম দিনটি প্রায়শ্চিত্ত দিবস। এক পবিত্র সমাবেশ আয়োজন করো এবং নিজেদের অস্বীকার করবে ও সদাপ্রভু উদ্দেশে ভক্ষ্য-নৈবেদ্য দেবে।</div>
<div class="v" id="v28"><span class="vn">28</span> ওই দিনে কোনো কাজ করবে না, কারণ দিনটি প্রায়শ্চিত্ত দিবস, যেদিন তোমাদের ঈশ্বর সদাপ্রভুর সামনে তোমাদের নিমিত্তে প্রায়শ্চিত্ত করা হয়।</div>
<div class="v" id="v29"><span class="vn">29</span> যদি সেদিন কেউ নিজেকে অস্বীকার না করে, সে তার আপনজনদের মধ্য থেকে উচ্ছিন্ন হবে।</div>
<div class="v" id="v30"><span class="vn">30</span> যদি সেদিন কেউ কাজ করে, তাহলে তার আপনজনদের মধ্য থেকে আমি তাকে বিনষ্ট করব।</div>
<div class="v" id="v31"><span class="vn">31</span> তোমরা কোনো কাজই করবে না। তোমরা যেখানেই বাস করো, আগামী প্রজন্মগুলির পক্ষে এটি চিরস্থায়ী বিধি।</div>
<div class="v" id="v32"><span class="vn">32</span> এটি তোমাদের জন্যে এক বিশ্রামের দিন, সেদিন তোমরা নিজেদের অস্বীকার করবে। মাসের নবম দিনের সন্ধ্যা থেকে পরবর্তী সন্ধ্যা পর্যন্ত এটি তোমাদের পালনীয় বিশ্রামদিন।”</div>
<div class="v" id="v33"><h2>কুটির-পর্ব পালন</h2><span class="vn">33</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v34"><span class="vn">34</span> “ইস্রায়েলীদের বলো, ‘সপ্তম মাসের পঞ্চাদশ দিনে সদাপ্রভুর উদ্দেশে কুটির-পর্ব পালন করতে হবে এবং এই পর্ব সাতদিন পর্যন্ত চলবে।</div>
<div class="v" id="v35"><span class="vn">35</span> প্রথম দিনে এক পবিত্র সমাবেশ হবে; সেদিন কোনো নিয়মিত কাজ করবে না।</div>
<div class="v" id="v36"><span class="vn">36</span> সাতদিন যাবৎ সদাপ্রভুর উদ্দেশে ভক্ষ্য-নৈবেদ্য উৎসর্গ করবে এবং অষ্টম দিনে এক পবিত্র সমাবেশ রাখবে এবং সদাপ্রভুর উদ্দেশে তোমরা ভক্ষ্য-নৈবেদ্য উৎসর্গ করবে। এটি বিশেষ সমাপ্তি সমাবেশ; সেদিন কোনো নিয়মিত কাজ করবে না।</div>
<div class="v" id="v37"><span class="vn">37</span> <span class="br-p"><br><br></span>(“ ‘এগুলি সদাপ্রভুর নির্দিষ্ট উৎসব, পবিত্র সমাবেশরূপে যেগুলি তোমরা ঘোষণা করবে, যখন সদাপ্রভুর উদ্দেশে তোমরা ভক্ষ্য-নৈবেদ্য আনবে—প্রতিদিনের জন্য হোমবলি, শস্য-নৈবেদ্য, বিভিন্ন বলিদান ও পেয়-নৈবেদ্য দিতে হবে।</div>
<div class="v" id="v38"><span class="vn">38</span> এই উপাদানগুলি সদাপ্রভুর বিশ্রামদিনের উদ্দেশে, তোমাদের বিভিন্ন দান এবং তোমাদের রকমারি মানত ও সদাপ্রভুর উদ্দেশে তোমাদের স্বেচ্ছাদত্ত সকল দানের অতিরিক্ত)</div>
<div class="v" id="v39"><span class="vn">39</span> <span class="br-p"><br><br></span>“ ‘সুতরাং সপ্তম মাসের পঞ্চদশ দিনে জমি থেকে শস্য সংগ্রহ করার পর সাতদিন যাবৎ সদাপ্রভুর উদ্দেশে তোমরা উৎসব পালন করবে; প্রথম দিনটি বিশ্রামদিন এবং অষ্টম দিনটিও বিশ্রামদিন।</div>
<div class="v" id="v40"><span class="vn">40</span> প্রথম দিনে তোমরা পছন্দসই গাছের ফল, খেজুর পাতা, পাতাবাহার গাছের শাখা ও দীর্ঘ বৃক্ষবিশেষের শাখা তুলবে এবং তোমাদের ঈশ্বর সদাপ্রভুর সাক্ষাতে সাতদিন যাবৎ আনন্দে মাতোয়ারা হবে।</div>
<div class="v" id="v41"><span class="vn">41</span> প্রতি বছর সাতদিন যাবৎ সদাপ্রভুর উদ্দেশে তোমরা এই উৎসব পালন করবে; আগামী প্রজন্মগুলির জন্য এটি চিরস্থায়ী বিধি। সপ্তম মাসে বিধি অনুযায়ী তোমরা উৎসব পালন করবে।</div>
<div class="v" id="v42"><span class="vn">42</span> সাতদিনের জন্য তোমরা কুটিরে থাকবে; স্বদেশে জাত সকল ইস্রায়েলীরা থাকবে,</div>
<div class="v" id="v43"><span class="vn">43</span> যেন তোমাদের বংশধরেরা জানতে পারে, যখন আমি মিশর থেকে তাদের বের করে আনলাম তখন ইস্রায়েলীদের আমি কুটিরে বাস করিয়েছিলাম। আমি তোমাদের ঈশ্বর সদাপ্রভু।’ ”</div>
<div class="v" id="v44"><span class="vn">44</span> <span class="br-p"><br><br></span>তখন সদাপ্রভুর উদ্দেশে নির্দিষ্ট উৎসবগুলি সম্বন্ধে মোশি ইস্রায়েলীদের জানালেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> প্রায় ৩.২ কিলোগ্রাম; আরও ১৭ পদে</div>
<div class="fn"><sup class="fnt"><a name="fn2" href="#fnm2">2</a></sup> প্রায় ১ লিটার</div>
</div>
<!-- PARSED ABOVE; EDITING MAY BREAK PARSER -->
</body></html>