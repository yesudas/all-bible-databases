<html><head>
<meta http-equiv="Content-Type" content="text/html;charset=utf-8" />
<title>Lev 24 &ndash; লেবীয় পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 24);">
<div id="navbar"><a href="../index.html">বাংলা সমকালীন সংস্করণ</a> &ndash; <b>লেবীয় পুস্তক</b> &ndash; <a href="Lev_1.html">1</a> ... <a href="Lev_22.html">22</a> <a href="Lev_23.html">23</a> <b>24</b> <a href="Lev_25.html">25</a> <a href="Lev_26.html">26</a> <a href="Lev_27.html">27</a> </div><hr>
<h1>Lev 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সদাপ্রভুর সম্মুখে জলপাই তৈল এবং রুটি আনয়ন</h2><span class="vn">1</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v2"><span class="vn">2</span> “তুমি ইস্রায়েলীদের আদেশ করো, যেন বাতি জ্বালাবার জন্য জলপাই পিষ্ট করে স্বচ্ছ তৈল তারা তোমার কাছে আনয়ন করে; এইভাবে যেন বাতিগুলি অবিরাম জ্বলে।</div>
<div class="v" id="v3"><span class="vn">3</span> সমাগম তাঁবুতে সাক্ষ্য-সিন্দুকের তিরস্করণীর বাইরে সন্ধ্যা থেকে প্রভাত পর্যন্ত হারোণ নিয়ত সদাপ্রভুর সামনে বাতিগুলি সাজিয়ে রাখবে। আগামী প্রজন্মগুলির জন্য এটি চিরস্থায়ী বিধি হবে।</div>
<div class="v" id="v4"><span class="vn">4</span> সদাপ্রভুর সামনে নির্মল সোনার দীপাধারগুলিতে ওই প্রদীপগুলি সারাক্ষণ জ্বলবে।</div>
<div class="v" id="v5"><span class="vn">5</span> <span class="br-p"><br><br></span>“মিহি ময়দা দিয়ে বারোখানা রুটি তৈরি করবে, প্রত্যেক রুটিতে এক ঐফা<sup class="fnm"><a name="fnm1" href="#fn1">1</a></sup> আটার দুই-দশমাংশ খরচ করবে।</div>
<div class="v" id="v6"><span class="vn">6</span> প্রভু সদাপ্রভুর সামনে নির্মল সোনার টেবিলে দুটি সারির প্রত্যেক সারিতে ছয়টি রুটি সাজিয়ে রাখবে।</div>
<div class="v" id="v7"><span class="vn">7</span> এক স্মরণীয়রূপে পুনরায় রুটি জোগাতে ও সদাপ্রভুর উদ্দেশে ভক্ষ্য-নৈবেদ্য দিতে প্রত্যেক সারির পাশে কিঞ্চিৎ নির্মল ধূপ ঢালবে।</div>
<div class="v" id="v8"><span class="vn">8</span> সদাপ্রভুর সামনে নিয়মিতভাবে প্রত্যেক বিশ্রামদিনে ইস্রায়েলীদের পক্ষে চিরস্থায়ী সন্ধিচুক্তি রূপে এই রুটি সাজাতে হবে।</div>
<div class="v" id="v9"><span class="vn">9</span> এটি হারোণ ও তার ছেলেদের জন্য, এক পবিত্রস্থানে যারা এই খাদ্য ভোজন করবে, কারণ এটি হল তাদের নিয়মিত উপহারের অংশের এক অত্যন্ত পবিত্র অংশ যা সদাপ্রভুর উদ্দেশে ভক্ষ্য-নৈবেদ্য।”</div>
<div class="v" id="v10"><h2>এক ঈশ্বর নিন্দুকের প্রতি প্রস্তরাঘাত</h2><span class="vn">10</span> <span class="br-p"><br><br></span>ঘটনাক্রমে এক ইস্রায়েলী মায়ের ও এক মিশরীয় বাবার ছেলে ইস্রায়েলীদের মাঝে উপস্থিত হল এবং শিবিরের মধ্যে তার সঙ্গে এক ইস্রায়েলীর বিবাদ সংঘটিত হল।</div>
<div class="v" id="v11"><span class="vn">11</span> ইস্রায়েলী মহিলার ছেলে (ঈশ্বরের) নামের প্রতি নিন্দা ও অভিশাপ-বাণী উচ্চারণ করল। সুতরাং লোকেরা তাকে মোশির কাছে আনল। (তার মায়ের নাম শিলোমিৎ, সে দান বংশীয় দিব্রির কন্যা)</div>
<div class="v" id="v12"><span class="vn">12</span> তাদের প্রতি সদাপ্রভুর ইচ্ছা স্পষ্টভাবে প্রকাশিত না হওয়া পর্যন্ত তারা তাকে রুদ্ধ করে রাখল।</div>
<div class="v" id="v13"><span class="vn">13</span> <span class="br-p"><br><br></span>পরে সদাপ্রভু মোশিকে বললেন,</div>
<div class="v" id="v14"><span class="vn">14</span> “ঈশ্বর নিন্দুককে শিবিরের বাইরে নিয়ে যাও, তার কথা যতজন শুনেছে, তারা তার মস্তকে হাত রাখবে ও সমগ্র জনসমাজ তার প্রতি প্রস্তরাঘাত করবে।</div>
<div class="v" id="v15"><span class="vn">15</span> তুমি ইস্রায়েলীদের বলো, ‘যদি কেউ তার ঈশ্বরকে অভিশাপ দেয়, সে পাপের দায়ী হবে;</div>
<div class="v" id="v16"><span class="vn">16</span> সদাপ্রভুর নামের প্রতি যে কেউ নিন্দা করবে, তার অবশ্যই মৃত্যুদণ্ড হবে। সমগ্র মণ্ডলী তার প্রতি প্রস্তরাঘাত করবে। এক বিদেশি অথবা স্বদেশে জাত যে কেউ তাঁর নামের নিন্দা করবে, তাকে মৃত্যুদণ্ড পেতেই হবে।</div>
<div class="v" id="v17"><span class="vn">17</span> <span class="br-p"><br><br></span>“ ‘যদি কেউ মানুষের জীবন নাশ করে, অবশ্যই তাকে মৃত্যুদণ্ড দেওয়া হবে।</div>
<div class="v" id="v18"><span class="vn">18</span> যদি কেউ কারও পশুর জীবন নেয় তাকে ক্ষতিপূরণ দিতেই হবে—প্রাণের পরিশোধে প্রাণ।</div>
<div class="v" id="v19"><span class="vn">19</span> যদি কেউ প্রতিবেশীকে আঘাত করে, সে যেমনি করুক, তাকে প্রত্যাঘাত পেতেই হবে।</div>
<div class="v" id="v20"><span class="vn">20</span> জখমের পরিশোধে জখম, চক্ষুর পরিশোধে চক্ষু, দন্তের পরিশোধে দন্ত। সে যেমন অন্যকে আহত করেছে তেমনই তাকেও আহত হতে হবে।</div>
<div class="v" id="v21"><span class="vn">21</span> যে কেউ একটি পশুর হত্যা করবে, সে অবশ্যই ক্ষতিপূরণ দেবে, কিন্তু কেউ যদি কোনো মানুষ হত্যা করে, তাকেই হত হতে হবে।</div>
<div class="v" id="v22"><span class="vn">22</span> বিদেশি ও স্বদেশে জাত প্রত্যেকজনের জন্য একই নিয়ম প্রযোজ্য হবে। আমি তোমাদের ঈশ্বর সদাপ্রভু।’ ”</div>
<div class="v" id="v23"><span class="vn">23</span> <span class="br-p"><br><br></span>পরে মোশি ইস্রায়েলীদের বললেন এবং লোকেরা ঈশ্বর নিন্দুককে শিবিরের বাইরে নিয়ে গেল ও তার প্রতি প্রস্তরাঘাত করল। ইস্রায়েলীরা সেই কাজ করল, সদাপ্রভু মোশিকে যেমন আদেশ দিয়েছিলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> প্রায় ৩.২ কিলোগ্রাম</div>
</div>
<!-- PARSED ABOVE; EDITING MAY BREAK PARSER -->
</body></html>