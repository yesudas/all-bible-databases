<html><head>
<meta http-equiv="Content-Type" content="text/html;charset=utf-8" />
<title>Lev 7 &ndash; লেবীয় পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 7);">
<div id="navbar"><a href="../index.html">বাংলা সমকালীন সংস্করণ</a> &ndash; <b>লেবীয় পুস্তক</b> &ndash; <a href="Lev_1.html">1</a> ... <a href="Lev_5.html">5</a> <a href="Lev_6.html">6</a> <b>7</b> <a href="Lev_8.html">8</a> <a href="Lev_9.html">9</a> ... <a href="Lev_27.html">27</a> </div><hr>
<h1>Lev 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দোষার্থক-নৈবেদ্যদান</h2><span class="vn">1</span> <span class="br-p"><br><br></span>“ ‘দোষার্থক-নৈবেদ্যদানের পক্ষে এই নিয়মাবলি, যা অত্যন্ত পবিত্র:</div>
<div class="v" id="v2"><span class="vn">2</span> দোষার্থক-নৈবেদ্যদান সেখানে করতে হবে, যেখানে হোমবলি করা হয় এবং বেদির উপরে চারপাশে এর রক্ত ছিটাতে হবে।</div>
<div class="v" id="v3"><span class="vn">3</span> এর সমস্ত চর্বি উৎসর্গ করা হবে, মেদযুক্ত লেজ, অন্ত্র আচ্ছাদনকারী মেদ,</div>
<div class="v" id="v4"><span class="vn">4</span> কোমরের কাছাকাছি মেদযুক্ত দুটো বৃক্ক এবং যকৃত আচ্ছাদনকারী ছাড়িয়ে ফেলে দিতে হবে।</div>
<div class="v" id="v5"><span class="vn">5</span> সদাপ্রভুর উদ্দেশে অগ্নিক্রিত উপহার রূপে এগুলি বেদিতে রেখে যাজক দগ্ধ করবে। এটি দোষার্থক-নৈবেদ্যদান।</div>
<div class="v" id="v6"><span class="vn">6</span> যাজকের পরিবারের যে কোনো পুরুষ এই খাদ্য ভোজন করতে পারে, কিন্তু অবশ্যই এক পবিত্রস্থানে তা ভোজন করতে হবে; এটি অত্যন্ত পবিত্র ভক্ষ্য।</div>
<div class="v" id="v7"><span class="vn">7</span> <span class="br-p"><br><br></span>“ ‘পাপার্থক বলি ও দোষার্থক-নৈবেদ্য উভয় ক্ষেত্রে একই নিয়ম প্রযোজ্য হবে; সবই যাজক নেবে, যার দ্বারা সকলের জন্য প্রায়শ্চিত্ত সাধিত হবে।</div>
<div class="v" id="v8"><span class="vn">8</span> হোম বলিদানকারী যাজক নিজের জন্য চামড়া রাখতে পারবে।</div>
<div class="v" id="v9"><span class="vn">9</span> প্রত্যেক শস্য-নৈবেদ্য উনানে অথবা পাত্রে কিংবা চাটুতে রান্না করা খাদ্য যাজকের হবে, যে এই নৈবেদ্য উৎসর্গ করবে</div>
<div class="v" id="v10"><span class="vn">10</span> এবং তেলমিশ্রিত কিংবা অমিশ্রিত যে কোনো শস্য-নৈবেদ্য হারোণের সকল ছেলে সমপরিমাণে পাবে।</div>
<div class="v" id="v11"><h2>মঙ্গলার্থক বলিদান</h2><span class="vn">11</span> <span class="br-p"><br><br></span>“ ‘মঙ্গলার্থক বলিদানের পক্ষে এই নিয়মাবলি, যা যে কোনো ব্যক্তি সদাপ্রভু উদ্দেশে উপহার দিতে পারে।</div>
<div class="v" id="v12"><span class="vn">12</span> <span class="br-p"><br><br></span>“ ‘যদি সে কৃতজ্ঞতার প্রকাশস্বরূপ বলি আনে, তাহলে ধন্যবাদসূচক এই বলিদানের সঙ্গে সে তেলমিশ্রিত তাড়ীশূন্য রুটি, তৈলাক্ত তাড়ীশূন্য সরুচাকলি, তৈলসিক্ত মিহি ময়দার পিঠে আনবে।</div>
<div class="v" id="v13"><span class="vn">13</span> সে তার কৃতজ্ঞতাপূর্ণ মঙ্গলার্থক বলির সঙ্গে তাড়ীযুক্ত ময়দার পিঠে উপহার দেবে।</div>
<div class="v" id="v14"><span class="vn">14</span> সর্বপ্রকার ভক্ষ্য সে সদাপ্রভুর উদ্দেশে একটি করে উপহার দানরূপে আনবে; এগুলি সেই যাজকের হবে যে বেদিতে মঙ্গলার্থক বলির রক্ত ছিটাবে।</div>
<div class="v" id="v15"><span class="vn">15</span> তার ধন্যবাদ জ্ঞাপনের মঙ্গলার্থক বলির মাংস উৎসর্গকরণ দিবসে অবশ্যই ভোজন করতে হবে; প্রভাত পর্যন্ত যেন কোনো খাদ্য রাখা না হয়।</div>
<div class="v" id="v16"><span class="vn">16</span> <span class="br-p"><br><br></span>“ ‘যাইহোক, যদি, তার উপহার কোনো মানত কিংবা স্বেচ্ছাকৃত দানের পরিণতি হয়, তাহলে উৎসর্গকরণ দিনে ওই বলি ভোজন করতে হবে, তবে অবশিষ্ট কোনো ভক্ষ্য পরবর্তী দিবসে ভোজন করতে পারে।</div>
<div class="v" id="v17"><span class="vn">17</span> বলিদানের কোনো মাংস তৃতীয় দিবস পর্যন্ত থাকলে তা অবশ্যই দগ্ধ করতে হবে।</div>
<div class="v" id="v18"><span class="vn">18</span> যদি মঙ্গলার্থক বলিদানের কোনো মাংস তৃতীয় দিবসে ভোজন করা হয়, তাহলে তা গৃহীত হবে না। উপহার দাতার প্রতি তা আরোপিত হবে না, কারণ সেটি অশুচি; যদি কেউ এই মাংস ভক্ষণ করে, সে তার জন্য দায়ী হবে।</div>
<div class="v" id="v19"><span class="vn">19</span> <span class="br-p"><br><br></span>“ ‘মাংস কোনো আনুষ্ঠানিক অশুচি বস্তুকে স্পর্শ করলে তা ভক্ষণ করা যাবে না; সেটি জ্বালিয়ে দিতে হবে। আনুষ্ঠানিকভাবে শুচি যে কোনো ব্যক্তি অন্য মাংস ভক্ষণ করতে পারে।</div>
<div class="v" id="v20"><span class="vn">20</span> কিন্তু অশুচি কেউ যদি সদাপ্রভুর উদ্দেশে নিবেদিত মঙ্গলার্থক বলিদানের মাংস ভক্ষণ করে, তাহলে আপন লোকদের মধ্য থেকে সে উচ্ছিন্ন হবে।</div>
<div class="v" id="v21"><span class="vn">21</span> যদি কেউ কোনো অশুচি বস্তু স্পর্শ করে, কোনো অশুচি মানুষ অথবা এক অশুচি পশু, কিংবা ভূমিতে বিচরণকারী কোনো অশুচি ঘৃণার্হ বস্তু, এবং পরে সদাপ্রভুর উদ্দেশে নিবেদিত মঙ্গলার্থক বলিদানের মাংস ভক্ষণ করে, তাহলে সে আপন লোকদের মধ্য থেকে অবশ্যই উচ্ছিন্ন হবে।’ ”</div>
<div class="v" id="v22"><h2>মেদ ও রক্ত ভক্ষণ নিষিদ্ধ</h2><span class="vn">22</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v23"><span class="vn">23</span> “তুমি ইস্রায়েলীদের এই কথা বলো: ‘গরু, মেষ অথবা ছাগের মেদ তোমরা ভোজন করবে না।</div>
<div class="v" id="v24"><span class="vn">24</span> মৃত পশুর অথবা বন্যপশু দ্বারা ছিন্নভিন্ন পশুর মেদ অন্য যে কোনো উদ্দেশেই ব্যবহৃত হতে পারে কিন্তু তোমরা কিছুতেই ভোজন করবে না।</div>
<div class="v" id="v25"><span class="vn">25</span> যদি কেউ এমন কোনো পশুর মেদ ভোজন করে যা অগ্নিকৃত উপহার রূপে সদাপ্রভুর উদ্দেশে নিবেদিত, সে আপন লোকদের মধ্য থেকে অবশ্যই উচ্ছিন্ন হবে।</div>
<div class="v" id="v26"><span class="vn">26</span> তোমরা যেখানেই থাকো, কোনো পাখির অথবা পশুর রক্ত কখনও ভোজন করবে না।</div>
<div class="v" id="v27"><span class="vn">27</span> যদি কেউ রক্ত ভোজন করে, তাহলে আপনজনদের মধ্য থেকে সে অবশ্যই উচ্ছিন্ন হবে।’ ”</div>
<div class="v" id="v28"><h2>যাজকের অংশ</h2><span class="vn">28</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v29"><span class="vn">29</span> “তুমি ইস্রায়েলীদের এই কথা বলো: ‘সদাপ্রভুর উদ্দেশে যদি কেউ মঙ্গলার্থক বলিদান আনে, তাহলে সদাপ্রভুর উদ্দেশে সে তার বলিদানের অংশ আনুক।</div>
<div class="v" id="v30"><span class="vn">30</span> সে স্বহস্তে সদাপ্রভুর উদ্দেশে অগ্নিকৃত উপহার নৈবেদ্যরূপে সদাপ্রভুর সামনে আনবে; বক্ষের সঙ্গে মেদও আনতে হবে এবং সেই বক্ষ দোলনীয়-নৈবেদ্যস্বরূপ সদাপ্রভুর সম্মুখে দোলাবে।</div>
<div class="v" id="v31"><span class="vn">31</span> বেদির উপরে যাজক মেদ জ্বালাবে, কিন্তু হারোণ ও তার ছেলেরা বক্ষের অধিকারী।</div>
<div class="v" id="v32"><span class="vn">32</span> তোমরা নিজ নিজ মঙ্গলার্থক বলিদানের দক্ষিণ জঙ্ঘা উপহার রূপে যাজককে দেবে।</div>
<div class="v" id="v33"><span class="vn">33</span> হারোণের যে ছেলে মঙ্গলার্থক বলিদানের রক্ত ও মেদ উৎসর্গ করবে, তাহার ভাগের অংশরূপে দক্ষিণ জঙ্ঘা পাবে।</div>
<div class="v" id="v34"><span class="vn">34</span> ইস্রায়েলীদের মঙ্গলার্থক বলিদান থেকে এক দোলনীয় বক্ষ আমি নিলাম ও উৎসর্গীকৃত জঙ্ঘা নিয়ে ইস্রায়েল-সন্তানদের দেয় চিরস্থায়ী অধিকাররূপে সেই নৈবেদ্য যাজক হারোণ ও তার ছেলেদের দিলাম।’ ”</div>
<div class="v" id="v35"><span class="vn">35</span> <span class="br-p"><br><br></span>অগ্নিকৃত উপহারের এই অংশ সদাপ্রভুর উদ্দেশে নিবেদিত, যা সেদিন হারোণ ও তার ছেলেদের জন্য চিহ্নিত, যেদিন যাজকরূপে তারা সদাপ্রভুর সেবাকর্মে সমর্পিত হল।</div>
<div class="v" id="v36"><span class="vn">36</span> যেদিন তারা অভিষিক্ত হল, সেদিন সদাপ্রভু আদেশ দিলেন যে বংশপরম্পরায় ইস্রায়েলীদের দেয় চিরস্থায়ী অধিকাররূপে এই উৎসর্গীকৃত জঙ্ঘা তারা হারোণ ও তার ছেলেদের দেবে।</div>
<div class="v" id="v37"><span class="vn">37</span> <span class="br-p"><br><br></span>হোমবলি, শস্য-নৈবেদ্য, পাপার্থক বলি, দোষার্থক-নৈবেদ্য, অভিষিক্তকরণ ও মঙ্গলার্থক বলিদানের পক্ষে এই বিধান,</div>
<div class="v" id="v38"><span class="vn">38</span> যা সেদিন সদাপ্রভু সীনয় পর্বতে মোশির প্রতি অর্পণ করেছিলেন, যেন ইস্রায়েলীরা সীনয়ের মরুপ্রান্তরে সদাপ্রভুর উদ্দেশে তাদের সকল বলিদান উৎসর্গ করে।</div>
</div>
<!-- PARSED ABOVE; EDITING MAY BREAK PARSER -->
</body></html>