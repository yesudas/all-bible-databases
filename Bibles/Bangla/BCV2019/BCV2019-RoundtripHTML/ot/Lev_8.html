<html><head>
<meta http-equiv="Content-Type" content="text/html;charset=utf-8" />
<title>Lev 8 &ndash; লেবীয় পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 8);">
<div id="navbar"><a href="../index.html">বাংলা সমকালীন সংস্করণ</a> &ndash; <b>লেবীয় পুস্তক</b> &ndash; <a href="Lev_1.html">1</a> ... <a href="Lev_6.html">6</a> <a href="Lev_7.html">7</a> <b>8</b> <a href="Lev_9.html">9</a> <a href="Lev_10.html">10</a> ... <a href="Lev_27.html">27</a> </div><hr>
<h1>Lev 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হারোণ এবং তাঁর ছেলেদের অভিষেক</h2><span class="vn">1</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v2"><span class="vn">2</span> “তুমি হারোণ ও তার ছেলেদের, তাদের পোশাক-পরিচ্ছদ, অভিষেকার্থ তৈল, পাপার্থক বলিদানের জন্য গোবৎস, দুটি মেষ ও এক ঝুড়ি খামিরবিহীন রুটি আনো,</div>
<div class="v" id="v3"><span class="vn">3</span> এবং সমাগম তাঁবুর প্রবেশদ্বারে সমগ্র মণ্ডলীকে সমবেত করো।”</div>
<div class="v" id="v4"><span class="vn">4</span> সদাপ্রভুর আদেশমতো মোশি কাজ করলেন ও সমাগম তাঁবুর প্রবেশদ্বারে জনমণ্ডলী সমবেত হল।</div>
<div class="v" id="v5"><span class="vn">5</span> <span class="br-p"><br><br></span>জনগণের প্রতি মোশি বললেন, “এই কাজ করতে সদাপ্রভু আদেশ দিয়েছেন।”</div>
<div class="v" id="v6"><span class="vn">6</span> পরে হারোণ ও তার ছেলেদের মোশি সামনে আনলেন ও জল দিয়ে তাদের ধৌত করলেন।</div>
<div class="v" id="v7"><span class="vn">7</span> তিনি হারোণকে পরিচ্ছদ পরালেন, রেশমি ফিতে দিয়ে তার কটিবন্ধন করলেন, তার গাত্রে পোশাক ও তার উপরে এফোদ দিলেন এবং একটি বুনানি করা কটিবন্ধন দিয়ে তার গাত্রের এফোদ বন্ধন করলেন। এর দ্বারা হারোণ সুদৃঢ় হল।</div>
<div class="v" id="v8"><span class="vn">8</span> মোশি হারোণকে বুকপাটা দিলেন ও বুকপাটাতে ঊরীম ও তুম্মীম স্থাপন করলেন।</div>
<div class="v" id="v9"><span class="vn">9</span> পরে হারণের মস্তকে তিনি পাগড়ি দিলেন, এবং পাগড়ির অগ্রভাগে সোনার পাত দিয়ে গড়া পবিত্র মুকুট পরালেন, যেমন মোশির প্রতি সদাপ্রভু আদেশ দিয়েছিলেন।</div>
<div class="v" id="v10"><span class="vn">10</span> <span class="br-p"><br><br></span>পরে মোশি অভিষেকার্থক তৈল নিলেন, এবং সমাগম তাঁবু ও তার মধ্যস্থ সমস্ত দ্রব্য অভিষিক্ত করলেন, এবং সেগুলি উৎসর্গ করলেন।</div>
<div class="v" id="v11"><span class="vn">11</span> তিনি বেদিতে সাতবার তৈল ছিটালেন; বেদি এবং বেদির সমস্ত পাত্র, খাড়া রাখার উপাদান সমেত প্রক্ষালন পাত্র পবিত্র করণার্থে অভিষেক করলেন।</div>
<div class="v" id="v12"><span class="vn">12</span> হারোণের মস্তকে তিনি কিঞ্চিৎ অভিষিক্ত তৈল ঢাললেন ও তাকে পবিত্র করণার্থে অভিষিক্ত করলেন।</div>
<div class="v" id="v13"><span class="vn">13</span> তারপর তিনি হারোণের ছেলেদের সামনে আনলেন, পরিচ্ছদ পরালেন, কটি বন্ধনে আবদ্ধ করলেন ও তাদের মস্তকে শিরোভূষণের বন্ধনী দিলেন, যেমন মোশিকে সদাপ্রভু আদেশ দিয়েছিলেন।</div>
<div class="v" id="v14"><span class="vn">14</span> <span class="br-p"><br><br></span>পরে পাপার্থক বলিদানের জন্য তিনি গোবৎস রাখলেন, এবং হারোণ ও তার ছেলেরা গোবৎসের মস্তকে হাত রাখল।</div>
<div class="v" id="v15"><span class="vn">15</span> মোশি ওই গোবৎসকে বধ করলেন এবং বেদি শুচি করণার্থে বেদির শৃঙ্গগুলিতে আঙুল দিয়ে কিঞ্চিৎ রক্ত ঢাললেন। অবশিষ্ট রক্ত তিনি বেদিমূলে ঢেলে দিলেন। এইভাবে প্রায়শ্চিত্ত সাধনার্থে তিনি সমস্তই পবিত্র করলেন।</div>
<div class="v" id="v16"><span class="vn">16</span> আর মোশি অন্ত্রের সকল মেদ, যকৃতের আচ্ছাদন, দুটি বৃক্ক ও বৃক্কের মেদ ছাড়িয়ে নিলেন ও বেদিতে জ্বালিয়ে দিলেন।</div>
<div class="v" id="v17"><span class="vn">17</span> কিন্তু গোবৎসের চর্ম, মাংস ও গোময় শিবিরের বাইরে নিয়ে গেলেন ও সেগুলি দগ্ধ করলেন, যেমন মোশিকে সদাপ্রভু আদেশ দিয়েছিলেন।</div>
<div class="v" id="v18"><span class="vn">18</span> <span class="br-p"><br><br></span>পরে হোমবলির জন্য তিনি মেষ রাখলেন এবং হারোণ ও তার ছেলেরা মেষটির মস্তকে হাত রাখল।</div>
<div class="v" id="v19"><span class="vn">19</span> পরে মোশি ওই মেষকে বধ করলেন ও বেদির উপরে চারপাশে রক্ত ছিটালেন।</div>
<div class="v" id="v20"><span class="vn">20</span> তিনি মেষটিকে খণ্ড খণ্ড করে কাটালেন এবং তার মস্তক, মাংসখণ্ড, ও মেদ দগ্ধ করলেন।</div>
<div class="v" id="v21"><span class="vn">21</span> তিনি অন্ত্র ও চরণগুলি জল দিয়ে ধৌত করলেন এবং হোমবলিরূপে গোটা মেষ বেদিতে দগ্ধ করলেন যা সদাপ্রভুর উদ্দেশে নিবেদিত অগ্নিকৃত সৌরভার্থক সন্তোষজনক উপহার, যেমন মোশিকে সদাপ্রভু আদেশ দিয়েছিলেন।</div>
<div class="v" id="v22"><span class="vn">22</span> <span class="br-p"><br><br></span>এরপর অভিষেকের জন্যে তিনি অন্য একটি মেষ রাখলেন, এবং হারোণ ও তার ছেলেরা মেষটির মস্তকে হাত রাখলেন।</div>
<div class="v" id="v23"><span class="vn">23</span> মোশি ওই মেষকে বধ করলেন এবং হত মেষের কিঞ্চিৎ রক্ত নিয়ে হারোণের দক্ষিণ কর্ণের প্রান্তে, তার দক্ষিণ হস্তের বৃদ্ধাঙ্গুলিতে ও তার দক্ষিণ চরণের বড় অঙ্গুলিতে লেপন করলেন।</div>
<div class="v" id="v24"><span class="vn">24</span> মোশি হারোণের ছেলেদেরও সামনে আনলেন এবং তাদের দক্ষিণ কর্ণের প্রান্তে, তাদের দক্ষিণ হস্তের বৃদ্ধাঙ্গুলিতে ও দক্ষিণ চরণের বড় অঙ্গুলিতে কিঞ্চিৎ রক্ত ঢেলে দিলেন। পরে তিনি বেদির উপরে চারপাশে রক্ত ছিটালেন।</div>
<div class="v" id="v25"><span class="vn">25</span> এরপরে তিনি মেদ, মেদযুক্ত লেজ, অন্ত্রবেষ্টিত সকল মেদ, যকৃতের আচ্ছাদন, দুটি বৃক্ক ও বৃক্কের মেদ দক্ষিণ জঙ্ঘা ছাড়িয়ে নিলেন।</div>
<div class="v" id="v26"><span class="vn">26</span> পরে সদাপ্রভুর সামনে রাখা খামিরবিহীন রুটির ঝুড়ি থেকে একটি রুটি, তৈলপক্ক একটি রুটি এবং একটি সরুচাকলি তিনি তুলে নিলেন, তিনি মেদের অংশে ও দক্ষিণ জঙ্ঘাতে এগুলি রাখলেন।</div>
<div class="v" id="v27"><span class="vn">27</span> হারোণ ও তার ছেলেদের হস্তে তিনি এগুলি দিলেন, এবং দোলনীয়-নৈবেদ্যরূপে সদাপ্রভুর সামনে এগুলি দোলালেন।</div>
<div class="v" id="v28"><span class="vn">28</span> এরপর তাদের হস্ত থেকে মোশি সেগুলি নিলেন এবং অভিষেক নৈবেদ্যরূপে হোমবলির উপরে বেদিতে সকল নৈবেদ্য দগ্ধ করলেন, যা সদাপ্রভুর উদ্দেশে নিবেদিত অগ্নিকৃত সৌরভার্থক সন্তোষজনক এক উপহার।</div>
<div class="v" id="v29"><span class="vn">29</span> তিনি বক্ষটিও নিলেন যা অভিষেক মেষ থেকে মোশির অংশ এবং দোলনীয় এক নৈবেদ্যরূপে সদাপ্রভুর সামনে সেটি দোলালেন যেমন সদাপ্রভু মোশিকে আদেশ দিয়েছিলেন।</div>
<div class="v" id="v30"><span class="vn">30</span> <span class="br-p"><br><br></span>পরে মোশি বেদি থেকে কিঞ্চিৎ অভিষিক্ত তৈল ও রক্ত নিলেন এবং হারোণ ও তার পরিধানে এবং তার সকল ছেলে ও তাদের পরিধানে ছিটালেন। এইভাবে হারোণ ও তার পরিধান, এবং তার সকল ছেলে ও তাদের পরিধান মোশি পবিত্র করলেন।</div>
<div class="v" id="v31"><span class="vn">31</span> <span class="br-p"><br><br></span>পরে হারোণ ও তার ছেলেদের প্রতি মোশি বললেন, “সমাগম তাঁবুর প্রবেশদ্বারে তোমরা মাংস রান্না করো ও অভিষেক নৈবেদ্যগুলির ঝুড়ি থেকে রুটি নিয়ে মাংস দিয়ে ভোজন করো: ‘যেমন আমি বললাম, হারোণ ও তার সকল ছেলে সেরকমই করুক।’</div>
<div class="v" id="v32"><span class="vn">32</span> পরে অবশিষ্ট মাংস ও রুটি পুড়িয়ে দাও।</div>
<div class="v" id="v33"><span class="vn">33</span> সাতদিনের জন্য সমাগম তাঁবুর প্রবেশদ্বার ছেড়ে যেয়ো না, যতদিন না তোমাদের অভিষেকের দিনগুলি সম্পূর্ণ হয়, কেননা তোমাদের অভিষেক সাতদিন স্থায়ী হবে।</div>
<div class="v" id="v34"><span class="vn">34</span> সদাপ্রভুর আদেশানুসারে আদ্য সেই কাজ করা হল, যেন তোমাদের জন্য প্রায়শ্চিত্ত সাধিত হয়।</div>
<div class="v" id="v35"><span class="vn">35</span> সমাগম তাঁবুর প্রবেশদ্বারে দিবানিশি সাতদিন অবধি তোমরা অবশ্যই থেকো, এবং সদাপ্রভুর চাহিদা অনুযায়ী কাজ করো; তাহলে তোমরা মরবে না; কেননা আমাকে এই আদেশ করা হয়েছে।”</div>
<div class="v" id="v36"><span class="vn">36</span> <span class="br-p"><br><br></span>সুতরাং মোশির মাধ্যমে সদাপ্রভুর আদেশ অনুযায়ী হারোণ ও তার ছেলেরা সকল কাজ করল।</div>
</div>
<!-- PARSED ABOVE; EDITING MAY BREAK PARSER -->
</body></html>