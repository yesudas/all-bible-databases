<html><head>
<meta http-equiv="Content-Type" content="text/html;charset=utf-8" />
<title>Mal 1 &ndash; মালাখি &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mal', 1);">
<div id="navbar"><a href="../index.html">বাংলা সমকালীন সংস্করণ</a> &ndash; <b>মালাখি</b> &ndash; <b>1</b> <a href="Mal_2.html">2</a> <a href="Mal_3.html">3</a> <a href="Mal_4.html">4</a> </div><hr>
<h1>Mal 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->হগয় ও সখরিয়ের ভাববাণীর দ্বারা অনুপ্রাণিত হয়ে এবং সরুব্বাবিল ও যিহোশূয়ের তত্ত্বাবধানে, ৫১৬ খ্রীষ্ট পূর্বাব্দে জেরুশালেমের মন্দির পুনর্নির্মাণের কাজ সম্পূর্ণ হয়। নতুন এই মন্দির নির্মাণের উদ্দেশ্য ছিল, তা হবে একটি জাতির প্রাণকেন্দ্র যেখানে থাকবে প্রকৃত ন্যায়বিচার এবং নির্ভেজাল উপাসনা। এইভাবেই ইস্রায়েল জাতি তাদের প্রতি ঐশ আহ্বানকে পূর্ণ করবে এবং জ্যোতিস্বরূপ হয়ে প্রতিটি জাতির কাছে ঈশ্বরকে প্রকাশ করবে। <!--raw 1 bo --><p/><!--endraw 1-->দুর্ভাগ্যবশত, বছর যত গড়াতে লাগল, ততই লোকেরা এই আদর্শ থেকে ক্রমশ দূরে আরও দূরে সরে যেতে লাগল। এইভাবে পরবর্তী শতাব্দীর মাঝামাঝি নাগাদ তাদের উপাসনা-আরাধনা হয়ে উঠল ভ্রষ্টাচারী, অসৎ এবং তাদের সমাজ ভরে গেল অন্যায়-অবিচারে। মালাখি (“আমার বার্তাবাহক”) লোকদের হুঁশিয়ার করে দিলেন, তারা যেন তাদের আরাধনায় এবং পারস্পরিক সম্পর্কে ঈশ্বরকে যথার্থ সম্মান দেয়। কারণ একমাত্র তখনই সদাপ্রভুকে মহান ঈশ্বর বলে জগৎ জানতে পারবে। <!--raw 1 bo --><p/><!--endraw 1-->মালাখি তাঁর তিরস্কার বা হুঁশিয়ারীকে এক বৈশিষ্ট্যপূর্ণ আঙ্গিকে উপস্থাপিত করেছেন। তিনি প্রথমে অসংলগ্নভাবে অভিযোগগুলি পেশ করেছেন, আনুমানিক আপত্তিগুলিকে তুলে ধরেছেন এবং সবশেষে নিজেই সেইসব আপত্তি বা অনুযোগগুলির উত্তর দিয়েছেন। পুস্তকটিতে লিপিবদ্ধ করা হয়েছে যে, কিছু মানুষ এইসব অনুযোগ বা হুঁশিয়ারির প্রত্যুত্তরে অনুতাপ করেছিল ফলে ঈশ্বর বলেছিলেন, তিনি যখন জগতের বিচার করতে আসবেন তখন তিনি এইসব লোকদের ছাড় দেবেন। পুস্তকটি সমাপ্ত হচ্ছে ঈশ্বরের প্রতিশ্রুতি দিয়ে, যেখানে তিনি বলেছেন, <!--raw 1 bo --><i><!--endraw 1-->সদাপ্রভুর সেই মহান ও ভয়ঙ্কর দিন আসার আগে<!--raw 1 bo --></i><!--endraw 1--> তিনি ভাববাদী এলিয়কে পাঠাবেন।
</div>
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>একটি ভাববাণী: ইস্রায়েলের প্রতি সদাপ্রভুর বাক্য যা মালাখির<sup class="fnm"><a name="fnm1" href="#fn1">1</a></sup> মাধ্যমে দেওয়া হল।</div>
<div class="v" id="v2"><h2>ইস্রায়েলের প্রতি ঈশ্বরের প্রেম</h2><span class="vn">2</span> <span class="br-p"><br><br></span>“আমি তোমাদের ভালোবেসেছি,” সদাপ্রভু বলেন। <span class="br-p"><br><br></span>“কিন্তু তোমরা জিজ্ঞাসা করো, ‘কীভাবে তুমি আমাদের ভালোবেসেছ?’ <span class="br-p"><br><br></span>“এষৌ কি যাকোবের ভাই ছিল না?” সদাপ্রভু ঘোষণা করেন। “তা সত্বেও যাকোবকে আমি ভালোবেসেছি,</div>
<div class="v" id="v3"><span class="vn">3</span> কিন্তু এষৌকে আমি ঘৃণা করেছি, আমি তার পর্বতমালাকে ধ্বংসস্তূপে পরিণত করেছি ও তার বসতিজমি মরুভূমির শিয়ালদের দিয়েছি।”</div>
<div class="v" id="v4"><span class="vn">4</span> <span class="br-p"><br><br></span>ইদোম বলতে পারে, “আমাদের চূর্ণ করা হলেও আমরা আবার সেই ধ্বংসস্তূপ নতুন করে গড়ে তুলব।” <span class="br-p"><br><br></span>কিন্তু সর্বশক্তিমান সদাপ্রভু বলেন: “তারা গড়ে তুলতে পারে কিন্তু আমি তা ধ্বংস করব। তাদের বলা হবে ‘দুষ্টদের দেশ’ এবং ‘এক জাতি যারা সর্বদা সদাপ্রভুর ক্রোধের অধীন।’</div>
<div class="v" id="v5"><span class="vn">5</span> তোমরা তা নিজের চোখে দেখবে ও বলবে, ‘সদাপ্রভু মহান, এমনকি ইস্রায়েলের সীমার বাইরেও মহান!’ ”</div>
<div class="v" id="v6"><h2>ত্রুটিপূর্ণ বলি দিয়ে নিয়ম লঙ্ঘন</h2><span class="vn">6</span> <span class="br-p"><br><br></span>সর্বশক্তিমান সদাপ্রভু বলেন, “একজন ছেলে তার বাবাকে সম্মান করে, ও একজন দাস তার মালিককে সম্মান করে। আমি যদি বাবা হই, তবে আমার প্রাপ্য সম্মান কোথায়? আর আমি যদি প্রভু হই, তবে আমার প্রাপ্য শ্রদ্ধা কোথায়? <span class="br-p"><br><br></span>“যাজকেরা, তোমরাই আমার নামকে অবজ্ঞা করেছ। <span class="br-p"><br><br></span>“কিন্তু তোমরা জিজ্ঞাসা করো, ‘আমরা কীভাবে তোমার নাম অবজ্ঞা করেছি?’</div>
<div class="v" id="v7"><span class="vn">7</span> <span class="br-p"><br><br></span>“আমার বেদিতে অশুচি খাদ্য নিবেদন করে। <span class="br-p"><br><br></span>“কিন্তু তোমরা জিজ্ঞাসা করো, ‘আমরা কীভাবে তোমাকে অশুচি করেছি?’ <span class="br-p"><br><br></span>“এটা বলে যে সদাপ্রভুর মেজ তুচ্ছ।</div>
<div class="v" id="v8"><span class="vn">8</span> যখন তোমরা অন্ধ পশুবলি দাও, তা কি অন্যায় নয়? যখন তোমরা খোঁড়া বা অসুস্থ পশুবলি দাও, তা কি অন্যায় নয়? তোমাদের প্রদেশপালের কাছে এই ধরনের বলি দেওয়ার চেষ্টা করো! তিনি কি তোমাদের প্রতি তুষ্ট হবেন? তিনি কি তোমাকে গ্রহণ করবেন?” সর্বশক্তিমান সদাপ্রভু বলেন।</div>
<div class="v" id="v9"><span class="vn">9</span> <span class="br-p"><br><br></span>“তোমরা এখন ঈশ্বরের কাছে বিনতি করো, যেন তিনি আমাদের প্রতি সদয় হন। তোমাদের হাত থেকে এই ধরনের নৈবেদ্য, তিনি কি তোমাদের গ্রহণ করবেন?” সর্বশক্তিমান সদাপ্রভু বলেন।</div>
<div class="v" id="v10"><span class="vn">10</span> <span class="br-p"><br><br></span>“আহা! আমি কামনা করি যে তোমাদের মধ্যে-কোনো একজন যদি মন্দিরের দরজা বন্ধ করে দিত, তবে হয়তো কেউ আমার বেদিতে বৃথা বাতি জ্বালাত না! আমি তোমাদের প্রতি খুশি নই,” সর্বশক্তিমান সদাপ্রভু বলেন, “এবং আমি তোমাদের হাত থেকে কোনও রকম নৈবেদ্য গ্রহণ করব না।</div>
<div class="v" id="v11"><span class="vn">11</span> আমার নাম জাতিগণের মধ্যে মহান হবে, সূর্য উদয়ের স্থান থেকে অস্ত যাওয়ার স্থান পর্যন্ত। প্রত্যেক স্থানে আমার নামের উদ্দেশ্যে ধূপ ও শুচি নৈবেদ্য উৎসর্গ করা হবে, কারণ আমার নাম জাতিগণের মধ্যে হবে মহান,” সর্বশক্তিমান সদাপ্রভু বলেন।</div>
<div class="v" id="v12"><span class="vn">12</span> <span class="br-p"><br><br></span>“কিন্তু তোমরা তা অপবিত্র করো, এই বলে, ‘সদাপ্রভুর মেজ অশুচি,’ এবং, ‘তাঁর খাদ্যও তুচ্ছ।’</div>
<div class="v" id="v13"><span class="vn">13</span> আর তোমরা বলো, ‘এ কি ধরনের বোঝা!’ এবং তোমরা আমার আদেশ সম্পূর্ণভাবে অবজ্ঞা করো<sup class="fnm"><a name="fnm2" href="#fn2">2</a></sup>,” সর্বশক্তিমান সদাপ্রভু বলেন। <span class="br-p"><br><br></span>“যখন তোমরা আহত, খোঁড়া অথবা অসুস্থ পশু নিয়ে আস এবং আমার প্রতি উৎসর্গ করো, তোমাদের হাত থেকে কি তা আমার গ্রহণ করা উচিত?” সর্বশক্তিমান সদাপ্রভু বলেন।</div>
<div class="v" id="v14"><span class="vn">14</span> “অভিশপ্ত সেই প্রতারক, যার পালে উপযুক্ত পুরুষ পশু আছে এবং তা উৎসর্গ করার জন্য শপথ করে, কিন্তু পরে ত্রুটিপূর্ণ পশু ঈশ্বরের প্রতি বলিদান করে। কারণ আমি মহান রাজা,” সর্বশক্তিমান সদাপ্রভু বলেন, “এবং জাতিগণ আমার নামে ভয় পাবে।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> <!--raw 1 bo --><em><!--endraw 1-->মালাখি <!--raw 1 bo --></em><!--endraw 1-->এর অর্থ <!--raw 1 bo --><em><!--endraw 1-->আমার দূত।<!--raw 1 bo --></em><!--endraw 1--></div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->ইব্রিয় ভাষায় <!--raw 1 bo --></em><!--endraw 1-->এই অভিব্যক্তির অর্থ <!--raw 1 bo --><em><!--endraw 1-->নাক দিয়ে এক অঙ্গভঙ্গি যা অপমান প্রকাশ করে<!--raw 1 bo --></em><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>