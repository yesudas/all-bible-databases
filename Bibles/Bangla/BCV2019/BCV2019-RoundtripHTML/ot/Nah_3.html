<html><head>
<meta http-equiv="Content-Type" content="text/html;charset=utf-8" />
<title>Nah 3 &ndash; নহূম &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Nah', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>নহূম</b> &ndash; <a href="Nah_1.html">1</a> <a href="Nah_2.html">2</a> <b>3</b> </div><hr>
<h1>Nah 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ধিক্ নীনবী!</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>ধিক্ সেই রক্তপাতকারী নগর,<br> <span class="br-ind"><br><span class="indent">&nbsp;</span></span>যা মিথ্যায় পরিপূর্ণ,<br> <span class="br-ind"><br><span class="indent">&nbsp;</span></span>যা লুঠতরাজে পরিপূর্ণ,<br> <span class="br-ind"><br><span class="indent">&nbsp;</span></span>যেখানে কখনই ক্ষতিগ্রস্তের অভাব হয় না!<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>চাবুকের জোরালো শব্দ,<br> <span class="br-ind"><br><span class="indent">&nbsp;</span></span>চাকার ঝনঝনানি,<br> <span class="br-ind"><br><span class="indent">&nbsp;</span></span>দ্রুতগতি ঘোড়ার ক্ষুরের শব্দ<br> <span class="br-ind"><br><span class="indent">&nbsp;</span></span>ও ধুলো ওড়ানো রথের শব্দ!<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>অশ্বারোহী সৈন্যদলের আক্রমণ!<br> <span class="br-ind"><br><span class="indent">&nbsp;</span></span>তরোয়ালের ঝলকানি<br> <span class="br-ind"><br><span class="indent">&nbsp;</span></span>ও বর্শার ঝনঝনানি!<br> <span class="br-ind"><br><span class="indent">&nbsp;</span></span>প্রচুর মানুষের মৃত্যু,<br> <span class="br-ind"><br><span class="indent">&nbsp;</span></span>মৃতদেহের স্তূপ,<br> <span class="br-ind"><br><span class="indent">&nbsp;</span></span>অসংখ্য শব,<br> <span class="br-ind"><br><span class="indent">&nbsp;</span></span>মানুষজন শবে হোঁচট খায়—<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>এসবই সেই এক বেশ্যার উচ্ছৃঙ্খল লালসার,<br> <span class="br-ind"><br><span class="indent">&nbsp;</span></span>লোভনীয়, ডাকিনীবিদ্যায় নিপুণ মহিলার কারণে হয়েছে,<br> <span class="br-ind"><br><span class="indent">&nbsp;</span></span>যে তার বেশ্যাবৃত্তি দ্বারা জাতিদের<br> <span class="br-ind"><br><span class="indent">&nbsp;</span></span>এবং তার জাদুবিদ্যা দ্বারা মানুষজনকে বন্দি করে রেখেছে। <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>“আমি তোমার বিপক্ষ,” সর্বশক্তিমান সদাপ্রভু ঘোষণা করেন।<br> <span class="br-ind"><br><span class="indent">&nbsp;</span></span>“আমি তোমার মুখের উপর তোমার ঘাঘরা তুলে ধরব।<br> <span class="br-ind"><br><span class="indent">&nbsp;</span></span>আমি জাতিদের তোমার উলঙ্গতা দেখাব<br> <span class="br-ind"><br><span class="indent">&nbsp;</span></span>ও রাজ্যগুলির কাছে তোমার লজ্জা প্রকাশ করব।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি অশ্লীলতা দিয়ে তোমাকে আঘাত করব,<br> <span class="br-ind"><br><span class="indent">&nbsp;</span></span>আমি তোমাকে ঘৃণার দৃষ্টিতে দেখব<br> <span class="br-ind"><br><span class="indent">&nbsp;</span></span>এবং তোমাকে এক প্রদর্শনীতে পরিণত করব।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যারা তোমাকে দেখবে তারা সবাই তোমার কাছ থেকে পালাবে ও বলবে,<br> <span class="br-ind"><br><span class="indent">&nbsp;</span></span>‘নীনবী ধ্বংসাবশেষে পরিণত হয়েছে—তার জন্যে কে বিলাপ করবে?’<br> <span class="br-ind"><br><span class="indent">&nbsp;</span></span>তোমাকে সান্তনা দেওয়ার জন্য আমি কোথায় লোক খুঁজে পাব?” <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তুমি কি সেই থিব্‌সের চেয়ে শ্রেষ্ঠ,<br> <span class="br-ind"><br><span class="indent">&nbsp;</span></span>যা নীলনদের তীরে অবস্থিত,<br> <span class="br-ind"><br><span class="indent">&nbsp;</span></span>ও যার চতুর্দিক জলে ঘেরা?<br> <span class="br-ind"><br><span class="indent">&nbsp;</span></span>নদী তার সুরক্ষাবলয়,<br> <span class="br-ind"><br><span class="indent">&nbsp;</span></span>জলরাশি তার প্রাচীর ছিল।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কূশ<sup class="fnm"><a name="fnm1" href="#fn1">1</a></sup> ও মিশর ছিল তার অপার শক্তি;<br> <span class="br-ind"><br><span class="indent">&nbsp;</span></span>পূট ও লিবিয়া তার মিত্রশক্তির মধ্যে গণ্য হত।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাও তাকে বন্দি করা হল<br> <span class="br-ind"><br><span class="indent">&nbsp;</span></span>ও সে নির্বাসনে গেল।<br> <span class="br-ind"><br><span class="indent">&nbsp;</span></span>তার শিশু সন্তানদের প্রত্যেকটি রাস্তার মোড়ে মোড়ে<br> <span class="br-ind"><br><span class="indent">&nbsp;</span></span>ছুঁড়ে ফেলে দিয়ে ছিন্নভিন্ন করা হল।<br> <span class="br-ind"><br><span class="indent">&nbsp;</span></span>তার গণ্যমান্য লোকদের জন্য গুটিকাপাত করা হল,<br> <span class="br-ind"><br><span class="indent">&nbsp;</span></span>এবং তার সব মহান লোককে শিকল দিয়ে বাঁধা হল।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তুমিও মাতাল হয়ে যাবে;<br> <span class="br-ind"><br><span class="indent">&nbsp;</span></span>তুমি আত্মগোপন করবে<br> <span class="br-ind"><br><span class="indent">&nbsp;</span></span>ও শত্রুর নাগাল এড়িয়ে থাকার জন্য আশ্রয়স্থল খুঁজবে। <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তোমার সব দুর্গ এমন ডুমুর গাছের মতো,<br> <span class="br-ind"><br><span class="indent">&nbsp;</span></span>যেগুলির ফল পাকতে চলেছে;<br> <span class="br-ind"><br><span class="indent">&nbsp;</span></span>যখন সেগুলিকে নাড়ানো হয়,<br> <span class="br-ind"><br><span class="indent">&nbsp;</span></span>তখন ডুমুরগুলি ভক্ষকদের মুখে গিয়ে পড়ে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তোমার সৈন্যদলের দিকে তাকাও—<br> <span class="br-ind"><br><span class="indent">&nbsp;</span></span>তারা সবাই দুর্বল প্রাণী।<br> <span class="br-ind"><br><span class="indent">&nbsp;</span></span>তোমার দেশের প্রবেশদ্বারগুলি<br> <span class="br-ind"><br><span class="indent">&nbsp;</span></span>তোমার শত্রুদের জন্য হাট করে খুলে রাখা হয়েছে;<br> <span class="br-ind"><br><span class="indent">&nbsp;</span></span>তোমার ফটকের অর্গলগুলি আগুন গ্রাস করে নিয়েছে। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>অবরোধকালের জন্য জল তুলে রাখো,<br> <span class="br-ind"><br><span class="indent">&nbsp;</span></span>তোমার দুর্গগুলি অভেদ্য করো!<br> <span class="br-ind"><br><span class="indent">&nbsp;</span></span>কাদা মেখে রাখো,<br> <span class="br-ind"><br><span class="indent">&nbsp;</span></span>চুন বালির মিশ্রণ তৈরি করো,<br> <span class="br-ind"><br><span class="indent">&nbsp;</span></span>ইঁটের গাঁথনি মেরামত করো!<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সেখানেই আগুন তোমাকে গ্রাস করবে;<br> <span class="br-ind"><br><span class="indent">&nbsp;</span></span>তরোয়াল তোমাকে কেটে ফেলবে—<br> <span class="br-ind"><br><span class="indent">&nbsp;</span></span>সেগুলি তোমাকে পঙ্গপালের ঝাঁকের মতো গিলে খাবে।<br> <span class="br-ind"><br><span class="indent">&nbsp;</span></span>গঙ্গাফড়িং-এর মতো সংখ্যায় বৃদ্ধি পাও,<br> <span class="br-ind"><br><span class="indent">&nbsp;</span></span>পঙ্গপালের মতো সংখ্যায় বৃদ্ধি পাও!<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তোমার বণিকদের সংখ্যা তুমি বাড়িয়েই গিয়েছ<br> <span class="br-ind"><br><span class="indent">&nbsp;</span></span>যতক্ষণ না তারা আকাশের তারাদের চেয়েও সংখ্যায় বেশি হয়েছে,<br> <span class="br-ind"><br><span class="indent">&nbsp;</span></span>কিন্তু পঙ্গপালের মতো তারা দেশকে ন্যাড়া করে দেয়<br> <span class="br-ind"><br><span class="indent">&nbsp;</span></span>ও পরে উড়ে চলে যায়।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তোমার রক্ষীবাহিনী পঙ্গপালের মতো,<br> <span class="br-ind"><br><span class="indent">&nbsp;</span></span>তোমার কর্মকর্তারা পঙ্গপালের সেই ঝাঁকের মতো<br> <span class="br-ind"><br><span class="indent">&nbsp;</span></span>যা এক শীতল দিনে প্রাচীরের উপর এসে বসে—<br> <span class="br-ind"><br><span class="indent">&nbsp;</span></span>কিন্তু যখন সূর্য ওঠে তখন তারা উড়ে চলে যায়,<br> <span class="br-ind"><br><span class="indent">&nbsp;</span></span>ও কেউ জানে না তারা কোথায় যায়। <span class="br-p"><br><br></span><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>হে আসিরিয়ার রাজা, তোমার মেষপালকেরা<sup class="fnm"><a name="fnm2" href="#fn2">2</a></sup> তন্দ্রাচ্ছন্ন হয়েছে;<br> <span class="br-ind"><br><span class="indent">&nbsp;</span></span>তোমার গণ্যমান্য লোকেরা শুয়ে বিশ্রাম করছে।<br> <span class="br-ind"><br><span class="indent">&nbsp;</span></span>তোমার প্রজারা পর্বতমালায় ছিন্নভিন্ন হয়ে আছে<br> <span class="br-ind"><br><span class="indent">&nbsp;</span></span>ও তাদের একত্রিত করার কেউ নেই।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>কোনো কিছুই তোমাকে সুস্থ করতে পারবে না;<br> <span class="br-ind"><br><span class="indent">&nbsp;</span></span>তোমার আঘাতটি মারাত্মক।<br> <span class="br-ind"><br><span class="indent">&nbsp;</span></span>যতজন তোমার খবর শোনে<br> <span class="br-ind"><br><span class="indent">&nbsp;</span></span>তারা সবাই তোমার পতনের খুশিতে হাততালি দেয়,<br> <span class="br-ind"><br><span class="indent">&nbsp;</span></span>যেহেতু তোমার অপার নিষ্ঠুরতার আঁচ<br> <span class="br-ind"><br><span class="indent">&nbsp;</span></span>কে না পেয়েছে?<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অর্থাৎ, নীলনদের উচ্চতর এলাকা</div>
<div class="fn"><sup class="fnt"><a name="fn2" href="#fnm2">2</a></sup> অর্থাৎ, শাসনকর্তারা</div>
</div>
<!-- PARSED ABOVE; EDITING MAY BREAK PARSER -->
</body></html>