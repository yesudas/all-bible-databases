<html><head>
<meta http-equiv="Content-Type" content="text/html;charset=utf-8" />
<title>Num 16 &ndash; গণনা পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 16);">
<div id="navbar"><a href="../index.html">বাংলা সমকালীন সংস্করণ</a> &ndash; <b>গণনা পুস্তক</b> &ndash; <a href="Num_1.html">1</a> ... <a href="Num_14.html">14</a> <a href="Num_15.html">15</a> <b>16</b> <a href="Num_17.html">17</a> <a href="Num_18.html">18</a> ... <a href="Num_36.html">36</a> </div><hr>
<h1>Num 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>কোরহ, দাথন ও অবীরাম</h2><span class="vn">1</span> <span class="br-p"><br><br></span>লেবির পুত্র কহাৎ, তার পুত্র যিষ্‌হর, তার পুত্র কোরহ এবং কয়েকজন রূবেণ গোষ্ঠীর ব্যক্তি—ইলীয়াবের পুত্র দাথন ও অবীরাম এবং পেলতের পুত্র ওন—উদ্ধত হল</div>
<div class="v" id="v2"><span class="vn">2</span> এবং মোশির বিপক্ষতা করল। তাদের সঙ্গে দুই শত পঞ্চাশ জন ইস্রায়েলী পুরুষ ছিল, যারা প্রত্যেকে সমাজের সুপরিচিত নেতা ছিল, যাদের মন্ত্রণা-সভার সদস্য নিযুক্ত করা হয়েছিল।</div>
<div class="v" id="v3"><span class="vn">3</span> তারা দলবদ্ধ হয়ে মোশি ও হারোণের বিরোধিতা করতে এল এবং তাদের বলল, “তোমাদের স্পর্ধা বহুদূর বিস্তৃত হয়েছে! সমস্ত সমাজ পবিত্র, প্রত্যেক ব্যক্তিই পবিত্র এবং সদাপ্রভু তাদের সহবর্তী আছেন। তাহলে কেন তোমরা নিজেদের অবস্থান সদাপ্রভুর সমাজের ঊর্ধ্বে উন্নীত করেছ?”</div>
<div class="v" id="v4"><span class="vn">4</span> <span class="br-p"><br><br></span>মোশি এই কথা শুনে ভূমিতে উপুড় হয়ে পড়লেন।</div>
<div class="v" id="v5"><span class="vn">5</span> তিনি কোরহ ও তার অনুগামীদের বললেন, “প্রত্যূষকালে সদাপ্রভু প্রকাশ করবেন, কে তাঁর অধিকারভুক্ত এবং কে পবিত্র। তিনি সেই ব্যক্তিকে তাঁর নিকটবর্তী করবেন। যে ব্যক্তিকে তিনি মনোনীত করেন, সে-ই তাঁর নিকটবর্তী হবে।</div>
<div class="v" id="v6"><span class="vn">6</span> কোরহ, তুমি ও তোমার অনুগামী সকলে এই কর্ম করো, অঙ্গারধানী নাও</div>
<div class="v" id="v7"><span class="vn">7</span> এবং আগামীকাল তার মধ্যে অগ্নি ও ধূপ দিয়ে, সদাপ্রভুর সম্মুখে নিবেদন করো। যে ব্যক্তিকে সদাপ্রভু মনোনীত করেন, সেই ব্যক্তি পবিত্র গণ্য হবে। লেবীয়রা, তোমাদের স্পর্ধা সীমা ছাড়িয়ে গেছে!”</div>
<div class="v" id="v8"><span class="vn">8</span> <span class="br-p"><br><br></span>মোশি কোরহকে এই কথাও বললেন, “লেবীয়েরা তোমরা এই কথা শোনো!</div>
<div class="v" id="v9"><span class="vn">9</span> ইস্রায়েলের ঈশ্বর, অবশিষ্ট সমাজ থেকে তোমাদের পৃথক করে, তার সান্নিধ্যে নিয়ে এসেছেন, যেন তোমরা সদাপ্রভুর আবাস তাঁবুর কর্ম করো এবং সমাজের সম্মুখে দণ্ডায়মান হয়ে তাদের পরিচর্যা করো, এই কি তোমাদের জন্য যথেষ্ট ছিল না?</div>
<div class="v" id="v10"><span class="vn">10</span> তিনি তোমাদের ও তোমাদের সহচর লেবীয়দের তাঁর নিকটস্থ করেছেন, কিন্তু এখন তোমরা যাজকত্ব পদের জন্যও চেষ্টা করছ।</div>
<div class="v" id="v11"><span class="vn">11</span> তোমরা ও তোমাদের অনুগামী সকলে, সদাপ্রভুর বিপক্ষেই জোটবদ্ধ হয়েছ। হারোণ কে যে তোমরা তার বিপক্ষে বচসা করো?”</div>
<div class="v" id="v12"><span class="vn">12</span> <span class="br-p"><br><br></span>মোশি ইলীয়াবের পুত্র দাথন ও অবীরামকে ডেকে পাঠালেন, কিন্তু তারা বলল, “আমরা যাব না।</div>
<div class="v" id="v13"><span class="vn">13</span> তুমি এক দুধ ও মধু প্রবাহী দেশ থেকে, এই প্রান্তরে আমাদের মেরে ফেলতে এনেছ, এই কি যথেষ্ট নয়? এখন আমাদের উপর প্রভুত্ব করতে চাইছ?</div>
<div class="v" id="v14"><span class="vn">14</span> এছাড়াও, এখনও তুমি আমাদের কোনো দুধ ও মধু প্রবাহী দেশে নিয়ে যাওনি অথবা শস্যক্ষেত্র ও দ্রাক্ষাকুঞ্জের কোনো অধিকার দান করোনি। তুমি কি এই সমস্ত ব্যক্তিদের সঙ্গে ক্রীতদাসের মতো ব্যবহার করবে? না, আমরা যাব না!”</div>
<div class="v" id="v15"><span class="vn">15</span> <span class="br-p"><br><br></span>মোশি তখন অত্যন্ত ক্রুদ্ধ হয়ে সদাপ্রভুকে বললেন, “ওই ব্যক্তিদের নৈবেদ্য গ্রহণ কোরো না। আমি তাদের নিকট থেকে, সর্বাধিক একটি গাধাও গ্রহণ করিনি অথবা তাদের কারোও প্রতি কোনো অন্যায় আচরণ করিনি।”</div>
<div class="v" id="v16"><span class="vn">16</span> <span class="br-p"><br><br></span>মোশি কোরহকে বললেন, “তুমি ও তোমার সমস্ত অনুগামী, আগামীকাল সদাপ্রভুর সম্মুখে উপস্থিত হবে—তুমি, তারা সবাই এবং হারোণ।</div>
<div class="v" id="v17"><span class="vn">17</span> প্রত্যেক ব্যক্তি অঙ্গারধানী নেবে—সর্বমোট 250 টি অঙ্গারধানী—এবং সদাপ্রভুর সম্মুখে নিবেদন করতে হবে।” তুমি ও হারোণ তোমাদের অঙ্গারধানীও সদাপ্রভুর সম্মুখে নিবেদন করবে।</div>
<div class="v" id="v18"><span class="vn">18</span> অতএব তারা প্রত্যেকে তাদের অঙ্গারধানী নিল ও তার মধ্যে অগ্নি ও ধূপ রাখল। তারপর তারা মোশি ও হারোণের সঙ্গে সমাগম তাঁবুর প্রবেশপথে দাঁড়াল।</div>
<div class="v" id="v19"><span class="vn">19</span> যখন কোরহ তাঁর অনুগামীদের, তাদের বিপক্ষে সমাগম তাঁবুর প্রবেশপথে একত্র করল, তখন সদাপ্রভুর মহিমা সমস্ত সমাজের নিকট প্রত্যক্ষ হল।</div>
<div class="v" id="v20"><span class="vn">20</span> সদাপ্রভু মোশি ও হারোণকে বললেন,</div>
<div class="v" id="v21"><span class="vn">21</span> “তোমরা নিজেদের এই সমাজের থেকে পৃথক করো, যেন এক মুহূর্তে আমি তাদের বিলুপ্ত করি।”</div>
<div class="v" id="v22"><span class="vn">22</span> <span class="br-p"><br><br></span>কিন্তু মোশি ও হারোণ ভূমিতে উপুড় হয়ে উচ্চৈঃস্বরে বললেন, “হে ঈশ্বর, সমস্ত জীবিত বস্তুর আত্মাগণের ঈশ্বর, যখন কোনো একজন ব্যক্তি পাপ করে, তখন তাঁর জন্য কি তুমি সমস্ত সমাজের প্রতি রুষ্ট হবে?”</div>
<div class="v" id="v23"><span class="vn">23</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v24"><span class="vn">24</span> “তুমি সমাজকে বলো, ‘তোমরা কোরহ, দাথন ও অবীরামের তাঁবুর নিকট থেকে সরে যাও।’ ”</div>
<div class="v" id="v25"><span class="vn">25</span> <span class="br-p"><br><br></span>মোশি উঠে দাথন ও অবীরামের নিকট গেলেন এবং ইস্রায়েলের প্রবীণেরা তাঁকে অনুসরণ করল।</div>
<div class="v" id="v26"><span class="vn">26</span> তিনি সমাজকে সাবধান করে দিয়ে বললেন, “এই সমস্ত দুষ্ট ব্যক্তিদের তাঁবু থেকে সরে যাও! তাদের কোনো দ্রব্য স্পর্শ করো না, তা না হলে, তাদের পাপের জন্য তোমরাও বিনষ্ট হবে।”</div>
<div class="v" id="v27"><span class="vn">27</span> অতএব তারা কোরহ, দাথন ও অবীরামের তাঁবুর নিকট থেকে সরে গেল। দাথন ও অবীরাম, তাদের স্ত্রী, সন্তান ও শিশুসহ তাঁবু থেকে বার হয়ে প্রবেশপথে দাঁড়িয়ে রইল।</div>
<div class="v" id="v28"><span class="vn">28</span> <span class="br-p"><br><br></span>মোশি তখন বললেন, “এবার তোমরা অবগত হবে যে সদাপ্রভু এই সমস্ত কার্য করবার জন্য আমাকেই প্রেরণ করেছেন এবং কোনোটিই আমার কল্পনাপ্রসূত নয়।</div>
<div class="v" id="v29"><span class="vn">29</span> যদি এই ব্যক্তিরা স্বাভাবিক মৃত্যুবরণ করে ও মানুষ মাত্রের প্রতি যা ঘটে থাকে, তাই ভোগ করে, তাহলে সদাপ্রভু আমাকে প্রেরণ করেননি।</div>
<div class="v" id="v30"><span class="vn">30</span> কিন্তু সদাপ্রভু যদি সম্পূর্ণ নতুন কিছু করেন, ভূমির মুখ বিদীর্ণ করে সমস্ত দ্রব্য সমেত তাদের গ্রাস করে এবং যদি তারা জীবিত অবস্থায় সমাধিপ্রাপ্ত হয়, তাহলে তোমরা অবগত হবে যে এই ব্যক্তিরা সদাপ্রভুর অবমাননা করেছে।”</div>
<div class="v" id="v31"><span class="vn">31</span> <span class="br-p"><br><br></span>যে মুহূর্তে তিনি এই সমস্ত কথা সমাপ্ত করলেন, তাদের নিম্নস্থ ভূমি বিদীর্ণ হল,</div>
<div class="v" id="v32"><span class="vn">32</span> ভূমি তার মুখ বিদীর্ণ করে কোরহ, তার সকল অনুগামী ও তাদের আত্মজনের, সমস্ত বিষয়সম্পত্তি গ্রাস করল।</div>
<div class="v" id="v33"><span class="vn">33</span> তাদের অধিকারভুক্ত সমস্ত দ্রব্যসহ তারা জীবিত অবস্থায় সমাধিপ্রাপ্ত হল। ভূমি তাদের অবরুদ্ধ করল। তারা বিনাশপ্রাপ্ত হয়ে সমাজ থেকে অবলুপ্ত হল।</div>
<div class="v" id="v34"><span class="vn">34</span> তাদের আর্তস্বর শুনে, চতুর্দিকের ইস্রায়েলীরা পলায়ন করল। তারা চিৎকার করে বলে উঠল, “ভূমি আমাদেরও গ্রাস করবে!”</div>
<div class="v" id="v35"><span class="vn">35</span> <span class="br-p"><br><br></span>সদাপ্রভুর নিকট থেকে অগ্নি নির্গত হয়ে, যারা ধূপ নিবেদন করেছিল, সেই দুই শত পঞ্চাশ জন ব্যক্তিকেও দগ্ধ করল।</div>
<div class="v" id="v36"><span class="vn">36</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v37"><span class="vn">37</span> “হারোণ যাজকের পুত্র ইলীয়াসরকে বলো, সকল অঙ্গারধানী নিয়ে, তাদের অবশিষ্ট অঙ্গার, দূরে কোথাও ফেলে দিতে, কারণ ওই সকল অঙ্গারধানী পবিত্র।</div>
<div class="v" id="v38"><span class="vn">38</span> সেই লোকদের অঙ্গারধানী যারা নিজেদের জীবনের প্রতিকূলে পাপ করেছিল। অঙ্গারধানীগুলি হাতুড়ি দিয়ে পিটিয়ে বেদির আচ্ছাদনের জন্য পাত প্রস্তুত করো, কারণ সেই সকল সদাপ্রভুর উদ্দেশে নিবেদিত হয়েছিল, তাই পবিত্র। সেগুলি ইস্রায়েলীদের জন্য নিদর্শনস্বরূপ হোক।”</div>
<div class="v" id="v39"><span class="vn">39</span> <span class="br-p"><br><br></span>অতএব যাজক ইলীয়াসর, যারা দগ্ধ হয়েছিল, তাদের আনীত পিতলের সেই সকল অঙ্গারধানী নিলেন এবং সেগুলি পিটিয়ে বেদির আচ্ছাদনের জন্য পাত প্রস্তুত করলেন,</div>
<div class="v" id="v40"><span class="vn">40</span> যে রকম সদাপ্রভু, মোশির মাধ্যমে, তাকে নির্দেশ দিয়েছিলেন। এই নিদর্শন ছিল ইস্রায়েলীদের স্মরণার্থক, যেন হারোণের উত্তরসূরী ব্যতীত অন্য কেউ সদাপ্রভুর উদ্দেশে ধূপদাহ না করে; তা না হলে, তার পরিণতি কোরহ ও তার অনুগামীদের মতোই হবে।</div>
<div class="v" id="v41"><span class="vn">41</span> <span class="br-p"><br><br></span>পরবর্তী দিন, সমস্ত ইস্রায়েলী সমাজ, মোশি ও হারোণের বিপক্ষে বচসা করল। তারা বলল, “আপনারাই সদাপ্রভুর প্রজাদের নিধন করলেন।”</div>
<div class="v" id="v42"><span class="vn">42</span> <span class="br-p"><br><br></span>যখন সেই সমাজ মোশি ও হারোণের বিপক্ষে একত্র হল এবং সমাগম তাঁবুর অভিমুখে ফিরল, হঠাৎ মেঘ তা আবৃত করল এবং সদাপ্রভুর মহিমা প্রত্যক্ষ হল।</div>
<div class="v" id="v43"><span class="vn">43</span> তখন মোশি ও হারোণ, সমাগম তাঁবুর সম্মুখে গেলেন</div>
<div class="v" id="v44"><span class="vn">44</span> এবং সদাপ্রভু মোশিকে বললেন,</div>
<div class="v" id="v45"><span class="vn">45</span> “এই সমাজ থেকে পৃথক হও যেন আমি এক নিমেষেই এদের বিলুপ্ত করি।” তাঁরা ভূমিতে উপুড় হয়ে পড়লেন।</div>
<div class="v" id="v46"><span class="vn">46</span> <span class="br-p"><br><br></span>মোশি তারপর হারোণকে বললেন, “তোমার অঙ্গারধানী নাও, বেদি থেকে অঙ্গার নিয়ে তার মধ্যে অগ্নি ও ধূপ দাও এবং ত্বরায় সমাজের মধ্যে গিয়ে তাদের জন্য প্রায়শ্চিত্ত করো। সদাপ্রভুর রোষ নির্গত হয়েছে; প্রারম্ভ হয়েছে মহামারির।”</div>
<div class="v" id="v47"><span class="vn">47</span> মোশি যে রকম বললেন, হারোণ ঠিক তাই করলেন, তিনি সমাজের মধ্যে দৌড়ে গেলেন। ততক্ষণে জনতার মধ্যে মহামারি ছড়িয়ে পড়েছিল, কিন্তু হারোণ ধূপ দিয়ে তাদের জন্য প্রায়শ্চিত্ত করলেন।</div>
<div class="v" id="v48"><span class="vn">48</span> তিনি জীবিত ও মৃত, এই উভয় দলের মধ্যে দণ্ডায়মান হলেন এবং মহামারি নিবৃত্ত হল।</div>
<div class="v" id="v49"><span class="vn">49</span> কোরহের জন্য যারা নিহত হয়েছিল, তাদের অতিরিক্ত, ওই মহামারিতে নিহতের সংখ্যা চোদ্দ হাজার সাতশো।</div>
<div class="v" id="v50"><span class="vn">50</span> পরে হারোণ সমাগম তাঁবুর প্রবেশপথে, মোশির নিকট ফিরে গেলেন, কারণ মহামারি নিবৃত্ত হয়েছিল।</div>
</div>
<!-- PARSED ABOVE; EDITING MAY BREAK PARSER -->
</body></html>