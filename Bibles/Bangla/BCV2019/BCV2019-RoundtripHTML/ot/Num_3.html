<html><head>
<meta http-equiv="Content-Type" content="text/html;charset=utf-8" />
<title>Num 3 &ndash; গণনা পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>গণনা পুস্তক</b> &ndash; <a href="Num_1.html">1</a> <a href="Num_2.html">2</a> <b>3</b> <a href="Num_4.html">4</a> <a href="Num_5.html">5</a> ... <a href="Num_36.html">36</a> </div><hr>
<h1>Num 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লেবীয় গোষ্ঠী</h2><span class="vn">1</span> <span class="br-p"><br><br></span>সদাপ্রভু যে সময়ে সীনয় পর্বতে মোশির সঙ্গে কথোপকথন করছিলেন, সেই সময় হারোণ ও মোশির বংশবৃত্তান্ত ছিল এইরূপ।</div>
<div class="v" id="v2"><span class="vn">2</span> <span class="br-p"><br><br></span>হারোণের ছেলেদের নাম হল, জ্যেষ্ঠ নাদব, তারপর অবীহূ, ইলীয়াসর ও ঈথামর।</div>
<div class="v" id="v3"><span class="vn">3</span> হারোণের ছেলেদের নাম এই। তাঁরা অভিষিক্ত যাজক ছিলেন। যাজকীয় কর্মের জন্য তাদের নিযুক্ত করা হয়েছিল।</div>
<div class="v" id="v4"><span class="vn">4</span> কিন্তু, নাদব ও অবীহূ সদাপ্রভুর সম্মুখে নিধন হয়েছিল, যখন তাঁরা সীনয় প্রান্তরে তাঁর উদ্দেশে অননুমোদিত অগ্নি নিবেদন করেছিল। তাদের কোনো পুত্রসন্তান ছিল না। তাই তাদের বাবা হারোণের জীবদ্দশায় শুধুমাত্র ইলীয়াসর ও ঈথামর যাজক হিসেবে পরিচর্যা করেছিলেন।</div>
<div class="v" id="v5"><span class="vn">5</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v6"><span class="vn">6</span> “লেবি গোষ্ঠীকে নিয়ে এসো ও যাজক হারোণকে সাহায্য করার জন্য তাদের তার কাছে উপস্থিত করো।</div>
<div class="v" id="v7"><span class="vn">7</span> তারা সমাগম তাঁবুতে, উপাসনা-তাঁবু সংক্রান্ত কর্ম দ্বারা তার এবং সমস্ত সম্প্রদায়ের জন্য নিরূপিত কর্তব্য করবে।</div>
<div class="v" id="v8"><span class="vn">8</span> তারা সমাগম তাঁবুর সমস্ত আসবাবপত্রের তত্ত্বাবধান করবে ও উপাসনা সম্পর্কিত কর্মের মাধ্যমে ইস্রায়েলীদের বাধ্যবাধকতা সম্পূর্ণ করবে।</div>
<div class="v" id="v9"><span class="vn">9</span> হারোণ ও তার ছেলেদের হাতে লেবীয়দের সমর্পণ করো; ইস্রায়েলীদের মধ্যে তারাই সম্পূর্ণরূপে তার কাছে দত্ত হবে।</div>
<div class="v" id="v10"><span class="vn">10</span> হারোণ ও তার ছেলেদের যাজক হিসেবে পরিচর্যার জন্য নিযুক্ত করো। অন্য কোনো ব্যক্তি পবিত্রস্থলের নিকটবর্তী হলে অবশ্যই তার প্রাণদণ্ড হবে।”</div>
<div class="v" id="v11"><span class="vn">11</span> <span class="br-p"><br><br></span>সদাপ্রভু মোশিকে আরও বললেন,</div>
<div class="v" id="v12"><span class="vn">12</span> “প্রত্যেক ইস্রায়েলী মহিলার প্রথমজাত পুরুষ শিশুর পরিবর্তে আমি লেবি গোষ্ঠীকে গ্রহণ করেছি। লেবীয় গোষ্ঠী আমারই,</div>
<div class="v" id="v13"><span class="vn">13</span> যেহেতু সমস্ত জ্যেষ্ঠ সন্তানেরা আমার। যখন মিশরে আমি সমস্ত প্রথমজাতদের আঘাত করি, তখন ইস্রায়েলীদের মধ্য থেকে আমি পশু হোক অথবা মানব, প্রত্যেক প্রথমজাত প্রাণীকে নিজের জন্য স্বতন্ত্র করে রাখি। তারা আমারই হবে। আমিই সদাপ্রভু।”</div>
<div class="v" id="v14"><span class="vn">14</span> <span class="br-p"><br><br></span>সদাপ্রভু মোশিকে সীনয় প্রান্তরে বললেন,</div>
<div class="v" id="v15"><span class="vn">15</span> “বংশ এবং গোষ্ঠী অনুসারে লেবীয়দের গণনা করো। এক মাস বা তারও বেশি বয়সি প্রত্যেক পুরুষের সংখ্যা গ্রহণ করো।”</div>
<div class="v" id="v16"><span class="vn">16</span> তাই মোশি তাদের গণনা করলেন, যেমন সদাপ্রভু বাণীর মাধ্যমে তাকে আদেশ দিয়েছিলেন।</div>
<div class="v" id="v17"><span class="vn">17</span> <span class="br-p"><br><br></span><span class="br-ind"><br><span class="indent">&nbsp;</span></span>লেবির সন্তানদের নাম এই: <span class="br-p"><br><br></span>গের্শোন, কহাত ও মরারি। <span class="br-p"><br><br></span><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>গের্শোন গোষ্ঠীসমূহের নাম: <span class="br-p"><br><br></span>লিব্‌নি ও শিমিয়ি। <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>কহাতীয় গোষ্ঠীসমূহ হল: <span class="br-p"><br><br></span>অম্রাম, যিষ্‌হর, হিব্রোণ ও উষীয়েল। <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মরারি গোষ্ঠীসমূহের নাম: <span class="br-p"><br><br></span>মহলি ও মূশি। <span class="br-p"><br><br></span>বংশক্রম অনুসারে লেবীয় গোষ্ঠীসমূহ হল এরাই। <span class="br-p"><br><br></span><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>গের্শোন হইতে লিব্‌নীয় গোষ্ঠী ও শিমিয়ি গোষ্ঠী; এরা গের্শোনীয়দের গোষ্ঠী। <span class="br-p"><br><br></span><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>এক মাস বা তারও বেশি বয়সের সমস্ত পুরুষদের গণিত সংখ্যা 7,500। <span class="br-p"><br><br></span><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>গের্শোনীয়দের গোষ্ঠী সকলকে পশ্চিমদিকে উপাসনা-তাঁবুর পিছন দিকে শিবির স্থাপন করতে হবে। <span class="br-p"><br><br></span><br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>গের্শোনের বংশসমূহের নেতা ছিলেন, লায়েলের ছেলে ইলীয়াসফ। <span class="br-p"><br><br></span><br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>সমাগম তাঁবুতে গের্শোনীয়েরা, উপাসনালয় ও তাঁবু, তাদের আচ্ছাদন, সমাগম তাঁবুর প্রবেশপথের পর্দা,<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>মন্দির প্রাঙ্গণের পর্দাসকল, উপাসনা-তাঁবু ও বেদি আবেষ্টনকারী অঙ্গনের প্রবেশপথের পর্দা ও দড়ি সকল এবং সেইগুলি সম্পর্কিত সমস্ত ব্যবহার্য দ্রব্যের তত্ত্বাবধানের জন্য দায়িত্ব ছিল। <span class="br-p"><br><br></span><br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>কহাতের অন্তর্গত ছিল অম্ম্রামীয়, যিষ্‌হরীয়, হিব্রোণীয় এবং উষীয়েলীয় গোষ্ঠী; এরাই ছিল কহাৎ গোষ্ঠী। <span class="br-p"><br><br></span><br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>এক মাস বা তারও বেশি বয়সের সমস্ত পুরুষদের সংখ্যা 8,600। <span class="br-p"><br><br></span>কহাৎ গোষ্ঠী পবিত্রস্থল রক্ষণাবেক্ষণের জন্য দায়ী ছিলেন। <span class="br-p"><br><br></span><br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>কহাতীয় গোষ্ঠী সকলকে তাদের উপাসনা-তাঁবুর দক্ষিণপ্রান্তে শিবির স্থাপন করতে হতো। <span class="br-p"><br><br></span><br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>উষীয়েলের ছেলে ইলীষাফণ ছিলেন কহাতীয় গোষ্ঠীবৃন্দের বংশসমূহের নেতা। <span class="br-p"><br><br></span><br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তারা তত্ত্বাবধান করত সিন্দুক, মেজ, দীপাধার, বেদীসমূহ, পবিত্রস্থলের ব্যবহার্য বিশেষ দ্রব্যসকল, পর্দা এবং সেই সকলের সঙ্গে সম্পর্কিত ব্যবহার্য সমস্ত দ্রব্য। <span class="br-p"><br><br></span><br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>লেবি গোষ্ঠীর মুখ্য নেতা ছিলেন, যাজক হারোণের ছেলে ইলীয়াসর। যারা পবিত্রস্থানের দায়িত্বে ছিল, তিনি তাদের উপর নিযুক্ত হয়েছিলেন। <span class="br-p"><br><br></span><br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>মরারির অন্তর্গত মহলীয় গোষ্ঠী ও মূশীয় গোষ্ঠী; এরা ছিল মরারি গোষ্ঠী। <span class="br-p"><br><br></span><br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>এক মাস বা তার অধীক বয়সি যে সমস্ত পুরুষ গণিত হয়েছিল, তাদের সংখ্যা 6,200। <span class="br-p"><br><br></span><br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>অবীহয়িলের ছেলে সূরীয়েল ছিলেন মরারি গোষ্ঠীর বংশসমূহের নেতা। <span class="br-p"><br><br></span>উপাসনা-তাঁবুর উত্তর প্রান্তে তাদের ছাউনি ফেলতে হতো। <span class="br-p"><br><br></span><br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>মরারিদের নিযুক্ত করা হয়েছিল, যেন তারা উপাসনা-তাঁবুর কাঠামো, তক্তা, তাদের সমস্ত অর্গল, স্তম্ভ, চুঙ্গি ও তাহার সমস্ত দ্রব্য এবং সেই সকলের সঙ্গে সম্পর্কিত ব্যবহার্য দ্রব্যের,<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>সেই সঙ্গে প্রাঙ্গণের চারিদিকের সমস্ত খুঁটি, তাঁবুর গোঁজ ও দড়ির তত্ত্বাবধান করে। <span class="br-p"><br><br></span><br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>মোশি, হারোণ এবং তার ছেলেদের, উপাসনা-তাঁবুর পূর্বপ্রান্তে, সূর্যোদয় অভিমুখে, সমাগম তাঁবুর সম্মুখভাগে শিবির স্থাপন করতে হত। <span class="br-p"><br><br></span>তারা ইস্রায়েলীদের তরফে পবিত্রস্থান তত্ত্বাবধানের জন্য দায়ী ছিলেন। <span class="br-p"><br><br></span>অন্য যে কেউ পবিত্রস্থলের নিকটবর্তী হতো, তাকে মৃত্যুদণ্ড দেওয়া হত। <span class="br-p"><br><br></span><br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>লেবি গোষ্ঠীর পূর্ণ জনসংখ্যা, সদাপ্রভুর আদেশ অনুসারে মোশি ও হারোণ, গোষ্ঠী অনুসারে যাদের গণনা করেছিলেন। এক মাস বা তার অধীক বয়সি যে সমস্ত পুরুষ গণিত হয়েছিল, তাদের সংখ্যা 22,000।<br></div>
<div class="v" id="v40"><span class="vn">40</span> <span class="br-p"><br><br></span>সদাপ্রভু মোশিকে বললেন, “এক মাস বা তারও বেশি বয়সি ইস্রায়েলী সমস্ত জ্যেষ্ঠ সন্তানদের গণনা ও তাদের নামের একটি তালিকা তৈরি করো।</div>
<div class="v" id="v41"><span class="vn">41</span> ইস্রায়েলী সমস্ত জ্যেষ্ঠ সন্তানদের পরিবর্তে লেবীয়দের এবং সেই সঙ্গে তাদের গৃহপালিত পশুসকলের পরিবর্তে লেবীয়দের গৃহপালিত পশুসকল, আমার জন্য অধিকার করো। আমিই সদাপ্রভু।”</div>
<div class="v" id="v42"><span class="vn">42</span> <span class="br-p"><br><br></span>সেহেতু সদাপ্রভু যে রকম আদেশ দিয়েছিলেন, মোশি ইস্রায়েলী সমস্ত জ্যেষ্ঠ সন্তানদের সংখ্যা নিলেন।</div>
<div class="v" id="v43"><span class="vn">43</span> এক মাস ও তারও বেশি বয়সি, নাম তালিকাভুক্ত জ্যেষ্ঠ সন্তানদের সংখ্যা ছিল 22,273।</div>
<div class="v" id="v44"><span class="vn">44</span> <span class="br-p"><br><br></span>সদাপ্রভু মোশিকে একথাও বললেন,</div>
<div class="v" id="v45"><span class="vn">45</span> “ইস্রায়েলী সমস্ত জ্যেষ্ঠ সন্তানদের পরিবর্তে লেবীয়দের ও তাদের গৃহপালিত পশুসকলের পরিবর্তে লেবীয়দের পশুসকল গ্রহণ করো। লেবীয়রা আমারই হবে। আমিই সদাপ্রভু।</div>
<div class="v" id="v46"><span class="vn">46</span> লেবীয়দের সংখ্যা থেকে অতিরিক্ত 273 জন ইস্রায়েলী জ্যেষ্ঠ সন্তানদের মুক্তির উদ্দেশে,</div>
<div class="v" id="v47"><span class="vn">47</span> প্রত্যেক ব্যক্তির বিনিময়ে, পবিত্র-স্থলের নিরূপিত শেকল অনুসারে, পাঁচ শেকল<sup class="fnm"><a name="fnm1" href="#fn1">1</a></sup> করে আদায় করো, যার ওজন কুড়ি গেরা।</div>
<div class="v" id="v48"><span class="vn">48</span> এই অতিরিক্ত ইস্রায়েলীদের মুক্তি বাবদ প্রাপ্ত অর্থ হারোণ ও তার ছেলেদের দিয়ে দাও।”</div>
<div class="v" id="v49"><span class="vn">49</span> <span class="br-p"><br><br></span>তাই মোশি, লেবীয়দের দ্বারা মুক্ত ইস্রায়েলীদের থেকে যারা সংখ্যায় অতিরিক্ত ছিল, তাদের নিকট থেকে মুক্তিপণ আদায় করলেন।</div>
<div class="v" id="v50"><span class="vn">50</span> ইস্রায়েলী জ্যেষ্ঠ সন্তানদের নিকট থেকে তিনি, পবিত্র-স্থলের নিরূপিত শেকল অনুসারে, 1,365 শেকল<sup class="fnm"><a name="fnm2" href="#fn2">2</a></sup> রুপো আদায় করলেন।</div>
<div class="v" id="v51"><span class="vn">51</span> মোশি সেই মুক্তিপণ, হারোণ ও তার ছেলেদের দিয়ে দিলেন, যে রকম তিনি সদাপ্রভুর বাণীর মাধ্যমে আদেশপ্রাপ্ত হয়েছিলেন।</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> প্রায় ৫৮ গ্রাম</div>
<div class="fn"><sup class="fnt"><a name="fn2" href="#fnm2">2</a></sup> প্রায় ১৬ কিলোগ্রাম</div>
</div>
<!-- PARSED ABOVE; EDITING MAY BREAK PARSER -->
</body></html>