<html><head>
<meta http-equiv="Content-Type" content="text/html;charset=utf-8" />
<title>Num 9 &ndash; গণনা পুস্তক &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 9);">
<div id="navbar"><a href="../index.html">বাংলা সমকালীন সংস্করণ</a> &ndash; <b>গণনা পুস্তক</b> &ndash; <a href="Num_1.html">1</a> ... <a href="Num_7.html">7</a> <a href="Num_8.html">8</a> <b>9</b> <a href="Num_10.html">10</a> <a href="Num_11.html">11</a> ... <a href="Num_36.html">36</a> </div><hr>
<h1>Num 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নিস্তারপর্ব</h2><span class="vn">1</span> <span class="br-p"><br><br></span>মিশর থেকে বের হয়ে আসার পর, দ্বিতীয় বছরের প্রথম মাসে, সদাপ্রভু সীনয় প্রান্তরে মোশির সঙ্গে কথা বললেন। তিনি বললেন,</div>
<div class="v" id="v2"><span class="vn">2</span> “ইস্রায়েলীরা নিরূপিত সময়ে নিস্তারপর্ব পালন করুক।</div>
<div class="v" id="v3"><span class="vn">3</span> নির্দিষ্ট সময়ে, অর্থাৎ এই মাসের চতুর্দশ দিনের সন্ধ্যাবেলায়, সমস্ত বিধিনিয়ম অনুসারে, তারা তা সম্পন্ন করুক।”</div>
<div class="v" id="v4"><span class="vn">4</span> <span class="br-p"><br><br></span>মোশি তখন ইস্রায়েলীদের নিস্তারপর্ব পালন করতে বললেন।</div>
<div class="v" id="v5"><span class="vn">5</span> তারা সীনয় প্রান্তরে, প্রথম মাসের চতুর্দশ দিনের সন্ধ্যাবেলায় তা সম্পন্ন করল। ইস্রায়েলীরা ঠিক তাই করল, যে রকম সদাপ্রভু মোশিকে আদেশ দিয়েছিলেন।</div>
<div class="v" id="v6"><span class="vn">6</span> <span class="br-p"><br><br></span>কিন্তু তাদের মধ্যে কয়েকজন একটি শব স্পর্শ করায় আনুষ্ঠানিকভাবে অশুচি হয়েছিল। তাই তারা সেইদিন নিস্তারপর্ব পালন করতে পারেনি। তারা সেদিনই মোশি ও হারোণের কাছে এলেন</div>
<div class="v" id="v7"><span class="vn">7</span> এবং মোশিকে বললেন, “আমরা একটি শব স্পর্শ করে অশুচি হয়েছি; তা সত্ত্বেও, অন্য ইস্রায়েলীদের সঙ্গে, নিরূপিত সময়ে, সদাপ্রভুর উদ্দেশে নৈবেদ্য আনতে আমরা কেন বঞ্চিত হব?”</div>
<div class="v" id="v8"><span class="vn">8</span> <span class="br-p"><br><br></span>মোশি তাদের উত্তর দিলেন, “সদাপ্রভু তোমাদের সম্পর্কে কি আদেশ দেন, আমি তা জেনে আসা অবধি, তোমরা অপেক্ষা করো।”</div>
<div class="v" id="v9"><span class="vn">9</span> <span class="br-p"><br><br></span>সদাপ্রভু তখন মোশিকে বললেন,</div>
<div class="v" id="v10"><span class="vn">10</span> “তুমি ইস্রায়েলীদের বলো, ‘যখন তোমাদের মধ্যে কোনো ব্যক্তি বা তার বংশধরদের কেউ, শবজনিত কারণে অশুচি হয়, অথবা ভ্রমণ পথে দূরে থাকে, তারা তা সত্ত্বেও, সদাপ্রভুর উদ্দেশে নিস্তারপর্ব পালন করতে পারবে।</div>
<div class="v" id="v11"><span class="vn">11</span> তারা দ্বিতীয় মাসের চতুর্দশ দিনের সন্ধ্যেবেলা সেই পর্ব সম্পন্ন করবে। খামিরবিহীন রুটি ও তিক্ত শাকের সঙ্গে তারা সেই মেষশাবক আহার করবে।</div>
<div class="v" id="v12"><span class="vn">12</span> তার কোনো কিছুই তারা প্রভাত পর্যন্ত রাখবে না, বা তার কোনো অস্থি ভঙ্গ করবে না। তারা যখন নিস্তারপর্ব পালন করবে, তখন তার সমস্ত বিধিনিয়ম অনুসরণ করবে।</div>
<div class="v" id="v13"><span class="vn">13</span> কিন্তু, যদি কোনো ব্যক্তি আনুষ্ঠানিকভাবে শুচি থাকে, ভ্রমনপথে না থাকে, অথচ নিস্তারপর্ব পালন না করে, সেই ব্যক্তিকে, তার গোষ্ঠী থেকে অবশ্যই উচ্ছেদ করতে হবে। কারণ, সে নির্দিষ্ট সময়ে সদাপ্রভুর নৈবেদ্য নিবেদন করেনি। সেই ব্যক্তি তার পাপের পরিণতি ভোগ করবে।</div>
<div class="v" id="v14"><span class="vn">14</span> <span class="br-p"><br><br></span>“ ‘তোমাদের মধ্যে কোনো প্রবাসী, কোনো বিদেশি ব্যক্তি যদি সদাপ্রভুর নিস্তারপর্ব পালন করতে ইচ্ছুক হয়, সমস্ত বিধিনিয়ম অনুসরণ করে সে তা অবশ্য করবে। বিদেশি ব্যক্তি হোক অথবা স্বদেশ জাত, প্রত্যেক ক্ষেত্রে একই নিয়ম প্রযোজ্য হবে।’ ”</div>
<div class="v" id="v15"><h2>আবাস তাঁবুর ঊর্ধ্বস্থ মেঘ</h2><span class="vn">15</span> <span class="br-p"><br><br></span>যেদিন আবাস তাঁবু, অর্থাৎ সাক্ষ্যের তাঁবু স্থাপিত হল, মেঘ তা আবৃত করল। সন্ধ্যা থেকে প্রভাত অবধি, আবাস তাঁবুর ঊর্ধ্বস্থ মেঘ, অগ্নিসদৃশ প্রত্যক্ষ হল।</div>
<div class="v" id="v16"><span class="vn">16</span> সেইরকমই নিত্য হত, মেঘ তা আবৃত করত এবং রাত্রিবেলা সেই মেঘ অগ্নিসদৃশ তা প্রত্যক্ষ হত।</div>
<div class="v" id="v17"><span class="vn">17</span> যখনই মেঘ তাঁবুর উপর থেকে উন্নীত হত, ইস্রায়েলীরা যাত্রা শুরু করত। যেখানে মেঘ সুস্থির হত, ইস্রায়েলীরা ছাউনি স্থাপন করত।</div>
<div class="v" id="v18"><span class="vn">18</span> সদাপ্রভুর আদেশে ইস্রায়েলীরা যাত্রা শুরু করত এবং তার আদেশেই তারা ছাউনি স্থাপন করত। যতক্ষণ পর্যন্ত মেঘ আবাস তাঁবুর উপরে নিশ্চল থাকত, তারা ছাউনিতে অবস্থান করত।</div>
<div class="v" id="v19"><span class="vn">19</span> যখন মেঘ দীর্ঘ সময় ধরে আবাস তাঁবুর উপরে অবস্থান করত, ইস্রায়েলীরা সদাপ্রভুর আদেশ পালন করে যাত্রা করত না।</div>
<div class="v" id="v20"><span class="vn">20</span> কোনো কোনো সময় আবাস তাঁবুর উপর মেঘ কয়েক দিন অবস্থিতি করত; সদাপ্রভুর আদেশে তারা ছাউনি স্থাপন করত এবং তার আদেশক্রমেই তারা যাত্রা শুরু করত।</div>
<div class="v" id="v21"><span class="vn">21</span> কোনো কোনো সময় মেঘ কেবলমাত্র সন্ধ্যেবেলা থেকে প্রভাত পর্যন্ত অবস্থান করত। যখন প্রভাতকালে তা উন্নীত হত, তারা যাত্রা শুরু করত। দিনের বেলা হোক, অথবা রাতের বেলা, যখনই মেঘ উন্নীত হত, তারা যাত্রা করত।</div>
<div class="v" id="v22"><span class="vn">22</span> মেঘ, আবাস তাঁবুর উপর দুইদিন, বা এক মাস, অথবা এক বছর, যতদিনই অবস্থিতি করুক, ইস্রায়েলীরা তাদের ছাউনিতে অবস্থান করত, যাত্রা করত না; কিন্তু যখন তা উন্নীত হত, তারা যাত্রা করত।</div>
<div class="v" id="v23"><span class="vn">23</span> সদাপ্রভুর আদেশে ছাউনিতে তারা অবস্থান করত এবং সদাপ্রভুর আদেশেই তারা যাত্রা শুরু করত। মোশির মাধ্যমে দেওয়া তাঁর নির্দেশ অনুসারেই, তারা সদাপ্রভুর আদেশ পালন করত।</div>
</div>
<!-- PARSED ABOVE; EDITING MAY BREAK PARSER -->
</body></html>