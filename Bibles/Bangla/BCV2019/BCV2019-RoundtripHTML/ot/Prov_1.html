<html><head>
<meta http-equiv="Content-Type" content="text/html;charset=utf-8" />
<title>Prov 1 &ndash; হিতোপদেশ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 1);">
<div id="navbar"><a href="../index.html">বাংলা সমকালীন সংস্করণ</a> &ndash; <b>হিতোপদেশ</b> &ndash; <b>1</b> <a href="Prov_2.html">2</a> <a href="Prov_3.html">3</a> ... <a href="Prov_31.html">31</a> </div><hr>
<h1>Prov 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->ইস্রায়েল জাতি উপলব্ধি করতে পেরেছিল যে, সৃষ্টিকর্তা তাঁর সৃষ্ট জগতকে একটি নিয়মশৃঙ্খলার উপরে স্থাপন করেছেন, যাকে জানা বা আবিষ্কার করা সম্ভব। এইসব শিক্ষাকে হিতোপদেশ পুস্তক অত্যন্ত সংক্ষিপ্ত অথচ গভীর অর্থবহ এবং সহজে মুখস্থ করে রাখার মতো উক্তি সহকারে বিবৃত করেছে, যা তাদের প্রবীণ বিজ্ঞজনদের মারফৎ যুগ যুগ ধরে প্রবাহিত হয়ে চলেছে। এর অনেকগুলিই রাজা শলোমনের লেখা, যিনি তাঁর প্রজ্ঞার জন্য খ্যাতিমান ছিলেন। (দ্রষ্টব্য, ১ রাজাবলি ৪:২৯-৩৪) এইসব হিতোপদেশ বিশেষভাবে রচিত হয়েছিল অল্পবয়স্কদের সাহায্য করার জন্য, যাতে তারা জীবনের কয়েকটি অতি পরিচিত বিপদকে এড়াতে পারে এবং সমৃদ্ধি, সুস্বাস্থ্য ও নিরাপত্তার পথকে খুঁজে পায়। <!--raw 1 bo --><p/><!--endraw 1-->শিক্ষাদানের সংক্ষিপ্ত একটি অংশের পর, প্রজ্ঞা স্বয়ং নারীর প্রতীকরূপে সাধারণ মানুষদের আহ্বান করেছে এবং তাদের জ্ঞান অর্জনের আমন্ত্রণ জানিয়েছে। এই অংশটি শেষ হয় দুটি ভোজের বিবরণ দিয়ে, একটির আহ্বায়ক প্রজ্ঞা আর অন্যটির আহ্বায়ক মূর্খতা, যা প্রকাশ করে জীবনে গুরুত্বপূর্ণ সিদ্ধান্ত গ্রহণের দৃষ্টান্ত। এরপর রয়েছে শলোমনের ৩৭৫ টি হিতোপদেশ, যা হিব্রু ভাষায় তাঁর নামের সংখ্যার পরিচায়ক। (হিব্রু বর্ণগুলি সংখ্যা হিসেবেও ব্যবহৃত হয়ে থাকে, ফলে প্রতিটি শব্দের বর্ণগুলির মোট যোগফল এক-একটি অর্থবোধক) এরপর “জ্ঞানী ব্যক্তিদের নীতিবাক্য” রয়েছে কয়েকটি, যার পরে রয়েছে যিহূদার রাজা হিষ্কিয়ের সময়ের লোকদের দ্বারা সংকলিত শলোমনের একগুচ্ছ হিতোপদেশ। এগুলির সংখ্যা ১৩০, যা হিষ্কিয়ের নামের মূল্যের সমান। পুস্তকটির শেষ অংশে রয়েছে আগূর ও লমূয়েল রাজার উপদেশমালা, যার সমাপ্তি ২২ টি অংশে বিভক্ত একটি কবিতা দিয়ে যা হিব্রু বর্ণমালার পরপর আদ্যক্ষর দিয়ে রচিত। সমগ্র পুস্তকে চারিত্রিক গুণাবলির যে প্রশংসা করা হয়েছে তা আদর্শ স্ত্রীর বর্ণনার মাধ্যমে তুলে ধরা হয়েছে। <!--raw 1 bo --><p/><!--endraw 1-->সংক্ষিপ্ত ও জোরালো অর্থসমৃদ্ধ এই মূল্যবান পুস্তকটি একটি সামঞ্জস্যপূর্ণ বিষয়বস্তুকে তুলে ধরে: <!--raw 1 bo --><b><!--endraw 1-->সদাপ্রভুর ভয় জ্ঞানের আরম্ভ।
</div>
<div class="biblehtmlcontent verses" id="verses">
<div class="v" id="v1"><h2>উদ্দেশ্য ও বিষয়বস্তু</h2><span class="vn">1</span> <span class="br-p"><br><br></span>দাউদের ছেলে, ইস্রায়েলের রাজা শলোমনের হিতোপদেশ:</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>প্রজ্ঞা ও শিক্ষা অর্জনের জন্য;<br> <span class="br-ind"><br><span class="indent">&nbsp;</span></span>অন্তর্দৃষ্টিমূলক কথা বোঝার জন্য;<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>বিচক্ষণ ব্যবহারের সম্বন্ধে শিক্ষালাভের জন্য,<br> <span class="br-ind"><br><span class="indent">&nbsp;</span></span>যা কিছু যথার্থ, ন্যায্য ও সুন্দর, তা করার জন্য;<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>অনভিজ্ঞ মানুষদের<sup class="fnm"><a name="fnm1" href="#fn1">1</a></sup> দূরদর্শিতা,<br> <span class="br-ind"><br><span class="indent">&nbsp;</span></span>অল্পবয়স্কদের জ্ঞান ও বিচক্ষণতা দানের জন্য—<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>জ্ঞানবানেরা শুনুক ও তাদের জ্ঞান বৃদ্ধি হোক,<br> <span class="br-ind"><br><span class="indent">&nbsp;</span></span>এবং বিচক্ষণেরা পথনির্দেশনা লাভ করুক—<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>যেন তারা নীতিবচন ও দৃষ্টান্ত,<br> <span class="br-ind"><br><span class="indent">&nbsp;</span></span>জ্ঞানবানদের বাণী ও হেঁয়ালি বুঝতে পারে।<sup class="fnm"><a name="fnm2" href="#fn2">2</a></sup> <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সদাপ্রভুর ভয় জ্ঞানের আরম্ভ,<br> <span class="br-ind"><br><span class="indent">&nbsp;</span></span>কিন্তু মূর্খেরা<sup class="fnm"><a name="fnm3" href="#fn3">3</a></sup> প্রজ্ঞা ও শিক্ষা তুচ্ছ করে।<br></div>
<div class="v" id="v8"><h2>প্রস্তাবনা: সাগ্রহে প্রজ্ঞা গ্রহণ করার পরামর্শ দান</h2><h2>পাপিষ্ঠ লোকের আমন্ত্রণ গ্র্রহণের বিরুদ্ধে সাবধানবাণী</h2><span class="vn">8</span> <span class="br-ind"><br><span class="indent">&nbsp;</span></span>হে আমার বাছা, তোমার বাবার উপদেশ শোনো,<br> <span class="br-ind"><br><span class="indent">&nbsp;</span></span>আর তোমার মায়ের শিক্ষা ত্যাগ কোরো না।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>এগুলি এক ফুলমালা হয়ে তোমার মাথার শোভা বাড়াবে<br> <span class="br-ind"><br><span class="indent">&nbsp;</span></span>ও এক হার হয়ে তোমার গলাকে সাজিয়ে তুলবে। <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>হে আমার বাছা, পাপীরা যদি তোমাকে প্রলুব্ধ করে,<br> <span class="br-ind"><br><span class="indent">&nbsp;</span></span>তুমি তাদের কথায় সম্মত হোয়ো না।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তারা যদি বলে, “আমাদের সঙ্গে এসো;<br> <span class="br-ind"><br><span class="indent">&nbsp;</span></span>নির্দোষের রক্তপাত করার জন্য আমরা ওৎ পেতে থাকি,<br> <span class="br-ind"><br><span class="indent">&nbsp;</span></span>কয়েকটি নিরীহ মানুষকে মারার জন্য ঘাপটি মেরে থাকি;<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কবরের মতো আমরা ওদের জীবন্ত গ্রাস করি,<br> <span class="br-ind"><br><span class="indent">&nbsp;</span></span>ও মৃত্যুর খাদে পড়া মানুষের মতো তাদের পুরোপুরি গ্রাস করি;<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমরা সব ধরনের মূল্যবান সামগ্রী পাব<br> <span class="br-ind"><br><span class="indent">&nbsp;</span></span>ও লুন্ঠিত দ্রব্যে আমাদের বাড়িগুলি ভরিয়ে তুলব;<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আমাদের সঙ্গে গুটিকাপাতের দান চালো;<br> <span class="br-ind"><br><span class="indent">&nbsp;</span></span>আমরা সবাই লুটের অর্থ ভাগাভাগি করে নেব”—<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>হে আমার বাছা, তাদের সঙ্গে যেয়ো না,<br> <span class="br-ind"><br><span class="indent">&nbsp;</span></span>তাদের পথে পা বাড়িয়ো না;<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কারণ তাদের পা মন্দের দিকে ধেয়ে যায়,<br> <span class="br-ind"><br><span class="indent">&nbsp;</span></span>তারা রক্তপাত করার জন্য দ্রুতগতিতে দৌড়ায়।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যেখানে প্রত্যেকটি পাখি দেখতে পায়<br> <span class="br-ind"><br><span class="indent">&nbsp;</span></span>সেখানে জাল পাতার কোনো অর্থই হয় না!<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>এইসব লোক নিজেদের রক্তপাত করার জন্যই ওৎ পেতে থাকে;<br> <span class="br-ind"><br><span class="indent">&nbsp;</span></span>তারা শুধু নিজেদের মারার জন্যই ঘাপটি মেরে থাকে!<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>বাঁকা পথে যারা ধন উপার্জন করতে চায় তাদের সবার এই গতিই হয়;<br> <span class="br-ind"><br><span class="indent">&nbsp;</span></span>যারা সেই ধন পায় তাদের প্রাণ সেই ধন ছিনিয়ে নেয়।<br></div>
<div class="v" id="v20"><h2>প্রজ্ঞার ভর্ৎসনা</h2><span class="vn">20</span> <span class="br-ind"><br><span class="indent">&nbsp;</span></span>পথে পথে প্রজ্ঞা চিৎকার করে বেড়ায়,<br> <span class="br-ind"><br><span class="indent">&nbsp;</span></span>প্রকাশ্য চকে সে তার সুর চড়ায়;<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>প্রাচীরের মাথায় উঠে<sup class="fnm"><a name="fnm4" href="#fn4">4</a></sup> সে ডাক ছাড়ে,<br> <span class="br-ind"><br><span class="indent">&nbsp;</span></span>নগরের প্রবেশদ্বারে দাঁড়িয়ে সে বক্তৃতা দেয়: <span class="br-p"><br><br></span><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>“তোমরা যারা অনভিজ্ঞ মানুষ, আর কত দিন তোমরা তোমাদের সরলতা ভালোবাসবে?<br> <span class="br-ind"><br><span class="indent">&nbsp;</span></span>আর কত দিন ঠাট্টা-বিদ্রুপকারীরা ঠাট্টা করে আনন্দ পাবে<br> <span class="br-ind"><br><span class="indent">&nbsp;</span></span>ও মূর্খেরা জ্ঞানকে ঘৃণা করবে?<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আমার ভর্ৎসনা দ্বারা অনুতপ্ত হও!<br> <span class="br-ind"><br><span class="indent">&nbsp;</span></span>তখন আমি তোমাদের কাছে আমার ভাবনাচিন্তা ঢেলে দেব,<br> <span class="br-ind"><br><span class="indent">&nbsp;</span></span>আমি তোমাদের কাছে আমার শিক্ষামালা জ্ঞাত করব।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>কিন্তু যখন আমি ডাকলাম তোমরা সে ডাক প্রত্যাখ্যান করেছ,<br> <span class="br-ind"><br><span class="indent">&nbsp;</span></span>ও আমি হাত বাড়িয়ে দেওয়া সত্ত্বেও কেউ মনোযোগ দাওনি,<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>যেহেতু তোমরা আমার সব পরামর্শ উপেক্ষা করেছ<br> <span class="br-ind"><br><span class="indent">&nbsp;</span></span>ও আমার ভর্ৎসনা শুনতে চাওনি,<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তাই বিপর্যয় যখন তোমাদের আঘাত করবে তখন আমি হাসব;<br> <span class="br-ind"><br><span class="indent">&nbsp;</span></span>চরম দুর্দশা যখন তোমাদের নাগাল ধরে ফেলবে তখন আমি বিদ্রুপ করব—<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>চরম দুর্দশা যখন ঝড়ের মতো তোমাদের নাগাল ধরে ফেলবে,<br> <span class="br-ind"><br><span class="indent">&nbsp;</span></span>বিপর্যয় যখন ঘূর্ণিঝড়ের মতো তোমাদের উপরে ধেয়ে আসবে,<br> <span class="br-ind"><br><span class="indent">&nbsp;</span></span>মর্মান্তিক যন্ত্রণা ও দুঃখকষ্ট যখন তোমাদের আচ্ছন্ন করবে। <span class="br-p"><br><br></span><br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>“তখন তারা আমাকে ডাকবে কিন্তু আমি উত্তর দেব না;<br> <span class="br-ind"><br><span class="indent">&nbsp;</span></span>তারা আমার খোঁজ করবে কিন্তু আমায় খুঁজে পাবে না,<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>যেহেতু তারা জ্ঞানকে ঘৃণা করেছে<br> <span class="br-ind"><br><span class="indent">&nbsp;</span></span>ও সদাপ্রভুকে ভয় করতে চায়নি।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>যেহেতু তারা আমার পরামর্শ নিতে চায়নি<br> <span class="br-ind"><br><span class="indent">&nbsp;</span></span>ও আমার ভর্ৎসনা পদদলিত করেছে,<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তাই তারা নিজেদের আচরণের ফলভোগ করবে<br> <span class="br-ind"><br><span class="indent">&nbsp;</span></span>ও তাদের ষড়যন্ত্রের ফলে পরিপূর্ণ হয়ে যাবে।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>কারণ অনভিজ্ঞ লোকদের খামখেয়ালীপনাই তাদের হত্যা করবে,<br> <span class="br-ind"><br><span class="indent">&nbsp;</span></span>ও মূর্খদের আত্মপ্রসাদই তাদের ধ্বংস করবে;<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>কিন্তু যে আমার কথা শোনে সে নিরাপদে বেঁচে থাকবে<br> <span class="br-ind"><br><span class="indent">&nbsp;</span></span>ও অনিষ্টের ভয় না করে স্বচ্ছন্দে থাকবে।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিতোপদেশে অনভিজ্ঞ মানুষের ক্ষেত্রে ব্যবহৃত হিব্রু শব্দটি এমন এক ব্যক্তিকে বোঝায় যে অতিসরল, নৈতিক পরিচালনাবিহীন ও মন্দের প্রতি অনুরক্ত</div>
<div class="fn"><sup class="fnt"><a name="fn2" href="#fnm2">2</a></sup> অথবা, একটি নীতিবচন, অর্থাৎ, একটি দৃষ্টান্ত, এবং জ্ঞানবানদের বাণী, তাদের হেঁয়ালি বুঝতে পারে</div>
<div class="fn"><sup class="fnt"><a name="fn3" href="#fnm3">3</a></sup> মূর্খের ক্ষেত্রে হিতোপদেশে ও পুরাতন নিয়মের অন্যত্র প্রায়ই যে হিব্রু শব্দটি ব্যবহৃত হয়েছে তা এমন এক ব্যক্তিকে বোঝায় যে নৈতিক দিক থেকে ত্রুটিযুক্ত</div>
<div class="fn"><sup class="fnt"><a name="fn4" href="#fnm4">4</a></sup> হিব্রু ভাষায়, কোলাহলমুখর পথের কোনায় গিয়ে</div>
</div>
<!-- PARSED ABOVE; EDITING MAY BREAK PARSER -->
</body></html>