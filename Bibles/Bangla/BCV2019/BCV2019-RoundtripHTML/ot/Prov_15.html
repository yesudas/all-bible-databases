<html><head>
<meta http-equiv="Content-Type" content="text/html;charset=utf-8" />
<title>Prov 15 &ndash; হিতোপদেশ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 15);">
<div id="navbar"><a href="../index.html">বাংলা সমকালীন সংস্করণ</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_13.html">13</a> <a href="Prov_14.html">14</a> <b>15</b> <a href="Prov_16.html">16</a> <a href="Prov_17.html">17</a> ... <a href="Prov_31.html">31</a> </div><hr>
<h1>Prov 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>বিনীত উত্তর ক্রোধ প্রশমিত করে,<br> <span class="br-ind"><br><span class="indent">&nbsp;</span></span>কিন্তু রূঢ় কথাবার্তা ক্রোধ জাগিয়ে তোলে। <span class="br-p"><br><br></span><br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>জ্ঞানবানদের জিভে জ্ঞান শোভা পায়,<br> <span class="br-ind"><br><span class="indent">&nbsp;</span></span>কিন্তু মূর্খদের মুখ থেকে মূর্খতা প্রবাহিত হয়। <span class="br-p"><br><br></span><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সদাপ্রভুর চোখ সর্বত্র আছে,<br> <span class="br-ind"><br><span class="indent">&nbsp;</span></span>দুষ্ট ও সুজন, উভয়ের উপরেই তাঁর দৃষ্টি আছে। <span class="br-p"><br><br></span><br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তুষ্টিকর জিভ জীবনবৃক্ষ,<br> <span class="br-ind"><br><span class="indent">&nbsp;</span></span>কিন্তু স্বেচ্ছাচারী জিভ আত্মাকে পিষে ফেলে। <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>মূর্খ তার মা-বাবার<sup class="fnm"><a name="fnm1" href="#fn1">1</a></sup> শাসন পদদলিত করে,<br> <span class="br-ind"><br><span class="indent">&nbsp;</span></span>কিন্তু যে সংশোধনে মনযোগ দেয় সে বিচক্ষণতা দেখায়। <span class="br-p"><br><br></span><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ধার্মিকদের বাড়িতে মহাধন থাকে,<br> <span class="br-ind"><br><span class="indent">&nbsp;</span></span>কিন্তু দুষ্টদের উপার্জন সর্বনাশ ডেকে আনে। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>জ্ঞানবানদের ঠোঁট জ্ঞান ছড়ায়,<br> <span class="br-ind"><br><span class="indent">&nbsp;</span></span>কিন্তু মূর্খদের হৃদয় ন্যায়নিষ্ঠ নয়। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সদাপ্রভু দুষ্টদের বলিদান ঘৃণা করেন,<br> <span class="br-ind"><br><span class="indent">&nbsp;</span></span>কিন্তু ন্যায়পরায়ণদের প্রার্থনা তাঁকে সন্তুষ্ট করে। <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সদাপ্রভু দুষ্টদের পথ ঘৃণা করেন,<br> <span class="br-ind"><br><span class="indent">&nbsp;</span></span>কিন্তু যারা ধার্মিকতার পশ্চাদ্ধাবন করে তিনি তাদের ভালোবাসেন। <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যে সঠিক পথ ত্যাগ করেছে তার জন্য কঠোর শাস্তি অপেক্ষা করে আছে;<br> <span class="br-ind"><br><span class="indent">&nbsp;</span></span>যে সংশোধন ঘৃণা করে সে মারা যাবে। <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>মৃত্যু ও বিনাশ<sup class="fnm"><a name="fnm2" href="#fn2">2</a></sup> সদাপ্রভুর দৃষ্টিগোচর—<br> <span class="br-ind"><br><span class="indent">&nbsp;</span></span>তবে মানবমন আরও কত না বেশি দৃষ্টিগোচর! <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>বিদ্রুপকারীরা সংশোধন ক্ষতিকর মনে করে,<br> <span class="br-ind"><br><span class="indent">&nbsp;</span></span>তাই তারা জ্ঞানবানদের এড়িয়ে চলে। <span class="br-p"><br><br></span><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আনন্দিত অন্তর মুখকে প্রসন্ন করে তোলে,<br> <span class="br-ind"><br><span class="indent">&nbsp;</span></span>কিন্তু মানসিক যন্ত্রণা আত্মাকে পিষে ফেলে। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>বিচক্ষণ অন্তর জ্ঞানের খোঁজ করে,<br> <span class="br-ind"><br><span class="indent">&nbsp;</span></span>কিন্তু মূর্খের মুখ মূর্খতার ক্ষেতে চরে। <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>নিপীড়িতদের পক্ষে জীবনের সব দিনই বাজে,<br> <span class="br-ind"><br><span class="indent">&nbsp;</span></span>কিন্তু আনন্দিত অন্তর সর্বদাই ভোজে মেতে থাকে। <span class="br-p"><br><br></span><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>অশান্তি নিয়ে মহাধন ভোগ করার চেয়ে<br> <span class="br-ind"><br><span class="indent">&nbsp;</span></span>সদাপ্রভুর ভয়ের সঙ্গে অল্প কিছু থাকাই ভালো। <span class="br-p"><br><br></span><br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>ঘৃণার মনোভাব নিয়ে আমিষ খাবার পরিবেশন করার চেয়ে<br> <span class="br-ind"><br><span class="indent">&nbsp;</span></span>ভালোবাসা দেখিয়ে সামান্য পরিমাণে নিরামিষ খাবার খাওয়ানো ভালো। <span class="br-p"><br><br></span><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>বদরাগি লোক বিরোধ বাধিয়ে দেয়,<br> <span class="br-ind"><br><span class="indent">&nbsp;</span></span>কিন্তু ধৈর্যশীল লোক বিবাদ শান্ত করে। <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>অলসদের পথে কাঁটার বাধা থাকে,<br> <span class="br-ind"><br><span class="indent">&nbsp;</span></span>কিন্তু ন্যায়পরায়ণদের পথ রাজপথবিশেষ। <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>জ্ঞানবান ছেলে তার বাবার মনে আনন্দ এনে দেয়,<br> <span class="br-ind"><br><span class="indent">&nbsp;</span></span>কিন্তু মূর্খ মানুষ তার মাকে অবজ্ঞা করে। <span class="br-p"><br><br></span><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যার কোনও বুদ্ধি নেই, মূর্খতাই তাকে আনন্দ দেয়,<br> <span class="br-ind"><br><span class="indent">&nbsp;</span></span>কিন্তু যে বিচক্ষণ সে সোজা পথে চলে। <span class="br-p"><br><br></span><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>পরামর্শের অভাবে সব পরিকল্পনা ব্যর্থ হয়,<br> <span class="br-ind"><br><span class="indent">&nbsp;</span></span>কিন্তু মন্ত্রণাদাতাদের সংখ্যা বেশি হলে সেগুলি সফল হয়। <span class="br-p"><br><br></span><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>সঠিক উত্তর দিয়ে মানুষ আনন্দ পায়,<br> <span class="br-ind"><br><span class="indent">&nbsp;</span></span>ও সঠিক সময়ে বলা কথা কতই না প্রশংসনীয়। <span class="br-p"><br><br></span><br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>বিচক্ষণদের জন্য জীবনের পথ ঊর্ধ্বগামী<br> <span class="br-ind"><br><span class="indent">&nbsp;</span></span>যেন তাদের পাতালে যেতে না হয়। <span class="br-p"><br><br></span><br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>সদাপ্রভু অহংকারীদের বাড়ি ধূলিসাৎ করে দেন,<br> <span class="br-ind"><br><span class="indent">&nbsp;</span></span>কিন্তু বিধবাদের সীমানার পাথর তিনি স্বস্থানে অটুট রাখেন। <span class="br-p"><br><br></span><br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>সদাপ্রভু দুষ্টদের ভাবনাচিন্তাকে ঘৃণা করেন,<br> <span class="br-ind"><br><span class="indent">&nbsp;</span></span>কিন্তু তাঁর দৃষ্টিতে অনুগ্রহকারী কথাবার্তা বিশুদ্ধ বলে বিবেচিত হয়। <span class="br-p"><br><br></span><br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>লোভী মানুষেরা তাদের পরিবারে সর্বনাশ ডেকে আনে,<br> <span class="br-ind"><br><span class="indent">&nbsp;</span></span>কিন্তু যে ঘুস দেওয়া-নেওয়া ঘৃণা করে, সে জীবিত থাকে। <span class="br-p"><br><br></span><br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>ধার্মিকদের অন্তর এর উত্তর মাপে,<br> <span class="br-ind"><br><span class="indent">&nbsp;</span></span>কিন্তু দুষ্টদের মুখ দিয়ে অনিষ্ট প্রবাহিত হয়। <span class="br-p"><br><br></span><br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>সদাপ্রভু দুষ্টদের থেকে দূরে সরে থাকেন,<br> <span class="br-ind"><br><span class="indent">&nbsp;</span></span>কিন্তু তিনি ধার্মিকদের প্রার্থনা শোনেন। <span class="br-p"><br><br></span><br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>দূতের চোখের আলো হৃদয়ে আনন্দ এনে দেয়,<br> <span class="br-ind"><br><span class="indent">&nbsp;</span></span>ও শুভ সংবাদ অস্থির পক্ষে স্বাস্থ্যস্বরূপ। <span class="br-p"><br><br></span><br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>যে জীবনদানকারী সংশোধনে মনোযোগ দেয়<br> <span class="br-ind"><br><span class="indent">&nbsp;</span></span>সে জ্ঞানবানদের সঙ্গে বসবাস করবে। <span class="br-p"><br><br></span><br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>যারা শাসন অমান্য করে তারা নিজেদেরই ঘৃণা করে,<br> <span class="br-ind"><br><span class="indent">&nbsp;</span></span>কিন্তু যে সংশোধনে মনোযোগ দেয় সে বুদ্ধিবিবেচনা লাভ করে। <span class="br-p"><br><br></span><br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>প্রজ্ঞার নির্দেশ হল সদাপ্রভুকে ভয় করা,<br> <span class="br-ind"><br><span class="indent">&nbsp;</span></span>ও সম্মানের আগে আসে নম্রতা।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু ভাষায়, বাবার</div>
<div class="fn"><sup class="fnt"><a name="fn2" href="#fnm2">2</a></sup> হিব্রু ভাষায়, আবাদ্দন</div>
</div>
<!-- PARSED ABOVE; EDITING MAY BREAK PARSER -->
</body></html>