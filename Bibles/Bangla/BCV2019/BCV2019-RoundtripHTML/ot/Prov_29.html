<html><head>
<meta http-equiv="Content-Type" content="text/html;charset=utf-8" />
<title>Prov 29 &ndash; হিতোপদেশ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 29);">
<div id="navbar"><a href="../index.html">বাংলা সমকালীন সংস্করণ</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_27.html">27</a> <a href="Prov_28.html">28</a> <b>29</b> <a href="Prov_30.html">30</a> <a href="Prov_31.html">31</a> </div><hr>
<h1>Prov 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>বহুবার ভর্ৎসিত হওয়ার পরও যে ঘাড় শক্ত করে রাখে<br> <span class="br-ind"><br><span class="indent">&nbsp;</span></span>সে হঠাৎ করে বিনষ্ট হয়ে যাবে—এর কোনও প্রতিকার নেই। <span class="br-p"><br><br></span><br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ধার্মিকেরা যখন সমৃদ্ধশালী হয়, জনগণ তখন আনন্দ করে;<br> <span class="br-ind"><br><span class="indent">&nbsp;</span></span>দুষ্টেরা যখন শাসন করে, জনগণ তখন গভীর আর্তনাদ করে। <span class="br-p"><br><br></span><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যে মানুষ প্রজ্ঞাকে ভালোবাসে সে তার বাবাকে আনন্দিত করে,<br> <span class="br-ind"><br><span class="indent">&nbsp;</span></span>কিন্তু বেশ্যাদের দোসর তার ধনসম্পত্তি অপচয় করে ফেলে। <span class="br-p"><br><br></span><br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ন্যায়বিচার দ্বারা রাজা দেশকে স্থিরতা দেন,<br> <span class="br-ind"><br><span class="indent">&nbsp;</span></span>কিন্তু যারা ঘুষের প্রতি প্রলুব্ধ<sup class="fnm"><a name="fnm1" href="#fn1">1</a></sup> তারা দেশ লণ্ডভণ্ড করে ফেলে। <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যারা তাদের প্রতিবেশীদের স্তাবকতা করে<br> <span class="br-ind"><br><span class="indent">&nbsp;</span></span>তারা নিজেদের পায়ের জন্যই ফাঁদ পাতে। <span class="br-p"><br><br></span><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>অনিষ্টকারীরা তাদের নিজেদের পাপ দ্বারাই ফাঁদে পড়ে,<br> <span class="br-ind"><br><span class="indent">&nbsp;</span></span>কিন্তু ধার্মিকেরা আনন্দে চিৎকার করে ও খুশি থাকে। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ধার্মিকেরা দরিদ্রদের ন্যায়বিচার দেওয়ার কথা ভাবে,<br> <span class="br-ind"><br><span class="indent">&nbsp;</span></span>কিন্তু দুষ্টদের এই ধরনের কোনও উদ্বেগ নেই। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>বিদ্রুপকারীরা নগরে উত্তেজনা ছড়ায়,<br> <span class="br-ind"><br><span class="indent">&nbsp;</span></span>কিন্তু জ্ঞানবানেরা ক্রোধ প্রশমিত করে। <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>জ্ঞানবান মানুষ যদি মূর্খকে দরবারে নিয়ে যায়,<br> <span class="br-ind"><br><span class="indent">&nbsp;</span></span>তবে মূর্খ তর্জনগর্জন ও উপহাস করে, ও সেখানে শান্তি বজায় থাকে না। <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>রক্তপিপাসু লোকেরা সৎলোককে ঘৃণা করে<br> <span class="br-ind"><br><span class="indent">&nbsp;</span></span>ও ন্যায়পরায়ণ মানুষদের হত্যা করতে চায়। <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>মূর্খেরা তাদের সব ক্রোধ প্রকাশ করে ফেলে,<br> <span class="br-ind"><br><span class="indent">&nbsp;</span></span>কিন্তু জ্ঞানবানেরা শেষ পর্যন্ত তা প্রশমিত করে। <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>শাসক যদি মিথ্যা কথা শোনেন,<br> <span class="br-ind"><br><span class="indent">&nbsp;</span></span>তবে তাঁর কর্মকর্তারা দুষ্ট হয়ে পড়ে। <span class="br-p"><br><br></span><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>দরিদ্রদের ও অত্যাচারীদের মধ্যে এই সাদৃশ্য আছে:<br> <span class="br-ind"><br><span class="indent">&nbsp;</span></span>সদাপ্রভুই উভয়ের চোখে দৃষ্টিশক্তি দিয়েছেন। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>রাজা যদি দরিদ্রদের প্রতি সুবিচার করেন,<br> <span class="br-ind"><br><span class="indent">&nbsp;</span></span>তবে তাঁর সিংহাসন চিরকালের জন্য স্থির থাকবে। <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>লাঠি ও তীব্র ভর্ৎসনা প্রজ্ঞা দান করে,<br> <span class="br-ind"><br><span class="indent">&nbsp;</span></span>কিন্তু সন্তানকে যদি শাসন না করে ছেড়ে দেওয়া হয় তবে সে তার মায়ের মর্যাদাহানি ঘটায়। <span class="br-p"><br><br></span><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>দুষ্টেরা যখন সমৃদ্ধশালী হয়, তখন পাপও বৃদ্ধি পায়,<br> <span class="br-ind"><br><span class="indent">&nbsp;</span></span>কিন্তু ধার্মিকেরা তাদের সর্বনাশ দেখতে পাবে। <span class="br-p"><br><br></span><br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তোমার সন্তানদের শাসন করো, ও তারা তোমাকে শান্তি দেবে;<br> <span class="br-ind"><br><span class="indent">&nbsp;</span></span>তারা তোমার জীবনে প্রত্যাশিত আনন্দ নিয়ে আসবে। <span class="br-p"><br><br></span><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>যেখানে কোনও প্রত্যাদেশ নেই, সেখানে জনগণ নিয়ন্ত্রণহীন হয়ে যায়;<br> <span class="br-ind"><br><span class="indent">&nbsp;</span></span>কিন্তু ধন্য তারাই যারা প্রজ্ঞার শিক্ষায় মনোযোগ দেয়। <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>শুধু কথা বলে দাসেদের সংশোধন করা যায় না;<br> <span class="br-ind"><br><span class="indent">&nbsp;</span></span>যদিও তারা বোঝে, তবুও তারা মনোযোগ দেয় না। <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>এমন কাউকে কি দেখেছ যে তাড়াহুড়ো করে কথা বলে?<br> <span class="br-ind"><br><span class="indent">&nbsp;</span></span>তাদের চেয়ে বরং একজন মূর্খের বেশি আশা আছে। <span class="br-p"><br><br></span><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যে দাসকে ছেলেবেলা থেকে প্রশ্রয় দেওয়া হয়েছে<br> <span class="br-ind"><br><span class="indent">&nbsp;</span></span>সে এক সময় দুর্বিনীত হয়ে যাবে। <span class="br-p"><br><br></span><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>ক্রুদ্ধ লোক বিবাদ বাধায়,<br> <span class="br-ind"><br><span class="indent">&nbsp;</span></span>উগ্রস্বভাব বিশিষ্ট লোক প্রচুর পাপ করে বসে। <span class="br-p"><br><br></span><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>অহংকার একজন লোককে নিচে নামিয়ে আনে,<br> <span class="br-ind"><br><span class="indent">&nbsp;</span></span>কিন্তু নম্রাত্মা মানুষ সম্মান লাভ করে। <span class="br-p"><br><br></span><br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>চোরেদের সহযোগীরা তাদের নিজেদেরই শত্রু;<br> <span class="br-ind"><br><span class="indent">&nbsp;</span></span>তাদের শপথ করতে বলা হয় ও তারা সত্যের পক্ষে সাক্ষ্য দেওয়ার সাহস পায় না। <span class="br-p"><br><br></span><br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>মানুষের ভয় ফাঁদ হয়ে দাঁড়ায়,<br> <span class="br-ind"><br><span class="indent">&nbsp;</span></span>কিন্তু যে সদাপ্রভুতে নির্ভর করে সে নিরাপদ থাকে। <span class="br-p"><br><br></span><br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>অনেকেই শাসকের প্রিয়পাত্র হয়ে থাকতে চায়,<br> <span class="br-ind"><br><span class="indent">&nbsp;</span></span>কিন্তু সদাপ্রভুর কাছেই মানুষ ন্যায়বিচার পায়। <span class="br-p"><br><br></span><br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>ধার্মিকেরা অসাধুদের ঘৃণা করে;<br> <span class="br-ind"><br><span class="indent">&nbsp;</span></span>দুষ্টেরা ন্যায়পরায়ণদের ঘৃণা করে।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, যারা ঘুস দেয়</div>
</div>
<!-- PARSED ABOVE; EDITING MAY BREAK PARSER -->
</body></html>