<html><head>
<meta http-equiv="Content-Type" content="text/html;charset=utf-8" />
<title>Prov 3 &ndash; হিতোপদেশ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 3);">
<div id="navbar"><a href="../index.html">বাংলা সমকালীন সংস্করণ</a> &ndash; <b>হিতোপদেশ</b> &ndash; <a href="Prov_1.html">1</a> <a href="Prov_2.html">2</a> <b>3</b> <a href="Prov_4.html">4</a> <a href="Prov_5.html">5</a> ... <a href="Prov_31.html">31</a> </div><hr>
<h1>Prov 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রজ্ঞা সুখসমৃদ্ধি দান করে</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে আমার বাছা, তুমি আমার শিক্ষা ভুলে যেয়ো না,<br> <span class="br-ind"><br><span class="indent">&nbsp;</span></span>কিন্তু তোমার হৃদয়ে আমার আদেশগুলি সঞ্চয় করে রেখো,<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কারণ সেগুলি তোমার আয়ু বহু বছর বাড়িয়ে তুলবে<br> <span class="br-ind"><br><span class="indent">&nbsp;</span></span>ও তোমার জীবনে শান্তি ও সমৃদ্ধি নিয়ে আসবে। <span class="br-p"><br><br></span><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ভালোবাসা ও বিশ্বস্ততা যেন কখনও তোমাকে ত্যাগ করে না যায়;<br> <span class="br-ind"><br><span class="indent">&nbsp;</span></span>সেগুলি তোমার গলায় বেঁধে রাখো,<br> <span class="br-ind"><br><span class="indent">&nbsp;</span></span>সেগুলি তোমার হৃদয়ফলকে লিখে রাখো।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তবেই তুমি ঈশ্বরের ও মানুষের দৃষ্টিতে<br> <span class="br-ind"><br><span class="indent">&nbsp;</span></span>অনুগ্রহ ও সুখ্যাতি লাভ করবে। <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তুমি সর্বান্তঃকরণে সদাপ্রভুর উপর আস্থা রাখো<br> <span class="br-ind"><br><span class="indent">&nbsp;</span></span>ও নিজের বিচক্ষণতার উপর নির্ভর কোরো না;<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তোমার সমস্ত পথে তাঁর বশ্যতাস্বীকার করো,<br> <span class="br-ind"><br><span class="indent">&nbsp;</span></span>ও তিনি তোমার পথগুলি সোজা করে দেবেন।<sup class="fnm"><a name="fnm1" href="#fn1">1</a></sup> <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>নিজের দৃষ্টিতে জ্ঞানবান হোয়ো না;<br> <span class="br-ind"><br><span class="indent">&nbsp;</span></span>সদাপ্রভুকে ভয় করো ও কুকর্ম এড়িয়ে চলো।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>এটি তোমার দেহে স্বাস্থ্য ফিরাবে<br> <span class="br-ind"><br><span class="indent">&nbsp;</span></span>ও তোমার অস্থির পুষ্টিসাধন করবে। <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সদাপ্রভুর সম্মান করো তোমার ধনসম্পদ<br> <span class="br-ind"><br><span class="indent">&nbsp;</span></span>ও তোমার সমস্ত ফসলের অগ্রিমাংশ দিয়ে;<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তবেই তোমার গোলাঘরগুলি শস্যে পরিপূর্ণ হয়ে যাবে,<br> <span class="br-ind"><br><span class="indent">&nbsp;</span></span>ও ভাঁটিগুলি নতুন দ্রাক্ষারসে উপচে পড়বে। <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে আমার বাছা, সদাপ্রভুর শাসন তুচ্ছ কোরো না,<br> <span class="br-ind"><br><span class="indent">&nbsp;</span></span>ও তাঁর ভর্ৎসনা ক্ষতিকর বলে মনে কোরো না,<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কারণ সদাপ্রভু যাদের ভালোবাসেন তাদেরই শাস্তি দেন,<br> <span class="br-ind"><br><span class="indent">&nbsp;</span></span>যেভাবে একজন বাবা তাঁর প্রিয় ছেলেকে দেন।<sup class="fnm"><a name="fnm2" href="#fn2">2</a></sup> <span class="br-p"><br><br></span><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তারাই আশীর্বাদধন্য যারা প্রজ্ঞা খুঁজে পায়,<br> <span class="br-ind"><br><span class="indent">&nbsp;</span></span>যারা বিচক্ষণতা লাভ করে,<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কারণ প্রজ্ঞা রুপোর চেয়েও বেশি লাভজনক<br> <span class="br-ind"><br><span class="indent">&nbsp;</span></span>ও সোনার চেয়েও ভালো প্রতিদান দেয়।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>প্রজ্ঞা পদ্মরাগমণির চেয়েও বেশি মূল্যবান;<br> <span class="br-ind"><br><span class="indent">&nbsp;</span></span>তোমার আকাঙ্খিত কোনো কিছুকেই তার সাথে তুলনা করা যায় না।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>প্রজ্ঞার ডান হাতে দীর্ঘ পরমায়ু আছে;<br> <span class="br-ind"><br><span class="indent">&nbsp;</span></span>বাঁ হাতে ধন ও সম্মান আছে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তার পথগুলি সুখকর পথ,<br> <span class="br-ind"><br><span class="indent">&nbsp;</span></span>ও তার সব পথে শান্তি আছে।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>যারা প্রজ্ঞাকে ধরে রাখে তাদের কাছে সে এক জীবনবৃক্ষ;<br> <span class="br-ind"><br><span class="indent">&nbsp;</span></span>যারা তাকে অটলভাবে ধরে রাখে তারা আশীর্বাদধন্য হবে। <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>সদাপ্রভু প্রজ্ঞা দ্বারাই পৃথিবীর ভিত্তিমূল স্থাপন করেছেন,<br> <span class="br-ind"><br><span class="indent">&nbsp;</span></span>বিচক্ষণতা দ্বারাই তিনি আকাশমণ্ডলকে যথাস্থানে রেখেছেন;<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তাঁর জ্ঞানের দ্বারাই গভীর জলরাশি বিভক্ত হয়েছিল,<br> <span class="br-ind"><br><span class="indent">&nbsp;</span></span>ও মেঘরাশি শিশির বর্ষণ করে। <span class="br-p"><br><br></span><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>হে আমার বাছা, প্রজ্ঞা ও বিচক্ষণতা যেন তোমার দৃষ্টি-বহির্ভূত না হয়,<br> <span class="br-ind"><br><span class="indent">&nbsp;</span></span>সূক্ষ্ম বিচার ও বিচক্ষণতা অক্ষুণ্ণ রেখো;<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তোমার জন্য সেগুলি জীবনস্বরূপ হবে,<br> <span class="br-ind"><br><span class="indent">&nbsp;</span></span>তোমার গলার শোভাবর্ধক এক অলঙ্কার হবে।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তখন তুমি নিরাপদে তোমার পথে চলে যাবে,<br> <span class="br-ind"><br><span class="indent">&nbsp;</span></span>ও তোমার পায়ে হোঁচট লাগবে না।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তুমি যখন শুয়ে থাকবে, তখন তুমি ভয় পাবে না;<br> <span class="br-ind"><br><span class="indent">&nbsp;</span></span>তুমি যখন শুয়ে থাকবে, তখন তোমার ঘুমও তৃপ্তিদায়ক হবে।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আকস্মিক বিপর্যয় দেখে ভয় পাবে না<br> <span class="br-ind"><br><span class="indent">&nbsp;</span></span>বা দুষ্টদের সর্বনাশ হতে দেখেও ভয় পাবে না,<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>কারণ সদাপ্রভু তোমার পাশে দাঁড়াবেন<br> <span class="br-ind"><br><span class="indent">&nbsp;</span></span>ও তোমার পা-কে ফাঁদে পড়া থেকে তিনিই রক্ষা করবেন। <span class="br-p"><br><br></span><br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>যাদের মঙ্গল করা উচিত তাদের মঙ্গল করতে অসম্মত হোয়ো না,<br> <span class="br-ind"><br><span class="indent">&nbsp;</span></span>যখন তা করার ক্ষমতা তোমার আছে।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তোমার প্রতিবেশীকে বোলো না,<br> <span class="br-ind"><br><span class="indent">&nbsp;</span></span>“আগামীকাল আবার এসো ও আমি তোমাকে তা দেব”—<br> <span class="br-ind"><br><span class="indent">&nbsp;</span></span>যখন তোমার কাছেই তা আছে।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তোমার সেই প্রতিবেশীর অনিষ্ট করার ষড়যন্ত্র কোরো না,<br> <span class="br-ind"><br><span class="indent">&nbsp;</span></span>যে তোমাকে বিশ্বাস করে তোমার পাশেই বসবাস করছে।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>অকারণে কাউকে দোষারোপ কোরো না—<br> <span class="br-ind"><br><span class="indent">&nbsp;</span></span>যখন সে তোমার কোনও ক্ষতি করেনি। <span class="br-p"><br><br></span><br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>হিংস্র প্রকৃতির মানুষকে হিংসা কোরো না<br> <span class="br-ind"><br><span class="indent">&nbsp;</span></span>বা তাদের কোনও পথ মনোনীত কোরো না। <span class="br-p"><br><br></span><br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>কারণ সদাপ্রভু উচ্ছৃঙ্খলদের ঘৃণা করেন<br> <span class="br-ind"><br><span class="indent">&nbsp;</span></span>কিন্তু ন্যায়পরায়ণদের সাথে তিনি ঘনিষ্টতা বাড়ান।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>দুষ্টের বাড়ির উপরে সদাপ্রভুর অভিশাপ নেমে আসে,<br> <span class="br-ind"><br><span class="indent">&nbsp;</span></span>কিন্তু ধার্মিকের ঘরকে তিনি আশীর্বাদ করেন।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>অহংকারী ঠাট্টা-বিদ্রুপকারীদের তিনি বিদ্রুপ করেন<br> <span class="br-ind"><br><span class="indent">&nbsp;</span></span>কিন্তু নম্র ও নিপীড়িতদের প্রতি তিনি অনুগ্রহ দেখান।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>জ্ঞানবানেরা সম্মানের অধিকারী হয়,<br> <span class="br-ind"><br><span class="indent">&nbsp;</span></span>কিন্তু মূর্খেরা শুধু লজ্জাই পায়।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, তোমায় পথনির্দেশ দেবেন</div>
<div class="fn"><sup class="fnt"><a name="fn2" href="#fnm2">2</a></sup> হিব্রু ভাষায়, ও যাদের তিনি তাঁর সন্তানরূপে গ্রহণ করেন, তাদের তিনি শাসনও করেন</div>
</div>
<!-- PARSED ABOVE; EDITING MAY BREAK PARSER -->
</body></html>