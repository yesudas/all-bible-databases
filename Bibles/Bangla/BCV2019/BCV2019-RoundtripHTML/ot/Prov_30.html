<html><head>
<meta http-equiv="Content-Type" content="text/html;charset=utf-8" />
<title>Prov 30 &ndash; হিতোপদেশ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 30);">
<div id="navbar"><a href="../index.html">বাংলা সমকালীন সংস্করণ</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_28.html">28</a> <a href="Prov_29.html">29</a> <b>30</b> <a href="Prov_31.html">31</a> </div><hr>
<h1>Prov 30</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আগুরের নীতিবচন</h2><span class="vn">1</span> <span class="br-p"><br><br></span>যাকির ছেলে আগুরের নীতিবচন—যা এক অনুপ্রাণিত ভাষণ। <span class="br-p"><br><br></span><span class="br-ind"><br><span class="indent">&nbsp;</span></span>ঈথীয়েলের প্রতি, ঈথীয়েলের ও উকলের প্রতি এই লোকটির ভাষণ<sup class="fnm"><a name="fnm1" href="#fn1">1</a></sup>: <span class="br-p"><br><br></span>“হে ঈশ্বর, আমি ক্লান্ত,<br> <span class="br-ind"><br><span class="indent">&nbsp;</span></span>কিন্তু আমি বিজয়লাভ করতে পারব।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি নিশ্চয় মানুষ নই, আমি এক মূঢ়মাত্র;<br> <span class="br-ind"><br><span class="indent">&nbsp;</span></span>আমার মানবিক বোধবুদ্ধি নেই।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমি প্রজ্ঞার শিক্ষা পাইনি,<br> <span class="br-ind"><br><span class="indent">&nbsp;</span></span>আমি সেই মহাপবিত্র ঈশ্বর সম্পর্কীয় জ্ঞানও অর্জন করিনি।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>কে স্বর্গে গিয়ে আবার ফিরে এসেছেন?<br> <span class="br-ind"><br><span class="indent">&nbsp;</span></span>কার হাত বাতাস সংগ্রহ করেছে?<br> <span class="br-ind"><br><span class="indent">&nbsp;</span></span>কে জলরাশিকে আলখাল্লায় মুড়ে রেখেছেন?<br> <span class="br-ind"><br><span class="indent">&nbsp;</span></span>কে পৃথিবীর সব প্রান্ত স্থাপন করেছেন?<br> <span class="br-ind"><br><span class="indent">&nbsp;</span></span>তাঁর নাম কী, ও তাঁর ছেলের নামই বা কী?<br> <span class="br-ind"><br><span class="indent">&nbsp;</span></span>নিশ্চয় তুমি তা জানো! <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>“ঈশ্বরের প্রত্যেকটি বাক্য নিখুঁত;<br> <span class="br-ind"><br><span class="indent">&nbsp;</span></span>যারা তাঁতে আশ্রয় নেয় তাদের কাছে তিনি এক ঢাল।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তাঁর বাক্যে কিছু যোগ কোরো না,<br> <span class="br-ind"><br><span class="indent">&nbsp;</span></span>পাছে তিনি তোমাকে ভর্ৎসনা করেন ও তোমাকে এক মিথ্যাবাদী প্রতিপন্ন করেন। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>“হে সদাপ্রভু, আমি তোমার কাছে দুটি জিনিস চাইছি;<br> <span class="br-ind"><br><span class="indent">&nbsp;</span></span>আমি মারা যাওয়ার আগে আমাকে প্রত্যাখ্যান কোরো না:<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ছলনা ও মিথ্যা কথা আমার কাছ থেকে দূরে সরিয়ে রাখো;<br> <span class="br-ind"><br><span class="indent">&nbsp;</span></span>আমাকে দারিদ্র বা ধনসম্পত্তি কিছুই দিয়ো না,<br> <span class="br-ind"><br><span class="indent">&nbsp;</span></span>কিন্তু আমার দৈনিক আহারটুকুই শুধু আমাকে দাও।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>পাছে, অনেক কিছু পেয়ে আমি তোমাকে অস্বীকার করে বসি<br> <span class="br-ind"><br><span class="indent">&nbsp;</span></span>ও বলে ফেলি, ‘সদাপ্রভু কে?’<br> <span class="br-ind"><br><span class="indent">&nbsp;</span></span>বা দরিদ্র হয়ে গিয়ে চুরি করে বসি,<br> <span class="br-ind"><br><span class="indent">&nbsp;</span></span>ও এভাবে আমার ঈশ্বরের নামের অসম্মান করে ফেলি। <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“মনিবের কাছে তার কোনো দাসের নিন্দা কোরো না,<br> <span class="br-ind"><br><span class="indent">&nbsp;</span></span>পাছে তারা তোমাকে অভিশাপ দেয় ও তোমাকে এর জন্য শাস্তি পেতে হয়। <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>“এমন অনেক লোক আছে যারা তাদের বাবাদের অভিশাপ<br> <span class="br-ind"><br><span class="indent">&nbsp;</span></span>দেয় ও তাদের মা-দের মহিমান্বিত করে না;<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যারা তাদের নিজেদের দৃষ্টিতেই বিশুদ্ধ<br> <span class="br-ind"><br><span class="indent">&nbsp;</span></span>অথচ তারা তাদের মালিন্য থেকে শুচিশুদ্ধই হয়নি;<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>যাদের দৃষ্টি চিরকাল খুব উদ্ধত,<br> <span class="br-ind"><br><span class="indent">&nbsp;</span></span>যাদের চাহনি খুব তাচ্ছিল্যপূর্ণ;<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যাদের দাঁত তরোয়ালের মতো<br> <span class="br-ind"><br><span class="indent">&nbsp;</span></span>ও যাদের চোয়ালে ছুরি গাঁথা আছে<br> <span class="br-ind"><br><span class="indent">&nbsp;</span></span>যেন পৃথিবীর বুক থেকে দরিদ্রদের<br> <span class="br-ind"><br><span class="indent">&nbsp;</span></span>ও মানবজাতির মধ্যে থেকে অভাবগ্রস্তদের তারা গ্রাস করে ফেলতে পারে। <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>“জোঁকের দুটি কন্যা আছে।<br> <span class="br-ind"><br><span class="indent">&nbsp;</span></span>তারা চিৎকার করে বলে, ‘দাও, দাও!’ <span class="br-p"><br><br></span>“তিনটি বিষয় আছে যেগুলিকে কখনও তৃপ্ত করা যায় না, <span class="br-p"><br><br></span>চারটি বিষয় আছে যেগুলি কখনও বলে না, ‘যথেষ্ট হয়েছে!’: <span class="br-p"><br><br></span><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কবর<sup class="fnm"><a name="fnm2" href="#fn2">2</a></sup> <span class="br-p"><br><br></span>ও বন্ধ্যা জঠর; <span class="br-p"><br><br></span>জমি, যা কখনও জলে তৃপ্ত হয় না, <span class="br-p"><br><br></span>ও আগুন, যা কখনও বলে না, ‘যথেষ্ট হয়েছে!’ <span class="br-p"><br><br></span><br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>“যে চোখ একজন বাবাকে বিদ্রুপ করে,<br> <span class="br-ind"><br><span class="indent">&nbsp;</span></span>যা বৃদ্ধা এক মাকে অবজ্ঞা করে,<br> <span class="br-ind"><br><span class="indent">&nbsp;</span></span>সেটিকে উপত্যকার কাকেরা ঠুকরে ঠুকরে বের করে ফেলবে,<br> <span class="br-ind"><br><span class="indent">&nbsp;</span></span>শকুনেরা সেটি খেয়ে ফেলবে। <span class="br-p"><br><br></span><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>“তিনটি বিষয় আমার আছে খুবই বিস্ময়কর, <span class="br-p"><br><br></span>চারটি বিষয় আমি বুঝে উঠতে পারি না: <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আকাশে ওড়া ঈগল পাখির গতিপথ, <span class="br-p"><br><br></span>পাষাণ-পাথরের উপরে চলা সাপের গতিপথ, <span class="br-p"><br><br></span>মাঝসমুদ্রে ভেসে যাওয়া জাহাজের গতিপথ, <span class="br-p"><br><br></span>ও যুবতীর সঙ্গে পুরুষের প্রেমের সম্পর্ক। <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>“ব্যভিচারিণী মহিলার জীবনযাত্রার ধরন এরকম:<br> <span class="br-ind"><br><span class="indent">&nbsp;</span></span>সে খাওয়াদাওয়া করে ও মুখ মুছে নেয়<br> <span class="br-ind"><br><span class="indent">&nbsp;</span></span>ও বলে, ‘আমি কোনও অন্যায় করিনি।’ <span class="br-p"><br><br></span><br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>“তিনটি বিষয়ের ভারে পৃথিবী কম্পিত হয়, <span class="br-p"><br><br></span>চারটি বিষয়ের ভার তা সহ্য করতে পারে না: <span class="br-p"><br><br></span><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>এক দাস যে রাজা হয়ে বসেছে, <span class="br-p"><br><br></span>এক অনীশ্বর মূর্খ যে খাওয়ার জন্য প্রচুর খাদ্যদ্রব্য পেয়েছে, <span class="br-p"><br><br></span><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>এক নীচ মহিলা যার বিয়ে হয়ে গিয়েছে, <span class="br-p"><br><br></span>ও এক দাসী যে তার কর্ত্রীকে স্থানচ্যূত করেছে। <span class="br-p"><br><br></span><br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>“পৃথিবীর বুকে চারটি প্রাণী ছোট, <span class="br-p"><br><br></span>অথচ সেগুলি অত্যন্ত জ্ঞানী: <span class="br-p"><br><br></span><br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>পিঁপড়েরা অল্প শক্তিবিশিষ্ট প্রাণী, <span class="br-p"><br><br></span>অথচ গ্রীষ্মকালে তারা তাদের খাদ্য সঞ্চয় করে রাখে; <span class="br-p"><br><br></span><br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>পাহাড়ি খরগোশ সামান্যই শক্তি ধরে, <span class="br-p"><br><br></span>অথচ তারা পাষাণ-পাথরের চূড়ায় তাদের ঘর বাঁধে; <span class="br-p"><br><br></span><br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>পঙ্গপালদের কোনও রাজা নেই, <span class="br-p"><br><br></span>অথচ তারা সারিবদ্ধভাবে এগিয়ে যায়; <span class="br-p"><br><br></span><br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>টিকটিকিকে হাত দিয়ে ধরা যায়, <span class="br-p"><br><br></span>অথচ তাকে রাজপ্রাসাদে দেখতে পাওয়া যায়। <span class="br-p"><br><br></span><br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>“তিনটি প্রাণী আছে যারা তাদের চলাফেরায় রাজসিক, <span class="br-p"><br><br></span>চারজন আছে যারা রাজকীয় ভঙ্গিতে নড়াচড়া করে: <span class="br-p"><br><br></span><br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>সিংহ, যে পশুদের মধ্যে বলশালী, যে কোনো কিছুর সামনেই পশ্চাদগামী হয় না; <span class="br-p"><br><br></span><br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>নির্ভীক মোরগ, <span class="br-p"><br><br></span>পাঁঠা, <span class="br-p"><br><br></span>ও রাজা, যিনি বিদ্রোহের আশঙ্কা থেকে মুক্ত। <span class="br-p"><br><br></span><br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>“তুমি যদি মূর্খামি করো ও নিজেই নিজের প্রশংসা করো,<br> <span class="br-ind"><br><span class="indent">&nbsp;</span></span>বা অনিষ্ট করার ফন্দি আঁটো,<br> <span class="br-ind"><br><span class="indent">&nbsp;</span></span>তবে তোমার হাত দিয়ে মুখ ঢেকে রাখো!<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>কারণ ননি মন্থনে যেভাবে মাখন উৎপন্ন হয়,<br> <span class="br-ind"><br><span class="indent">&nbsp;</span></span>ও নাকে মোচড় পড়লে যেভাবে রক্ত বের হয়,<br> <span class="br-ind"><br><span class="indent">&nbsp;</span></span>সেভাবে ক্রোধ নাড়াচাড়া করলে বিবাদ উৎপন্ন হয়।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু ভাষায়, এই লোকটি ঈথীয়েলের কাছে, ঈথীয়েল ও উকলের কাছে একথা ঘোষণা করেছেন</div>
<div class="fn"><sup class="fnt"><a name="fn2" href="#fnm2">2</a></sup> হিব্রু ভাষায়, সিয়োল</div>
</div>
<!-- PARSED ABOVE; EDITING MAY BREAK PARSER -->
</body></html>