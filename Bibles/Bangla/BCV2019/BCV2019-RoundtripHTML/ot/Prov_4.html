<html><head>
<meta http-equiv="Content-Type" content="text/html;charset=utf-8" />
<title>Prov 4 &ndash; হিতোপদেশ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 4);">
<div id="navbar"><a href="../index.html">বাংলা সমকালীন সংস্করণ</a> &ndash; <b>হিতোপদেশ</b> &ndash; <a href="Prov_1.html">1</a> <a href="Prov_2.html">2</a> <a href="Prov_3.html">3</a> <b>4</b> <a href="Prov_5.html">5</a> <a href="Prov_6.html">6</a> ... <a href="Prov_31.html">31</a> </div><hr>
<h1>Prov 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যে কোনো মূল্যে প্রজ্ঞা লাভ করো</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে আমার বাছারা, একজন বাবার উপদেশ শোনো;<br> <span class="br-ind"><br><span class="indent">&nbsp;</span></span>মনোযোগ দাও ও বিচক্ষণতা লাভ করো।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি তোমাদের নির্ভরযোগ্য শিক্ষা দিচ্ছি,<br> <span class="br-ind"><br><span class="indent">&nbsp;</span></span>তাই আমার দেওয়া শিক্ষা পরিত্যাগ কোরো না।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কারণ আমিও এক সময় আমার বাবার ছেলে ছিলাম,<br> <span class="br-ind"><br><span class="indent">&nbsp;</span></span>তখনও সুকুমার ছিলাম, ও আমার মায়ের দ্বারা লালিত হয়েছিলাম।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তখন বাবা আমাকে শিক্ষা দিয়েছিলেন, ও বলেছিলেন,<br> <span class="br-ind"><br><span class="indent">&nbsp;</span></span>“সর্বান্তঃকরণে আমার বলা কথাগুলি ধরে রেখো;<br> <span class="br-ind"><br><span class="indent">&nbsp;</span></span>আমার আদেশগুলি পালন কোরো, ও তুমি বেঁচে যাবে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>প্রজ্ঞা অর্জন করো, বিচক্ষণতা অর্জন করো;<br> <span class="br-ind"><br><span class="indent">&nbsp;</span></span>আমার কথাগুলি ভুলে যেয়ো না বা সেগুলি থেকে সরে যেয়ো না।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>প্রজ্ঞাকে পরিত্যাগ কোরো না, ও সে তোমাকে রক্ষা করবে;<br> <span class="br-ind"><br><span class="indent">&nbsp;</span></span>তাকে ভালোবেসো, ও সে তোমাকে পাহারা দেবে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>প্রজ্ঞার আরম্ভ এইরকম: প্রজ্ঞা অর্জন করো।<sup class="fnm"><a name="fnm1" href="#fn1">1</a></sup><br> <span class="br-ind"><br><span class="indent">&nbsp;</span></span>এর মূল্যরূপে তোমার যথাসর্বস্য দিতে হলেও,<sup class="fnm"><a name="fnm2" href="#fn2">2</a></sup> বিচক্ষণতা অর্জন করো।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তাকে লালনপালন করো, ও সে তোমাকে উন্নত করবে;<br> <span class="br-ind"><br><span class="indent">&nbsp;</span></span>তাকে সাগ্রহে গ্রহণ করো, ও সে তোমাকে সম্মানিত করবে।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সে তোমার মাথার শোভাবর্ধন করার জন্য এক ফুলমালা দেবে<br> <span class="br-ind"><br><span class="indent">&nbsp;</span></span>ও তোমাকে চমৎকার এক মুকুট উপহার দেবে।” <span class="br-p"><br><br></span><br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>হে আমার বাছা, শোনো, আমি যা বলি তা গ্রহণ করো,<br> <span class="br-ind"><br><span class="indent">&nbsp;</span></span>ও তোমার জীবনের আয়ু সুদীর্ঘ হবে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমি তোমাকে প্রজ্ঞার পথের বিষয়ে শিক্ষা দিয়ে যাচ্ছি<br> <span class="br-ind"><br><span class="indent">&nbsp;</span></span>ও সোজা পথে চালাচ্ছি।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তুমি যখন চলবে, তোমার পদক্ষেপ ব্যাহত হবে না;<br> <span class="br-ind"><br><span class="indent">&nbsp;</span></span>তুমি যখন দৌড়াবে, তখন হোঁচট খাবে না।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>উপদেশ ধরে রেখো, তা ছেড়ে দিয়ো না;<br> <span class="br-ind"><br><span class="indent">&nbsp;</span></span>তা ভালোভাবে পাহারা দাও, কারণ তা-ই তোমার জীবন।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>দুষ্টদের পথে পা বাড়িয়ো না<br> <span class="br-ind"><br><span class="indent">&nbsp;</span></span>বা অনিষ্টকারীদের পথে হেঁটো না।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সে পথ এড়িয়ে চলো, সে পথে ভ্রমণ কোরো না;<br> <span class="br-ind"><br><span class="indent">&nbsp;</span></span>সেখান থেকে ফিরে এসো ও নিজের পথে চলে যাও।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কারণ অনিষ্ট না করা পর্যন্ত তারা বিশ্রাম নিতে পারে না;<br> <span class="br-ind"><br><span class="indent">&nbsp;</span></span>কাউকে হোঁচট না খাওয়ানো পর্যন্ত তাদের চোখে ঘুম আসে না।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তারা দুষ্টতার রুটি খায়<br> <span class="br-ind"><br><span class="indent">&nbsp;</span></span>ও হিংস্রতার দ্রাক্ষারস পান করে। <span class="br-p"><br><br></span><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ধার্মিকদের পথ প্রভাতি সূর্যের মতো,<br> <span class="br-ind"><br><span class="indent">&nbsp;</span></span>যা মধ্যাহ্ন পর্যন্ত ক্রমাগত উজ্জ্বল থেকে উজ্জ্বলতর হতেই থাকে।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>কিন্তু দুষ্টদের পথ ঘন অন্ধকারের মতো;<br> <span class="br-ind"><br><span class="indent">&nbsp;</span></span>তারা জানেই না কীসে তারা হোঁচট খায়। <span class="br-p"><br><br></span><br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>হে আমার বাছা, আমি যা বলি তাতে মনোযোগ দাও;<br> <span class="br-ind"><br><span class="indent">&nbsp;</span></span>আমার কথায় কর্ণপাত করো।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সেগুলি তোমার দৃষ্টির অগোচর হতে দিয়ো না,<br> <span class="br-ind"><br><span class="indent">&nbsp;</span></span>সেগুলি তোমার হৃদয়ে গেঁথে রাখো;<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কারণ যারা সেগুলি খুঁজে পায় তাদের পক্ষে সেগুলি জীবন<br> <span class="br-ind"><br><span class="indent">&nbsp;</span></span>ও তাদের সারা শরীরের স্বাস্থ্যস্বরূপ।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>সর্বোপরি, তোমার হৃদয়কে পাহারা দিয়ে রাখো,<br> <span class="br-ind"><br><span class="indent">&nbsp;</span></span>কারণ তুমি যা-ই কিছু করো না কেন, তা সেখান থেকেই প্রবাহিত হয়।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তোমার মুখকে নষ্টামি-মুক্ত রাখো;<br> <span class="br-ind"><br><span class="indent">&nbsp;</span></span>তোমার ঠোঁট থেকে নীতিভ্রষ্ট কথাবার্তা দূরে সরিয়ে রাখো।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তোমার চোখ সোজা সামনে তাকিয়ে থাকুক;<br> <span class="br-ind"><br><span class="indent">&nbsp;</span></span>স্থিরদৃষ্টিতে সরাসরি সামনের দিকে তাকাও।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তোমার হাঁটা পথের দিকে সতর্ক নজর দাও<sup class="fnm"><a name="fnm3" href="#fn3">3</a></sup><br> <span class="br-ind"><br><span class="indent">&nbsp;</span></span>ও তোমার সমস্ত পথে অবিচল হও।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>ডাইনে বা বাঁয়ে ফিরো না;<br> <span class="br-ind"><br><span class="indent">&nbsp;</span></span>মন্দ থেকে তোমার পা দূরে সরিয়ে রাখো।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> অথবা, প্রজ্ঞাই সর্বশ্রেষ্ঠ, তাই তা অর্জন করো</div>
<div class="fn"><sup class="fnt"><a name="fn2" href="#fnm2">2</a></sup> অথবা, তুমি আর যা কিছু অর্জন করো না কেন,</div>
<div class="fn"><sup class="fnt"><a name="fn3" href="#fnm3">3</a></sup> অথবা, তোমার পায়ের পথ সমান করো</div>
</div>
<!-- PARSED ABOVE; EDITING MAY BREAK PARSER -->
</body></html>