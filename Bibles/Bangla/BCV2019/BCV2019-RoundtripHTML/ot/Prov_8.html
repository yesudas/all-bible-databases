<html><head>
<meta http-equiv="Content-Type" content="text/html;charset=utf-8" />
<title>Prov 8 &ndash; হিতোপদেশ &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 8);">
<div id="navbar"><a href="../index.html">বাংলা সমকালীন সংস্করণ</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_6.html">6</a> <a href="Prov_7.html">7</a> <b>8</b> <a href="Prov_9.html">9</a> <a href="Prov_10.html">10</a> ... <a href="Prov_31.html">31</a> </div><hr>
<h1>Prov 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রজ্ঞার আহ্বান</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>প্রজ্ঞা কি ডাক দেয় না?<br> <span class="br-ind"><br><span class="indent">&nbsp;</span></span>বিচক্ষণতা কি তার সুর চড়ায় না?<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>পথ বরাবর সবচেয়ে উঁচু জায়গায়,<br> <span class="br-ind"><br><span class="indent">&nbsp;</span></span>পথগুলি যেখানে মিলিত হয়, সেখানে গিয়ে সে দাঁড়ায়;<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যে দরজা দিয়ে নগরে ঢোকা হয়, তার পাশে দাঁড়িয়ে,<br> <span class="br-ind"><br><span class="indent">&nbsp;</span></span>প্রবেশদ্বারে দাঁড়িয়ে, সে জোরে চিৎকার করে:<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>“ওহে জনতা, আমি তোমাদেরই ডাকছি;<br> <span class="br-ind"><br><span class="indent">&nbsp;</span></span>সমগ্র মানবজাতির উদ্দেশে আমি সুর চড়াচ্ছি।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমরা যারা অনভিজ্ঞ, তোমরা দূরদর্শিতা অর্জন করো;<br> <span class="br-ind"><br><span class="indent">&nbsp;</span></span>তোমরা যারা মূর্খ, তোমরা এতে মন দাও।<sup class="fnm"><a name="fnm1" href="#fn1">1</a></sup><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>শোনো, কারণ আমার কিছু নির্ভরযোগ্য কথা বলার আছে;<br> <span class="br-ind"><br><span class="indent">&nbsp;</span></span>যা সঠিক তা বলার জন্য আমি আমার ঠোঁট খুলেছি।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যা সত্যি আমার মুখ তা-ই বলে,<br> <span class="br-ind"><br><span class="indent">&nbsp;</span></span>কারণ আমার ঠোঁট দুষ্টতা ঘৃণা করে।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমার মুখের সব কথা ন্যায্য;<br> <span class="br-ind"><br><span class="indent">&nbsp;</span></span>সেগুলির মধ্যে একটিও কুটিল বা বিকৃত নয়।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>বিচক্ষণের কাছে সেসব কথা সঠিক;<br> <span class="br-ind"><br><span class="indent">&nbsp;</span></span>যারা জ্ঞান লাভ করেছে তাদের কাছে সেগুলি ন্যায্য।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>রুপোর পরিবর্তে আমার নির্দেশ,<br> <span class="br-ind"><br><span class="indent">&nbsp;</span></span>উৎকৃষ্ট সোনার পরিবর্তে বরং জ্ঞান মনোনীত করো,<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কারণ প্রজ্ঞা পদ্মরাগমণির চেয়েও বেশি মূল্যবান,<br> <span class="br-ind"><br><span class="indent">&nbsp;</span></span>ও তোমার আকাঙ্ক্ষিত কোনো কিছুর সাথেই তার তুলনা হয় না। <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>“আমি, প্রজ্ঞা, দূরদর্শিতার সঙ্গেই বসবাস করি;<br> <span class="br-ind"><br><span class="indent">&nbsp;</span></span>আমিই জ্ঞান ও বিচক্ষণতার অধিকারী।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সদাপ্রভুকে ভয় করার অর্থ মন্দকে ঘৃণা করা;<br> <span class="br-ind"><br><span class="indent">&nbsp;</span></span>আমি অহংকার ও দাম্ভিকতাকে ঘৃণা করি,<br> <span class="br-ind"><br><span class="indent">&nbsp;</span></span>মন্দ আচরণ ও সত্যভ্রষ্ট কথাবার্তাকেও করি।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>পরামর্শ ও সুবিচার আমার অধিকারভুক্ত;<br> <span class="br-ind"><br><span class="indent">&nbsp;</span></span>আমার কাছে দূরদর্শিতা ও ক্ষমতা আছে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমার দ্বারাই রাজারা রাজত্ব করেন<br> <span class="br-ind"><br><span class="indent">&nbsp;</span></span>ও শাসনকর্তারা ন্যায়সঙ্গত হুকুম জারি করেন;<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমার দ্বারাই অধিপতিরা প্রভুত্ব করেন,<br> <span class="br-ind"><br><span class="indent">&nbsp;</span></span>ও সেই গণ্যমান্য ব্যক্তিরা—যাঁরা সবাই পৃথিবীতে শাসন করেন।<sup class="fnm"><a name="fnm2" href="#fn2">2</a></sup><br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যারা আমাকে ভালোবাসে আমিও তাদের ভালোবাসি,<br> <span class="br-ind"><br><span class="indent">&nbsp;</span></span>ও যারা আমার খোঁজ করে তারা আমাকে খুঁজে পায়।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমার কাছেই আছে ধনসম্পত্তি ও সম্মান,<br> <span class="br-ind"><br><span class="indent">&nbsp;</span></span>চিরস্থায়ী সম্পদ ও সমৃদ্ধি।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমার ফল খাঁটি সোনার চেয়েও সেরা;<br> <span class="br-ind"><br><span class="indent">&nbsp;</span></span>আমি যা উৎপাদন করি তা অসাধারণ রুপোকেও ছাপিয়ে যায়।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমি ধার্মিকতার পথে চলি,<br> <span class="br-ind"><br><span class="indent">&nbsp;</span></span>ন্যায়ের পথ ধরে চলি,<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যারা আমাকে ভালোবাসে তাদের আমি প্রচুর উত্তরাধিকার দান করি<br> <span class="br-ind"><br><span class="indent">&nbsp;</span></span>ও তাদের ভাণ্ডার পরিপূর্ণ করে দিই। <span class="br-p"><br><br></span><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>“সদাপ্রভু তাঁর কর্মের<sup class="fnm"><a name="fnm3" href="#fn3">3</a></sup> প্রথম ফলরূপে,<br> <span class="br-ind"><br><span class="indent">&nbsp;</span></span>প্রাচীনকালে তাঁর করা সব কাজকর্মের আগেই আমাকে উৎপন্ন করেছিলেন;<sup class="fnm"><a name="fnm4" href="#fn4">4</a></sup><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>বহুকাল আগেই আমাকে তৈরি করা হয়েছিল,<br> <span class="br-ind"><br><span class="indent">&nbsp;</span></span>একেবারে শুরুতেই, যখন এই জগৎ পত্তন হয়েছিল তখনই হয়েছিল।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>যখন অতল জলের কোনো অস্তিত্বও ছিল না, তখন আমাকে জন্ম দেওয়া হয়েছিল,<br> <span class="br-ind"><br><span class="indent">&nbsp;</span></span>যখন জলে উপচে পড়া কোনো প্রস্রবণের অস্তিত্ব ছিল না;<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>পর্বতগুলি স্বস্থানে স্থাপিত হওয়ার আগে,<br> <span class="br-ind"><br><span class="indent">&nbsp;</span></span>পাহাড়গুলি উৎপন্ন হওয়ার আগেই,<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>সদাপ্রভু এই জগৎ বা এখানকার মাঠঘাট<br> <span class="br-ind"><br><span class="indent">&nbsp;</span></span>বা পৃথিবীর একমুঠো ধুলোবালি তৈরি করার আগেই আমাকে জন্ম দেওয়া হয়েছিল।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>যখন তিনি আকাশমণ্ডলকে স্বস্থানে স্থাপন করলেন,<br> <span class="br-ind"><br><span class="indent">&nbsp;</span></span>তখন আমি সেখানে ছিলাম,<br> <span class="br-ind"><br><span class="indent">&nbsp;</span></span>যখন তিনি অতল জলরাশির বুকে দিকচক্রবালের চিহ্ন এঁকে দিলেন,<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>যখন তিনি ঊর্ধ্বস্থ মেঘরাশি স্থাপন করলেন<br> <span class="br-ind"><br><span class="indent">&nbsp;</span></span>ও অতল জলরাশির প্রস্রবণগুলি শক্ত করে বেঁধে দিলেন,<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>যখন তিনি সমুদ্রের সীমা স্থির করলেন<br> <span class="br-ind"><br><span class="indent">&nbsp;</span></span>যেন জলরাশি তাঁর আদেশ লঙ্ঘন না করে,<br> <span class="br-ind"><br><span class="indent">&nbsp;</span></span>ও যখন তিনি পৃথিবীর ভিত্তিমূল চিহ্নিত করলেন।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>তখন আমি প্রতিনিয়ত<sup class="fnm"><a name="fnm5" href="#fn5">5</a></sup> তাঁর পাশেই ছিলাম।<br> <span class="br-ind"><br><span class="indent">&nbsp;</span></span>দিনের পর দিন আমি আনন্দে পরিপূর্ণ হয়ে থাকতাম,<br> <span class="br-ind"><br><span class="indent">&nbsp;</span></span>সর্বক্ষণ তাঁর উপস্থিতিতে আনন্দ উপভোগ করতাম,<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তাঁর সমগ্র এই জগৎ নিয়ে আনন্দ করতাম<br> <span class="br-ind"><br><span class="indent">&nbsp;</span></span>ও মানবজাতিকে নিয়েও আনন্দে মেতে উঠতাম। <span class="br-p"><br><br></span><br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>“তবে এখন, হে আমার বাছারা, আমার কথা শোনো;<br> <span class="br-ind"><br><span class="indent">&nbsp;</span></span>যারা আমার পথে চলে তারা ধন্য।<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>আমার নির্দেশ শোনো ও জ্ঞানবান হও;<br> <span class="br-ind"><br><span class="indent">&nbsp;</span></span>তা উপেক্ষা কোরো না।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>যারা আমার কথা শোনে,<br> <span class="br-ind"><br><span class="indent">&nbsp;</span></span>যারা প্রতিদিন আমার দরজায় দাঁড়িয়ে পর্যবেক্ষণ করে,<br> <span class="br-ind"><br><span class="indent">&nbsp;</span></span>আমার দরজায় দাঁড়িয়ে অপেক্ষা করে তারা ধন্য।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>কারণ যারা আমাকে খুঁজে পায় তারা জীবন খুঁজে পায়<br> <span class="br-ind"><br><span class="indent">&nbsp;</span></span>ও সদাপ্রভুর কাছ থেকে অনুগ্রহ লাভ করে।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>কিন্তু যারা আমাকে খুঁজে পায় না তারা নিজেদেরই ক্ষতিসাধন করে;<br> <span class="br-ind"><br><span class="indent">&nbsp;</span></span>যেসব লোক আমাকে ঘৃণা করে তারা মৃত্যু ভালোবাসে।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> হিব্রু ভাষায়, তোমাদের মনকে শিক্ষিত করো</div>
<div class="fn"><sup class="fnt"><a name="fn2" href="#fnm2">2</a></sup> অথবা, সব ধর্মময় শাসক</div>
<div class="fn"><sup class="fnt"><a name="fn3" href="#fnm3">3</a></sup> অথবা, পথের; বা প্রভুত্বের</div>
<div class="fn"><sup class="fnt"><a name="fn4" href="#fnm4">4</a></sup> অথবা, সদাপ্রভু তাঁর কর্মের আরম্ভে আমার অধিকারী হয়েছিলেন; বা সদাপ্রভু তাঁর কর্মের আরম্ভে আমাকে উৎপন্ন করেছিলেন</div>
<div class="fn"><sup class="fnt"><a name="fn5" href="#fnm5">5</a></sup> অথবা, শিল্পী হয়ে; বা ছোট্ট এক শিশু হয়ে</div>
</div>
<!-- PARSED ABOVE; EDITING MAY BREAK PARSER -->
</body></html>