<html><head>
<meta http-equiv="Content-Type" content="text/html;charset=utf-8" />
<title>Ps 102 &ndash; গীত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 102);">
<div id="navbar"><a href="../index.html">বাংলা সমকালীন সংস্করণ</a> &ndash; <b>গীত</b> &ndash; <a href="Ps_1.html">1</a> ... <a href="Ps_100.html">100</a> <a href="Ps_101.html">101</a> <b>102</b> <a href="Ps_103.html">103</a> <a href="Ps_104.html">104</a> ... <a href="Ps_150.html">150</a> </div><hr>
<h1>Ps 102</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>এক পীড়িত ব্যক্তির প্রার্থনা যে দুর্বল হয়েছিল আর সদাপ্রভুর কাছে তার বিলাপের কথা মন খুলে বলেছিল।</b> <span class="br-p"><br><br></span><span class="br-ind"><br><span class="indent">&nbsp;</span></span>হে সদাপ্রভু, আমার প্রার্থনা শোনো;<br> <span class="br-ind"><br><span class="indent">&nbsp;</span></span>আমার সাহায্যের প্রার্থনা তোমার কাছে উপস্থিত হোক।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>যখন আমি সঙ্কটে আছি<br> <span class="br-ind"><br><span class="indent">&nbsp;</span></span>তোমার মুখ আমার কাছ থেকে লুকিয়ে রেখো না।<br> <span class="br-ind"><br><span class="indent">&nbsp;</span></span>আমার দিকে কর্ণপাত করো;<br> <span class="br-ind"><br><span class="indent">&nbsp;</span></span>যখন আমি তোমাকে ডাকি, শীঘ্রই আমাকে উত্তর দিও। <span class="br-p"><br><br></span><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমার দিনগুলি ধোঁয়ার মতো মিলিয়ে যায়;<br> <span class="br-ind"><br><span class="indent">&nbsp;</span></span>আমার হাড়গোড় কয়লার মতো জ্বলছে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমার হৃদয় ক্ষয় হয়েছে আর ঘাসের মতো শুষ্ক হয়েছে;<br> <span class="br-ind"><br><span class="indent">&nbsp;</span></span>আমি খাবার খেতে ভুলে যাই।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমার দুর্দশায় আমি আর্তনাদ করি<br> <span class="br-ind"><br><span class="indent">&nbsp;</span></span>আর আমি চামড়া ও হাড়ে পরিণত হয়েছি।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি মরুভূমির প্যাঁচার মতো,<br> <span class="br-ind"><br><span class="indent">&nbsp;</span></span>ধ্বংসের মাঝে প্যাঁচার মতো হয়েছি।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি সজাগ থাকি;<br> <span class="br-ind"><br><span class="indent">&nbsp;</span></span>ছাদের উপরে একা পাখির মতো হয়েছি।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>দিনের পর দিন আমার শত্রুরা আমাকে বিদ্রুপ করে;<br> <span class="br-ind"><br><span class="indent">&nbsp;</span></span>যারা আমার প্রতি ক্রুদ্ধ তারা আমার নামে অভিশাপ দেয়।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কেননা আমি খাবারের পরিবর্তে ছাই খেয়েছি<br> <span class="br-ind"><br><span class="indent">&nbsp;</span></span>আর আমার পানীয়র সঙ্গে চোখের জল মিশিয়েছি<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমার মহা ক্রোধের কারণে,<br> <span class="br-ind"><br><span class="indent">&nbsp;</span></span>কেননা তুমি আমাকে তুলে ছুঁড়ে ফেলেছ।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমার দিন সন্ধ্যার ছায়ার মতো হয়েছে;<br> <span class="br-ind"><br><span class="indent">&nbsp;</span></span>আমি ঘাসের মতো শুকিয়ে যাই। <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কিন্তু তুমি, হে সদাপ্রভু, চিরকাল সিংহাসনে অধিষ্ঠিত;<br> <span class="br-ind"><br><span class="indent">&nbsp;</span></span>তোমার সুখ্যাতি বংশের পর বংশ স্থায়ী।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তুমি জাগ্রত হবে আর জেরুশালেমের প্রতি করুণা করবে,<br> <span class="br-ind"><br><span class="indent">&nbsp;</span></span>কারণ এখন তার প্রতি অনুগ্রহ দেখানোর সময়;<br> <span class="br-ind"><br><span class="indent">&nbsp;</span></span>নির্ধারিত সময় উপস্থিত হয়েছে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কারণ তোমার সেবকেরা তার প্রাচীরের প্রত্যেক পাথর ভালোবাসে;<br> <span class="br-ind"><br><span class="indent">&nbsp;</span></span>এমনকি তার ধুলোর প্রতি যত্ন করে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সমস্ত জাতি সদাপ্রভুর নামে সম্ভ্রম করে,<br> <span class="br-ind"><br><span class="indent">&nbsp;</span></span>জগতের সব রাজাগণ তোমার মহিমায় গভীর শ্রদ্ধা করবে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কারণ সদাপ্রভু পুনরায় জেরুশালেম নির্মাণ করবেন<br> <span class="br-ind"><br><span class="indent">&nbsp;</span></span>এবং তাঁর মহিমায় আবির্ভূত হবেন।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যে নিঃস্ব তার প্রার্থনায় সদাপ্রভু উত্তর দেবেন;<br> <span class="br-ind"><br><span class="indent">&nbsp;</span></span>তাদের নিবেদন তিনি অবজ্ঞা করবেন না। <span class="br-p"><br><br></span><br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ভবিষ্যতের প্রজন্মের জন্য এসব লেখা হোক,<br> <span class="br-ind"><br><span class="indent">&nbsp;</span></span>যারা সৃষ্ট হবে তারা সদাপ্রভুর প্রশংসা করবে:<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>“সদাপ্রভু উচ্চ পবিত্রস্থান থেকে নিচে দেখলেন,<br> <span class="br-ind"><br><span class="indent">&nbsp;</span></span>স্বর্গ থেকে তিনি জগতের প্রতি দৃষ্টিপাত করলেন,<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>বন্দিদের আর্তনাদ শোনার জন্য,<br> <span class="br-ind"><br><span class="indent">&nbsp;</span></span>আর যারা মৃত্যুদণ্ডে দণ্ডিত তাদের মুক্ত করার জন্য।”<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তাই সদাপ্রভুর নাম সিয়োনে<br> <span class="br-ind"><br><span class="indent">&nbsp;</span></span>এবং তাঁর প্রশংসা জেরুশালেমে প্রচার করা হবে,<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>যখন সব লোকেরা আর সকল দেশ<br> <span class="br-ind"><br><span class="indent">&nbsp;</span></span>সদাপ্রভুর আরাধনা করতে একত্রিত হয়। <span class="br-p"><br><br></span><br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>জীবনে চলার পথে তিনি আমার শক্তি ভঙ্গ করেছেন;<br> <span class="br-ind"><br><span class="indent">&nbsp;</span></span>তিনি আমার আয়ু কমিয়েছেন।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তাই আমি বলেছি:<br> <span class="br-ind"><br><span class="indent">&nbsp;</span></span>“হে ঈশ্বর, আমার যৌবনকালে আমাকে তুলে নিয়ো না;<br> <span class="br-ind"><br><span class="indent">&nbsp;</span></span>তোমার বছর সকল বংশের পর বংশ স্থায়ী।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আদিতে তুমি এই জগতের ভিত্তি স্থাপন করেছ,<br> <span class="br-ind"><br><span class="indent">&nbsp;</span></span>এবং আকাশমণ্ডল তোমার হাতের কাজ।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>সেইসব বিনষ্ট হবে, কিন্তু তুমি স্থায়ী হবে;<br> <span class="br-ind"><br><span class="indent">&nbsp;</span></span>ছেঁড়া কাপড়ের মতো সেইসব শেষ হয়ে যাবে।<br> <span class="br-ind"><br><span class="indent">&nbsp;</span></span>পোশাকের মতো তুমি তাদের পরিবর্তন করবে<br> <span class="br-ind"><br><span class="indent">&nbsp;</span></span>আর তাদের পরিত্যাগ করা হবে।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>কিন্তু তোমার পরিবর্তন নেই,<br> <span class="br-ind"><br><span class="indent">&nbsp;</span></span>আর তোমার বছর কখনও শেষ হবে না।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তোমার দাসদের সন্তানসন্ততিরা তোমার সান্নিধ্যে বাস করবে;<br> <span class="br-ind"><br><span class="indent">&nbsp;</span></span>তাদের বংশধরেরা তোমার সম্মুখে প্রতিষ্ঠিত হবে।”<br></div>
</div>
<!-- PARSED ABOVE; EDITING MAY BREAK PARSER -->
</body></html>