<html><head>
<meta http-equiv="Content-Type" content="text/html;charset=utf-8" />
<title>Ps 119 &ndash; গীত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 119);">
<div id="navbar"><a href="../index.html">বাংলা সমকালীন সংস্করণ</a> &ndash; <b>গীত</b> &ndash; <a href="Ps_1.html">1</a> ... <a href="Ps_117.html">117</a> <a href="Ps_118.html">118</a> <b>119</b> <a href="Ps_120.html">120</a> <a href="Ps_121.html">121</a> ... <a href="Ps_150.html">150</a> </div><hr>
<h1>Ps 119</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>א আলেফ</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>ধন্য তারা, যারা আচরণে নির্দোষ,<br> <span class="br-ind"><br><span class="indent">&nbsp;</span></span>যারা সদাপ্রভুর নিয়ম অনুযায়ী পথ চলে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ধন্য তারা, যারা তাঁর বিধিবিধান পালন করে<br> <span class="br-ind"><br><span class="indent">&nbsp;</span></span>এবং সমস্ত হৃদয় দিয়ে তাঁর অনুসন্ধান করে—<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তারা অন্যায় করে না<br> <span class="br-ind"><br><span class="indent">&nbsp;</span></span>কিন্তু তাঁর নির্দেশিত পথে চলে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তুমি তোমার অনুশাসন দিয়েছ,<br> <span class="br-ind"><br><span class="indent">&nbsp;</span></span>যেন আমরা সযত্নে তা পালন করি।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমার আচরণ যেন সুসঙ্গত হয়<br> <span class="br-ind"><br><span class="indent">&nbsp;</span></span>যেন তোমার নির্দেশমালা পালন করতে পারি।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>যখন আমি তোমার সকল আদেশ বিবেচনা করব<br> <span class="br-ind"><br><span class="indent">&nbsp;</span></span>তখন আমাকে লজ্জিত হতে হবে না।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যখন আমি তোমার ন্যায়সঙ্গত শাসনবিধি শিক্ষা লাভ করব<br> <span class="br-ind"><br><span class="indent">&nbsp;</span></span>আমি সরল চিত্তে তোমার প্রশংসা করব।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমি তোমার আদেশ পালন করব;<br> <span class="br-ind"><br><span class="indent">&nbsp;</span></span>আমাকে তুমি পরিত্যাগ কোরো না।<br></div>
<div class="v" id="v9"><h2>ב বৈৎ</h2><span class="vn">9</span> <span class="br-ind"><br><span class="indent">&nbsp;</span></span>যুবক কেমন করে জীবনে চলার পথ বিশুদ্ধ রাখবে?<br> <span class="br-ind"><br><span class="indent">&nbsp;</span></span>তোমার বাক্য অনুযায়ী জীবনযাপন করে।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমার সমস্ত হৃদয় দিয়ে তোমাকে অন্বেষণ করি;<br> <span class="br-ind"><br><span class="indent">&nbsp;</span></span>আমাকে তোমার আদেশ লঙ্ঘন করে ভ্রান্তপথে যেতে দিয়ো না।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমি তোমার বাক্য আমার হৃদয়ে লুকিয়ে রেখেছি<br> <span class="br-ind"><br><span class="indent">&nbsp;</span></span>যেন আমি তোমার বিরুদ্ধে পাপ না করি।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>হে সদাপ্রভু, তোমার ধন্যবাদ হোক;<br> <span class="br-ind"><br><span class="indent">&nbsp;</span></span>তোমার নির্দেশাবলি আমাকে শিক্ষা দাও।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তোমার মুখের সমস্ত শাসন<br> <span class="br-ind"><br><span class="indent">&nbsp;</span></span>আমি ঠোঁট দিয়ে উচ্চারণ করব।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তোমার বিধিবিধান পালন করতে আমি আনন্দ করি<br> <span class="br-ind"><br><span class="indent">&nbsp;</span></span>যেমন কেউ অতুল ধনসম্পদে আনন্দ করে।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি তোমার অনুশাসনে ধ্যান করি;<br> <span class="br-ind"><br><span class="indent">&nbsp;</span></span>এবং তোমার পথের বিবেচনা করি।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমি তোমার নির্দেশাবলীতে আমোদ করি;<br> <span class="br-ind"><br><span class="indent">&nbsp;</span></span>আমি তোমার বাক্য অবহেলা করব না।<br></div>
<div class="v" id="v17"><h2>ג গিমল</h2><span class="vn">17</span> <span class="br-ind"><br><span class="indent">&nbsp;</span></span>তোমার দাসের মঙ্গল করো যেন আমি জীবিত থাকি,<br> <span class="br-ind"><br><span class="indent">&nbsp;</span></span>তাহলে আমি তোমার বাক্য পালন করব।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমার চোখ খুলে দাও<br> <span class="br-ind"><br><span class="indent">&nbsp;</span></span>যেন আমি তোমার নিয়মকানুনের আশ্চর্য বিষয় দেখতে পাই।<br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>এই পৃথিবীতে আমি এক প্রবাসী;<br> <span class="br-ind"><br><span class="indent">&nbsp;</span></span>তোমার অনুশাসন আমার কাছে গোপন রেখো না।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>সর্বসময়ে তোমার বিধানের জন্য,<br> <span class="br-ind"><br><span class="indent">&nbsp;</span></span>আমার প্রাণ আকাঙ্ক্ষায় আকুল হয়।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যারা উদ্ধত, তারা অভিশপ্ত, তাদের তুমি তিরস্কার করো,<br> <span class="br-ind"><br><span class="indent">&nbsp;</span></span>তারা তোমার অনুশাসন লঙ্ঘন করে বিপথে যায়।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>অবজ্ঞা ও ঘৃণা আমার থেকে দূর করো,<br> <span class="br-ind"><br><span class="indent">&nbsp;</span></span>কারণ আমি তোমার বিধিবিধান পালন করি।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>যদিও শাসকেরা একত্রে বসে আমার নিন্দা করে,<br> <span class="br-ind"><br><span class="indent">&nbsp;</span></span>তোমার দাস তোমার বিধিনির্দেশে ধ্যান করে।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তোমার বিধিবিধান আমার আমোদের বিষয়;<br> <span class="br-ind"><br><span class="indent">&nbsp;</span></span>সেগুলি আমাকে সুমন্ত্রণা দেয়।<br></div>
<div class="v" id="v25"><h2>ד দালৎ</h2><span class="vn">25</span> <span class="br-ind"><br><span class="indent">&nbsp;</span></span>আমার প্রাণ ধুলোয় লুটিয়ে আছে;<br> <span class="br-ind"><br><span class="indent">&nbsp;</span></span>তোমার বাক্য অনুযায়ী আমার জীবন বাঁচিয়ে রাখো।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>আমি তোমাকে আমার পরিকল্পনা বলেছি আর তুমি আমাকে উত্তর দিয়েছ;<br> <span class="br-ind"><br><span class="indent">&nbsp;</span></span>তোমার নির্দেশাবলি আমাকে শিক্ষা দাও।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তোমার অনুশাসন আমাকে বুঝতে সাহায্য করো,<br> <span class="br-ind"><br><span class="indent">&nbsp;</span></span>যেন আমি তোমার আশ্চর্য কাজে ধ্যান করতে পারি।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>আমার প্রাণ দুঃখে অবসন্ন;<br> <span class="br-ind"><br><span class="indent">&nbsp;</span></span>তোমার বাক্য অনুযায়ী আমাকে শক্তি দাও।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>প্রতারণার পথ থেকে আমাকে দূরে রাখো;<br> <span class="br-ind"><br><span class="indent">&nbsp;</span></span>আমার প্রতি দয়া করো এবং আমাকে তোমার নিয়মকানুন শেখাও।<br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>আমি বিশ্বস্ততার পথ বেছে নিয়েছি;<br> <span class="br-ind"><br><span class="indent">&nbsp;</span></span>আমার হৃদয় তোমার আইনকানুনে স্থির রেখেছি।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>হে সদাপ্রভু, আমি তোমার বিধিবিধান আঁকড়ে ধরেছি;<br> <span class="br-ind"><br><span class="indent">&nbsp;</span></span>আমাকে লজ্জিত হতে দিয়ো না।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>আমি তোমার আদেশের পথে ছুটে চলি,<br> <span class="br-ind"><br><span class="indent">&nbsp;</span></span>কারণ তুমি আমার বোধশক্তিকে প্রশস্ত করেছ।<br></div>
<div class="v" id="v33"><h2>ה হে</h2><span class="vn">33</span> <span class="br-ind"><br><span class="indent">&nbsp;</span></span>হে সদাপ্রভু, তোমার বিধি নির্দেশিত পথে চলতে আমাকে শিক্ষা দাও,<br> <span class="br-ind"><br><span class="indent">&nbsp;</span></span>যেন আমি শেষদিন পর্যন্ত সেগুলি পালন করতে পারি।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>আমাকে বোধশক্তি দাও, যেন আমি তোমার আইনকানুন পালন করতে পারি<br> <span class="br-ind"><br><span class="indent">&nbsp;</span></span>এবং সমস্ত হৃদয় দিয়ে বাধ্য হতে পারি।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>তোমার আদেশের পথে আমাকে পরিচালনা করো,<br> <span class="br-ind"><br><span class="indent">&nbsp;</span></span>কারণ সেখানে আমি আনন্দ খুঁজে পাই।<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>আমার হৃদয়কে তোমার বিধিবিধানের দিকে ফেরাও<br> <span class="br-ind"><br><span class="indent">&nbsp;</span></span>বরং স্বার্থপর লাভের দিকে নয়।<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>মূল্যহীন বস্তু থেকে আমার দৃষ্টি ফেরাও,<br> <span class="br-ind"><br><span class="indent">&nbsp;</span></span>তোমার বাক্য অনুযায়ী আমার জীবন বাঁচিয়ে রাখো।<br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>তোমার দাসের প্রতি তোমার প্রতিশ্রুতি পূর্ণ করো,<br> <span class="br-ind"><br><span class="indent">&nbsp;</span></span>যেন তোমাকে সকলে সম্ভ্রম করে।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>আমার লাঞ্ছনা দূর করো যা আমি ভয় করি,<br> <span class="br-ind"><br><span class="indent">&nbsp;</span></span>কারণ তোমার আইনকানুন উত্তম।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>তোমার অনুশাসন পালনে আমি কত আগ্রহী!<br> <span class="br-ind"><br><span class="indent">&nbsp;</span></span>তোমার ধার্মিকতায় আমার জীবন বাঁচিয়ে রাখো।<br></div>
<div class="v" id="v41"><h2>ו বৌ</h2><span class="vn">41</span> <span class="br-ind"><br><span class="indent">&nbsp;</span></span>হে সদাপ্রভু, তোমার প্রতিশ্রুতি অনুযায়ী তোমার অবিচল প্রেম,<br> <span class="br-ind"><br><span class="indent">&nbsp;</span></span>আর তোমার পরিত্রাণ আমার উপর আসুক,<br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>তখন তাদের আমি সদুত্তর দিতে পারব যারা আমাকে ব্যঙ্গ করে,<br> <span class="br-ind"><br><span class="indent">&nbsp;</span></span>কারণ আমি তোমার বাক্যে আস্থা রাখি।<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>তোমার সত্যের বাক্য আমার মুখ থেকে কখনও নিয়ে নিয়ো না,<br> <span class="br-ind"><br><span class="indent">&nbsp;</span></span>কারণ তোমার অনুশাসনে আমি আশা রেখেছি।<br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>আমি চিরকাল তোমার বিধান পালন করব,<br> <span class="br-ind"><br><span class="indent">&nbsp;</span></span>যুগে যুগে চিরকাল করব।<br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>জীবনে আমি স্বাধীনভাবে চলব,<br> <span class="br-ind"><br><span class="indent">&nbsp;</span></span>কারণ আমি তোমার অনুশাসন অন্বেষণ করেছি।<br></div>
<div class="v" id="v46"><span class="vn">46</span> <span class="br-ind"><br><span class="indent">&nbsp;</span></span>রাজাদের সামনে আমি তোমার সাক্ষ্যকলাপের কথা বলব<br> <span class="br-ind"><br><span class="indent">&nbsp;</span></span>এবং আমি লজ্জিত হব না।<br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>আমি তোমার আদেশে আমোদ করি<br> <span class="br-ind"><br><span class="indent">&nbsp;</span></span>কারণ আমি সে সকল ভালোবাসি।<br></div>
<div class="v" id="v48"><span class="vn">48</span> <span class="br-ind"><br><span class="indent">&nbsp;</span></span>আমি তোমার নির্দেশাবলি সম্মান করি ও ভালোবাসি,<br> <span class="br-ind"><br><span class="indent">&nbsp;</span></span>আমি তোমার বিধিনিয়মে ধ্যান করি।<br></div>
<div class="v" id="v49"><h2>ז সয়িন</h2><span class="vn">49</span> <span class="br-ind"><br><span class="indent">&nbsp;</span></span>তোমার দাসের প্রতি তোমার প্রতিশ্রুতি স্মরণ করো,<br> <span class="br-ind"><br><span class="indent">&nbsp;</span></span>কারণ তুমি আমাকে আশা দিয়েছ।<br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>কষ্টে আমার সান্ত্বনা এই যে,<br> <span class="br-ind"><br><span class="indent">&nbsp;</span></span>তোমার প্রতিশ্রুতিই আমার জীবন বাঁচিয়ে রাখে।<br></div>
<div class="v" id="v51"><span class="vn">51</span> <span class="br-ind"><br><span class="indent">&nbsp;</span></span>দাম্ভিকেরা নির্মমভাবে আমাকে বিদ্রুপ করে,<br> <span class="br-ind"><br><span class="indent">&nbsp;</span></span>কিন্তু আমি তোমার বিধিবিধান থেকে মুখ ফিরাই না।<br></div>
<div class="v" id="v52"><span class="vn">52</span> <span class="br-ind"><br><span class="indent">&nbsp;</span></span>হে সদাপ্রভু, আমি তোমার প্রাচীন শাসনব্যবস্থা স্মরণ করি,<br> <span class="br-ind"><br><span class="indent">&nbsp;</span></span>এবং তাতেই আমি সান্ত্বনা পাই।<br></div>
<div class="v" id="v53"><span class="vn">53</span> <span class="br-ind"><br><span class="indent">&nbsp;</span></span>আমি দুষ্টদের প্রতি প্রচণ্ড ক্ষিপ্ত হই,<br> <span class="br-ind"><br><span class="indent">&nbsp;</span></span>কারণ তারা তোমার বিধিবিধান পরিত্যাগ করেছে।<br></div>
<div class="v" id="v54"><span class="vn">54</span> <span class="br-ind"><br><span class="indent">&nbsp;</span></span>আমি যেখানেই বাস করি না কেন,<br> <span class="br-ind"><br><span class="indent">&nbsp;</span></span>তোমার নির্দেশাবলীই আমার গানের বিষয়বস্তু।<br></div>
<div class="v" id="v55"><span class="vn">55</span> <span class="br-ind"><br><span class="indent">&nbsp;</span></span>হে সদাপ্রভু, রাত্রিকালে আমি তোমার নাম স্মরণ করি,<br> <span class="br-ind"><br><span class="indent">&nbsp;</span></span>যেন আমি তোমার বিধিবিধান পালন করতে পারি।<br></div>
<div class="v" id="v56"><span class="vn">56</span> <span class="br-ind"><br><span class="indent">&nbsp;</span></span>এই আমার অভ্যাস যে,<br> <span class="br-ind"><br><span class="indent">&nbsp;</span></span>আমি তোমার অনুশাসন পালন করি।<br></div>
<div class="v" id="v57"><h2>ח হেৎ</h2><span class="vn">57</span> <span class="br-ind"><br><span class="indent">&nbsp;</span></span>হে সদাপ্রভু, তুমি আমার অধিকার,<br> <span class="br-ind"><br><span class="indent">&nbsp;</span></span>আমি তোমার আজ্ঞা পালন করার প্রতিশ্রুতি নিয়েছি।<br></div>
<div class="v" id="v58"><span class="vn">58</span> <span class="br-ind"><br><span class="indent">&nbsp;</span></span>আমি সমস্ত হৃদয় দিয়ে তোমার মুখ অন্বেষণ করেছি;<br> <span class="br-ind"><br><span class="indent">&nbsp;</span></span>তোমার প্রতিশ্রুতি অনুযায়ী আমাকে কৃপা করো।<br></div>
<div class="v" id="v59"><span class="vn">59</span> <span class="br-ind"><br><span class="indent">&nbsp;</span></span>আমি আমার চলার পথ বিবেচনা করে দেখেছি,<br> <span class="br-ind"><br><span class="indent">&nbsp;</span></span>এবং তোমারই বিধিবিধানের পথে আমার পা রেখেছি।<br></div>
<div class="v" id="v60"><span class="vn">60</span> <span class="br-ind"><br><span class="indent">&nbsp;</span></span>আমি দ্রুত তোমার আদেশ পালন করব,<br> <span class="br-ind"><br><span class="indent">&nbsp;</span></span>দেরি করব না।<br></div>
<div class="v" id="v61"><span class="vn">61</span> <span class="br-ind"><br><span class="indent">&nbsp;</span></span>যদিও দুষ্টরা আমাকে দড়ি দিয়ে বেঁধে রাখে,<br> <span class="br-ind"><br><span class="indent">&nbsp;</span></span>আমি তোমার শাসনব্যবস্থা ভুলে যাব না।<br></div>
<div class="v" id="v62"><span class="vn">62</span> <span class="br-ind"><br><span class="indent">&nbsp;</span></span>তোমার ন্যায়সঙ্গত শাসনবিধির জন্য<br> <span class="br-ind"><br><span class="indent">&nbsp;</span></span>আমি মধ্যরাত্রে তোমাকে ধন্যবাদ দিতে জেগে উঠি।<br></div>
<div class="v" id="v63"><span class="vn">63</span> <span class="br-ind"><br><span class="indent">&nbsp;</span></span>আমি তাদের সকলের বন্ধু যারা তোমাকে সম্ভ্রম করে,<br> <span class="br-ind"><br><span class="indent">&nbsp;</span></span>আর সকলে যারা তোমার অনুশাসন পালন করে।<br></div>
<div class="v" id="v64"><span class="vn">64</span> <span class="br-ind"><br><span class="indent">&nbsp;</span></span>হে সদাপ্রভু, এই পৃথিবী তোমার প্রেমে পূর্ণ,<br> <span class="br-ind"><br><span class="indent">&nbsp;</span></span>তোমার নির্দেশাবলি আমাকে শিক্ষা দাও।<br></div>
<div class="v" id="v65"><h2>ט টেট</h2><span class="vn">65</span> <span class="br-ind"><br><span class="indent">&nbsp;</span></span>হে সদাপ্রভু, তোমার বাক্য অনুসারে<br> <span class="br-ind"><br><span class="indent">&nbsp;</span></span>তোমার দাসের প্রতি মঙ্গল করো।<br></div>
<div class="v" id="v66"><span class="vn">66</span> <span class="br-ind"><br><span class="indent">&nbsp;</span></span>আমাকে জ্ঞান ও বিচারবুদ্ধি দাও,<br> <span class="br-ind"><br><span class="indent">&nbsp;</span></span>কারণ আমি তোমার আদেশে আস্থা রাখি।<br></div>
<div class="v" id="v67"><span class="vn">67</span> <span class="br-ind"><br><span class="indent">&nbsp;</span></span>পীড়িত হবার আগে আমি বিপথে গিয়েছিলাম,<br> <span class="br-ind"><br><span class="indent">&nbsp;</span></span>কিন্তু এখন আমি তোমার আদেশ পালন করি।<br></div>
<div class="v" id="v68"><span class="vn">68</span> <span class="br-ind"><br><span class="indent">&nbsp;</span></span>তুমি মঙ্গলময় এবং তুমি যা করো তাও মঙ্গলময়,<br> <span class="br-ind"><br><span class="indent">&nbsp;</span></span>তোমার নির্দেশাবলি আমাকে শিক্ষা দাও।<br></div>
<div class="v" id="v69"><span class="vn">69</span> <span class="br-ind"><br><span class="indent">&nbsp;</span></span>যদিও দাম্ভিকরা মিথ্যায় আমাকে কলঙ্কিত করেছে,<br> <span class="br-ind"><br><span class="indent">&nbsp;</span></span>আমি তোমার বিধিসকল সমস্ত হৃদয় দিয়ে পালন করি।<br></div>
<div class="v" id="v70"><span class="vn">70</span> <span class="br-ind"><br><span class="indent">&nbsp;</span></span>তাদের হৃদয় কঠোর ও অনুভূতিহীন,<br> <span class="br-ind"><br><span class="indent">&nbsp;</span></span>কিন্তু আমি তোমার বিধিব্যবস্থায় আমোদ করি।<br></div>
<div class="v" id="v71"><span class="vn">71</span> <span class="br-ind"><br><span class="indent">&nbsp;</span></span>পীড়িত হওয়া আমার জন্য মঙ্গল হয়েছে<br> <span class="br-ind"><br><span class="indent">&nbsp;</span></span>যেন আমি তোমার আদেশসকল শিখতে পারি।<br></div>
<div class="v" id="v72"><span class="vn">72</span> <span class="br-ind"><br><span class="indent">&nbsp;</span></span>তোমার মুখের বিধিবিধান<br> <span class="br-ind"><br><span class="indent">&nbsp;</span></span>হাজার হাজার রুপো ও সোনার চেয়ে আমার কাছে বেশি মূল্যবান।<br></div>
<div class="v" id="v73"><h2>י ইয়ূদ</h2><span class="vn">73</span> <span class="br-ind"><br><span class="indent">&nbsp;</span></span>তোমার হাত আমাকে সৃষ্টি করেছে ও গঠন করেছে;<br> <span class="br-ind"><br><span class="indent">&nbsp;</span></span>তোমার আদেশ বুঝতে আমাকে বোধশক্তি দাও।<br></div>
<div class="v" id="v74"><span class="vn">74</span> <span class="br-ind"><br><span class="indent">&nbsp;</span></span>যারা তোমাকে সম্ভ্রম করে তারা যেন আমাকে দেখলে আনন্দিত হয়,<br> <span class="br-ind"><br><span class="indent">&nbsp;</span></span>কারণ তোমার বাক্যে আমি আশা রেখেছি।<br></div>
<div class="v" id="v75"><span class="vn">75</span> <span class="br-ind"><br><span class="indent">&nbsp;</span></span>হে সদাপ্রভু, আমি জানি যে তোমার বিধিনিয়ম ন্যায়সঙ্গত,<br> <span class="br-ind"><br><span class="indent">&nbsp;</span></span>আর তুমি বিশ্বস্ততায় আমাকে পীড়িত করেছ।<br></div>
<div class="v" id="v76"><span class="vn">76</span> <span class="br-ind"><br><span class="indent">&nbsp;</span></span>তোমার অবিচল প্রেম যেন আমার সান্ত্বনা হয়,<br> <span class="br-ind"><br><span class="indent">&nbsp;</span></span>যেমন তুমি তোমার দাসের প্রতি প্রতিশ্রুতি করেছ।<br></div>
<div class="v" id="v77"><span class="vn">77</span> <span class="br-ind"><br><span class="indent">&nbsp;</span></span>তোমার অসীম করুণা আমাকে ঘিরে রাখুক যেন আমি বাঁচতে পারি,<br> <span class="br-ind"><br><span class="indent">&nbsp;</span></span>কারণ তোমার নিয়মবিধান আমার আনন্দের বিষয়।<br></div>
<div class="v" id="v78"><span class="vn">78</span> <span class="br-ind"><br><span class="indent">&nbsp;</span></span>দাম্ভিকরা লজ্জিত হোক কেননা তারা অকারণে আমার সর্বনাশ করেছে;<br> <span class="br-ind"><br><span class="indent">&nbsp;</span></span>কিন্তু আমি তোমার অনুশাসনে ধ্যান করব।<br></div>
<div class="v" id="v79"><span class="vn">79</span> <span class="br-ind"><br><span class="indent">&nbsp;</span></span>যারা তোমাকে সম্ভ্রম করে এবং যারা তোমার বিধিবিধান বোঝে,<br> <span class="br-ind"><br><span class="indent">&nbsp;</span></span>তাদের সঙ্গে আমি মিলিত হই।<br></div>
<div class="v" id="v80"><span class="vn">80</span> <span class="br-ind"><br><span class="indent">&nbsp;</span></span>আমার সমস্ত হৃদয় দিয়ে যেন তোমার আদেশ পালন করতে পারি,<br> <span class="br-ind"><br><span class="indent">&nbsp;</span></span>যেন আমাকে লজ্জিত না হতে হয়।<br></div>
<div class="v" id="v81"><h2>כ কাফ</h2><span class="vn">81</span> <span class="br-ind"><br><span class="indent">&nbsp;</span></span>তোমার পরিত্রাণের প্রতীক্ষায় আমার প্রাণ দুর্বল হয়,<br> <span class="br-ind"><br><span class="indent">&nbsp;</span></span>কিন্তু আমি তোমার বাক্যে আশা রেখেছি।<br></div>
<div class="v" id="v82"><span class="vn">82</span> <span class="br-ind"><br><span class="indent">&nbsp;</span></span>তোমার প্রতিশ্রুতি পূরণের আশায় আমার দৃষ্টি ক্ষীণ হয়,<br> <span class="br-ind"><br><span class="indent">&nbsp;</span></span>আমি বলি, “কখন তুমি আমায় সান্ত্বনা দেবে?”<br></div>
<div class="v" id="v83"><span class="vn">83</span> <span class="br-ind"><br><span class="indent">&nbsp;</span></span>যদিও আমি ধোঁয়ার মধ্যে রাখা সঙ্কুচিত সুরাধারের মতো,<br> <span class="br-ind"><br><span class="indent">&nbsp;</span></span>কিন্তু আমি তোমার নির্দেশাবলি ভুলে যাইনি।<br></div>
<div class="v" id="v84"><span class="vn">84</span> <span class="br-ind"><br><span class="indent">&nbsp;</span></span>কত কাল তোমার দাস প্রতীক্ষায় থাকবে?<br> <span class="br-ind"><br><span class="indent">&nbsp;</span></span>কবে তুমি আমার নির্যাতনকারীদের উপযুক্ত শাস্তি দেবে?<br></div>
<div class="v" id="v85"><span class="vn">85</span> <span class="br-ind"><br><span class="indent">&nbsp;</span></span>দাম্ভিকেরা গর্ত খুঁড়ে আমাকে ফাঁদে ফেলতে চায়,<br> <span class="br-ind"><br><span class="indent">&nbsp;</span></span>তারা তোমার নিয়মের বিরুদ্ধাচরণ করে।<br></div>
<div class="v" id="v86"><span class="vn">86</span> <span class="br-ind"><br><span class="indent">&nbsp;</span></span>তোমার সকল আদেশ নির্ভরযোগ্য;<br> <span class="br-ind"><br><span class="indent">&nbsp;</span></span>আমাকে সাহায্য করো, কারণ লোকে অকারণে আমাকে নির্যাতন করে।<br></div>
<div class="v" id="v87"><span class="vn">87</span> <span class="br-ind"><br><span class="indent">&nbsp;</span></span>তারা আমাকে প্রায় পৃথিবী থেকে মুছে দিয়েছে,<br> <span class="br-ind"><br><span class="indent">&nbsp;</span></span>কিন্তু আমি তোমার অনুশাসন ত্যাগ করিনি।<br></div>
<div class="v" id="v88"><span class="vn">88</span> <span class="br-ind"><br><span class="indent">&nbsp;</span></span>তোমার অবিচল প্রেমে আমার জীবন বাঁচিয়ে রাখো,<br> <span class="br-ind"><br><span class="indent">&nbsp;</span></span>যেন আমি তোমার মুখের বিধিবিধান পালন করতে পারি।<br></div>
<div class="v" id="v89"><h2>ל লামেদ</h2><span class="vn">89</span> <span class="br-ind"><br><span class="indent">&nbsp;</span></span>হে সদাপ্রভু, তোমার বাক্য চিরন্তন;<br> <span class="br-ind"><br><span class="indent">&nbsp;</span></span>আকাশমণ্ডলে তা প্রতিষ্ঠিত।<br></div>
<div class="v" id="v90"><span class="vn">90</span> <span class="br-ind"><br><span class="indent">&nbsp;</span></span>তোমার বিশ্বস্ততা বংশের পর বংশ স্থায়ী;<br> <span class="br-ind"><br><span class="indent">&nbsp;</span></span>তুমি এই পৃথিবী স্থাপন করেছ এবং তা স্থির রয়েছে।<br></div>
<div class="v" id="v91"><span class="vn">91</span> <span class="br-ind"><br><span class="indent">&nbsp;</span></span>তোমার আইনব্যবস্থা আজও অটল রয়েছে,<br> <span class="br-ind"><br><span class="indent">&nbsp;</span></span>কারণ সবকিছুই তোমার সেবা করে।<br></div>
<div class="v" id="v92"><span class="vn">92</span> <span class="br-ind"><br><span class="indent">&nbsp;</span></span>যদি তোমার বিধিবিধান আমার আনন্দের বিষয় না হতো,<br> <span class="br-ind"><br><span class="indent">&nbsp;</span></span>আমি হয়তো নিজের দুঃখে বিনষ্ট হতাম।<br></div>
<div class="v" id="v93"><span class="vn">93</span> <span class="br-ind"><br><span class="indent">&nbsp;</span></span>আমি কখনও তোমার অনুশাসন ভুলে যাব না,<br> <span class="br-ind"><br><span class="indent">&nbsp;</span></span>কারণ তা দিয়েই তুমি আমার জীবন বাঁচিয়ে রেখেছ।<br></div>
<div class="v" id="v94"><span class="vn">94</span> <span class="br-ind"><br><span class="indent">&nbsp;</span></span>আমাকে রক্ষা করো, কারণ আমি তোমারই;<br> <span class="br-ind"><br><span class="indent">&nbsp;</span></span>আমি তোমার বিধিসকল অন্বেষণ করেছি।<br></div>
<div class="v" id="v95"><span class="vn">95</span> <span class="br-ind"><br><span class="indent">&nbsp;</span></span>দুষ্ট আমাকে ধ্বংস করার অপেক্ষায় আছে,<br> <span class="br-ind"><br><span class="indent">&nbsp;</span></span>কিন্তু আমি তোমার অনুশাসনে মনঃসংযোগ করব।<br></div>
<div class="v" id="v96"><span class="vn">96</span> <span class="br-ind"><br><span class="indent">&nbsp;</span></span>প্রত্যেক সিদ্ধতার এক সীমা আছে,<br> <span class="br-ind"><br><span class="indent">&nbsp;</span></span>কিন্তু তোমার আজ্ঞাসকল সীমাহীন।<br></div>
<div class="v" id="v97"><h2>מ মেম</h2><span class="vn">97</span> <span class="br-ind"><br><span class="indent">&nbsp;</span></span>আহা, আমি তোমার বিধিবিধান কতই না ভালোবাসি!<br> <span class="br-ind"><br><span class="indent">&nbsp;</span></span>তা আমার সারাদিনের ধ্যানের বিষয়।<br></div>
<div class="v" id="v98"><span class="vn">98</span> <span class="br-ind"><br><span class="indent">&nbsp;</span></span>তোমার নির্দেশাবলি আমাকে আমার শত্রুদের থেকে বুদ্ধিমান করে<br> <span class="br-ind"><br><span class="indent">&nbsp;</span></span>কারণ সেই সকল সবসময় আমার সঙ্গে আছে।<br></div>
<div class="v" id="v99"><span class="vn">99</span> <span class="br-ind"><br><span class="indent">&nbsp;</span></span>আমি তোমার বিধিব্যবস্থায় ধ্যান করি,<br> <span class="br-ind"><br><span class="indent">&nbsp;</span></span>তাই আমার শিক্ষকদের চেয়ে আমার অন্তর্দৃষ্টি বেশি।<br></div>
<div class="v" id="v100"><span class="vn">100</span> <span class="br-ind"><br><span class="indent">&nbsp;</span></span>প্রবীণদের চেয়ে আমার বোধশক্তি বেশি,<br> <span class="br-ind"><br><span class="indent">&nbsp;</span></span>কারণ আমি তোমার বিধিসকল পালন করি।<br></div>
<div class="v" id="v101"><span class="vn">101</span> <span class="br-ind"><br><span class="indent">&nbsp;</span></span>সকল কুপথ থেকে আমার পা আমি দূরে রেখেছি<br> <span class="br-ind"><br><span class="indent">&nbsp;</span></span>যেন আমি তোমার বাক্য পালন করতে পারি।<br></div>
<div class="v" id="v102"><span class="vn">102</span> <span class="br-ind"><br><span class="indent">&nbsp;</span></span>আমি তোমার নিয়মব্যবস্থা থেকে বিপথে যাইনি,<br> <span class="br-ind"><br><span class="indent">&nbsp;</span></span>কারণ তুমি স্বয়ং আমাকে শিক্ষা দিয়েছ।<br></div>
<div class="v" id="v103"><span class="vn">103</span> <span class="br-ind"><br><span class="indent">&nbsp;</span></span>তোমার বাক্য আমার মুখে আস্বাদন করা কত মধুর,<br> <span class="br-ind"><br><span class="indent">&nbsp;</span></span>আমার মুখে তা মধুর চেয়েও বেশি মধুর!<br></div>
<div class="v" id="v104"><span class="vn">104</span> <span class="br-ind"><br><span class="indent">&nbsp;</span></span>আমি তোমার বিধিসকল থেকে বোধশক্তি লাভ করি,<br> <span class="br-ind"><br><span class="indent">&nbsp;</span></span>তাই আমি সব অন্যায় পথ ঘৃণা করি।<br></div>
<div class="v" id="v105"><h2>נ নূন</h2><span class="vn">105</span> <span class="br-ind"><br><span class="indent">&nbsp;</span></span>তোমার বাক্য আমার চরণের প্রদীপ,<br> <span class="br-ind"><br><span class="indent">&nbsp;</span></span>এবং আমার চলার পথের আলো।<br></div>
<div class="v" id="v106"><span class="vn">106</span> <span class="br-ind"><br><span class="indent">&nbsp;</span></span>আমি শপথ করেছি ও স্থির করেছি,<br> <span class="br-ind"><br><span class="indent">&nbsp;</span></span>যে আমি তোমার ন্যায়সঙ্গত শাসনবিধি পালন করব।<br></div>
<div class="v" id="v107"><span class="vn">107</span> <span class="br-ind"><br><span class="indent">&nbsp;</span></span>হে সদাপ্রভু, আমি অনেক কষ্ট পেয়েছি;<br> <span class="br-ind"><br><span class="indent">&nbsp;</span></span>তোমার বাক্য অনুযায়ী আমার জীবন বাঁচিয়ে রাখো।<br></div>
<div class="v" id="v108"><span class="vn">108</span> <span class="br-ind"><br><span class="indent">&nbsp;</span></span>হে সদাপ্রভু, আমার মুখের প্রশংসার অর্ঘ্য গ্রহণ করো,<br> <span class="br-ind"><br><span class="indent">&nbsp;</span></span>এবং আমাকে তোমার বিধিনিয়ম শিক্ষা দাও।<br></div>
<div class="v" id="v109"><span class="vn">109</span> <span class="br-ind"><br><span class="indent">&nbsp;</span></span>যদিও আমি আমার প্রাণ প্রতিনিয়ত আমার হাতে নিয়ে চলি,<br> <span class="br-ind"><br><span class="indent">&nbsp;</span></span>আমি তোমার বিধিবিধান ভুলে যাব না।<br></div>
<div class="v" id="v110"><span class="vn">110</span> <span class="br-ind"><br><span class="indent">&nbsp;</span></span>দুষ্টরা আমার জন্য ফাঁদ পেতেছে,<br> <span class="br-ind"><br><span class="indent">&nbsp;</span></span>কিন্তু আমি তোমার অনুশাসন থেকে বিপথে যাইনি।<br></div>
<div class="v" id="v111"><span class="vn">111</span> <span class="br-ind"><br><span class="indent">&nbsp;</span></span>তোমার বিধিব্যবস্থা আমার চিরকালের উত্তরাধিকার,<br> <span class="br-ind"><br><span class="indent">&nbsp;</span></span>সেগুলি আমার হৃদয়ের আনন্দ।<br></div>
<div class="v" id="v112"><span class="vn">112</span> <span class="br-ind"><br><span class="indent">&nbsp;</span></span>তোমার বিধিনির্দেশ শেষ পর্যন্ত পালন করার উদ্দেশে<br> <span class="br-ind"><br><span class="indent">&nbsp;</span></span>আমার হৃদয় দৃঢ়সংকল্প।<br></div>
<div class="v" id="v113"><h2>ס সামেখ</h2><span class="vn">113</span> <span class="br-ind"><br><span class="indent">&nbsp;</span></span>দ্বিমনা চরিত্রের লোকেদের আমি ঘৃণা করি,<br> <span class="br-ind"><br><span class="indent">&nbsp;</span></span>কিন্তু আমি তোমার নিয়মব্যবস্থা ভালোবাসি।<br></div>
<div class="v" id="v114"><span class="vn">114</span> <span class="br-ind"><br><span class="indent">&nbsp;</span></span>তুমি আমার আশ্রয় ও আমার ঢাল;<br> <span class="br-ind"><br><span class="indent">&nbsp;</span></span>তোমার বাক্য আমার আশার উৎস।<br></div>
<div class="v" id="v115"><span class="vn">115</span> <span class="br-ind"><br><span class="indent">&nbsp;</span></span>হে অনিষ্টকারীদের দল, আমার থেকে দূর হও,<br> <span class="br-ind"><br><span class="indent">&nbsp;</span></span>যেন আমি আমার ঈশ্বরের আদেশ পালন করতে পারি।<br></div>
<div class="v" id="v116"><span class="vn">116</span> <span class="br-ind"><br><span class="indent">&nbsp;</span></span>হে ঈশ্বর, তোমার প্রতিশ্রুতি অনুযায়ী আমাকে সামলে রাখো এবং তাতে আমি বাঁচব;<br> <span class="br-ind"><br><span class="indent">&nbsp;</span></span>আমার প্রত্যাশা বিফল হতে দিয়ো না।<br></div>
<div class="v" id="v117"><span class="vn">117</span> <span class="br-ind"><br><span class="indent">&nbsp;</span></span>আমাকে তুলে ধরো, তাহলে আমি রক্ষা পাব;<br> <span class="br-ind"><br><span class="indent">&nbsp;</span></span>আমি চিরকাল তোমার আদেশসকলে ভরসা করব।<br></div>
<div class="v" id="v118"><span class="vn">118</span> <span class="br-ind"><br><span class="indent">&nbsp;</span></span>যারা তোমার আদেশ অগ্রাহ্য করে বিপথে যায় তাদের সবাইকে তুমি ত্যাগ করো,<br> <span class="br-ind"><br><span class="indent">&nbsp;</span></span>কারণ তারা কেবল নিজেদেরই ঠকায়।<br></div>
<div class="v" id="v119"><span class="vn">119</span> <span class="br-ind"><br><span class="indent">&nbsp;</span></span>পৃথিবীর সব দুষ্টদের তুমি আবর্জনার মতো পরিত্যাগ করো;<br> <span class="br-ind"><br><span class="indent">&nbsp;</span></span>তাই তোমার বিধিবিধান আমার কাছে এত প্রিয়।<br></div>
<div class="v" id="v120"><span class="vn">120</span> <span class="br-ind"><br><span class="indent">&nbsp;</span></span>তোমার প্রতি সম্ভ্রমে আমার শরীর কাঁপে,<br> <span class="br-ind"><br><span class="indent">&nbsp;</span></span>তোমার বিধিনিয়মে আমি ভীত।<br></div>
<div class="v" id="v121"><h2>ע আয়িন</h2><span class="vn">121</span> <span class="br-ind"><br><span class="indent">&nbsp;</span></span>যা কিছু সঠিক ও ন্যায়সঙ্গত তা সব আমি পালন করেছি,<br> <span class="br-ind"><br><span class="indent">&nbsp;</span></span>আমাকে আমার অত্যাচারীদের হাতে সমর্পণ কোরো না।<br></div>
<div class="v" id="v122"><span class="vn">122</span> <span class="br-ind"><br><span class="indent">&nbsp;</span></span>তোমার দাসের মঙ্গলের ভার তুমি নাও;<br> <span class="br-ind"><br><span class="indent">&nbsp;</span></span>দাম্ভিকেরা যেন আমার উপর নির্যাতন না করে।<br></div>
<div class="v" id="v123"><span class="vn">123</span> <span class="br-ind"><br><span class="indent">&nbsp;</span></span>তোমার পরিত্রাণের অপেক্ষায়, তোমার ন্যায়সঙ্গত প্রতিশ্রুতির প্রতীক্ষায়,<br> <span class="br-ind"><br><span class="indent">&nbsp;</span></span>আমার চোখ দুর্বল হয়েছে।<br></div>
<div class="v" id="v124"><span class="vn">124</span> <span class="br-ind"><br><span class="indent">&nbsp;</span></span>তোমার প্রেম অনুযায়ী তোমার দাসের প্রতি ব্যবহার করো,<br> <span class="br-ind"><br><span class="indent">&nbsp;</span></span>আর তোমার নির্দেশাবলি আমাকে শিক্ষা দাও।<br></div>
<div class="v" id="v125"><span class="vn">125</span> <span class="br-ind"><br><span class="indent">&nbsp;</span></span>আমি তোমার দাস; আমাকে বিচক্ষণতা দাও<br> <span class="br-ind"><br><span class="indent">&nbsp;</span></span>যেন আমি তোমার বিধিবিধান বুঝতে পারি।<br></div>
<div class="v" id="v126"><span class="vn">126</span> <span class="br-ind"><br><span class="indent">&nbsp;</span></span>হে সদাপ্রভু, এবার তোমার সক্রিয় হওয়ার সময় এসেছে;<br> <span class="br-ind"><br><span class="indent">&nbsp;</span></span>কারণ তোমার আইনব্যবস্থা লঙ্ঘন করা হচ্ছে।<br></div>
<div class="v" id="v127"><span class="vn">127</span> <span class="br-ind"><br><span class="indent">&nbsp;</span></span>সোনার চেয়ে, বিশুদ্ধ সোনার চেয়েও<br> <span class="br-ind"><br><span class="indent">&nbsp;</span></span>আমি তোমার আজ্ঞাসকল বেশি ভালোবাসি।<br></div>
<div class="v" id="v128"><span class="vn">128</span> <span class="br-ind"><br><span class="indent">&nbsp;</span></span>তোমার সকল অনুশাসনবিধি আমি ন্যায্য মনে করি<br> <span class="br-ind"><br><span class="indent">&nbsp;</span></span>তাই আমি সমস্ত অন্যায় পথ ঘৃণা করি।<br></div>
<div class="v" id="v129"><h2>פ পে</h2><span class="vn">129</span> <span class="br-ind"><br><span class="indent">&nbsp;</span></span>তোমার বিধিবিধান কত আশ্চর্য;<br> <span class="br-ind"><br><span class="indent">&nbsp;</span></span>তাই আমি সেগুলি মান্য করি।<br></div>
<div class="v" id="v130"><span class="vn">130</span> <span class="br-ind"><br><span class="indent">&nbsp;</span></span>তোমার বাক্যের শিক্ষা আলো দেয়;<br> <span class="br-ind"><br><span class="indent">&nbsp;</span></span>যারা সরলচিত্ত তাদের বোধশক্তি দেয়।<br></div>
<div class="v" id="v131"><span class="vn">131</span> <span class="br-ind"><br><span class="indent">&nbsp;</span></span>আমি প্রত্যাশায় শ্বাস ফেলি,<br> <span class="br-ind"><br><span class="indent">&nbsp;</span></span>তোমার আদেশের অপেক্ষায়।<br></div>
<div class="v" id="v132"><span class="vn">132</span> <span class="br-ind"><br><span class="indent">&nbsp;</span></span>যারা তোমার নাম ভালোবাসে তাদের প্রতি তুমি সর্বদা যেমন করো,<br> <span class="br-ind"><br><span class="indent">&nbsp;</span></span>তেমনই আমার প্রতি ফিরে চাও ও আমাকে দয়া করো।<br></div>
<div class="v" id="v133"><span class="vn">133</span> <span class="br-ind"><br><span class="indent">&nbsp;</span></span>তোমার বাক্য অনুযায়ী আমার পদক্ষেপ পরিচালনা করো;<br> <span class="br-ind"><br><span class="indent">&nbsp;</span></span>পাপ যেন আমার উপর কর্তৃত্ব না করে।<br></div>
<div class="v" id="v134"><span class="vn">134</span> <span class="br-ind"><br><span class="indent">&nbsp;</span></span>লোকেদের নির্যাতন থেকে আমাকে মুক্ত করো,<br> <span class="br-ind"><br><span class="indent">&nbsp;</span></span>যেন আমি তোমার অনুশাসন মেনে চলতে পারি।<br></div>
<div class="v" id="v135"><span class="vn">135</span> <span class="br-ind"><br><span class="indent">&nbsp;</span></span>তোমার দাসের প্রতি তোমার মুখ উজ্বল করো,<br> <span class="br-ind"><br><span class="indent">&nbsp;</span></span>এবং তোমার নির্দেশাবলি আমাকে শিক্ষা দাও।<br></div>
<div class="v" id="v136"><span class="vn">136</span> <span class="br-ind"><br><span class="indent">&nbsp;</span></span>আমার চোখ থেকে অশ্রুপ্রবাহ হচ্ছে,<br> <span class="br-ind"><br><span class="indent">&nbsp;</span></span>কারণ লোকেরা তোমার আইনব্যবস্থা পালন করছে না।<br></div>
<div class="v" id="v137"><h2>צ সাদে</h2><span class="vn">137</span> <span class="br-ind"><br><span class="indent">&nbsp;</span></span>হে সদাপ্রভু, তুমি ন্যায়পরায়ণ,<br> <span class="br-ind"><br><span class="indent">&nbsp;</span></span>আর তোমার আইনব্যবস্থা ন্যায্য।<br></div>
<div class="v" id="v138"><span class="vn">138</span> <span class="br-ind"><br><span class="indent">&nbsp;</span></span>যেসব বিধিবিধান তুমি দিয়েছ তা ধর্মময়,<br> <span class="br-ind"><br><span class="indent">&nbsp;</span></span>এবং সেগুলি সম্পূর্ণ নির্ভরযোগ্য।<br></div>
<div class="v" id="v139"><span class="vn">139</span> <span class="br-ind"><br><span class="indent">&nbsp;</span></span>আমার উদ্যম আমাকে ক্লান্ত করেছে,<br> <span class="br-ind"><br><span class="indent">&nbsp;</span></span>কারণ আমার বিপক্ষরা তোমার বাক্য অবহেলা করে।<br></div>
<div class="v" id="v140"><span class="vn">140</span> <span class="br-ind"><br><span class="indent">&nbsp;</span></span>তোমার প্রতিশ্রুতি সম্পূর্ণভাবে পরীক্ষাসিদ্ধ হয়েছে,<br> <span class="br-ind"><br><span class="indent">&nbsp;</span></span>আর তোমার দাস সেগুলি ভালোবাসে।<br></div>
<div class="v" id="v141"><span class="vn">141</span> <span class="br-ind"><br><span class="indent">&nbsp;</span></span>যদিও আমি ক্ষুদ্র ও অবজ্ঞাত,<br> <span class="br-ind"><br><span class="indent">&nbsp;</span></span>আমি তোমার অনুশাসন ভুলে যাইনি।<br></div>
<div class="v" id="v142"><span class="vn">142</span> <span class="br-ind"><br><span class="indent">&nbsp;</span></span>তোমার ন্যায়পরায়ণতা চিরস্থায়ী<br> <span class="br-ind"><br><span class="indent">&nbsp;</span></span>আর তোমার আইনব্যবস্থা সত্য।<br></div>
<div class="v" id="v143"><span class="vn">143</span> <span class="br-ind"><br><span class="indent">&nbsp;</span></span>সঙ্কট ও দুর্দশা আমার উপরে উপস্থিত,<br> <span class="br-ind"><br><span class="indent">&nbsp;</span></span>কিন্তু তোমার আজ্ঞাসকল আমাকে আনন্দ দেয়।<br></div>
<div class="v" id="v144"><span class="vn">144</span> <span class="br-ind"><br><span class="indent">&nbsp;</span></span>তোমার বিধিবিধান চিরকালীন সত্য;<br> <span class="br-ind"><br><span class="indent">&nbsp;</span></span>আমাকে বোধশক্তি দাও যেন বাঁচতে পারি।<br></div>
<div class="v" id="v145"><h2>ק কফ</h2><span class="vn">145</span> <span class="br-ind"><br><span class="indent">&nbsp;</span></span>হে সদাপ্রভু, আমি সমস্ত অন্তর দিয়ে তোমাকে ডাকি, আমাকে উত্তর দাও,<br> <span class="br-ind"><br><span class="indent">&nbsp;</span></span>এবং আমি তোমার আজ্ঞাসকল পালন করব।<br></div>
<div class="v" id="v146"><span class="vn">146</span> <span class="br-ind"><br><span class="indent">&nbsp;</span></span>আমি তোমাকে ডেকেছি, আমাকে রক্ষা করো<br> <span class="br-ind"><br><span class="indent">&nbsp;</span></span>আর আমি তোমার বিধিবিধান পালন করব।<br></div>
<div class="v" id="v147"><span class="vn">147</span> <span class="br-ind"><br><span class="indent">&nbsp;</span></span>আমি ভোর হওয়ার আগে উঠি আর সাহায্যের জন্য প্রার্থনা করি;<br> <span class="br-ind"><br><span class="indent">&nbsp;</span></span>তোমার বাক্যে আমি আশা রেখেছি।<br></div>
<div class="v" id="v148"><span class="vn">148</span> <span class="br-ind"><br><span class="indent">&nbsp;</span></span>সারারাত আমি চোখ খুলে জেগে থাকি,<br> <span class="br-ind"><br><span class="indent">&nbsp;</span></span>যেন তোমার প্রতিশ্রুতিতে আমি ধ্যান করতে পারি।<br></div>
<div class="v" id="v149"><span class="vn">149</span> <span class="br-ind"><br><span class="indent">&nbsp;</span></span>তোমার প্রেম অনুযায়ী আমার কণ্ঠস্বর শোনো;<br> <span class="br-ind"><br><span class="indent">&nbsp;</span></span>হে সদাপ্রভু, তোমার আইনব্যবস্থা অনুযায়ী আমার জীবন বাঁচিয়ে রাখো।<br></div>
<div class="v" id="v150"><span class="vn">150</span> <span class="br-ind"><br><span class="indent">&nbsp;</span></span>যারা মন্দ সংকল্প করে তারা আমাকে আক্রমণ করার জন্য কাছে এসেছে,<br> <span class="br-ind"><br><span class="indent">&nbsp;</span></span>কিন্তু তারা তোমার আইনব্যবস্থা থেকে অনেক দূরে আছে।<br></div>
<div class="v" id="v151"><span class="vn">151</span> <span class="br-ind"><br><span class="indent">&nbsp;</span></span>তবুও হে সদাপ্রভু, তুমি কাছেই আছো,<br> <span class="br-ind"><br><span class="indent">&nbsp;</span></span>আর তোমার আজ্ঞাসকল সত্য।<br></div>
<div class="v" id="v152"><span class="vn">152</span> <span class="br-ind"><br><span class="indent">&nbsp;</span></span>অনেক বছর আগে আমি তোমার বিধিবিধান থেকে শিখেছি<br> <span class="br-ind"><br><span class="indent">&nbsp;</span></span>যে তুমি এগুলি চিরকালের জন্য স্থাপন করেছ।<br></div>
<div class="v" id="v153"><h2>ר রেশ</h2><span class="vn">153</span> <span class="br-ind"><br><span class="indent">&nbsp;</span></span>আমার দুঃখকষ্টের দিকে চেয়ে দেখো ও আমাকে উদ্ধার করো,<br> <span class="br-ind"><br><span class="indent">&nbsp;</span></span>কারণ আমি তোমার শাসনব্যবস্থা ভুলে যাইনি।<br></div>
<div class="v" id="v154"><span class="vn">154</span> <span class="br-ind"><br><span class="indent">&nbsp;</span></span>আমার পক্ষসমর্থন করে আমাকে মুক্ত করো,<br> <span class="br-ind"><br><span class="indent">&nbsp;</span></span>তোমার প্রতিশ্রুতি অনুযায়ী আমার প্রাণরক্ষা করো।<br></div>
<div class="v" id="v155"><span class="vn">155</span> <span class="br-ind"><br><span class="indent">&nbsp;</span></span>দুষ্টরা তোমার পরিত্রাণ থেকে অনেক দূরে,<br> <span class="br-ind"><br><span class="indent">&nbsp;</span></span>কারণ তারা তোমার বিধিবিধান অন্বেষণ করে না।<br></div>
<div class="v" id="v156"><span class="vn">156</span> <span class="br-ind"><br><span class="indent">&nbsp;</span></span>হে সদাপ্রভু, তোমার করুণা মহান,<br> <span class="br-ind"><br><span class="indent">&nbsp;</span></span>তোমার আইনব্যবস্থা অনুযায়ী আমাকে বাঁচিয়ে রাখো।<br></div>
<div class="v" id="v157"><span class="vn">157</span> <span class="br-ind"><br><span class="indent">&nbsp;</span></span>অনেক আমার বিপক্ষ যারা আমাকে নির্যাতন করে,<br> <span class="br-ind"><br><span class="indent">&nbsp;</span></span>কিন্তু আমি তোমার বিধিবিধান থেকে বিপথে যাইনি।<br></div>
<div class="v" id="v158"><span class="vn">158</span> <span class="br-ind"><br><span class="indent">&nbsp;</span></span>যারা বিশ্বাসঘাতক আমি তাদের ঘৃণার চোখে দেখি,<br> <span class="br-ind"><br><span class="indent">&nbsp;</span></span>কারণ তারা তোমার আদেশ পালন করে না।<br></div>
<div class="v" id="v159"><span class="vn">159</span> <span class="br-ind"><br><span class="indent">&nbsp;</span></span>দেখো, আমি তোমার অনুশাসন কত ভালোবাসি,<br> <span class="br-ind"><br><span class="indent">&nbsp;</span></span>তোমার অবিচল প্রেমের গুণে, হে সদাপ্রভু, আমার জীবন বাঁচিয়ে রাখো।<br></div>
<div class="v" id="v160"><span class="vn">160</span> <span class="br-ind"><br><span class="indent">&nbsp;</span></span>তোমার সকল বাক্য সত্য;<br> <span class="br-ind"><br><span class="indent">&nbsp;</span></span>তোমার সকল ন্যায়সঙ্গত শাসনবিধি চিরস্থায়ী।<br></div>
<div class="v" id="v161"><h2>ש শিন</h2><span class="vn">161</span> <span class="br-ind"><br><span class="indent">&nbsp;</span></span>শাসকবর্গ অকারণে আমাকে নির্যাতন করে,<br> <span class="br-ind"><br><span class="indent">&nbsp;</span></span>কিন্তু আমার হৃদয় তোমার বাক্যে কম্পিত হয়।<br></div>
<div class="v" id="v162"><span class="vn">162</span> <span class="br-ind"><br><span class="indent">&nbsp;</span></span>আমি তোমার প্রতিশ্রুতিতে আনন্দ করি<br> <span class="br-ind"><br><span class="indent">&nbsp;</span></span>যেমন লোকেরা লুট করা সম্পদে করে।<br></div>
<div class="v" id="v163"><span class="vn">163</span> <span class="br-ind"><br><span class="indent">&nbsp;</span></span>অসত্যকে আমি ঘৃণা ও অবজ্ঞা করি,<br> <span class="br-ind"><br><span class="indent">&nbsp;</span></span>কিন্তু আমি তোমার আইনব্যবস্থাকে ভালোবাসি।<br></div>
<div class="v" id="v164"><span class="vn">164</span> <span class="br-ind"><br><span class="indent">&nbsp;</span></span>তোমার ন্যায়সঙ্গত শাসনবিধির জন্য<br> <span class="br-ind"><br><span class="indent">&nbsp;</span></span>আমি দিনে সাতবার তোমার প্রশংসা করি।<br></div>
<div class="v" id="v165"><span class="vn">165</span> <span class="br-ind"><br><span class="indent">&nbsp;</span></span>যারা তোমার এই আইনব্যবস্থা ভালোবাসে তাদের অন্তরে পরম শান্তি থাকে,<br> <span class="br-ind"><br><span class="indent">&nbsp;</span></span>আর কোনও কিছুতে তারা হোঁচট খায় না।<br></div>
<div class="v" id="v166"><span class="vn">166</span> <span class="br-ind"><br><span class="indent">&nbsp;</span></span>হে সদাপ্রভু, আমি তোমার পরিত্রাণের প্রতীক্ষায় আছি,<br> <span class="br-ind"><br><span class="indent">&nbsp;</span></span>আর আমি তোমার আদেশসকল পালন করি।<br></div>
<div class="v" id="v167"><span class="vn">167</span> <span class="br-ind"><br><span class="indent">&nbsp;</span></span>আমি তোমার বিধিবিধান মান্য করি,<br> <span class="br-ind"><br><span class="indent">&nbsp;</span></span>কারণ আমি সেইসব অত্যন্ত ভালোবাসি।<br></div>
<div class="v" id="v168"><span class="vn">168</span> <span class="br-ind"><br><span class="indent">&nbsp;</span></span>আমি তোমার অনুশাসন ও তোমার বিধিবিধান পালন করি,<br> <span class="br-ind"><br><span class="indent">&nbsp;</span></span>কারণ আমার চলার সকল পথ তোমার জানা।<br></div>
<div class="v" id="v169"><h2>ת তৌ</h2><span class="vn">169</span> <span class="br-ind"><br><span class="indent">&nbsp;</span></span>হে সদাপ্রভু, আমার কাতর প্রার্থনা শোনো;<br> <span class="br-ind"><br><span class="indent">&nbsp;</span></span>তোমার বাক্য অনুযায়ী আমাকে বোধশক্তি দাও।<br></div>
<div class="v" id="v170"><span class="vn">170</span> <span class="br-ind"><br><span class="indent">&nbsp;</span></span>আমার নিবেদন শোনো;<br> <span class="br-ind"><br><span class="indent">&nbsp;</span></span>তোমার প্রতিশ্রুতি অনুযায়ী আমাকে উদ্ধার করো।<br></div>
<div class="v" id="v171"><span class="vn">171</span> <span class="br-ind"><br><span class="indent">&nbsp;</span></span>আমার ঠোঁট দুটি যেন প্রশংসায় উপচে পড়ে;<br> <span class="br-ind"><br><span class="indent">&nbsp;</span></span>কারণ তুমি আমাকে তোমার নির্দেশাবলি শিক্ষা দাও।<br></div>
<div class="v" id="v172"><span class="vn">172</span> <span class="br-ind"><br><span class="indent">&nbsp;</span></span>আমার জিভ যেন তোমার বাক্যের গান গাইতে থাকে,<br> <span class="br-ind"><br><span class="indent">&nbsp;</span></span>কারণ তোমার সমস্ত আদেশ ন্যায়সঙ্গত।<br></div>
<div class="v" id="v173"><span class="vn">173</span> <span class="br-ind"><br><span class="indent">&nbsp;</span></span>তোমার হাত আমাকে সাহায্য করার জন্য যেন প্রস্তুত থাকে,<br> <span class="br-ind"><br><span class="indent">&nbsp;</span></span>কারণ আমি তোমার বিধিসকল বেছে নিয়েছি।<br></div>
<div class="v" id="v174"><span class="vn">174</span> <span class="br-ind"><br><span class="indent">&nbsp;</span></span>হে সদাপ্রভু, আমি তোমার পরিত্রাণের প্রতীক্ষায় আছি,<br> <span class="br-ind"><br><span class="indent">&nbsp;</span></span>আর তোমার আইনব্যবস্থা আমাকে আনন্দ দেয়।<br></div>
<div class="v" id="v175"><span class="vn">175</span> <span class="br-ind"><br><span class="indent">&nbsp;</span></span>আমাকে বাঁচতে দাও যেন আমি তোমার প্রশংসা করতে পারি,<br> <span class="br-ind"><br><span class="indent">&nbsp;</span></span>এবং তোমার আইনব্যবস্থা যেন আমাকে বাঁচিয়ে রাখে।<br></div>
<div class="v" id="v176"><span class="vn">176</span> <span class="br-ind"><br><span class="indent">&nbsp;</span></span>আমি হারিয়ে যাওয়া মেষের মতো বিপথে গিয়েছি।<br> <span class="br-ind"><br><span class="indent">&nbsp;</span></span>তোমার দাসকে অন্বেষণ করো,<br> <span class="br-ind"><br><span class="indent">&nbsp;</span></span>কারণ আমি তোমার আদেশসকল ভুলে যাইনি।<br></div>
</div>
<!-- PARSED ABOVE; EDITING MAY BREAK PARSER -->
</body></html>