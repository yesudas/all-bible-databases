<html><head>
<meta http-equiv="Content-Type" content="text/html;charset=utf-8" />
<title>Ps 140 &ndash; গীত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 140);">
<div id="navbar"><a href="../index.html">বাংলা সমকালীন সংস্করণ</a> &ndash; <b>গীত</b> &ndash; <a href="Ps_1.html">1</a> ... <a href="Ps_138.html">138</a> <a href="Ps_139.html">139</a> <b>140</b> <a href="Ps_141.html">141</a> <a href="Ps_142.html">142</a> ... <a href="Ps_150.html">150</a> </div><hr>
<h1>Ps 140</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>সঙ্গীত পরিচালকের উদ্দেশ্যে। দাউদের গীত।</b> <span class="br-p"><br><br></span><span class="br-ind"><br><span class="indent">&nbsp;</span></span>হে সদাপ্রভু, অনিষ্টকারীদের হাত থেকে আমাকে উদ্ধার করো;<br> <span class="br-ind"><br><span class="indent">&nbsp;</span></span>হিংসাচারীদের কবল থেকে আমাকে বাঁচিয়ে রাখো,<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>যারা অন্তরে অনিষ্টের পরিকল্পনা করে,<br> <span class="br-ind"><br><span class="indent">&nbsp;</span></span>এবং প্রতিদিন যুদ্ধ প্ররোচিত করে,<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তারা সাপের মতো তাদের জিভ তীক্ষ্ণ করে;<br> <span class="br-ind"><br><span class="indent">&nbsp;</span></span>কালসাপের বিষ তাদের মুখে। <span class="br-p"><br><br></span><br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>হে সদাপ্রভু, দুষ্টদের হাত থেকে আমাকে সুরক্ষিত রাখো;<br> <span class="br-ind"><br><span class="indent">&nbsp;</span></span>দুরাচারীদের কবল থেকে আমাকে বাঁচিয়ে রাখো,<br> <span class="br-ind"><br><span class="indent">&nbsp;</span></span>কারণ তারা আমার পতনের জন্য ষড়যন্ত্র করছে।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>অহংকারীরা আমার জন্য গোপনে জাল পেতেছে;<br> <span class="br-ind"><br><span class="indent">&nbsp;</span></span>তারা সেই জালের দড়ি চারিদিকে বিছিয়েছে,<br> <span class="br-ind"><br><span class="indent">&nbsp;</span></span>আমার চলার পথে তারা গোপন ফাঁদ পেতেছে। <span class="br-p"><br><br></span><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি সদাপ্রভুকে বলি, “তুমিই আমার ঈশ্বর।”<br> <span class="br-ind"><br><span class="indent">&nbsp;</span></span>হে সদাপ্রভু, আমার বিনীত প্রার্থনা শোনো।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>হে সার্বভৌম সদাপ্রভু, আমার শক্তিশালী মুক্তিদাতা,<br> <span class="br-ind"><br><span class="indent">&nbsp;</span></span>যুদ্ধের দিনে তুমি আমার মস্তক আচ্ছাদন করেছ।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে সদাপ্রভু, দুষ্টদের মনোবাসনা পূর্ণ হতে দিয়ো না;<br> <span class="br-ind"><br><span class="indent">&nbsp;</span></span>তাদের সংকল্প সফল হতে দিয়ো না। <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমার জন্য আমার শত্রুরা যে দুষ্ট সংকল্প করেছে<br> <span class="br-ind"><br><span class="indent">&nbsp;</span></span>তা দিয়েই আমার শত্রুদের ধ্বংস হোক।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>জ্বলন্ত কয়লা তাদের উপর পড়ুক;<br> <span class="br-ind"><br><span class="indent">&nbsp;</span></span>আগুনে নিক্ষিপ্ত হোক তারা,<br> <span class="br-ind"><br><span class="indent">&nbsp;</span></span>নিক্ষিপ্ত হোক কর্দমাক্ত গর্তে, যেন আর উঠতে না পারে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>নিন্দুকরা যেন দেশে প্রতিষ্ঠিত হতে না পারে;<br> <span class="br-ind"><br><span class="indent">&nbsp;</span></span>দুর্ভোগ যেন বিনষ্টকারীদের তাড়া করে বেড়ায়। <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমি জানি, সদাপ্রভু দরিদ্রদের পক্ষ অবশ্যই নেবেন<br> <span class="br-ind"><br><span class="indent">&nbsp;</span></span>আর অভাবীদের প্রতি ন্যায়বিচার করেন।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ধার্মিকেরা নিশ্চয়ই তোমার নামের প্রশংসা করবে,<br> <span class="br-ind"><br><span class="indent">&nbsp;</span></span>এবং ন্যায়পরায়ণ তোমার সান্নিধ্যে বাস করবে।<br></div>
</div>
<!-- PARSED ABOVE; EDITING MAY BREAK PARSER -->
</body></html>