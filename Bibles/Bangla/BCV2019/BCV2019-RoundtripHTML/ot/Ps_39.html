<html><head>
<meta http-equiv="Content-Type" content="text/html;charset=utf-8" />
<title>Ps 39 &ndash; গীত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 39);">
<div id="navbar"><a href="../index.html">বাংলা সমকালীন সংস্করণ</a> &ndash; <b>গীত</b> &ndash; <a href="Ps_1.html">1</a> ... <a href="Ps_37.html">37</a> <a href="Ps_38.html">38</a> <b>39</b> <a href="Ps_40.html">40</a> <a href="Ps_41.html">41</a> ... <a href="Ps_150.html">150</a> </div><hr>
<h1>Ps 39</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>যিদূথূন, সঙ্গীত পরিচালকের উদ্দেশ্যে। দাউদের গীত।</b> <span class="br-p"><br><br></span><span class="br-ind"><br><span class="indent">&nbsp;</span></span>আমি নিজেকে বললাম, “আমি আমার চলার পথে সতর্ক হব<br> <span class="br-ind"><br><span class="indent">&nbsp;</span></span>আর নিজের জিভকে পাপ থেকে সংযত রাখব;<br> <span class="br-ind"><br><span class="indent">&nbsp;</span></span>দুষ্টদের উপস্থিতিতে<br> <span class="br-ind"><br><span class="indent">&nbsp;</span></span>নিজের মুখ সংবরণ করে রাখব।”<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তাই আমি সম্পূর্ণ নীরব রইলাম,<br> <span class="br-ind"><br><span class="indent">&nbsp;</span></span>এমনকি সৎকথাও উচ্চারণ করলাম না।<br> <span class="br-ind"><br><span class="indent">&nbsp;</span></span>কিন্তু আমার যন্ত্রণা বৃদ্ধি পেল;<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমার হৃদয় উত্তপ্ত হয়ে উঠল।<br> <span class="br-ind"><br><span class="indent">&nbsp;</span></span>আমি যত এই বিষয় নিয়ে ভাবলাম আমার মনের আগুন ততই জ্বলে উঠল;<br> <span class="br-ind"><br><span class="indent">&nbsp;</span></span>তখন আমি জিভ দিয়ে বললাম: <span class="br-p"><br><br></span><br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>“হে সদাপ্রভু, আমার জীবনের শেষ আমাকে দেখাও<br> <span class="br-ind"><br><span class="indent">&nbsp;</span></span>আমাকে মনে করিয়ে দাও যে আমার জীবনের দিনগুলি সীমিত;<br> <span class="br-ind"><br><span class="indent">&nbsp;</span></span>আমাকে বোঝাও আমার জীবন কত ক্ষণস্থায়ী।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তুমি আমার জীবনের আয়ু আমার হাতের মুঠোর মতো ছোট করেছ;<br> <span class="br-ind"><br><span class="indent">&nbsp;</span></span>আমার সম্পূর্ণ জীবনকাল তোমার কাছে এক ক্ষণিক মাত্র।<br> <span class="br-ind"><br><span class="indent">&nbsp;</span></span>সবাই তোমার কাছে নিঃশ্বাসের সমান,<br> <span class="br-ind"><br><span class="indent">&nbsp;</span></span>এমনকি তারাও যাদের সুরক্ষিত মনে হয়। <span class="br-p"><br><br></span><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>“সবাই সামান্য চলমান ছায়ার মতো;<br> <span class="br-ind"><br><span class="indent">&nbsp;</span></span>বৃথাই তারা ব্যস্ত, সম্পদ সঞ্চয়ে ব্যতিব্যস্ত<br> <span class="br-ind"><br><span class="indent">&nbsp;</span></span>কিন্তু জানে না, কে এই সম্পদ ভোগ করবে। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>“কিন্তু এখন, হে সদাপ্রভু, আমি কীসের আশায় থাকব?<br> <span class="br-ind"><br><span class="indent">&nbsp;</span></span>আমার আশা একমাত্র তোমাতেই।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমার সকল অপরাধ থেকে আমায় মুক্ত করো,<br> <span class="br-ind"><br><span class="indent">&nbsp;</span></span>আমাকে মূর্খদের উপহাসের পাত্র কোরো না।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমি তোমার সম্মুখে নীরব রইলাম; মুখ খুললাম না,<br> <span class="br-ind"><br><span class="indent">&nbsp;</span></span>কারণ আমার শাস্তি তোমার কাছ থেকেই আসে।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমার প্রতি তোমার আঘাত ক্ষান্ত করো;<br> <span class="br-ind"><br><span class="indent">&nbsp;</span></span>তোমার হাতের আঘাতে আমি জর্জরিত।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>যখন তুমি কাউকে তার পাপের জন্য তিরস্কার ও শাসন করো,<br> <span class="br-ind"><br><span class="indent">&nbsp;</span></span>কীটের মতো তাদের সম্পত্তি তুমি গ্রাস করো,<br> <span class="br-ind"><br><span class="indent">&nbsp;</span></span>সত্যি সকলে নিঃশ্বাসের মতোই ক্ষণস্থায়ী। <span class="br-p"><br><br></span><br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>“হে সদাপ্রভু, আমার প্রার্থনা শোনো,<br> <span class="br-ind"><br><span class="indent">&nbsp;</span></span>আমার সাহায্যের প্রার্থনায় কর্ণপাত করো;<br> <span class="br-ind"><br><span class="indent">&nbsp;</span></span>আমার চোখের জলে বধির হয়ে থেকো না।<br> <span class="br-ind"><br><span class="indent">&nbsp;</span></span>কেননা আমি তোমার কাছে বিদেশির মতো,<br> <span class="br-ind"><br><span class="indent">&nbsp;</span></span>আমার পিতৃপুরুষদের মতোই আমি প্রবাসী।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমার জীবন শেষ হওয়ার আগে আমার উপর থেকে তোমার ক্রোধের দৃষ্টি সরাও,<br> <span class="br-ind"><br><span class="indent">&nbsp;</span></span>যেন আমি আবার জীবন উপভোগ করতে পারি।”<br></div>
</div>
<!-- PARSED ABOVE; EDITING MAY BREAK PARSER -->
</body></html>