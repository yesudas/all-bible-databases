<html><head>
<meta http-equiv="Content-Type" content="text/html;charset=utf-8" />
<title>Ps 69 &ndash; গীত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 69);">
<div id="navbar"><a href="../index.html">বাংলা সমকালীন সংস্করণ</a> &ndash; <b>গীত</b> &ndash; <a href="Ps_1.html">1</a> ... <a href="Ps_67.html">67</a> <a href="Ps_68.html">68</a> <b>69</b> <a href="Ps_70.html">70</a> <a href="Ps_71.html">71</a> ... <a href="Ps_150.html">150</a> </div><hr>
<h1>Ps 69</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>সঙ্গীত পরিচালকের উদ্দেশ্যে। দাউদের গীত। সুর: “লিলিফুল।”</b> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বর, আমাকে রক্ষা করো,<br> <span class="br-ind"><br><span class="indent">&nbsp;</span></span>কারণ আমার গলা পর্যন্ত জল উঠে এসেছে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি গভীর পাঁকে ডুবেছি,<br> <span class="br-ind"><br><span class="indent">&nbsp;</span></span>যেখানে দাঁড়াবার স্থান নেই।<br> <span class="br-ind"><br><span class="indent">&nbsp;</span></span>আমি গভীর জলে আছি;<br> <span class="br-ind"><br><span class="indent">&nbsp;</span></span>আর বন্যা আমাকে ঢেকে ফেলেছে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সাহায্যের প্রার্থনা করতে করতে আমি ক্লান্ত হয়েছি;<br> <span class="br-ind"><br><span class="indent">&nbsp;</span></span>আমার গলা শুকিয়ে গেছে।<br> <span class="br-ind"><br><span class="indent">&nbsp;</span></span>আমার ঈশ্বরের খোঁজ করতে করতে<br> <span class="br-ind"><br><span class="indent">&nbsp;</span></span>আমার দৃষ্টি ব্যর্থ হয়েছে।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যারা আমাকে অকারণে ঘৃণা করে<br> <span class="br-ind"><br><span class="indent">&nbsp;</span></span>আমার মাথার চুল থেকেও তারা সংখ্যায় বেশি;<br> <span class="br-ind"><br><span class="indent">&nbsp;</span></span>বিনা কারণে অনেকে আমার শত্রু,<br> <span class="br-ind"><br><span class="indent">&nbsp;</span></span>যারা আমাকে ধ্বংস করতে চায়।<br> <span class="br-ind"><br><span class="indent">&nbsp;</span></span>যা আমি চুরি করিনি তা ফিরিয়ে দিতে<br> <span class="br-ind"><br><span class="indent">&nbsp;</span></span>আমাকে বাধ্য করা হয়। <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে ঈশ্বর, তুমি আমার মূর্খতা জানো;<br> <span class="br-ind"><br><span class="indent">&nbsp;</span></span>আমার দোষ তোমার কাছে ঢাকা নেই। <span class="br-p"><br><br></span><br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>প্রভু, হে সর্বশক্তিমান সদাপ্রভু,<br> <span class="br-ind"><br><span class="indent">&nbsp;</span></span>যারা তোমাতে আশা রাখে<br> <span class="br-ind"><br><span class="indent">&nbsp;</span></span>তারা যেন আমার জন্য অপমানিত না হয়;<br> <span class="br-ind"><br><span class="indent">&nbsp;</span></span>হে ইস্রায়েলের ঈশ্বর,<br> <span class="br-ind"><br><span class="indent">&nbsp;</span></span>যারা তোমাকে অন্বেষণ করে<br> <span class="br-ind"><br><span class="indent">&nbsp;</span></span>তারা যেন আমার জন্য লজ্জিত না হয়।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমার কারণে আমি ঘৃণা সহ্য করি,<br> <span class="br-ind"><br><span class="indent">&nbsp;</span></span>এবং লজ্জা আমার মুখ ঢেকে দেয়।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমার নিজের পরিবারের কাছে আমি এক বিদেশি,<br> <span class="br-ind"><br><span class="indent">&nbsp;</span></span>আমার নিজের মায়ের ছেলেমেয়েদের কাছে আমি অপরিচিত;<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তোমার গৃহের জন্য আবেগ আমাকে গ্রাস করে,<br> <span class="br-ind"><br><span class="indent">&nbsp;</span></span>আর যারা তোমাকে অপমান করে তাদের অপমান আমার উপরে আসে।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যখন আমি ঘুমাই আর উপবাস করি,<br> <span class="br-ind"><br><span class="indent">&nbsp;</span></span>তারা আমাকে উপহাস করে;<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>যখন আমি চট<sup class="fnm"><a name="fnm1" href="#fn1">1</a></sup> পরি,<br> <span class="br-ind"><br><span class="indent">&nbsp;</span></span>লোকেরা আমাকে নিয়ে মজা করে।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যারা প্রবেশপথে বসে তারা আমাকে উপহাস করে,<br> <span class="br-ind"><br><span class="indent">&nbsp;</span></span>আর সব মাতাল আমাকে নিয়ে গান করে। <span class="br-p"><br><br></span><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কিন্তু, হে সদাপ্রভু, তোমার অনুগ্রহের সময়ে<br> <span class="br-ind"><br><span class="indent">&nbsp;</span></span>আমি তোমার কাছে প্রার্থনা করি;<br> <span class="br-ind"><br><span class="indent">&nbsp;</span></span>হে ঈশ্বর, তোমার মহান প্রেমে<br> <span class="br-ind"><br><span class="indent">&nbsp;</span></span>তোমার নিশ্চিত পরিত্রাণে আমাকে উত্তর দাও।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আমাকে পাঁক থেকে উদ্ধার করো,<br> <span class="br-ind"><br><span class="indent">&nbsp;</span></span>আমাকে ডুবে যেতে দিয়ো না;<br> <span class="br-ind"><br><span class="indent">&nbsp;</span></span>যারা আমাকে ঘৃণা করে তাদের থেকে<br> <span class="br-ind"><br><span class="indent">&nbsp;</span></span>আর গভীর জল থেকে আমাকে উদ্ধার করো।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>বন্যার জল যেন আমাকে আচ্ছন্ন না করে<br> <span class="br-ind"><br><span class="indent">&nbsp;</span></span>গভীর জল যেন আমাকে গ্রাস না করে<br> <span class="br-ind"><br><span class="indent">&nbsp;</span></span>মৃত্যুর গর্ত যেন আমাকে না গিলে ফেলে। <span class="br-p"><br><br></span><br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>হে সদাপ্রভু, তোমার প্রেমের উত্তমতায় আমাকে উত্তর দাও;<br> <span class="br-ind"><br><span class="indent">&nbsp;</span></span>তোমার মহান দয়াতে আমার দিকে ফেরো।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তোমার দাসের কাছ থেকে তোমার মুখ লুকিয়ে রেখো না;<br> <span class="br-ind"><br><span class="indent">&nbsp;</span></span>আমাকে শীঘ্রই উত্তর দাও, কারণ আমি বিপদে রয়েছি।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমার কাছে এসো আর আমাকে উদ্ধার করো;<br> <span class="br-ind"><br><span class="indent">&nbsp;</span></span>আমার শত্রুদের হাত থেকে আমাকে মুক্ত করো। <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তুমি জানো আমি কীভাবে তুচ্ছ, অপমানিত আর লজ্জিত হয়েছি;<br> <span class="br-ind"><br><span class="indent">&nbsp;</span></span>আমার সব শত্রুরা তোমার সম্মুখে।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>উপহাস আমার হৃদয় ভেঙেছে<br> <span class="br-ind"><br><span class="indent">&nbsp;</span></span>আর আমাকে অসহায় করেছে;<br> <span class="br-ind"><br><span class="indent">&nbsp;</span></span>আমি সহানুভূতি খুঁজলাম কিন্তু পেলাম না,<br> <span class="br-ind"><br><span class="indent">&nbsp;</span></span>সান্ত্বনাকারীদের খুঁজলাম কিন্তু কাউকে পেলাম না।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তারা আমার খাবারে পিত্তরস মিশিয়েছে<br> <span class="br-ind"><br><span class="indent">&nbsp;</span></span>আর আমার তৃষ্ণা মেটাতে অম্লরস<sup class="fnm"><a name="fnm2" href="#fn2">2</a></sup> দিয়েছে। <span class="br-p"><br><br></span><br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তাদের সাজানো মেজ তাদের জন্য জাল হয়ে উঠুক;<br> <span class="br-ind"><br><span class="indent">&nbsp;</span></span>এবং তাদের সুরক্ষা ফাঁদ হয়ে উঠুক।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তাদের চোখ অন্ধকারে পূর্ণ হোক যেন তারা দেখতে না পায়,<br> <span class="br-ind"><br><span class="indent">&nbsp;</span></span>এবং তাদের পিঠ চিরকাল বেঁকে থাকুক।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তোমার ক্রোধ তাদের উপর ঢেলে দাও;<br> <span class="br-ind"><br><span class="indent">&nbsp;</span></span>তোমার প্রচণ্ড রাগ তাদের গ্রাস করুক।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তাদের বাসস্থান শূন্য হোক;<br> <span class="br-ind"><br><span class="indent">&nbsp;</span></span>তাদের তাঁবুতে বাস করার জন্য যেন কেউ না থাকে।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তুমি যাদের আঘাত দিয়েছ তাদের প্রতি ওরা অত্যাচার করে<br> <span class="br-ind"><br><span class="indent">&nbsp;</span></span>আর যাদের তুমি আহত করেছ তাদের সম্বন্ধে ওরা কথা বলে।<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>অপরাধের পর অপরাধ দিয়ে তাদের অভিযুক্ত করো;<br> <span class="br-ind"><br><span class="indent">&nbsp;</span></span>ওরা যেন তোমার পরিত্রাণের ভাগীদার না হয়।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তাদের নাম যেন জীবনের বই থেকে মুছে দেওয়া হয়<br> <span class="br-ind"><br><span class="indent">&nbsp;</span></span>আর ধার্মিকদের সাথে যেন তাদের গণ্য না করা হয়। <span class="br-p"><br><br></span><br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>কিন্তু আমি পীড়িত, আর ব্যাথায় আছি—<br> <span class="br-ind"><br><span class="indent">&nbsp;</span></span>হে ঈশ্বর, তোমার পরিত্রাণ আমাকে রক্ষা করুক। <span class="br-p"><br><br></span><br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>গানের মাধ্যমে আমি ঈশ্বরের নামের প্রশংসা করব<br> <span class="br-ind"><br><span class="indent">&nbsp;</span></span>ধন্যবাদ সহকারে আমি তাঁকে গৌরবান্বিত করব।<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>বলদকে বলি দেওয়ার থেকে এসব সদাপ্রভুকে তুষ্ট করবে,<br> <span class="br-ind"><br><span class="indent">&nbsp;</span></span>এমনকি শিং ও খুর সহ ষাঁড়ের বলি অপেক্ষাও।<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>দরিদ্র এসব দেখবে আর আনন্দিত হবে—<br> <span class="br-ind"><br><span class="indent">&nbsp;</span></span>তোমরা যারা ঈশ্বরকে অন্বেষণ করো, তোমাদের হৃদয় বেঁচে থাকুক!<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>সদাপ্রভু দরিদ্রদের কান্না শোনেন<br> <span class="br-ind"><br><span class="indent">&nbsp;</span></span>এবং তাঁর বন্দি লোকেদের তুচ্ছ করেন না। <span class="br-p"><br><br></span><br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>স্বর্গ ও পৃথিবী, সমুদ্র ও যা কিছু তাতে জীবিত,<br> <span class="br-ind"><br><span class="indent">&nbsp;</span></span>তাঁর প্রশংসা করুক,<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>কারণ ঈশ্বর সিয়োনকে রক্ষা করবেন<br> <span class="br-ind"><br><span class="indent">&nbsp;</span></span>এবং যিহূদার নগরসকল পুনর্গঠন করবেন।<br> <span class="br-ind"><br><span class="indent">&nbsp;</span></span>তখন লোকেরা সেখানে বাস করবে আর তা দখল করবে;<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>তাঁর সেবকগণের সন্তানসন্ততিরা তা অধিকার করবে,<br> <span class="br-ind"><br><span class="indent">&nbsp;</span></span>আর যারা তাঁর নাম ভালোবাসে তারা সেখানে বাস করবে।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> শোকবস্ত্র</div>
<div class="fn"><sup class="fnt"><a name="fn2" href="#fnm2">2</a></sup> অথবা <!--raw 1 bo --><em><!--endraw 1-->সিরকা<!--raw 1 bo --></em><!--endraw 1--></div>
</div>
<!-- PARSED ABOVE; EDITING MAY BREAK PARSER -->
</body></html>