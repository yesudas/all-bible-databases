<html><head>
<meta http-equiv="Content-Type" content="text/html;charset=utf-8" />
<title>Ps 89 &ndash; গীত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 89);">
<div id="navbar"><a href="../index.html">বাংলা সমকালীন সংস্করণ</a> &ndash; <b>গীত</b> &ndash; <a href="Ps_1.html">1</a> ... <a href="Ps_87.html">87</a> <a href="Ps_88.html">88</a> <b>89</b> <a href="Ps_90.html">90</a> <a href="Ps_91.html">91</a> ... <a href="Ps_150.html">150</a> </div><hr>
<h1>Ps 89</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>ইষ্রাহীয় এথনের মস্কীল<sup class="fnm"><a name="fnm1" href="#fn1">1</a></sup>।</b> <span class="br-p"><br><br></span><span class="br-ind"><br><span class="indent">&nbsp;</span></span>আমি চিরকাল সদাপ্রভুর মহান প্রেমের গান করব;<br> <span class="br-ind"><br><span class="indent">&nbsp;</span></span>আমার মুখ দিয়ে আমি তোমার বিশ্বস্ততার কথা<br> <span class="br-ind"><br><span class="indent">&nbsp;</span></span>সকল বংশের কাছে প্রকাশ করব।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি ঘোষণা করব যে তোমার প্রেম চিরকাল সুদৃঢ়,<br> <span class="br-ind"><br><span class="indent">&nbsp;</span></span>তোমার বিশ্বস্ততা তুমি স্বর্গে প্রতিষ্ঠা করেছ।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তুমি বলেছ, “আমি আমার মনোনীত ব্যক্তির সঙ্গে নিয়ম করেছি,<br> <span class="br-ind"><br><span class="indent">&nbsp;</span></span>আমার দাস দাউদের প্রতি আমি শপথ করেছি,<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>‘আমি তোমার বংশ চিরতরে স্থাপন করব<br> <span class="br-ind"><br><span class="indent">&nbsp;</span></span>এবং বংশের পর বংশ তোমার সিংহাসন সুদৃঢ় করব।’ ” <span class="br-p"><br><br></span><br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে সদাপ্রভু, আকাশমণ্ডল তোমার আশ্চর্য কাজের প্রশংসা করে,<br> <span class="br-ind"><br><span class="indent">&nbsp;</span></span>পবিত্রজনদের সমাবেশে তোমার বিশ্বস্ততার প্রশংসা করে।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কারণ, হে সদাপ্রভু, আকাশের কার সঙ্গে তোমার তুলনা হয়?<br> <span class="br-ind"><br><span class="indent">&nbsp;</span></span>স্বর্গীয় সকল স্বত্বার মধ্যে কে সদাপ্রভুর তুল্য?<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>পবিত্রজনদের পরিষদে সকলে তাঁকে সম্ভ্রম করে;<br> <span class="br-ind"><br><span class="indent">&nbsp;</span></span>যারা তাঁকে চারিদিকে ঘিরে রেখেছে তিনি তাদের থেকেও ভয়াবহ।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে সদাপ্রভু, সর্বশক্তিমান ঈশ্বর, কে তোমার তুল্য?<br> <span class="br-ind"><br><span class="indent">&nbsp;</span></span>তুমি, হে সদাপ্রভু, শক্তিশালী, তোমার বিশ্বস্ততা তোমাকে ঘিরে রেখেছে। <span class="br-p"><br><br></span><br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তুমি উত্তাল সমুদ্রের উপর শাসন করো;<br> <span class="br-ind"><br><span class="indent">&nbsp;</span></span>যখন তার ঢেউ উঁচুতে ওঠে, তুমি তাদের শান্ত করে থাকো।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমি রাহবকে চূর্ণ করে এক হত ব্যক্তির সমান করলে;<br> <span class="br-ind"><br><span class="indent">&nbsp;</span></span>তোমার শক্তিশালী বাহু দিয়ে তুমি তোমার শত্রুদের ছিন্নভিন্ন করলে।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আকাশমণ্ডল তোমার, এই জগৎও তোমার;<br> <span class="br-ind"><br><span class="indent">&nbsp;</span></span>পৃথিবী ও তার মধ্যে যা কিছু আছে সমস্ত তোমারই সৃষ্টি।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তুমি উত্তর ও দক্ষিণ সৃষ্টি করেছ;<br> <span class="br-ind"><br><span class="indent">&nbsp;</span></span>তাবোর ও হর্মোণ তোমার নামে আনন্দগান করে।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তোমার বাহু পরাক্রমে পূর্ণ;<br> <span class="br-ind"><br><span class="indent">&nbsp;</span></span>তোমার হাত বলবান, তোমার ডান হাত মহিমান্বিত। <span class="br-p"><br><br></span><br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ধার্মিকতা আর ন্যায় তোমার সিংহাসনের ভিত্তি;<br> <span class="br-ind"><br><span class="indent">&nbsp;</span></span>প্রেম আর বিশ্বস্ততা তোমার সম্মুখে যায়।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ধন্য তারা যারা তোমার জয়ধ্বনি করতে শিখেছে,<br> <span class="br-ind"><br><span class="indent">&nbsp;</span></span>যারা তোমার সান্নিধ্যের আলোতে চলাফেরা করে, হে সদাপ্রভু।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সারাদিন তারা তোমার নামে আনন্দ করে;<br> <span class="br-ind"><br><span class="indent">&nbsp;</span></span>তোমার ধর্মশীলতায় উল্লাস করে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কারণ তুমি তাদের মহিমা আর শক্তি,<br> <span class="br-ind"><br><span class="indent">&nbsp;</span></span>আর তোমার অনুগ্রহে তুমি আমাদের শিং বলশালী করেছ।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>প্রকৃতপক্ষে, আমাদের সুরক্ষা সদাপ্রভু থেকে আসে,<br> <span class="br-ind"><br><span class="indent">&nbsp;</span></span>এবং তিনি, ইস্রায়েলের পবিত্রতম, আমাদেরকে রাজা দিয়েছেন। <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>একবার তুমি দর্শনে কথা বলেছিলে,<br> <span class="br-ind"><br><span class="indent">&nbsp;</span></span>তোমার ভক্তজনদের প্রতি তুমি বলেছিলে:<br> <span class="br-ind"><br><span class="indent">&nbsp;</span></span>“আমি এক যোদ্ধাকে শক্তি দিয়েছি;<br> <span class="br-ind"><br><span class="indent">&nbsp;</span></span>মানুষের মধ্যে থেকে আমি এক যুবককে রাজা হিসেবে মনোনীত করেছি।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমার দাস দাউদকে আমি খুঁজে পেয়েছি;<br> <span class="br-ind"><br><span class="indent">&nbsp;</span></span>আমার পবিত্র তেল দিয়ে আমি তাকে অভিষিক্ত করেছি।<br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আমার হাত তার প্রাণ বাঁচিয়ে রাখবে;<br> <span class="br-ind"><br><span class="indent">&nbsp;</span></span>নিশ্চয় আমার বাহু তাকে শক্তি দেবে।<br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তার শত্রুরা তাকে পরাজিত করবে না;<br> <span class="br-ind"><br><span class="indent">&nbsp;</span></span>দুষ্ট তাকে নির্যাতন করবে না।<br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তার সম্মুখে আমি তার বিপক্ষদের চূর্ণ করব<br> <span class="br-ind"><br><span class="indent">&nbsp;</span></span>আর তার প্রতিপক্ষদের আঘাত করব।<br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>আমার বিশ্বস্ত প্রেম তার সঙ্গে রইবে,<br> <span class="br-ind"><br><span class="indent">&nbsp;</span></span>আর আমার নামের মধ্য দিয়ে তার শিং<sup class="fnm"><a name="fnm2" href="#fn2">2</a></sup> গৌরবান্বিত হবে।<br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>সমুদ্রের উপরে আমি তার শাসন প্রসারিত করব,<br> <span class="br-ind"><br><span class="indent">&nbsp;</span></span>তার আধিপত্য নদীর উপরে।<br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>সে আমাকে ডেকে বলবে, ‘তুমি আমার পিতা,<br> <span class="br-ind"><br><span class="indent">&nbsp;</span></span>আমার ঈশ্বর, শৈল আমার উদ্ধারকর্তা।’<br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>এবং আমি তাকে প্রথমজাত রূপে মনোনীত করব,<br> <span class="br-ind"><br><span class="indent">&nbsp;</span></span>জগতের বুকে সবচেয়ে পরাক্রমী রাজা।<br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>আমি চিরদিন তাকে ভালোবাসবো আর তার প্রতি দয়া করব,<br> <span class="br-ind"><br><span class="indent">&nbsp;</span></span>এবং তার প্রতি আমার নিয়ম কোনোদিন ব্যর্থ হবে না।<br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>আমি তার বংশ চিরকাল স্থায়ী করব,<br> <span class="br-ind"><br><span class="indent">&nbsp;</span></span>যতদিন আকাশমণ্ডল থাকবে ততদিন তার সিংহাসন। <span class="br-p"><br><br></span><br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>“যদি তার সন্তানেরা আমার বিধিনিয়ম পরিত্যাগ করে<br> <span class="br-ind"><br><span class="indent">&nbsp;</span></span>আর আমার অনুশাসন পালন না করে,<br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তারা যদি আমার আজ্ঞা লঙ্ঘন করে<br> <span class="br-ind"><br><span class="indent">&nbsp;</span></span>আর যদি আমার আদেশ পালনে ব্যর্থ হয়,<br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>আমি দণ্ড দিয়ে তাদের পাপের শাস্তি দেবো,<br> <span class="br-ind"><br><span class="indent">&nbsp;</span></span>চাবুকের আঘাত তাদের অপরাধের জন্য;<br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>কিন্তু আমার প্রেম আমি তার কাছ থেকে সরিয়ে নেব না,<br> <span class="br-ind"><br><span class="indent">&nbsp;</span></span>এবং আমি আমার বিশ্বস্ততা কখনও ভঙ্গ করব না।<br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>আমি আমার নিয়ম লঙ্ঘন করব না<br> <span class="br-ind"><br><span class="indent">&nbsp;</span></span>অথবা আমার মুখ যা উচ্চারণ করেছে তা পরিবর্তন করব না।<br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>আমার পবিত্রতায় আমি একবারই শপথ করেছি—<br> <span class="br-ind"><br><span class="indent">&nbsp;</span></span>আর আমি দাউদকে মিথ্যা বলব না—<br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>যে তার বংশ চিরস্থায়ী হবে<br> <span class="br-ind"><br><span class="indent">&nbsp;</span></span>এবং তার সিংহাসন আমার সম্মুখে সূর্যের মতো স্থির রইবে<br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>আকাশে বিশ্বস্ত সাক্ষী<br> <span class="br-ind"><br><span class="indent">&nbsp;</span></span>চন্দ্রের মতো চিরকাল তা প্রতিষ্ঠিত হবে।” <span class="br-p"><br><br></span><br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>কিন্তু তুমি তাকে পরিত্যাগ করেছ, তুমি তাকে দূর করেছ,<br> <span class="br-ind"><br><span class="indent">&nbsp;</span></span>তোমার অভিষিক্ত ব্যক্তির প্রতি তুমি অত্যন্ত ক্রুদ্ধ হয়েছ।<br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>তোমার দাসের সঙ্গে তোমার নিয়ম তুমি অস্বীকার করেছ<br> <span class="br-ind"><br><span class="indent">&nbsp;</span></span>এবং তার মুকুট তুমি ধুলোতে মিশিয়ে অপবিত্র করেছ।<br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>তার সুরক্ষার সব প্রাচীর তুমি ভেঙেছ<br> <span class="br-ind"><br><span class="indent">&nbsp;</span></span>এবং দুর্গ ধ্বংসে পরিণত করেছ।<br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>সকল পথিক তাকে লুট করেছে;<br> <span class="br-ind"><br><span class="indent">&nbsp;</span></span>সে তার প্রতিবেশীর অবজ্ঞার বস্তু হয়েছে।<br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>তুমি তার বিপক্ষদের শক্তিশালী করেছ;<br> <span class="br-ind"><br><span class="indent">&nbsp;</span></span>তুমি তার সকল শত্রুদের আনন্দিত করেছ।<br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>বস্তুত, তুমি তার তরোয়ালের ধার নষ্ট করেছ<br> <span class="br-ind"><br><span class="indent">&nbsp;</span></span>আর যুদ্ধে তাকে সাহায্য করতে অস্বীকার করেছ।<br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>তুমি তার প্রভা শেষ করেছ<br> <span class="br-ind"><br><span class="indent">&nbsp;</span></span>এবং তার সিংহাসন মাটিতে নিক্ষেপ করেছ।<br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>তুমি তার যৌবনকাল সংক্ষিপ্ত করেছ;<br> <span class="br-ind"><br><span class="indent">&nbsp;</span></span>তুমি তাকে লজ্জার আচ্ছাদনে আবৃত করেছ। <span class="br-p"><br><br></span><br></div>
<div class="v" id="v46"><span class="vn">46</span> <span class="br-ind"><br><span class="indent">&nbsp;</span></span>হে সদাপ্রভু, কত কাল? তুমি কি চিরকাল নিজেকে লুকিয়ে রাখবে?<br> <span class="br-ind"><br><span class="indent">&nbsp;</span></span>কত কাল তোমার ক্রোধ আগুনের মতো জ্বলবে?<br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>মনে রেখো আমার জীবন কত স্বল্পস্থায়ী।<br> <span class="br-ind"><br><span class="indent">&nbsp;</span></span>কত শূন্য ও ব্যর্থ এই মনুষ্যজীবন!<br></div>
<div class="v" id="v48"><span class="vn">48</span> <span class="br-ind"><br><span class="indent">&nbsp;</span></span>কে জীবিত থাকবে অথচ মৃত্যু দেখবে না,<br> <span class="br-ind"><br><span class="indent">&nbsp;</span></span>অথবা কে পাতালের কবল থেকে পালাতে পারে?<br></div>
<div class="v" id="v49"><span class="vn">49</span> <span class="br-ind"><br><span class="indent">&nbsp;</span></span>হে প্রভু, তোমার পূর্বকালীন মহান প্রেম কোথায়?<br> <span class="br-ind"><br><span class="indent">&nbsp;</span></span>তুমি বিশ্বস্ততায় দাউদের প্রতি তা শপথ করেছিলে।<br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>মনে রেখো, প্রভু, কীভাবে তোমার দাস অবজ্ঞার পাত্র হয়েছে,<br> <span class="br-ind"><br><span class="indent">&nbsp;</span></span>কীভাবে আমি সকল জাতির উপহাস নিজের হৃদয়ে সহ্য করি,<br></div>
<div class="v" id="v51"><span class="vn">51</span> <span class="br-ind"><br><span class="indent">&nbsp;</span></span>হে সদাপ্রভু, যে সকল উপহাস নিয়ে তোমার শত্রুরা আমাকে বিদ্রুপ করেছে,<br> <span class="br-ind"><br><span class="indent">&nbsp;</span></span>সেইসব দিয়ে তারা তোমার অভিষিক্ত ব্যক্তির প্রত্যেক পদক্ষেপ বিদ্রুপ করেছে। <span class="br-p"><br><br></span><br></div>
<div class="v" id="v52"><span class="vn">52</span> <span class="br-ind"><br><span class="indent">&nbsp;</span></span>চিরকাল সদাপ্রভুর প্রশংসা হোক! <span class="br-p"><br><br></span>আমেন, আমেন।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> সম্ভবত সাহিত্যের অথবা সঙ্গীতের প্রতিশব্দ</div>
<div class="fn"><sup class="fnt"><a name="fn2" href="#fnm2">2</a></sup> <!--raw 1 bo --><em><!--endraw 1-->শিং <!--raw 1 bo --></em><!--endraw 1-->এখানে শক্তির অর্থ বহনকারী।</div>
</div>
<!-- PARSED ABOVE; EDITING MAY BREAK PARSER -->
</body></html>