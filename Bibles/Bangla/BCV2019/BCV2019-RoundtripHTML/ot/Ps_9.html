<html><head>
<meta http-equiv="Content-Type" content="text/html;charset=utf-8" />
<title>Ps 9 &ndash; গীত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 9);">
<div id="navbar"><a href="../index.html">বাংলা সমকালীন সংস্করণ</a> &ndash; <b>গীত</b> &ndash; <a href="Ps_1.html">1</a> ... <a href="Ps_7.html">7</a> <a href="Ps_8.html">8</a> <b>9</b> <a href="Ps_10.html">10</a> <a href="Ps_11.html">11</a> ... <a href="Ps_150.html">150</a> </div><hr>
<h1>Ps 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>প্রধান সঙ্গীত পরিচালকের জন্য। সুর: “পুত্রের মৃত্যু” দাউদের গীত।</b> <span class="br-p"><br><br></span><span class="br-ind"><br><span class="indent">&nbsp;</span></span>আমার সমস্ত অন্তর দিয়ে, হে সদাপ্রভু, আমি তোমার স্তব করব;<br> <span class="br-ind"><br><span class="indent">&nbsp;</span></span>আমি তোমার আশ্চর্য কাজসকল ঘোষণা করব।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি আনন্দ করব ও তোমাতে উল্লাস করব;<br> <span class="br-ind"><br><span class="indent">&nbsp;</span></span>হে পরাৎপর, আমি তোমার নামের প্রশংসাগান করব। <span class="br-p"><br><br></span><br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমার শত্রুরা পরাজয়ে ফিরে যায়;<br> <span class="br-ind"><br><span class="indent">&nbsp;</span></span>তোমার সম্মুখে তারা হোঁচট খায় ও বিনষ্ট হয়।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>কারণ তুমি আমার অধিকার ও বিচার নিষ্পন্ন করেছ,<br> <span class="br-ind"><br><span class="indent">&nbsp;</span></span>সিংহাসনে বসে তুমি ন্যায্যবিচার করেছ।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>জাতিগণকে তুমি তিরস্কার করেছ ও দুষ্টদের বিনষ্ট করেছ;<br> <span class="br-ind"><br><span class="indent">&nbsp;</span></span>তুমি তাদের নাম চিরতরে নিশ্চিহ্ন করেছ।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>অন্তহীন ধ্বংস আমার শত্রুদের উপরে এসেছে,<br> <span class="br-ind"><br><span class="indent">&nbsp;</span></span>তুমি তাদের নগর ধূলিসাৎ করেছ;<br> <span class="br-ind"><br><span class="indent">&nbsp;</span></span>এমনকি তাদের সমস্ত স্মৃতিও মুছে ফেলেছ। <span class="br-p"><br><br></span><br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সদাপ্রভু যুগে যুগে শাসন করেন;<br> <span class="br-ind"><br><span class="indent">&nbsp;</span></span>তিনি বিচার করার জন্য তাঁর সিংহাসন প্রতিষ্ঠা করেছেন।<br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ধার্মিকতায় তিনি জগৎ শাসন করেন<br> <span class="br-ind"><br><span class="indent">&nbsp;</span></span>এবং মানুষের ন্যায়বিচার করেন।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সদাপ্রভু পীড়িতদের আশ্রয়,<br> <span class="br-ind"><br><span class="indent">&nbsp;</span></span>সঙ্কটকালে তিনি নিরাপদ আশ্রয় দুর্গ।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যারা তোমার নাম জানে তারা তোমাতেই আস্থা রাখে,<br> <span class="br-ind"><br><span class="indent">&nbsp;</span></span>কারণ, হে সদাপ্রভু, যারা তোমার অন্বেষণ করে, তাদের তুমি কখনও পরিত্যাগ করোনি। <span class="br-p"><br><br></span><br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সিয়োন পর্বতে অধিষ্ঠিত সদাপ্রভুর প্রশংসা করো,<br> <span class="br-ind"><br><span class="indent">&nbsp;</span></span>সকল জাতির মাঝে তাঁর কাজসকল ঘোষণা করো।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কারণ যিনি হত্যার প্রতিশোধ নেন, তিনি মনে রাখেন,<br> <span class="br-ind"><br><span class="indent">&nbsp;</span></span>তিনি পীড়িতদের আর্তনাদ অবহেলা করেন না। <span class="br-p"><br><br></span><br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>দেখো, হে সদাপ্রভু, আমার শত্রুরা কেমন আমাকে অত্যাচার করে!<br> <span class="br-ind"><br><span class="indent">&nbsp;</span></span>আমাকে দয়া করো ও মৃত্যুর দ্বার থেকে আমাকে উত্তোলন করো,<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যেন সিয়োন-কন্যার দুয়ারে<br> <span class="br-ind"><br><span class="indent">&nbsp;</span></span>আমি তোমার প্রশংসা ঘোষণা করতে পারি,<br> <span class="br-ind"><br><span class="indent">&nbsp;</span></span>এবং সেখানে তোমার পরিত্রাণে উল্লাস করতে পারি। <span class="br-p"><br><br></span><br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>জাতিগণ নিজেদের তৈরি গর্তে নিজেরাই পড়েছে;<br> <span class="br-ind"><br><span class="indent">&nbsp;</span></span>নিজেদের ছড়ানো গোপন জালে তাদের পা আটকে গেছে।<br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সদাপ্রভু ন্যায়বিচার স্থাপন করতে খ্যাত;<br> <span class="br-ind"><br><span class="indent">&nbsp;</span></span>দুষ্টরা নিজেদের কাজের ফাঁদে ধরা পড়েছে।<br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>দুষ্টরা পাতালের গর্ভে যায়,<br> <span class="br-ind"><br><span class="indent">&nbsp;</span></span>যেসব জাতি ঈশ্বরকে ভুলেছে তারাও যায়।<br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>কিন্তু, ঈশ্বর দরিদ্রদের কখনও ভুলবেন না;<br> <span class="br-ind"><br><span class="indent">&nbsp;</span></span>পীড়িতদের আশা কখনও বিফল হবে না। <span class="br-p"><br><br></span><br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>জাগ্রত হও, হে সদাপ্রভু, মর্ত্য যেন বিজয়ী না হয়;<br> <span class="br-ind"><br><span class="indent">&nbsp;</span></span>তোমার সম্মুখে সমস্ত জাতিগণের বিচার হোক।<br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>হে সদাপ্রভু, ভয়ে তাদের কম্পিত করো;<br> <span class="br-ind"><br><span class="indent">&nbsp;</span></span>সমস্ত লোক জানুক যে তারা কেবল মরণশীল।<br></div>
</div>
<!-- PARSED ABOVE; EDITING MAY BREAK PARSER -->
</body></html>