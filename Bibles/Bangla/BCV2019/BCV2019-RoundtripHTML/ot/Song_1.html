<html><head>
<meta http-equiv="Content-Type" content="text/html;charset=utf-8" />
<title>Song 1 &ndash; পরমগীত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Song', 1);">
<div id="navbar"><a href="../index.html">বাংলা সমকালীন সংস্করণ</a> &ndash; <b>পরমগীত</b> &ndash; <b>1</b> <a href="Song_2.html">2</a> <a href="Song_3.html">3</a> ... <a href="Song_8.html">8</a> </div><hr>
<h1>Song 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->মধ্যপ্রাচ্যে পরম্পরাগত বৈবাহিক অনুষ্ঠানে বর ও কনেকে রাজা ও রানির ভূমিকায় দেখা হয়। বিয়ে উপলক্ষ্যে আয়োজিত এই ধরনের উৎসব-অনুষ্ঠানের অনুষঙ্গ হল, প্রেমের গান, সেই সঙ্গে এমন কিছু বিশেষ গান যেখানে কনের রূপ-যৌবনের সৌন্দর্য বা বরের অপূর্ব দেহসৌষ্ঠবের প্রশংসা করা হয়। এই প্রথার এক দীর্ঘ ইতিহাস আছে এবং সেগুলি এইসব বিবাহ-সঙ্গীতের রচনাসংকলনগুলিতে প্রতিফলিত হয়েছে যাকে আজ আমরা পরমগীত বলে জানি। সম্ভবত এইসব গান স্বতন্ত্রভাবে বিবাহের আনন্দ অনুষ্ঠানে বারংবার ব্যবহৃত হতো এবং কালক্রমে সেগুলিকে এক স্থানে সংকলিত করা হয়, ঠিক যেভাবে গীতসংহিতার গানগুলি উপাসনা-আরাধনায় বহু বছর যাবৎ ব্যবহার করার পর সংকলিত হয়েছিল। এই পুস্তকের শিরোনাম শলোমনের পরমগীত রাখা হয়েছে এটি বোঝাবার জন্য যে, রাজা শলোমন ছিলেন এক বিখ্যাত গীতিকার (দ্রষ্টব্য, ১ রাজাবলি ৪:২৯-৩৪), এবং তিনিই এই গীতগুলির রচয়িতা। তবে এখানে রাজা শলোমনের উল্লেখ এই কারণেও হতে পারে যে, বর তার মতোই এক মনোহর ও জমকালো ব্যক্তিত্ব। <!--raw 1 bo --><p/><!--endraw 1-->একটি নারী ও পুরুষের পূর্বরাগ, তদের বিয়ে (যা রাজকীয় বিয়ে হিসেবে বর্ণিত), তার পরিপূর্ণতা এবং তাদের দুজনের শুরু করা নতুন জীবনের অধ্যায় বর্ণনা করার জন্যই এই গীতগুলিকে পরপর সাজানো হয়েছে। পুস্তকটি একটি সংক্ষিপ্ত ভূমিকার পর ছয়টি পর্যায় বা উপকাহিনীর অবতারণা করেছে, যার প্রত্যেকটি শেষ হয়, স্বভাবসুলভ ভঙ্গিতে, নারী ও পুরুষের বন্ধু-বান্ধবীদের উল্লেখ করে। এগুলির দ্বারা সম্ভবত বিয়েবাড়ির উৎসবে শামিল অন্যদের কথা বোঝানো হয়েছে। সব মিলিয়ে এই গানগুলি বৈবাহিক প্রেমের আনন্দ এবং মানবদেহের সৌন্দর্যকে নৈসর্গিক জগতের অপূর্ব সব চিত্রকল্পের মাধ্যমে উদযাপন করেছে এবং দেখিয়েছে, এগুলি সৃষ্টিরই অংশ, যে সৃষ্টিকে ঈশ্বর উত্তম বলে ঘোষণা করেছেন।
</div>
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>শলোমনের পরমগীত।</div>
<div class="v" id="v2"><h2>প্রেমিকা</h2><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>তাঁর মুখের চুম্বনে তিনি আমাকে চুম্বন করুন,<br> <span class="br-ind"><br><span class="indent">&nbsp;</span></span>কেননা তোমার প্রেম দ্রাক্ষারসের চেয়েও বেশি চিত্তাকর্ষক ও মধুর।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমার সুগন্ধির ছড়ানো সুবাস প্রফুল্লদায়ক;<br> <span class="br-ind"><br><span class="indent">&nbsp;</span></span>তোমার নামটিও যেন ঢেলে দেওয়া আতর।<br> <span class="br-ind"><br><span class="indent">&nbsp;</span></span>ফলে কুমারী মেয়েরা যে তোমাকে প্রেম করবে, এতে বিস্ময়ের কিছু নেই!<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমাকে নিয়ে চলো তোমার সঙ্গে দূরে—চলো, আমরা শীঘ্র যাই!<br> <span class="br-ind"><br><span class="indent">&nbsp;</span></span>আমার রাজা আমাকে নিয়ে যাবেন তাঁর অন্তঃপুরে।<br> <span class="br-ind"><br><span class="indent">&nbsp;</span></span>আমরা তোমাতে আনন্দিত ও উল্লসিত হব;<br> <span class="br-ind"><br><span class="indent">&nbsp;</span></span>দ্রাক্ষারসের চেয়েও আমরা তোমার প্রেমের বেশি বন্দনা করব।<br> <span class="br-ind"><br><span class="indent">&nbsp;</span></span>তোমার প্রতি লোকদের ভক্তি ভালোবাসা একেবারে ন্যায্য! <span class="br-p"><br><br></span><br></div>
<div class="v" id="v5"><h2>বান্ধবীদের দল</h2><h2>প্রেমিকা</h2><span class="vn">5</span> <span class="br-ind"><br><span class="indent">&nbsp;</span></span>হে জেরুশালেমের কন্যারা,<br> <span class="br-ind"><br><span class="indent">&nbsp;</span></span>আমি কৃষ্ণাঙ্গী হলেও সুন্দরী,<br> <span class="br-ind"><br><span class="indent">&nbsp;</span></span>ঠিক যেন কেদরের তাঁবু আমি,<br> <span class="br-ind"><br><span class="indent">&nbsp;</span></span>যেন শলোমনের তাঁবুর যবনিকা।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি কৃষ্ণাঙ্গী বলে ওভাবে তাকিও না আমার দিকে,<br> <span class="br-ind"><br><span class="indent">&nbsp;</span></span>কেননা রোদে পুড়েই আজ আমি কৃষ্ণাঙ্গী।<br> <span class="br-ind"><br><span class="indent">&nbsp;</span></span>আমার মাতৃপুত্রগণ আমার প্রতি ক্রুদ্ধ ছিল<br> <span class="br-ind"><br><span class="indent">&nbsp;</span></span>এবং তারা আমাকে দ্রাক্ষাক্ষেত্র দেখভাল করতে পাঠাত;<br> <span class="br-ind"><br><span class="indent">&nbsp;</span></span>ফলে আমার নিজের দ্রাক্ষাক্ষেত্রকে আমায় উপেক্ষা করতে হয়েছে।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ওগো প্রেমিক আমার, এবার বলত,<br> <span class="br-ind"><br><span class="indent">&nbsp;</span></span>তোমার মেষপালকে তুমি কোথায় চরাও<br> <span class="br-ind"><br><span class="indent">&nbsp;</span></span>এবং দ্বিপ্রহরকালে তোমার মেষদের কোথায় বিশ্রাম করাও।<br> <span class="br-ind"><br><span class="indent">&nbsp;</span></span>তোমার বন্ধুদের পালের পাশে আমাকে কেন<br> <span class="br-ind"><br><span class="indent">&nbsp;</span></span>অবগুণ্ঠনবতীর মতো হতে হবে?<br></div>
<div class="v" id="v8"><h2>বান্ধবীদের দল</h2><span class="vn">8</span> <span class="br-ind"><br><span class="indent">&nbsp;</span></span>হে, নারীদের মধ্যে সেরা সুন্দরী, তা যদি তুমি না-জানো,<br> <span class="br-ind"><br><span class="indent">&nbsp;</span></span>তবে মেষদের পদচিহ্ন ধরে যাও,<br> <span class="br-ind"><br><span class="indent">&nbsp;</span></span>এবং পালকদের তাঁবুগুলির কাছে<br> <span class="br-ind"><br><span class="indent">&nbsp;</span></span>তোমার ছাগবৎসদের চরাও।<br></div>
<div class="v" id="v9"><h2>প্রেমিক</h2><span class="vn">9</span> <span class="br-ind"><br><span class="indent">&nbsp;</span></span>প্রিয়তমা আমার, আমি তোমাকে তুলনা করেছি<br> <span class="br-ind"><br><span class="indent">&nbsp;</span></span>ফরৌণের অন্যতম এক রথের সঙ্গে যুক্ত এক অশ্বিনীর সঙ্গে।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কানের দুলগুলি তোমার দু-কপোলকে<br> <span class="br-ind"><br><span class="indent">&nbsp;</span></span>আর রত্নখচিত মালা তোমার গ্রীবাকে করে তুলেছে অপূর্ব।<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমরা তোমাকে করে তুলব যেন সোনার তৈরি কানের দুল,<br> <span class="br-ind"><br><span class="indent">&nbsp;</span></span>যা হবে রৌপ্যখচিত।<br></div>
<div class="v" id="v12"><h2>প্রেমিকা</h2><span class="vn">12</span> <span class="br-ind"><br><span class="indent">&nbsp;</span></span>রাজা যখন তাঁর মেজের নিকটে উপস্থিত,<br> <span class="br-ind"><br><span class="indent">&nbsp;</span></span>তখন আমার সুগন্ধি তার সৌরভ ছড়াল।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমার প্রেমিক আমার কাছে এক থলি গন্ধরসের মতো<br> <span class="br-ind"><br><span class="indent">&nbsp;</span></span>যা আমার স্তনযুগলের উপত্যকায় মিশে থাকে।<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আমার প্রেমিক আমার কাছে মেহেদি গুল্মের একগুচ্ছ কুঁড়ির মতো,<br> <span class="br-ind"><br><span class="indent">&nbsp;</span></span>যা জন্মায় ঐন-গদীর দ্রাক্ষাক্ষেত্রে।<br></div>
<div class="v" id="v15"><h2>প্রেমিক</h2><span class="vn">15</span> <span class="br-ind"><br><span class="indent">&nbsp;</span></span>প্রিয়তমা আমার, অনিন্দ্যসুন্দরী তুমি!<br> <span class="br-ind"><br><span class="indent">&nbsp;</span></span>আহা, কি অপরূপ তুমি!<br> <span class="br-ind"><br><span class="indent">&nbsp;</span></span>তোমার দু-নয়ন কপোতের মতো।<br></div>
<div class="v" id="v16"><h2>প্রেমিকা</h2><span class="vn">16</span> <span class="br-ind"><br><span class="indent">&nbsp;</span></span>ওগো আমার প্রিয়তম, সুদর্শন তুমি!<br> <span class="br-ind"><br><span class="indent">&nbsp;</span></span>আহা, কী মনোহর তুমি!<br> <span class="br-ind"><br><span class="indent">&nbsp;</span></span>আমাদের শয্যাও কেমন শ্যামল।<br></div>
<div class="v" id="v17"><h2>প্রেমিক</h2><span class="vn">17</span> <span class="br-ind"><br><span class="indent">&nbsp;</span></span>আমাদের ঘরের কড়িকাঠ তৈরি সিডার বৃক্ষের কাঠ দিয়ে,<br> <span class="br-ind"><br><span class="indent">&nbsp;</span></span>আর বরগা দেবদারু দিয়ে।<br></div>
</div>
<!-- PARSED ABOVE; EDITING MAY BREAK PARSER -->
</body></html>