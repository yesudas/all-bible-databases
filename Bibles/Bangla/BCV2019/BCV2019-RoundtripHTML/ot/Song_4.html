<html><head>
<meta http-equiv="Content-Type" content="text/html;charset=utf-8" />
<title>Song 4 &ndash; পরমগীত &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Song', 4);">
<div id="navbar"><a href="../index.html">বাংলা সমকালীন সংস্করণ</a> &ndash; <b>পরমগীত</b> &ndash; <a href="Song_1.html">1</a> <a href="Song_2.html">2</a> <a href="Song_3.html">3</a> <b>4</b> <a href="Song_5.html">5</a> <a href="Song_6.html">6</a> ... <a href="Song_8.html">8</a> </div><hr>
<h1>Song 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রেমিক</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>প্রিয়তমা আমার, অপূর্ব সুন্দরী তুমি!<br> <span class="br-ind"><br><span class="indent">&nbsp;</span></span>আহা, কী অপরূপ তুমি!<br> <span class="br-ind"><br><span class="indent">&nbsp;</span></span>তোমার অবগুণ্ঠনের আড়ালে তোমার দুটি আঁখি কপোতের মতো।<br> <span class="br-ind"><br><span class="indent">&nbsp;</span></span>তোমার কেশরাশি একপাল ছাগের মতো,<br> <span class="br-ind"><br><span class="indent">&nbsp;</span></span>যারা গিলিয়দ পর্বতের ঢাল বেয়ে নেমে আসে।<br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তোমার দন্তপঙক্তি যেন সদ্য পশম ছাঁটা মেষপালের মতো,<br> <span class="br-ind"><br><span class="indent">&nbsp;</span></span>যাদের সদ্য ধৌত করা হয়েছে,<br> <span class="br-ind"><br><span class="indent">&nbsp;</span></span>ওরা কেউ একা নয়,<br> <span class="br-ind"><br><span class="indent">&nbsp;</span></span>প্রত্যেকের সঙ্গে তার যমজ শাবক রয়েছে।<br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমার ওষ্ঠাধর রক্তিম ফিতের মতো;<br> <span class="br-ind"><br><span class="indent">&nbsp;</span></span>তোমার মুখশ্রী চমৎকার।<br> <span class="br-ind"><br><span class="indent">&nbsp;</span></span>অবগুণ্ঠন আবৃত তোমার কপোল<br> <span class="br-ind"><br><span class="indent">&nbsp;</span></span>অর্ধ কর্তিত ডালিম ফলের মতো।<br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমার গ্রীবা দাউদের দুর্গের মতো,<br> <span class="br-ind"><br><span class="indent">&nbsp;</span></span>অসামান্য সুষমামণ্ডিত যার প্রস্তরের নির্মাণসৌকর্য,<br> <span class="br-ind"><br><span class="indent">&nbsp;</span></span>যার উপরে টাঙানো থাকে এক হাজার ঢাল,<br> <span class="br-ind"><br><span class="indent">&nbsp;</span></span>যেগুলির প্রত্যেকটি যোদ্ধাদের ঢাল।<br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমার কুচযুগ যেন দুটি হরিণশাবক,<br> <span class="br-ind"><br><span class="indent">&nbsp;</span></span>যেন গজলা হরিণীর যমজ শাবক,<br> <span class="br-ind"><br><span class="indent">&nbsp;</span></span>যারা লিলি ফুলে ভরা মাঠে নেচে বেড়ায়।<br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বেলা শেষ হওয়ার আগে<br> <span class="br-ind"><br><span class="indent">&nbsp;</span></span>এবং ছায়া মুছে যাওয়ার আগে<br> <span class="br-ind"><br><span class="indent">&nbsp;</span></span>আমি গন্ধরসের পর্বতে<br> <span class="br-ind"><br><span class="indent">&nbsp;</span></span>এবং কুন্দুরুর পাহাড়ে যাব।<br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমার প্রিয়া, আনখশির সুন্দরী তুমি;<br> <span class="br-ind"><br><span class="indent">&nbsp;</span></span>তোমাতে কোনও খুঁত নেই। <span class="br-p"><br><br></span><br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ও আমার বধূ লেবানন ছেড়ে আমার সঙ্গে চলো,<br> <span class="br-ind"><br><span class="indent">&nbsp;</span></span>লেবানন ছেড়ে আমার সঙ্গে চলো।<br> <span class="br-ind"><br><span class="indent">&nbsp;</span></span>অমানার শৃঙ্গ থেকে, শনীর চূড়া থেকে, হর্মোণের শীর্ষদেশ থেকে,<br> <span class="br-ind"><br><span class="indent">&nbsp;</span></span>সিংহদের গুহা থেকে<br> <span class="br-ind"><br><span class="indent">&nbsp;</span></span>এবং পর্বতে বাসা বাঁধা চিতাবাঘদের আস্তানা থেকে অবতরণ করো।<br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তুমি আমার হৃদয় হরণ করেছ, মম ভগিনী, মম বধূ;<br> <span class="br-ind"><br><span class="indent">&nbsp;</span></span>তোমার এক মুহূর্তের চাহনি,<br> <span class="br-ind"><br><span class="indent">&nbsp;</span></span>তোমার জড়োয়ার একটিমাত্র<br> <span class="br-ind"><br><span class="indent">&nbsp;</span></span>রত্ন আমার হৃদয় হরণ করেছে।<br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কী মধুর তোমার প্রেম, মম ভগিনী, মম বধূ!<br> <span class="br-ind"><br><span class="indent">&nbsp;</span></span>তোমার প্রেম সুরার চেয়েও এবং তোমার সুগন্ধির সৌরভ<br> <span class="br-ind"><br><span class="indent">&nbsp;</span></span>যে কোনও সুগন্ধি মশলার চেয়েও<br> <span class="br-ind"><br><span class="indent">&nbsp;</span></span>কত বেশি আনন্দদায়ক!<br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ওগো মোর বধূ, তোমার ওষ্ঠাধর থেকে মৌচাকের মতো মধু ঝরে পড়ে,<br> <span class="br-ind"><br><span class="indent">&nbsp;</span></span>তোমার জিহ্বার নিচে দুধ ও মধু আছে।<br> <span class="br-ind"><br><span class="indent">&nbsp;</span></span>তোমার পোশাকের<br> <span class="br-ind"><br><span class="indent">&nbsp;</span></span>সুবাস লেবাননের মতো।<br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মম ভগিনী, মম বধূ, তুমি অর্গলবদ্ধ এক বাগিচা;<br> <span class="br-ind"><br><span class="indent">&nbsp;</span></span>এক মুদ্রাঙ্কিত, অবরুদ্ধ ঝরনা।<br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তোমার চারাগাছগুলি ডালিমের উপবন,<br> <span class="br-ind"><br><span class="indent">&nbsp;</span></span>যেখানে আছে উৎকৃষ্ট ফল,<br> <span class="br-ind"><br><span class="indent">&nbsp;</span></span>আছে মেহেদি ও জটামাংসী<br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>জটামাংসী আর জাফরান, বচ,<br> <span class="br-ind"><br><span class="indent">&nbsp;</span></span>দারুচিনি ও সর্বপ্রকার সুগন্ধি ধুনোর গাছ,<br> <span class="br-ind"><br><span class="indent">&nbsp;</span></span>আছে গন্ধরস,<br> <span class="br-ind"><br><span class="indent">&nbsp;</span></span>অগুরু ও উৎকৃষ্ট মশলার গাছ।<br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তুমি বাগিচায় ঘেরা এক ঝরনা,<br> <span class="br-ind"><br><span class="indent">&nbsp;</span></span>প্রবাহিত জলের এক উৎস,<br> <span class="br-ind"><br><span class="indent">&nbsp;</span></span>যার স্রোত সেই লেবানন থেকে বইছে।<br></div>
<div class="v" id="v16"><h2>প্রেমিকা</h2><span class="vn">16</span> <span class="br-ind"><br><span class="indent">&nbsp;</span></span>জাগো, হে উত্তুরে বায়ু,<br> <span class="br-ind"><br><span class="indent">&nbsp;</span></span>এসো হে দখিনা বাতাস!<br> <span class="br-ind"><br><span class="indent">&nbsp;</span></span>বয়ে যাও আমার এই বাগিচায়,<br> <span class="br-ind"><br><span class="indent">&nbsp;</span></span>যাতে এর সৌরভ চারদিকে ছড়িয়ে যায়।<br> <span class="br-ind"><br><span class="indent">&nbsp;</span></span>আমার প্রেমিককে আসতে দাও তাঁর আপন বাগিচায়<br> <span class="br-ind"><br><span class="indent">&nbsp;</span></span>এবং তাঁর পছন্দসই ফলের স্বাদ গ্রহণ করতে দাও।<br></div>
</div>
<!-- PARSED ABOVE; EDITING MAY BREAK PARSER -->
</body></html>