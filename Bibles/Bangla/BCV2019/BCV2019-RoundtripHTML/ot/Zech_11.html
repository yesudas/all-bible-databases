<html><head>
<meta http-equiv="Content-Type" content="text/html;charset=utf-8" />
<title>Zech 11 &ndash; সখরিয় &ndash; বাংলা সমকালীন সংস্করণ</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 11);">
<div id="navbar"><a href="../index.html">বাংলা সমকালীন সংস্করণ</a> &ndash; <b>সখরিয়</b> &ndash; <a href="Zech_1.html">1</a> ... <a href="Zech_9.html">9</a> <a href="Zech_10.html">10</a> <b>11</b> <a href="Zech_12.html">12</a> <a href="Zech_13.html">13</a> <a href="Zech_14.html">14</a> </div><hr>
<h1>Zech 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>হে লেবানন, তোমার দরজাগুলি খুলে দাও, <span class="br-p"><br><br></span><span class="br-ind"><br><span class="indent">&nbsp;</span></span>যাতে আগুন তোমার দেবদারু গাছগুলি গ্রাস করতে পারে!<br></div>
<div class="v" id="v2"><span class="vn">2</span> <span class="br-p"><br><br></span>হে সবুজ-সতেজ দেবদারু গাছ, বিলাপ করো, কেননা সিডার গাছ পড়ে গেছে; <span class="br-p"><br><br></span><span class="br-ind"><br><span class="indent">&nbsp;</span></span>সেরা গাছগুলি ধ্বংস হয়ে গেছে!<br> <span class="br-ind"><br><span class="indent">&nbsp;</span></span>হে বাশনের ওক গাছ, বিলাপ করো,<br> <span class="br-ind"><br><span class="indent">&nbsp;</span></span>কারণ গভীর বনের সব গাছ কেটে ফেলা হয়েছে!<br></div>
<div class="v" id="v3"><span class="vn">3</span> <span class="br-p"><br><br></span>মেষপালকদের বিলাপ শোনো; <span class="br-p"><br><br></span><span class="br-ind"><br><span class="indent">&nbsp;</span></span>তাদের ভালো ভালো চারণভূমি নষ্ট হয়ে গেছে!<br> <span class="br-ind"><br><span class="indent">&nbsp;</span></span>সিংহদের গর্জন শোনো;<br> <span class="br-ind"><br><span class="indent">&nbsp;</span></span>জর্ডনের গভীর জঙ্গল নষ্ট হয়ে গেছে!<br></div>
<div class="v" id="v4"><h2>দুজন মেষপালক</h2><span class="vn">4</span> <span class="br-p"><br><br></span>আমার ঈশ্বর সদাপ্রভু এই কথা বলেন যে মেষপাল বধ করার জন্য ঠিক হয়ে আছে তুমি সেই পাল চরাও।</div>
<div class="v" id="v5"><span class="vn">5</span> “তাদের ক্রেতারা তাদের বধ করে কিন্তু তাদের শাস্তি হয় না। যারা তাদের বিক্রি করে তারা বলে, ‘সদাপ্রভুর গৌরব হোক, আমি ধনী হয়েছি!’ তাদের নিজেদের মেষপালক তাদের উপর দয়া করে না।”</div>
<div class="v" id="v6"><span class="vn">6</span> কারণ, সদাপ্রভু বলেন, “দেশের লোকদের প্রতি আমি আর দয়া করব না। আমি প্রত্যেকজনকে তার প্রতিবেশী ও রাজার হাতে তুলে দেব। তারা দেশ নষ্ট করবে, আর আমি তাদের হাত থেকে কাউকে উদ্ধার করব না।”</div>
<div class="v" id="v7"><span class="vn">7</span> <span class="br-p"><br><br></span>বধ করার জন্য যে মেষপাল ঠিক হয়ে আছে, বিশেষ করে সেই পালের দুঃখীদের আমি মেষপালক হিসাবে চরাতে লাগলাম। তারপর আমি দুটো লাঠি নিলাম এবং একটির নাম দিলাম দয়া ও অন্যটার নাম দিলাম মিলন, আর আমি সেই মেষপাল চরালাম।</div>
<div class="v" id="v8"><span class="vn">8</span> এক মাসের মধ্যে আমি তিনজন মেষপালককে দূর করে দিলাম। <span class="br-p"><br><br></span>পরে মেষপাল আমাকে ঘৃণা করতে লাগল, আর আমি তাদের নিয়ে ক্লান্ত হয়ে পড়লাম</div>
<div class="v" id="v9"><span class="vn">9</span> এবং বললাম, “আমি তোমাদের মেষপালক হব না। যে মরে সে মরুক, যে উচ্ছিন্ন হয় সে উচ্ছিন্ন হোক। বাকিরা একে অন্যের মাংস খাক।”</div>
<div class="v" id="v10"><span class="vn">10</span> <span class="br-p"><br><br></span>তারপর আমি দয়া নামে সেই লাঠিটা নিয়ে ভেঙে ফেলে সমস্ত জাতির সঙ্গে আমার যে চুক্তি ছিল তা বাতিল করলাম।</div>
<div class="v" id="v11"><span class="vn">11</span> সেই দিনই তা বাতিল হল, তাই পালের মধ্যে যে সকল দুঃখী আমাকে লক্ষ্য করছিল তারা জানতে পারল যে, এটি সদাপ্রভুর বাক্য।</div>
<div class="v" id="v12"><span class="vn">12</span> <span class="br-p"><br><br></span>আমি তাদের বললাম, “আপনারা যদি ভালো মনে করেন, তবে আমার বেতন দিন; কিন্তু যদি ভালো মনে না করেন, তবে তা রেখে দিন।” তখন তারা আমাকে ত্রিশটি রুপোর টুকরো দিল।</div>
<div class="v" id="v13"><span class="vn">13</span> <span class="br-p"><br><br></span>পরে সদাপ্রভু আমাকে বললেন, “ওটি কুম্ভকারের কাছে ফেলে দাও,” তাদের চোখে আমি এইরকমই মূল্যবান ছিলাম! সুতরাং আমি সেই ত্রিশটি রুপোর টুকরো নিয়ে সদাপ্রভুর গৃহে কুমোরের কাছে ফেলে দিলাম।</div>
<div class="v" id="v14"><span class="vn">14</span> <span class="br-p"><br><br></span>তারপর আমি মিলন নামে দ্বিতীয় লাঠিটা ভেঙে যিহূদা ও ইস্রায়েলের মধ্যে ভাইয়ের যে সম্বন্ধ ছিল তা নষ্ট করলাম।</div>
<div class="v" id="v15"><span class="vn">15</span> <span class="br-p"><br><br></span>পরে সদাপ্রভু আমাকে বললেন, “এবার তুমি একজন নির্বোধ মেষপালকের জিনিস নাও।</div>
<div class="v" id="v16"><span class="vn">16</span> কেননা আমি দেশের মধ্যে এমন একজন মেষপালককে তুলব যে হারিয়ে যাওয়াদের যত্ন নেবে না, বা যুবাদের খুঁজবে না, বা যারা আঘাত পেয়েছে তাদের সুস্থ করবে না, বা স্বাস্থ্যবানদের খাওয়াবে না, কিন্তু সে বাছাই করা মেষগুলির মাংস খাবে, তাদের খুর থেকে মাংস ছিড়ে খাবে।</div>
<div class="v" id="v17"><span class="vn">17</span> <span class="br-p"><br><br></span><span class="br-ind"><br><span class="indent">&nbsp;</span></span>“ধিক্‌ সেই অপদার্থ মেষপালক,<br> <span class="br-ind"><br><span class="indent">&nbsp;</span></span>যে সেই পাল ছেড়ে চলে যায়!<br> <span class="br-ind"><br><span class="indent">&nbsp;</span></span>তরোয়াল যেন তার হাত ও ডান চোখ আঘাত করে!<br> <span class="br-ind"><br><span class="indent">&nbsp;</span></span>তার হাত যেন সম্পূর্ণ শুকিয়ে যায়,<br> <span class="br-ind"><br><span class="indent">&nbsp;</span></span>তার ডান চোখ সম্পূর্ণ অন্ধ হয়ে যায়!”<br></div>
</div>
<!-- PARSED ABOVE; EDITING MAY BREAK PARSER -->
</body></html>