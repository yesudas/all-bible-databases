<html><head>
<meta http-equiv="Content-Type" content="text/html;charset=utf-8" />
<title>1Cor 12 &ndash; ১ম করিন্থীয় &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 12);">
<div id="navbar"><a href="../index.html">বাংলা বাইবেল</a> &ndash; <b>১ম করিন্থীয়</b> &ndash; <a href="1Cor_1.html">1</a> ... <a href="1Cor_10.html">10</a> <a href="1Cor_11.html">11</a> <b>12</b> <a href="1Cor_13.html">13</a> <a href="1Cor_14.html">14</a> ... <a href="1Cor_16.html">16</a> </div><hr>
<h1>1Cor 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পবিত্র আত্মার বিভিন্ন অনুগ্রহ দান।</h2><span class="vn">1</span> <span class="br-p"><br><br></span>আর হে ভাইয়েরা, আত্মিক দান সব বিষয়ে তোমরা যে অজানা থাকো, আমি এ চাইনা।</div>
<div class="v" id="v2"><span class="vn">2</span> যখন তোমরা অযিহুদীয় ছিলে, তখন যেমন চলতে, তেমনি নির্বাক প্রতিমাদের দিকেই চলতে।</div>
<div class="v" id="v3"><span class="vn">3</span> এই জন্য আমি তোমাদেরকে জানাচ্ছি যে, ঈশ্বরের আত্মায় কথা বললে, কেউ বলে না, ‘যীশু শাপগ্রস্ত’ এবং পবিত্র আত্মার আবেশ ছাড়া কেউ বলতে পারে না, ‘যীশু প্রভু’।</div>
<div class="v" id="v4"><span class="vn">4</span> অনুগ্রহ দান নানা ধরনের, কিন্তু আত্মা এক;</div>
<div class="v" id="v5"><span class="vn">5</span> এবং সেবা কাজ নানা ধরনের, কিন্তু প্রভু এক;</div>
<div class="v" id="v6"><span class="vn">6</span> এবং কাজের গুণ নানা ধরনের, কিন্তু ঈশ্বর এক; তিনি সব কিছুতে সব কাজের সমাধানকর্তা।</div>
<div class="v" id="v7"><span class="vn">7</span> কিন্তু প্রত্যেক জনকে মঙ্গলের জন্য আত্মার দান দেওয়া।</div>
<div class="v" id="v8"><span class="vn">8</span> কারণ এক জনকে সেই আত্মার মাধ্যমে প্রজ্ঞার বাক্য দেওয়া হয়, আর এক জনকে সেই আত্মানুসারে জ্ঞানের বাক্য,</div>
<div class="v" id="v9"><span class="vn">9</span> আবার এক জনকে সেই আত্মাতে বিশ্বাস, আবার এক জনকে সেই একই আত্মাতে আরোগ্যের নানা অনুগ্রহ দান,</div>
<div class="v" id="v10"><span class="vn">10</span> আবার এক জনকে অলৌকিক কাজ করার গুণ, আবার এক জনকে ভাববাণী বলার, আবার এক জনকে আত্মাদেরকে চিনে নেবার শক্তি, আবার এক জনকে নানা ধরনের ভাষায় কথা বলবার শক্তি এবং আবার এক জনকে বিশেষ বিশেষ ভাষার অর্থ করবার শক্তি দেওয়া হয়;</div>
<div class="v" id="v11"><span class="vn">11</span> কিন্তু এই সব কাজ একমাত্র সেই আত্মা করেন; তিনি বিশেষভাবে ভাগ করে যাকে যা দিতে ইচ্ছা করেন, তাকে তা দেন।</div>
<div class="v" id="v12"><span class="vn">12</span> কারণ যেমন দেহ এক, আর তার অঙ্গপ্রত্যঙ্গ অনেক এবং দেহের সমস্ত অঙ্গ, অনেক হলেও, এক দেহ হয়, খ্রীষ্টও সেই রকম।</div>
<div class="v" id="v13"><span class="vn">13</span> ফলে, আমরা কি যিহুদী কি গ্রীক, কি দাস কি স্বাধীন, সবাই এক দেহ হবার জন্য একই পবিত্র আত্মাতে বাপ্তিষ্ম নিয়েছি এবং সবাই এক আত্মা থেকে পান করেছি।</div>
<div class="v" id="v14"><span class="vn">14</span> আর বাস্তবিক দেহ একটি অঙ্গ না, অনেক।</div>
<div class="v" id="v15"><span class="vn">15</span> পা যদি বলে, আমি তো হাত না, তার জন্য দেহের অংশ নই, তবে তা যে দেহের অংশ না, এমন নয়।</div>
<div class="v" id="v16"><span class="vn">16</span> আর কান যদি বলে, আমি তো চোখ না, তার জন্য দেহের অংশ নই, তবে তা যে দেহের অংশ না, এমন নয়।</div>
<div class="v" id="v17"><span class="vn">17</span> পুরো দেহ যদি চোখ হত, তবে কান কোথায় থাকত? এবং পুরো দেহ যদি কান হত, তবে নাক কোথায় থাকত?</div>
<div class="v" id="v18"><span class="vn">18</span> কিন্তু ঈশ্বর অঙ্গ সব এক করে দেহের মধ্যে যেমন ইচ্ছা করেছেন, সেইভাবে বসিয়েছেন।</div>
<div class="v" id="v19"><span class="vn">19</span> এবং পুরোটাই যদি একটি অঙ্গ হত, তবে দেহ কোথায় থাকত?</div>
<div class="v" id="v20"><span class="vn">20</span> সুতরাং এখন অঙ্গ অনেক বটে, কিন্তু দেহ এক।</div>
<div class="v" id="v21"><span class="vn">21</span> আর চোখ হাতকে বলতে পারে না, তোমাকে আমার প্রয়োজন নেই; আবার মাথাও পা দুটি কে বলতে পারে না, তোমাদেরকে আমার প্রয়োজন নেই;</div>
<div class="v" id="v22"><span class="vn">22</span> বরং দেহের যে সব অঙ্গকে অপেক্ষাকৃত দুর্বল বলে মনে হয়, সেগুলি বেশি প্রয়োজনীয়।</div>
<div class="v" id="v23"><span class="vn">23</span> আর আমারা দেহের যে সকল অঙ্গকে অপেক্ষাকৃত অনাদরণীয় বলে মনে করি, সেগুলিকে বেশি আদরে ভূষিত করি এবং আমাদের যে অঙ্গগুলি শ্রীহীন, সেইগুলি আরো বেশি সুশ্রী হয়;</div>
<div class="v" id="v24"><span class="vn">24</span> আমাদের যে সকল অঙ্গ সুন্দর আছে, সেগুলির বেশি আদরের প্রয়োজন নেই। বাস্তবিক, ঈশ্বর দেহ সংগঠিত করেছেন, অসম্পূর্ণকে বেশি আদর করেছেন,</div>
<div class="v" id="v25"><span class="vn">25</span> যেন দেহের মধ্যে বিচ্ছেদ না হয়, কিন্তু সব অঙ্গ যেন পরস্পরের জন্য সমানভাবে চিন্তা করে।</div>
<div class="v" id="v26"><span class="vn">26</span> আর এক অঙ্গ দুঃখ পেলে তার সাথে সব অঙ্গই দুঃখ পায় এবং এক অঙ্গ মহিমান্বিত হলে তার সাথে সব অঙ্গই আনন্দ করে।</div>
<div class="v" id="v27"><span class="vn">27</span> তোমরা খ্রীষ্টের দেহ এবং এক একজন এক একটি অঙ্গ।</div>
<div class="v" id="v28"><span class="vn">28</span> আর ঈশ্বর মণ্ডলীতে প্রথমে প্রেরিতদের, দ্বিতীয়তে ভাববাদীদেরকে, তৃতীয়তে শিক্ষকদেরকে স্থাপন করেছেন; তারপরে নানা ধরনের অলৌকিক কাজ, তারপরে সুস্থ করার অনুগ্রহ দান, উপকার, শাসনপদ, নানা ধরনের ভাষা দিয়েছেন।</div>
<div class="v" id="v29"><span class="vn">29</span> সবাই কি প্রেরিত? সবাই কি ভাববাদী? সবাই কি শিক্ষক? সবাই কি আশ্চর্য্য কাজ করতে পারে?</div>
<div class="v" id="v30"><span class="vn">30</span> সবাই কি সুস্থ করার অনুগ্রহ দান পেয়েছে? সবাই কি বিশেষ বিশেষ ভাষা বলে? সবাই কি ব্যাখ্যা করে বুঝিয়ে দেয়?</div>
<div class="v" id="v31"><span class="vn">31</span> তোমরা শ্রেষ্ঠ দান পেতে প্রবল উত্সাহী হও। এবং আমি তোমাদেরকে আরও সম্পূর্ণ ভালো এক রাস্তা দেখাচ্ছি।</div>
</div>
<!-- PARSED ABOVE; EDITING MAY BREAK PARSER -->
</body></html>