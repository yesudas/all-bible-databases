<html><head>
<meta http-equiv="Content-Type" content="text/html;charset=utf-8" />
<title>John 10 &ndash; যোহন &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 10);">
<div id="navbar"><a href="../index.html">বাংলা বাইবেল</a> &ndash; <b>যোহন</b> &ndash; <a href="John_1.html">1</a> ... <a href="John_8.html">8</a> <a href="John_9.html">9</a> <b>10</b> <a href="John_11.html">11</a> <a href="John_12.html">12</a> ... <a href="John_21.html">21</a> </div><hr>
<h1>John 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশু ও তাঁর মেষপাল।</h2><span class="vn">1</span> <span class="br-p"><br><br></span>সত্য, সত্য, আমি তোমাদের বলছি, যে কেউ দরজা দিয়ে মেষের খোঁয়াড়ে না ঢুকে আর কোন রাস্তা দিয়ে ঢোকে, সে হলো চোর এবং ডাকাত।</div>
<div class="v" id="v2"><span class="vn">2</span> কিন্তু যে দরজা দিয়ে ঢোকে সে হলো মেষদের পালক।</div>
<div class="v" id="v3"><span class="vn">3</span> তাকেই পাহারাদার দরজা খুলে দেয় এবং মেষেরা তার আওয়াজ শোনে এবং সে নাম ধরে তার নিজের মেষদেরকে ডাকে ও সে বাইরে নিয়ে যায়।</div>
<div class="v" id="v4"><span class="vn">4</span> যখন সে নিজের সব মেষগুলিকে বের করে, তখন সে তাদের আগে আগে চলে এবং মেষেরা তার পিছন পিছন চলে কারণ তারা তার গলার আওয়াজ চেনে।</div>
<div class="v" id="v5"><span class="vn">5</span> তারা কোন মতে অচেনা লোকের পিছনে যাবে না, বরং তার কাছ থেকে পালিয়ে আসবে কারণ অচেনা লোকের গলার আওয়াজ তারা চেনে না।</div>
<div class="v" id="v6"><span class="vn">6</span> এই গল্পটি যীশু তাদেরকে বললেন, কিন্তু তিনি তাদেরকে যে কি বললেন তা তারা বুঝতে পারল না।</div>
<div class="v" id="v7"><span class="vn">7</span> তখন যীশু আবার তাদেরকে বললেন, সত্য, সত্যই আমি তোমাদেরকে বলছি, আমিই সেই মেষ খোঁয়াড়ের দরজা।</div>
<div class="v" id="v8"><span class="vn">8</span> যারা সবাই আমার আগে এসেছিল তারা সবাই চোর ও ডাকাত কিন্তু মেষেরা তাদের আওয়াজ শোনে নি।</div>
<div class="v" id="v9"><span class="vn">9</span> আমিই সেই দরজা। যদি কেউ আমার মধ্য দিয়ে ঢোকে সে পরিত্রাণ পাবে এবং সে ভিতরে আসবে ও বাইরে যাবে এবং চরে খাবার জায়গা পাবে।</div>
<div class="v" id="v10"><span class="vn">10</span> চোর আসে চুরি, বধ, ও ধ্বংস করবার জন্য। আমি এসেছি যেন তারা জীবন পায় এবং সেই জীবন অধিক পরিমাণে পায়।</div>
<div class="v" id="v11"><span class="vn">11</span> আমিই হলাম উত্তম মেষপালক; উত্তম মেষপালক মেষদের জন্য নিজের জীবন দেয়।</div>
<div class="v" id="v12"><span class="vn">12</span> যে ভাড়া করা চাকর এবং মেষপালক নয়, মেষগুলি যার নিজের নয়, সে নেকড়ে আসতে দেখলে মেষগুলি ফেলে পালায়। এবং নেকড়ে তাদেরকে ধরে নিয়ে যায় ও তাদের ছিন্নভিন্ন করে দেয়।</div>
<div class="v" id="v13"><span class="vn">13</span> সে পালায় কারণ সে একজন কর্মচারী এবং সে মেষদের জন্য চিন্তা করে না।</div>
<div class="v" id="v14"><span class="vn">14</span> আমিই হলাম উত্তম মেষপালক এবং আমার নিজের সবাইকে আমি চিনি আর আমার নিজের সবাই আমাকে চেনে,</div>
<div class="v" id="v15"><span class="vn">15</span> পিতা আমাকে জানেন এবং আমি পিতাকে জানি; এবং মেষদের জন্য আমি নিজের জীবন উত্সর্গ করি।</div>
<div class="v" id="v16"><span class="vn">16</span> আমার আরও অন্য মেষ আছে সে সব এই খোঁয়াড়ের নয়। তাদেরকেও আমি অবশ্যই নিয়ে আসব এবং তারা আমার গলার আওয়াজ শুনবে তাতে একটা মেষের পাল হবে এবং একজন মেষপালক হবে।</div>
<div class="v" id="v17"><span class="vn">17</span> পিতা আমাকে এই জন্য ভালবাসেন, কারণ আমি নিজের জীবন উত্সর্গ করি আবার তা গ্রহণ করি।</div>
<div class="v" id="v18"><span class="vn">18</span> কেউ আমার থেকে তা নিয়ে যায় না কিন্তু আমি নিজের থেকেই তা উত্সর্গ করি। আমার অধিকার আছে তা উত্সর্গ করার এবং আবার তা গ্রহণ করবার ক্ষমতা আমার আছে। এই আদেশ আমি নিজের পিতা থেকে পেয়েছি।</div>
<div class="v" id="v19"><span class="vn">19</span> এই সব কথার জন্য যিহুদীদের মধ্যে আবার মতপার্থক্য হল।</div>
<div class="v" id="v20"><span class="vn">20</span> তাদের মধ্যে অনেকে বলল, একে ভূতে ধরেছে এবং সে পাগল, কেন তোমরা তার কথা শুনছ?</div>
<div class="v" id="v21"><span class="vn">21</span> অন্য লোকেরা বলল, এই সব ত ভূতগ্রস্ত লোকের মত কথা নয়। ভূত কি একজন অন্ধের চক্ষু খুলে দিতে পারে?</div>
<div class="v" id="v22"><h2>নিজ ক্ষমতার সম্বন্ধে যীশুর শিক্ষা।</h2><span class="vn">22</span> <span class="br-p"><br><br></span>তখন যিরূশালেমে মন্দির প্রতিষ্ঠাতার উত্সব এলো। তখন ছিল শীতকাল;</div>
<div class="v" id="v23"><span class="vn">23</span> আর যীশু মন্দিরের শলোমনের বারান্দায় হেঁটে বেড়াচ্ছিলেন।</div>
<div class="v" id="v24"><span class="vn">24</span> তখন যিহুদীরা তাঁকে ঘিরে ধরল এবং তাঁকে বলল, আর কত কাল আমাদের প্রাণ অনিশ্চিয়তায় রাখবে। আপনি যদি খ্রীষ্ট হন তবে স্পষ্ট করে আমাদেরকে বলুন।</div>
<div class="v" id="v25"><span class="vn">25</span> যীশু তাদেরকে উত্তর দিলেন, আমি তোমাদেরকে বলেছি কিন্তু তোমরা বিশ্বাস কর না। আমি যে সব কাজ আমার পিতার নামে করছি, সেই সব আমার সম্পর্কে সাক্ষ্য দিচ্ছে।</div>
<div class="v" id="v26"><span class="vn">26</span> কিন্তু তোমরা বিশ্বাস কর না কারণ তোমরা আমার মেষদের মধ্যে নও।</div>
<div class="v" id="v27"><span class="vn">27</span> আমার মেষেরা আমার আওয়াজ শোনে, আমি তাদের জানি এবং তারা আমার পিছন পিছন চলে।</div>
<div class="v" id="v28"><span class="vn">28</span> আমি তাদেরকে অনন্ত জীবন দিই, তারা কখনও বিনষ্ট হবে না এবং কেউ আমার হাত থেকে তাদেরকে কেড়ে নিতে পারবে না।</div>
<div class="v" id="v29"><span class="vn">29</span> আমার পিতা যিনি তাদেরকে আমাকে দিয়েছেন তিনি সবার থেকে মহান এবং কেউ পিতার হাত থেকে কিছুই কেড়ে নিতে পারে না।</div>
<div class="v" id="v30"><span class="vn">30</span> আমি ও পিতা এক।</div>
<div class="v" id="v31"><span class="vn">31</span> তখন যিহুদীরা আবার পাথর তুলল তাঁকে মারবার জন্য।</div>
<div class="v" id="v32"><span class="vn">32</span> যীশু তাদের উত্তর দিলেন, "আমি পিতার থেকে তোমাদেরকে অনেক ভালো কাজ দেখিয়েছি, তার কোন কাজগুলির জন্য আমাকে পাথর মারাতে চাইছ?</div>
<div class="v" id="v33"><span class="vn">33</span> যিহুদীরা তাঁকে উত্তর দিল, কোনো আশ্চর্য্য কাজের জন্য তোমাকে পাথর মারছি না, কিন্তু ঈশ্বরনিন্দার জন্য, কারণ তুমি একজন মানুষ হয়ে নিজেকে ঈশ্বর করে তুলছ।</div>
<div class="v" id="v34"><span class="vn">34</span> যীশু তাদেরকে উত্তর দিয়ে বললেন, তোমাদের নিয়ম কানুনে কি লেখা নেই, “আমি বললাম, তোমরা দেবতা”।</div>
<div class="v" id="v35"><span class="vn">35</span> যাদের কাছে ঈশ্বরের বাক্য এসেছিল, তিনি তাদের তো দেবতার মত বলেছিলেন আর পবিত্র শাস্ত্রের কথা বাদ দেওয়া যেতে পারে না</div>
<div class="v" id="v36"><span class="vn">36</span> যাকে পিতা পবিত্র করলেন ও পৃথিবীতে পাঠালেন, তোমরা কেন তাঁকে বললে যে, তুমি ঈশ্বরের নিন্দা করছ, কারণ আমি বললাম যে, আমি ঈশ্বরের পুত্র?</div>
<div class="v" id="v37"><span class="vn">37</span> যদি আমি আমার পিতার কাজ না করি তবে আমাকে বিশ্বাস কর না।</div>
<div class="v" id="v38"><span class="vn">38</span> যদিও আমি এইগুলি করছি, তবু যদি তোমরা আমাকে বিশ্বাস না কর তবে সেই কাজের উপর বিশ্বাস কর; যেন তোমরা জানতে পার ও বুঝতে পার যে পিতা আমার মধ্যে আছেন এবং আমি পিতার মধ্যে আছি।</div>
<div class="v" id="v39"><span class="vn">39</span> তারা আবার তাঁকে ধরতে চেষ্টা করল, কিন্তু তিনি তাদের এড়িয়ে হাতের বাইরে দূরে চলে গেলেন।</div>
<div class="v" id="v40"><span class="vn">40</span> যীশু আবার যর্দনের অপর পারে যেখানে যোহন প্রথমে বাপ্তিষ্ম দিতেন সেই জায়গায় চলে গেলেন এবং সেখানে থাকলেন।</div>
<div class="v" id="v41"><span class="vn">41</span> অনেক মানুষ যীশুর কাছে এসেছিল। তারা বলতে লাগলো, যোহন হয়ত কোন আশ্চর্য্য কাজ করেননি কিন্তু এই মানুষটির সম্পর্কে যোহন যে সব কথা বলেছিলেন সে সবই সত্য।</div>
<div class="v" id="v42"><span class="vn">42</span> সেখানে অনেক মানুষ যীশুতে বিশ্বাস করল।</div>
</div>
<!-- PARSED ABOVE; EDITING MAY BREAK PARSER -->
</body></html>