<html><head>
<meta http-equiv="Content-Type" content="text/html;charset=utf-8" />
<title>Luke 17 &ndash; লুক &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 17);">
<div id="navbar"><a href="../index.html">বাংলা বাইবেল</a> &ndash; <b>লুক</b> &ndash; <a href="Luke_1.html">1</a> ... <a href="Luke_15.html">15</a> <a href="Luke_16.html">16</a> <b>17</b> <a href="Luke_18.html">18</a> <a href="Luke_19.html">19</a> ... <a href="Luke_24.html">24</a> </div><hr>
<h1>Luke 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ক্ষমা ও অন্যান্য বিষয়ে উপদেশ।</h2><span class="vn">1</span> <span class="br-p"><br><br></span>যীশু তার শিষ্যদের আরও বললেন, "পাপের প্রলোভন আসবে না, এমন হতে পারে না; কিন্তু ধিক তাকে, যার মাধ্যমে তা আসে!</div>
<div class="v" id="v2"><span class="vn">2</span> এই ছোটদের মধ্যে এক জনকে যদি কেউ পাপের পথে নিয়ে যায়, তবে তার গলায় ভারী পাথর বেঁধে তাকে সমুদ্রে ফেলে দেওয়া বরং তার পক্ষে ভালো।</div>
<div class="v" id="v3"><span class="vn">3</span> তোমরা নিজেদের বিষয়ে সাবধান থাক। তোমার ভাই যদি পাপ করে, তাকে ধমক দাও; আর সে যদি সেই অন্যায় থেকে মন ফেরায় তবে তাকে ক্ষমা কর।</div>
<div class="v" id="v4"><span class="vn">4</span> আর যদি সে এক দিনের মধ্যে সাতবার তোমার বিরুদ্ধে পাপ করে, আর সাতবার তোমার কাছে ফিরে এসে বলে, আমি এই অন্যায় থেকে মন ফেরালাম, তবে তাকে ক্ষমা কর।"</div>
<div class="v" id="v5"><span class="vn">5</span> আর প্রেরিতরা প্রভুকে বললেন, "আমাদের বিশ্বাস বাড়িয়ে দিন।"</div>
<div class="v" id="v6"><span class="vn">6</span> প্রভু বললেন, "একটি সরষে দানার মত বিশ্বাস যদি তোমাদের থাকে, তবে, ‘তুমি শিকড়শুদ্ধ উঠে গিয়ে নিজে সমুদ্রে পুঁতে যাও’ একথা তুঁত গাছটিকে বললে ও তোমাদের কথা মানবে।</div>
<div class="v" id="v7"><span class="vn">7</span> আর তোমাদের মধ্যে এমন কে আছে, যার দাস হাল বয়ে কিংবা ভেড়া চরিয়ে মাঠ থেকে এলে সে তাকে বলবে, ‘তুমি এখনই এসে খেতে বস?</div>
<div class="v" id="v8"><span class="vn">8</span> বরং তাকে কি বলবে না, ‘আমি কি খাব, তার আয়োজন কর এবং আমি যতক্ষণ খাওয়া দাওয়া করি, ততক্ষণ কোমর বেঁধে আমার সেবাযত্ন কর, তারপর তুমি খাওয়া দাওয়া করবে’?</div>
<div class="v" id="v9"><span class="vn">9</span> সেই দাস আদেশ পালন করল বলে সে কি তার ধন্যবাদ করে?</div>
<div class="v" id="v10"><span class="vn">10</span> সেইভাবে সব আদেশ পালন করলে পর তোমারও বোলো আমার অযোগ্য দাস, যা করতে বাধ্য ছিলাম, তাই করলাম।"</div>
<div class="v" id="v11"><h2>যীশু দশ জন কুষ্ঠ রোগীকে সুস্থ করেন।</h2><span class="vn">11</span> <span class="br-p"><br><br></span>যিরুশালেমে যাবার সময়ে তিনি শমরিয়া ও গালীল দেশের মধ্যে দিয়ে গেলেন।</div>
<div class="v" id="v12"><span class="vn">12</span> তিনি কোনো এক গ্রামে ঢুকছেন, এমন সময়ে দশ জন কুষ্ঠরোগী তাঁর সামনে পড়ল, তারা দূরে দাঁড়িয়ে চিৎকার করে বলতে লাগল,</div>
<div class="v" id="v13"><span class="vn">13</span> "যীশু, নাথ, আমাদের দয়া করুন!"</div>
<div class="v" id="v14"><span class="vn">14</span> তাহাদের দেখে তিনি বললেন, "যাও, যাজকদের কাছে গিয়ে নিজেদের দেখাও। যেতে যেতে তারা শুদ্ধ হল।"</div>
<div class="v" id="v15"><span class="vn">15</span> তখন তাদের একজন নিজেকে সুস্থ দেখে চিৎকার করে ঈশ্বরের গৌরব করতে করতে ফিরে এলো,</div>
<div class="v" id="v16"><span class="vn">16</span> এবং যীশুর পায়ের উপর উপুড় হয়ে তাঁর ধন্যবাদ করতে লাগল; সেই ব্যক্তি শমরীয়।</div>
<div class="v" id="v17"><span class="vn">17</span> যীশু উত্তর করে বললেন," দশ জন কি শুদ্ধ সুস্থ হয়নি? তবে সেই নয় জন কোথায়?</div>
<div class="v" id="v18"><span class="vn">18</span> ঈশ্বরের গৌরব করবার জন্য ফিরে এসেছে, এই অন্য জাতির লোকটি ছাড়া এমন কাউকেও কি পাওয়া গেল না?"</div>
<div class="v" id="v19"><span class="vn">19</span> পরে তিনি তাকে বললেন, "উঠ এবং যাও, তোমার বিশ্বাস তোমাকে সুস্থ করেছে।"</div>
<div class="v" id="v20"><h2>যীশুর নানা ধরনের শিক্ষা</h2><h2>ঈশ্বরের রাজ্য আসবার বিষয়ে শিক্ষা।</h2><span class="vn">20</span> <span class="br-p"><br><br></span>ফরীশীরা তাঁকে জিজ্ঞাসা করল," ঈশ্বরের রাজ্য কখন আসবে?" তিনি উত্তর করে তাদের বললেন," ঈশ্বরের রাজ্য চিহ্নের সাথে আসে না;</div>
<div class="v" id="v21"><span class="vn">21</span> আর লোকে বলবে না, দেখ, এই জায়গায়! ঐ জায়গায়! কারণ দেখ, ঈশ্বরের রাজ্য তোমাদের মধ্যেই আছে।"</div>
<div class="v" id="v22"><span class="vn">22</span> আর তিনি শিষ্যদের বললেন, "এমন সময় আসবে, যখন তোমরা মানবপুত্রের রাজত্বের সময়ের এক দিন দেখতে ইচ্ছা করবে, কিন্তু দেখতে পাবে না।</div>
<div class="v" id="v23"><span class="vn">23</span> তখন লোকেরা তোমাদের বলবে, দেখ, ঐ জায়গায়! দেখ, এই জায়গায়! যেও না, তাদের পিছনে পিছনে যেও না।</div>
<div class="v" id="v24"><span class="vn">24</span> কারণ বিদ্যুৎ যেমন আকাশের নীচে এক দিক থেকে চমকালে, আকাশের নীচে অন্য দিক পর্যন্ত আলোকিত হয়, মানবপুত্র নিজের দিনে সেরূপ হবেন।</div>
<div class="v" id="v25"><span class="vn">25</span> কিন্তু প্রথমে তাঁকে অনেক দুঃখভোগ করতে এবং এই সময়ের লোকরা তাঁকে অগ্রাহ্য করবে।</div>
<div class="v" id="v26"><span class="vn">26</span> আর নোহের সময়ে যেমন হয়েছিল, মানবপুত্রের সময়েও তেমনি হবে।</div>
<div class="v" id="v27"><span class="vn">27</span> লোকে খাওয়া দাওয়া করত, বিবাহ করত, বিবাহিতা হত, যে পর্যন্ত না নোহ জাহাজে প্রবেশ করলেন, আর জলপ্লাবন এসে সবাইকে ধ্বংস করল।</div>
<div class="v" id="v28"><span class="vn">28</span> সেইভাবে লোটের সময়ে যেমন হয়েছিল লোকে খাওয়া দাওয়া, কেনাবেচা, গাছ লাগানো ও বাড়ি তৈরী করত;</div>
<div class="v" id="v29"><span class="vn">29</span> কিন্তু যেদিন লোট সদোম থেকে বাইরে গেলেন, সেই দিন আকাশ থেকে আগুনও গন্ধকের বৃষ্টি পড়ে সবাইকে ধ্বংস করল-</div>
<div class="v" id="v30"><span class="vn">30</span> মানবপুত্র যেদিন প্রকাশিত হবেন, সে দিনেও এই রকমই হবে।</div>
<div class="v" id="v31"><span class="vn">31</span> সেই দিন যে কেউ ছাদের উপরে থাকবে, আর তার জিনিসপত্র ঘরে থাকবে, সে তা নেবার জন্য নীচে না নামুক; আর তেমনি যে কেউ মাঠে থাকবে, সেও ফিরে না আসুক।</div>
<div class="v" id="v32"><span class="vn">32</span> লোটের স্ত্রীর কথা মনে কর।</div>
<div class="v" id="v33"><span class="vn">33</span> যে কেউ নিজের প্রাণ লাভ করতে চেষ্টা করে, সে তা হারাবে; আর যে কেউ প্রাণ হারায়, সে তা বাঁচাবে।</div>
<div class="v" id="v34"><span class="vn">34</span> আমি তোমাদের বলছি, সেই রাত্রিতে দুজন এক বিছানায় থাকবে, তাদের মধ্যে থেকে এক জনকে নেওয়া হবে এবং অন্য জনকে ফেলে যাওয়া হবে।</div>
<div class="v" id="v35"><span class="vn">35</span> দুটি স্ত্রীলোক একসাথে যাঁতা পিষবে; তাদের মধ্যে থেকে এক জনকে নেওয়া হবে এবং অন্য জনকে ফেলে যাওয়া হবে।"</div>
<div class="v" id="v36"><span class="vn">36</span> তখন তারা উত্তর করে তাঁকে বললেন,</div>
<div class="v" id="v37"><span class="vn">37</span> "হে প্রভু, কোথায়?" তিনি তাদের বললেন," যেখানে মৃতদেহ, সেখানেই শকুন জড়ো হয়।"</div>
</div>
<!-- PARSED ABOVE; EDITING MAY BREAK PARSER -->
</body></html>