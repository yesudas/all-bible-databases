<html><head>
<meta http-equiv="Content-Type" content="text/html;charset=utf-8" />
<title>Luke 20 &ndash; লুক &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 20);">
<div id="navbar"><a href="../index.html">বাংলা বাইবেল</a> &ndash; <b>লুক</b> &ndash; <a href="Luke_1.html">1</a> ... <a href="Luke_18.html">18</a> <a href="Luke_19.html">19</a> <b>20</b> <a href="Luke_21.html">21</a> <a href="Luke_22.html">22</a> ... <a href="Luke_24.html">24</a> </div><hr>
<h1>Luke 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিরুশালেমে যীশুর উপদেশ।</h2><span class="vn">1</span> <span class="br-p"><br><br></span>এক দিন যীশু মন্দিরে লোকদের উপদেশ দিচ্ছেন ও সুসমাচার প্রচার করছেন, এর মধ্যে প্রধান যাজকেরা ও ব্যবস্থার শিক্ষকরা প্রাচীনদের সঙ্গে এসে উপস্থিত হলো এবং তাকে বলল, আমাদের বলো তুমি কোন ক্ষমতায় এই সব করছ?</div>
<div class="v" id="v2"><span class="vn">2</span> কেই বা তোমাকে এই ক্ষমতা দিয়েছে?</div>
<div class="v" id="v3"><span class="vn">3</span> তিনি উত্তরে তাদের বললেন, আমিও তোমাদের একটি কথা জিজ্ঞাসা করি, আমাকে বল;</div>
<div class="v" id="v4"><span class="vn">4</span> যোহনের বাপ্তিষ্ম স্বর্গরাজ্য থেকে হয়েছিল, না মানুষের থেকে?</div>
<div class="v" id="v5"><span class="vn">5</span> তখন তারা নিজেদের মধ্যে আলোচনা করে বলল, "যদি বলি স্বর্গ থেকে, তাহলে এ আমাদেরকে বলবে, তবে তোমরা তাঁকে বিশ্বাস কর নি কেন?</div>
<div class="v" id="v6"><span class="vn">6</span> আর যদি বলি, মানুষের থেকে, তবে লোকেরা সবাই আমাদের পাথর মারবে; কারণ তাদের ধারণা হয়েছে যে, যোহন ভাববাদী ছিলেন।</div>
<div class="v" id="v7"><span class="vn">7</span> তারা উত্তর করল, আমরা জানি না, কোথা থেকে।</div>
<div class="v" id="v8"><span class="vn">8</span> যীশু তাদের বললেন, তবে আমিও কি ক্ষমতায় এসব করছি, তোমাদের বলব না।</div>
<div class="v" id="v9"><h2>গৃহকর্তা ও কৃষকদের গল্প</h2><span class="vn">9</span> <span class="br-p"><br><br></span>পরে তিনি লোকদের এই গল্পকথা বলতে লাগলেন; কোনো ব্যক্তি আঙ্গুরের বাগান করেছিলেন, পরে তা কৃষকদের কাছে জমা দিয়ে অনেক দিনের জন্য অন্য দেশে চলে গেলেন।</div>
<div class="v" id="v10"><span class="vn">10</span> পরে চাষিদের কাছে আঙুর খেতের ফলের ভাগ নেবার জন্য, ফল পাকার সঠিক সময়ে এক চাকরকে তাদের কাছে পাঠিয়ে দিলেন; কিন্তু কৃষকেরা তার চাকরকে মারধর করে খালি হাতে পাঠিয়ে দিল।</div>
<div class="v" id="v11"><span class="vn">11</span> পরে তিনি আর এক দাসকে পাঠালেন, তারা তাকেও মারধর ও অপমান করে খালি হাতে বিদায় করল।</div>
<div class="v" id="v12"><span class="vn">12</span> পরে তিনি তৃতীয় দাসকে পাঠালেন, তারা তাকেও আহত করে বাইরে ফেলে দিল।</div>
<div class="v" id="v13"><span class="vn">13</span> তখন আঙ্গুর ক্ষেতের কর্তা বললেন, আমি কি করব? আমার প্রিয় ছেলেকে পাঠাব; হয়তো তারা তাকে সম্মান করবে;</div>
<div class="v" id="v14"><span class="vn">14</span> কিন্তু কৃষকেরা তাঁকে দেখে নিজেদের মধ্যে বলাবলি করতে লাগল, এই ব্যক্তিই উত্তরাধিকারী; এস, আমরা একে মেরে ফেলি, যেন উত্তরাধিকার আমাদেরই হয়।</div>
<div class="v" id="v15"><span class="vn">15</span> পরে তারা ছেলেটিকে ধরে মেরে ফেলল এবং আঙ্গুর খেতের বাইরে ফেলে দিলো।</div>
<div class="v" id="v16"><span class="vn">16</span> এরপর সেই আঙুর খেতের মালিক তাদের কি করবেন? তিনি এসে সেই চাষিদের মেরে ফেলবেন এবং খেত অন্য চাষিদের কাছে দেবেন। এই কথা শুনে তারা বলল, ঈশ্বর এমন না করুক।</div>
<div class="v" id="v17"><span class="vn">17</span> কিন্তু তিনি তাদের দিকে তাকিয়ে বললেন, তবে যা লেখা আছে তার অর্থ কি, “যে পাথরটিকে গাঁথকেরা অগ্রাহ্য করেছে, তাকেই ঘরের কোনের প্রধান পাথর করা হয়েছে?”</div>
<div class="v" id="v18"><span class="vn">18</span> সেই পাথরের উপরে যারা পড়বে, সে ভেঙে যাবে; কিন্তু সেই পাথর যার উপরে পড়বে, তাকে চুরমার করে ফেলবে।</div>
<div class="v" id="v19"><span class="vn">19</span> সেই সময়ে ব্যবস্থার শিক্ষকরা ও প্রধান যাজকেরা তার উপরে হস্তক্ষেপ করতে চেষ্টা করল; আর তারা লোকদের ভয় করল; কারণ তারা বুঝেছিল যে, তিনি তাদেরই বিষয়ে সেই গল্প বলেছিলেন।</div>
<div class="v" id="v20"><h2>শাসনকর্তাদের জন্য কর্তব্য বিষয়ে শিক্ষা</h2><span class="vn">20</span> <span class="br-p"><br><br></span>তখন তারা তার উপরে নজর রেখে, এমন কয়েক জন গুপ্তচর পাঠিয়ে দিল, যারা ছদ্মবেশী ধার্মিক সাজবে, যেন তার কথা ধরে তাকে রাজ্যপালের কর্তৃত্ব ও কর্তৃপক্ষের কাছে সমর্পণ করতে পারে।</div>
<div class="v" id="v21"><span class="vn">21</span> তারা তাঁকে জিজ্ঞাসা করল, হে গুরু, আমরা জানি, আপনি সঠিক কথা বলেন ও সঠিক শিক্ষা দেন, কারোর পক্ষপাতিত্ব করে কথা বলেন না, কিন্তু সত্যভাবে ঈশ্বরের পথের বিষয়ে শিক্ষা দিচ্ছেন।</div>
<div class="v" id="v22"><span class="vn">22</span> কৈসরকে কর দেওয়া আমাদের উচিত কি না?</div>
<div class="v" id="v23"><span class="vn">23</span> কিন্তু তিনি তাদের চালাকি বুঝতে পেরে বললেন,</div>
<div class="v" id="v24"><span class="vn">24</span> আমাকে একটি দিনার দেখাও; এতে কার মূর্তি ও নাম লেখা আছে?</div>
<div class="v" id="v25"><span class="vn">25</span> তারা বলল, কৈসরের, তখন তিনি তাদের বললেন, তবে যা যা কৈসরের, কৈসরকে দাও, আর যা ঈশ্বরের, ঈশ্বরকে দাও।</div>
<div class="v" id="v26"><span class="vn">26</span> এতে তারা লোকদের সামনে তাঁর কথার কোনো ত্রূটি ধরতে পারল না, বরং তাঁর উত্তরে আশ্চর্য্য বোধ করতে লাগল।</div>
<div class="v" id="v27"><h2>পরকালের বিষয়ে শিক্ষা</h2><span class="vn">27</span> <span class="br-p"><br><br></span>আর সদ্দূকীদের যারা প্রতিবাদ করে বলে, পুনরুত্থান নেই, তাদের কয়েক জন কাছে এসে তাকে জিজ্ঞাসা করল,</div>
<div class="v" id="v28"><span class="vn">28</span> "হে গুরু, মোশি আমাদের জন্য লিখেছেন, কারোর ভাই যদি স্ত্রীকে রেখে মারা যায়, আর তার সন্তান না থাকে, তবে তার ভাই সেই স্ত্রীকে বিয়ে করে নিজের ভাইয়ের বংশ রক্ষা করবে।"</div>
<div class="v" id="v29"><span class="vn">29</span> ভালো, কোনো একটি পরিবারে সাতটি ভাই ছিল; প্রথম জন একটি স্ত্রীকে বিয়ে করল, আর সে সন্তান না রেখে মারা গেল।</div>
<div class="v" id="v30"><span class="vn">30</span> পরে দ্বিতীয় ও তৃতীয় ভাই সেই স্ত্রীকে বিয়ে করল;</div>
<div class="v" id="v31"><span class="vn">31</span> এইভাবে সাতজনই সন্তান না রেখে মারা গেল।</div>
<div class="v" id="v32"><span class="vn">32</span> শেষে সেই স্ত্রীও মারা গেল।</div>
<div class="v" id="v33"><span class="vn">33</span> অতএব মৃত্যু থেকে জীবিত হওয়ার সময় ঐ সাত জনের মধ্যে সে কার স্ত্রী হবে? তারা সাতজনই তো তাকে বিয়ে করেছিল।</div>
<div class="v" id="v34"><span class="vn">34</span> যীশু তাদের বললেন, এই জগতের সন্তানেরা বিয়ে করে এবং বিবাহিতা হয়।</div>
<div class="v" id="v35"><span class="vn">35</span> কিন্তু যারা সেই জগতের এবং মৃতদের মধ্যে থেকে পুনরুত্থানের অধিকারী হবার যোগ্য বলে গণ্য হয়েছে, তারা না বিয়ে করবে, না তাদের বিয়ে দেওয়া হবে।</div>
<div class="v" id="v36"><span class="vn">36</span> তারা আর মরতেও পারে না, কারণ তারা দূতদের সমান এবং পুনরুত্থানের সন্তান হওয়ায় ঈশ্বরের সন্তান।</div>
<div class="v" id="v37"><span class="vn">37</span> আবার মৃতেরা যে উত্থাপিত হয়, এটা মোশিও ঝোপের বৃত্তান্তে দেখিয়েছেন; কারণ তিনি প্রভুকে "অব্রাহামের ঈশ্বর, ইসহাকের ঈশ্বরও যাকোবের ঈশ্বর "বলেন।</div>
<div class="v" id="v38"><span class="vn">38</span> ঈশ্বর তো মৃতদের ঈশ্বর নন, কিন্তু জীবিতদের; কারণ তাঁর সামনে সবাই জীবিত।</div>
<div class="v" id="v39"><span class="vn">39</span> তখন কয়েক জন ব্যবস্থার শিক্ষক বলল, "হে গুরু, আপনি ভালো বলেছেন!"</div>
<div class="v" id="v40"><span class="vn">40</span> বাস্তবে সেই থেকে তাকে আর কোনো কথা জিজ্ঞাসা করতে তাদের সাহস হলো না।</div>
<div class="v" id="v41"><h2>যীশুর শত্রুরা নিরুত্তর হয়</h2><span class="vn">41</span> <span class="br-p"><br><br></span>আর তিনি তাদের বললেন, লোকে কেমন করে খ্রীষ্টকে দায়ূদের সন্তান বলে?</div>
<div class="v" id="v42"><span class="vn">42</span> দায়ূদ তো আপনি গীতপুস্তকে বলেন, "প্রভু আমার প্রভুকে বললেন, তুমি আমার ডানদিকে বস,</div>
<div class="v" id="v43"><span class="vn">43</span> যতক্ষণ না আমি তোমার শত্রুদের তোমার পায়ের তলায় না রাখি।"</div>
<div class="v" id="v44"><span class="vn">44</span> অতএব দায়ূদ তাঁকে প্রভু বলেন; তবে তিনি কীভাবে তাঁর সন্তান?</div>
<div class="v" id="v45"><span class="vn">45</span> যখন সবই শুনছিল তখন তিনি নিজের শিষ্যদের বললেন,</div>
<div class="v" id="v46"><span class="vn">46</span> "ব্যবস্থার শিক্ষকদের থেকে সাবধান, তারা লম্বা লম্বা কাপড় পরে বেড়াতে চায় এবং হাটে বাজারে লোকদের শুভেচ্ছা জানায়, সমাজঘরে প্রধান প্রধান আসন এবং ভোজে প্রধান প্রধান জায়গা ভালবাসে;</div>
<div class="v" id="v47"><span class="vn">47</span> এই সব লোকেরা বিধবাদের সব বাড়ি দখল করে, আর ছলনা করে বড় বড় প্রার্থনা করে, এই সব লোকেরা বিচারে অনেক বেশি শাস্তি পাবে।</div>
</div>
<!-- PARSED ABOVE; EDITING MAY BREAK PARSER -->
</body></html>