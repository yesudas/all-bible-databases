<html><head>
<meta http-equiv="Content-Type" content="text/html;charset=utf-8" />
<title>Luke 21 &ndash; লুক &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 21);">
<div id="navbar"><a href="../index.html">বাংলা বাইবেল</a> &ndash; <b>লুক</b> &ndash; <a href="Luke_1.html">1</a> ... <a href="Luke_19.html">19</a> <a href="Luke_20.html">20</a> <b>21</b> <a href="Luke_22.html">22</a> <a href="Luke_23.html">23</a> <a href="Luke_24.html">24</a> </div><hr>
<h1>Luke 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সত্যিকারের দানের বিষয়ে শিক্ষা</h2><span class="vn">1</span> <span class="br-p"><br><br></span>পরে তিনি চোখ তুলে দেখলেন, ধনবানেরা ভান্ডারে নিজের নিজের দান রাখছে।</div>
<div class="v" id="v2"><span class="vn">2</span> আর তিনি দেখলেন এক গরিব বিধবা সেখানে দুটি পয়সা রাখছে;</div>
<div class="v" id="v3"><span class="vn">3</span> তখন তিনি বললেন, আমি তোমাদের সত্য বলছি, এই গরিব বিধবা সবার থেকে বেশি দান রেখেছে।</div>
<div class="v" id="v4"><span class="vn">4</span> কারণ এরা সবাই নিজের নিজের বাড়তি টাকা থেকে কিছু কিছু দানের মধ্যে রাখল, কিন্তু এ নিজের অনাটন সত্ত্বেও এর যা কিছু ছিল, সবই রাখল।</div>
<div class="v" id="v5"><h2>যিরুশালেমের বিনাশ ও নিজের দ্বিতীয় আগমনের বিষয়ে শিক্ষা</h2><span class="vn">5</span> <span class="br-p"><br><br></span>আর যখন কেউ কেউ ঈশ্বরের গৃহের বিষয়ে বলছিলেন, ওটা কেমন সুন্দর সুন্দর পাথরে ও উত্সর্গীকৃত জিনিসে সুশোভিত, তিনি বললেন,</div>
<div class="v" id="v6"><span class="vn">6</span> "তোমরা এই যে সব দেখছ, এমন সময় আসছে, যখন এর একখানি পাথর অন্য পাথরের উপরে থাকবে না, সমস্তই ধ্বংস হবে।"</div>
<div class="v" id="v7"><span class="vn">7</span> তারা তাঁকে জিজ্ঞাসা করলেন, "হে গুরু, তবে এসব ঘটনা কখন হবে? আর যখন এসব ঘটনা ঘটবে তখন তার চিহ্নই বা কি?"</div>
<div class="v" id="v8"><span class="vn">8</span> তিনি বললেন, দেখ, ভ্রান্ত হয়ো না; কারণ অনেকে আমার নাম ধরে আসবে, বলবে, আমিই তিনি ও সময় নিকটবর্তী; তোমরা তাদের পিছনে যেও না।</div>
<div class="v" id="v9"><span class="vn">9</span> আর যখন তোমরা যুদ্ধের ও গণ্ডগোলের কথা শুনবে, ভয় পাবে না, কারণ প্রথমে এই সব ঘটবেই ঘটবে কিন্তু তখনই শেষ না।</div>
<div class="v" id="v10"><span class="vn">10</span> পরে তাদের বললেন, জাতির বিরুদ্ধে জাতি ও রাজ্যের বিরুদ্ধে রাজ্য উঠবে।</div>
<div class="v" id="v11"><span class="vn">11</span> বিশাল বিশাল ভূমিকম্প এবং জায়গায় জায়গায় দূর্ভিক্ষ ও মহামারী হবে, আর আকাশে ভয়ঙ্কর লক্ষণ এবং মহৎ চিহ্ন হবে।</div>
<div class="v" id="v12"><span class="vn">12</span> কিন্তু এই সব ঘটনার আগে লোকেরা তোমাদের বন্দি করবে, তোমাদের নির্যাতন করবে, সমাজঘরে ও কারাগারে সমর্পণ করবে; আমার নামের জন্য তোমাদের রাজাদের ও শাসনকর্তাদের সামনে আনা হবে।</div>
<div class="v" id="v13"><span class="vn">13</span> সাক্ষ্যের জন্য এই সব তোমাদের প্রতি ঘটবে।</div>
<div class="v" id="v14"><span class="vn">14</span> অতএব মনে মনে তৈরি থেকো যে, কি উত্তর দিতে হবে, তার জন্য আগে চিন্তা করবে না।</div>
<div class="v" id="v15"><span class="vn">15</span> কারণ আমি তোমাদের এমন কথা ও বুদ্ধি দেব যে, তোমাদের বিপক্ষেরা কেউ প্রতিরোধ করতে কি উত্তর দিতে পারবে না।</div>
<div class="v" id="v16"><span class="vn">16</span> আর তোমরা বাবা মা, ভাই, আত্মীয় ও বন্ধুদের দ্বারা সমর্পিত হবে এবং তোমাদের কাউকে কাউকেও তারা মেরে ফেলবে।</div>
<div class="v" id="v17"><span class="vn">17</span> আর আমার নামের জন্য তোমরা সবার ঘৃণার পাত্র হবে।</div>
<div class="v" id="v18"><span class="vn">18</span> কিন্তু তোমাদের মাথার একটা চুল নষ্ট হবে না।</div>
<div class="v" id="v19"><span class="vn">19</span> তোমরা নিজেদের ধৈর্য্যে নিজেদের প্রাণরক্ষা করবে।</div>
<div class="v" id="v20"><span class="vn">20</span> আর যখন তোমরা যিরুশালেমকে সৈন্যসামন্ত দিয়ে ঘেরা দেখবে, তখন জানবে যে, তার ধ্বংস নিকটবর্তী।</div>
<div class="v" id="v21"><span class="vn">21</span> তখন যারা যিহূদিয়ায় থাকে, তারা পাহাড়ি অঞ্চলে পালিয়ে যাক এবং যারা শহরের মধ্যে থাকে, তারা বাইরে যাক; আর যারা গ্রামাঞ্চলে থাকে, তারা শহরে না আসুক।</div>
<div class="v" id="v22"><span class="vn">22</span> কারণ তখন প্রতিশোধের সময়, যে সব কথা লেখা আছে সে সব পূর্ণ হবার সময়।</div>
<div class="v" id="v23"><span class="vn">23</span> হায়!, সেই সময়ে গর্ভবতী ও স্তন্যদাত্রী স্ত্রীলোকদের ভয়ঙ্কর দুর্দশা! কারণ ভূমিতে মহাসংকট এবং এই জাতির ওপর ক্রোধ নেমে আসবে।</div>
<div class="v" id="v24"><span class="vn">24</span> লোকেরা তরবারির আঘাতে মারা পড়বে; এবং বন্দি হয়ে সকল অইহূদির মধ্যে সমর্পিত হবে; আর অইহূদিদের সময় সম্পূর্ণ না হওয়া পর্যন্ত যিরুশালেম সব জাতির কাছে পদদলিত হবে।</div>
<div class="v" id="v25"><span class="vn">25</span> আর সূর্য্যে, চাঁদে ও তারকামন্ডলে নানা চিহ্ন দেখা যাবে এবং পৃথিবীতে সমস্ত জাতি কষ্টে ভুগবে, তারা সমুদ্রের ও ঢেউয়ের গর্জনে উদ্বিগ্ন হবে।</div>
<div class="v" id="v26"><span class="vn">26</span> ভয়ে এবং পৃথিবীতে যা যা ঘটবে তার আশঙ্কায়, মানুষেরা অজ্ঞান হয়ে যাবে; কারণ আকাশের সব শক্তি বিচলিত হবে।</div>
<div class="v" id="v27"><span class="vn">27</span> আর সেই সময়ে তারা মানবপুত্রকে পরাক্রম ও মহা প্রতাপের সঙ্গে মেঘযোগে করে আসতে দেখবে।</div>
<div class="v" id="v28"><span class="vn">28</span> কিন্তু এসব ঘটনা শুরু হলে তোমরা উপরের দিকে তাকিও। মাথা তোল, কারণ তোমাদের মুক্তি আসন্ন।</div>
<div class="v" id="v29"><span class="vn">29</span> আর তিনি তাদেরকে একটি গল্প বললেন, ডুমুরগাছ ও আর সব গাছ দেখ;</div>
<div class="v" id="v30"><span class="vn">30</span> যখন সেগুলির নতুন পাতা গজায়, তখন তা দেখে তোমরাই নিজেরাই বুঝতে পার যে, এখন গরমকাল নিকটবর্তী।</div>
<div class="v" id="v31"><span class="vn">31</span> সেইভাবে তোমরাও যখন এই সব ঘটছে দেখবে, তখন জানবে, ঈশ্বরের রাজ্য নিকটবর্তী।</div>
<div class="v" id="v32"><span class="vn">32</span> আমি তোমাদের সত্য বলছি, যে পর্যন্ত এসব পূর্ণ না হয়, সেই পর্যন্ত এই কালের লোকদের মৃত্যু হবে না।</div>
<div class="v" id="v33"><span class="vn">33</span> আকাশের ও পৃথিবীর বিনাশ হবে, কিন্তু আমার বাক্যের বিনাশ কখনও হবে না।</div>
<div class="v" id="v34"><span class="vn">34</span> কিন্তু নিজেদের বিষয়ে সাবধান থেকো, রোগে ও ভোগবিলাসে এবং কাজের চিন্তায় তোমাদের হৃদয় যেন ভারাক্রান্ত না হয় এবং জীবনে যেন ভয় না আসে, আর সেই দিন হঠাৎ ফাঁদের মতো তোমাদের ওপরে এসে পড়বে;</div>
<div class="v" id="v35"><span class="vn">35</span> কারণ সেই দিন সমস্ত পৃথিবীর লোকের উপরে আসবে।</div>
<div class="v" id="v36"><span class="vn">36</span> কিন্তু তোমরা সব সময়ে জেগে থেকো এবং প্রার্থনা করো, যেন এই যেসব ঘটনা ঘটবে, তা এড়াতে এবং মানবপুত্রের সামনে দাঁড়াতে, শক্তিমান হও।</div>
<div class="v" id="v37"><span class="vn">37</span> আর তিনি প্রতিদিন মন্দিরে উপদেশ দিতেন এবং প্রতিরাতে বাইরে গিয়ে জৈতুন নামে পর্বতে গিয়ে থাকতেন।</div>
<div class="v" id="v38"><span class="vn">38</span> আর সব লোক তাঁর কথা শুনবার জন্য খুব ভোরে মন্দিরে তাঁর কাছে আসত।</div>
</div>
<!-- PARSED ABOVE; EDITING MAY BREAK PARSER -->
</body></html>