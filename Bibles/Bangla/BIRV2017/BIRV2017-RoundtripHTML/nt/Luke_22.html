<html><head>
<meta http-equiv="Content-Type" content="text/html;charset=utf-8" />
<title>Luke 22 &ndash; লুক &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 22);">
<div id="navbar"><a href="../index.html">বাংলা বাইবেল</a> &ndash; <b>লুক</b> &ndash; <a href="Luke_1.html">1</a> ... <a href="Luke_20.html">20</a> <a href="Luke_21.html">21</a> <b>22</b> <a href="Luke_23.html">23</a> <a href="Luke_24.html">24</a> </div><hr>
<h1>Luke 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশুর শেষ দুঃখভোগ ও মৃত্যু।</h2><span class="vn">1</span> <span class="br-p"><br><br></span>তখন খামিরহীন রুটির পর্ব, যাকে নিস্তারপর্ব্ব বলে, কাছাকাছি ছিল;</div>
<div class="v" id="v2"><span class="vn">2</span> আর প্রধান যাজকেরা ও ব্যবস্থার শিক্ষকেরা কীভাবে তাঁকে হত্যা করতে পারে, তারই চেষ্টা করছিল, কারণ তারা লোকদের ভয় করত।</div>
<div class="v" id="v3"><h2>ঈষ্করিয়োতীয় যিহূদার বিশ্বাসঘাতকতা।</h2><span class="vn">3</span> <span class="br-p"><br><br></span>আর শয়তান ঈষ্করিয়োতীয় নামে যিহূদার ভিতরে প্রবেশ করল, এ সেই বারো জনের একজন।</div>
<div class="v" id="v4"><span class="vn">4</span> তখন সে গিয়ে প্রধান যাজকদের ও সেনাপতিদের সাথে কথাবার্তা বলল, কীভাবে তাঁকে তাদের হাতে সমর্পণ করতে পারবে।</div>
<div class="v" id="v5"><span class="vn">5</span> তখন তারা আনন্দিত হল ও তাকে টাকা দিতে প্রতিজ্ঞা করল। তাতে সে রাজি হল এবং</div>
<div class="v" id="v6"><span class="vn">6</span> জনতার নজরের বাইরে তাঁকে ধরিয়ে দেবার সুযোগ খুঁজতে লাগল।</div>
<div class="v" id="v7"><h2>নিস্তারপর্ব্ব ও প্রভুর ভোজ পালন</h2><span class="vn">7</span> <span class="br-p"><br><br></span>পরে খামিরহীন রুটির দিন, অর্থাৎ যে দিন নিস্তারপর্ব্বের মেষশাবক বলি দিতে হত, সেই দিন আসল।</div>
<div class="v" id="v8"><span class="vn">8</span> তখন তিনি পিতর ও যোহনকে পাঠিয়ে দিয়ে বললেন, তোমরা গিয়ে নিস্তারপর্ব্বের ভোজ প্রস্তুত কর, আমরা ভোজন করব।</div>
<div class="v" id="v9"><span class="vn">9</span> তারা বললেন, কোথায় প্রস্তুত করব?</div>
<div class="v" id="v10"><span class="vn">10</span> আপনার ইচ্ছা কি? তিনি তাদেরকে বললেন, দেখ, তোমরা সবাই শহরে ঢুকলে এমন একজন লোকের দেখা পাবে, যে একটা কলসিতে করে জল নিয়ে যাচ্ছে; তোমরা তার পেছনে পেছনে যেও; সে যে বাড়িতে ঢুকবে।</div>
<div class="v" id="v11"><span class="vn">11</span> আর সেই বাড়ির মালিককে বোলো, গুরু বলেছেন, যেখানে আমি আমার শিষ্যদের সঙ্গে নিস্তারপর্ব্বের ভোজ খেতে পারি, আমার সেই অতিথিশালা কোথায়?</div>
<div class="v" id="v12"><span class="vn">12</span> তাতে সে তোমাদের সাজানো একটি ওপরের বড় ঘর দেখিয়ে দেবে;</div>
<div class="v" id="v13"><span class="vn">13</span> সেই জায়গায় প্রস্তুত কর। তারা গিয়ে, তিনি যেরকম বলেছিলেন, সেরকম দেখতে পেলেন; পরে তাঁরা নিস্তারপর্ব্বের ভোজ তৈরী করলেন।</div>
<div class="v" id="v14"><span class="vn">14</span> পরে সময় হলে তিনি ও প্রেরিতরা একসঙ্গে ভোজে অংশগ্রহণ করলেন।</div>
<div class="v" id="v15"><span class="vn">15</span> তখন তিনি তাদের বললেন, আমার দুঃখভোগের আগে তোমাদের সাথে আমি এই নিস্তারপর্ব্বের ভোজ ভোজন করতে আমি খুব ইচ্ছা করছি;</div>
<div class="v" id="v16"><span class="vn">16</span> কারণ আমি তোমাদের বলছি, যে পর্যন্ত ঈশ্বরের রাজ্যে এ পূর্ণ না হয়, সেই পর্যন্ত আমি এ আর ভোজন করব না।</div>
<div class="v" id="v17"><span class="vn">17</span> পরে তিনি পানপাত্র নিয়ে ধন্যবাদ দিয়ে বললেন, এটা নাও এবং নিজেদের মধ্যে ভাগ কর;</div>
<div class="v" id="v18"><span class="vn">18</span> কারণ আমি তোমাদের বলছি, যে পর্যন্ত ঈশ্বরের রাজ্যের আগমন না হয়, এখন থেকে সেই পর্যন্ত আমি আঙ্গুর ফলের রস পান করব না।</div>
<div class="v" id="v19"><span class="vn">19</span> পরে তিনি রুটী নিয়ে ধন্যবাদ দিয়ে ভাঙলেন এবং তাদেরকে দিলেন, আর বললেন, " এটা আমার শরীর যেটা তোমাদের দেওয়া হয়েছে।" এটি আমার স্মরণে কর।"</div>
<div class="v" id="v20"><span class="vn">20</span> আর সেইভাবে তিনি খাওয়ার পর পানপাত্রও নিয়ে বললেন, এই পানপাত্র আমার রক্তের নতুন নিয়ম, যে রক্ত তোমাদের জন্য বাহিত হয়।</div>
<div class="v" id="v21"><span class="vn">21</span> কিন্তু দেখ, যে ব্যক্তি আমাকে সমর্পণ করছে, তার হাত আমার সঙ্গে টেবিলের উপরে রয়েছে।</div>
<div class="v" id="v22"><span class="vn">22</span> কারণ যেমন নির্ধারিত হয়েছে সেই অনুসারেই মানবপুত্র যাচ্ছেন, কিন্তু ধিক সেই ব্যক্তিকে, যার মাধ্যমে তিনি সমর্পিত হন।</div>
<div class="v" id="v23"><span class="vn">23</span> তখন্ তারা একে অপরকে জিজ্ঞাসা করতে লাগলেন, তবে আমাদের মধ্যে এ কাজ কে করবে?</div>
<div class="v" id="v24"><span class="vn">24</span> আর তাদের মধ্যে এই নিয়ে তর্ক শুরু হল যে, তাদের মধ্যে কে শ্রেষ্ঠ বলে গণ্য।</div>
<div class="v" id="v25"><span class="vn">25</span> কিন্তু তিনি তাদের বললেন, অইহূদিদের রাজারাই তাদের উপরে প্রভুত্ব করে এবং তাদের উপর যার কর্তৃত্ব থাকে তাকে সম্মানীয় শাসক বলে।</div>
<div class="v" id="v26"><span class="vn">26</span> কিন্তু তোমরা সেই রকম হয়ো না; বরং তোমাদের মধ্যে যে শ্রেষ্ঠ, সে ছোটোর মত হোক; এবং যে প্রধান, সে দাসের মত হোক।</div>
<div class="v" id="v27"><span class="vn">27</span> কারণ, কে শ্রেষ্ঠ? যে ভোজনে বসে, না পরিবেশন করে? যে ভোজনে বসে সেই কি না? কিন্তু আমি তোমাদের মধ্যে দাসের মত আছি।</div>
<div class="v" id="v28"><span class="vn">28</span> তোমরাই আমার সব পরীক্ষায় তো আমার সঙ্গে রয়েছ;</div>
<div class="v" id="v29"><span class="vn">29</span> আর আমার পিতা যেমন আমার জন্য নির্ধারণ করেছেন, আমিও তেমনি তোমাদের জন্য এক রাজ্য নির্ধারণ করছি,</div>
<div class="v" id="v30"><span class="vn">30</span> যেন তোমরা আমার রাজ্যে আমার সঙ্গে ভোজন পান কর; আর তোমরা সিংহাসনে বসে ইস্রায়েলের বারো বংশের বিচার করবে।</div>
<div class="v" id="v31"><span class="vn">31</span> শিমোন, শিমোন, দেখ, গমের মত চেলে বের করার জন্য শয়তান তোমাদের নিজের বলে চেয়েছে;</div>
<div class="v" id="v32"><span class="vn">32</span> কিন্তু আমি তোমার জন্য প্রার্থনা করেছি, যেন তোমাদের বিশ্বাসে ভাঙ্গন না ধরে; আর তুমিও একবার ফিরলে পর তোমার ভাইদের সুস্থির করও।</div>
<div class="v" id="v33"><span class="vn">33</span> তিনি তাকে বললেন, প্রভু, আপনার সঙ্গে আমি কারাগারে যেতে এবং মরতেও রাজি আছি।</div>
<div class="v" id="v34"><span class="vn">34</span> তিনি বললেন, পিতর আমি তোমাকে বলছি, যে পর্যন্ত তুমি আমাকে চেন না বলে তিনবার অস্বীকার করবে, সেই পর্যন্ত আজ মোরগ ডাকবে না।</div>
<div class="v" id="v35"><span class="vn">35</span> আর তিনি তাদের বললেন, আমি যখন থলি, ঝুলি ও জুতো ছাড়া তোমাদের পাঠিয়েছিলাম, তখন কি কিছুরই অভাব হয়েছিল? তারা বললেন কিছুই না।</div>
<div class="v" id="v36"><span class="vn">36</span> তখন তিনি তাদের বললেন, এখন যার থলি আছে, সে তা নিয়ে যাক, সেইভাবে ঝুলিও নিয়ে নিক; এবং যার নেই, সে নিজের পোষাক বিক্রি করে তলোয়ার কিনুক।</div>
<div class="v" id="v37"><span class="vn">37</span> কারণ আমি তোমাদের বলছি, এই যে কথা শাস্ত্রে লেখা আছে, "আর তিনি অধার্মিকদের সঙ্গে গণ্য হলেন" তা আমাতে পূর্ণ হতে হবে; কারণ আমার বিষয়ে যা, তা পূর্ণ হচ্ছে।</div>
<div class="v" id="v38"><span class="vn">38</span> তখন তারা বললেন, প্রভু, দেখুন, দুটি তলোয়ার আছে। তিনি তাদের বললেন, এই যথেষ্ট।</div>
<div class="v" id="v39"><h2>গেৎশিমানী বাগানে যীশুর করুন দুঃখ প্রকাশ।</h2><span class="vn">39</span> <span class="br-p"><br><br></span>পরে তিনি বাইরে এসে নিজের নিয়ম অনুসারে জৈতুন পর্বতে গেলেন এবং শিষ্যরাও তার পিছন পিছন গেলেন।</div>
<div class="v" id="v40"><span class="vn">40</span> সেই জায়গায় আসলে পর তিনি তাদের বললেন, তোমরা প্রার্থনা কর, যেন প্রলোভনে না পড়।</div>
<div class="v" id="v41"><span class="vn">41</span> পরে তিনি তাদের থেকে কিছু দূরে গিয়ে হাঁটু গেড়ে বসে প্রার্থনা করতে লাগলেন, বললেন,</div>
<div class="v" id="v42"><span class="vn">42</span> পিতা যদি তোমার ইচ্ছা হয়, আমার থেকে এই দুঃখের পানপাত্র দূর কর; তবুও আমার ইচ্ছা নয়, তোমারই ইচ্ছা পূর্ণ হোক</div>
<div class="v" id="v43"><span class="vn">43</span> তখন স্বর্গ থেকে এক দূত দেখা দিয়ে তাঁকে সবল করলেন।</div>
<div class="v" id="v44"><span class="vn">44</span> পরে তিনি করুন দুঃখে মগ্ন হয়ে আরো একমনে প্রার্থনা করলেন; আর তার ঘাম যেন রক্তের আকারে বড় বড় ফোঁটা হয়ে জমিতে পড়তে লাগল।</div>
<div class="v" id="v45"><span class="vn">45</span> পরে তিনি প্রার্থনা করে উঠলে পর শিষ্যদের কাছে এসে দেখলেন, তারা দুঃখের জন্য ঘুমিয়ে পড়েছে,</div>
<div class="v" id="v46"><span class="vn">46</span> আর তাদের বললেন, কেন ঘুমাচ্ছ? ওঠ, প্রার্থনা কর, যেন প্রলোভনে না পড়।</div>
<div class="v" id="v47"><h2>যীশু শত্রুদের হাতে বন্দি হলেন।</h2><span class="vn">47</span> <span class="br-p"><br><br></span>তিনি কথা বলছেন, এমন সময় দেখ, অনেক লোক এবং যার নাম যিহূদা সেই বারো জনের মধ্যে একজন সে তাদের আগে আগে আসছে; সে যীশুকে চুম্বন করবার জন্য তাঁর কাছে আসল।</div>
<div class="v" id="v48"><span class="vn">48</span> কিন্তু যীশু তাকে বললেন, যিহূদা, চুম্বনের মাধ্যমে কি মানবপুত্রকে সমর্পণ করছ?</div>
<div class="v" id="v49"><span class="vn">49</span> তখন কি কি ঘটবে, তা দেখে যারা তাঁর কাছে ছিলেন, তারা বললেন, প্রভু আমরা কি তলোয়ারের আঘাত করব?</div>
<div class="v" id="v50"><span class="vn">50</span> আর তাদের মধ্যে এক ব্যক্তি মহাযাজকের দাসকে আঘাত করে তার ডান কান কেটে ফেললেন।</div>
<div class="v" id="v51"><span class="vn">51</span> কিন্তু যীশু উত্তরে বললেন, এই পর্যন্ত শান্ত হও। পরে তিনি তার কান স্পর্শ করে তাকে সুস্থ করলেন।</div>
<div class="v" id="v52"><span class="vn">52</span> আর তার বিরুদ্ধে যে প্রধান যাজকেরা, ধর্মগৃহের সেনাপতি ও প্রাচীনেরা এসেছিল, যীশু তাদের বললেন, লোকে "যেমন দস্যুর বিরুদ্ধে যায়, তেমনি খড়গ ও লাঠি নিয়ে কি তোমরা আসলে?</div>
<div class="v" id="v53"><span class="vn">53</span> আমি যখন প্রতিদিন ধর্মগৃহে তোমাদের সঙ্গে ছিলাম, তখন আমায় উপরে হাত রাখেনি; কিন্তু এই তোমাদের সময় এবং অন্ধকারের কর্তৃত্ব।"</div>
<div class="v" id="v54"><h2>পিতর যীশুকে তিনবার অস্বীকার করেন।</h2><span class="vn">54</span> <span class="br-p"><br><br></span>পরে তারা তাঁকে ধরে নিয়ে গেল এবং মহাযাজকের বাড়িতে আনলো; আর পিতর দূরে থেকে পিছন পিছন চললেন।</div>
<div class="v" id="v55"><span class="vn">55</span> পরে লোকেরা উঠোনের মধ্যে আগুন জ্বালিয়ে একসঙ্গে বসলে পিতর তাদের মধ্যে বসলেন।</div>
<div class="v" id="v56"><span class="vn">56</span> তিনি সেই আলোর কাছে বসলে এক দাসী তাকে দেখে তার দিকে এক নজরে চেয়ে বলল, এ ব্যক্তি ওর সঙ্গে ছিল।</div>
<div class="v" id="v57"><span class="vn">57</span> কিন্তু তিনি অস্বীকার করে বললেন, না, নারী! আমি ওকে চিনি না।</div>
<div class="v" id="v58"><span class="vn">58</span> একটু পরে আর একজন তাকে দেখে বলল, তুমিও তাদের একজন। পিতর বললেন, না, আমি নই।</div>
<div class="v" id="v59"><span class="vn">59</span> ঘন্টাখানেক পরে আর একজন জোর দিয়ে বলল, সত্যি, এ ব্যক্তিও তাঁর সঙ্গে ছিল, কারণ এ গালীলীয় লোক।</div>
<div class="v" id="v60"><span class="vn">60</span> তখন পিতর বললেন, দেখ, তুমি কি বলছ, আমি বুঝতে পারছি না। তিনি কথা বলছিলেন, আর অমনি মোরগ ডেকে উঠল।</div>
<div class="v" id="v61"><span class="vn">61</span> আর প্রভু মুখ ফিরিয়ে পিতরের দিকে নজর দিলেন; তাতে প্রভু এই যে কথা বলেছিলেন, "আজ মোরগ ডাকবার আগে তুমি তিনবার আমাকে অস্বীকার করবে।" তা পিতরের মনে পড়ল।</div>
<div class="v" id="v62"><span class="vn">62</span> আর তিনি বাইরে গিয়ে কান্নায় ভেঙে পড়লেন।</div>
<div class="v" id="v63"><h2>যাজকদের ও রাজ্যপালের সামনে যীশুর বিচার।</h2><span class="vn">63</span> <span class="br-p"><br><br></span>আর যে লোকেরা যীশুকে ধরেছিল, তারা তাঁকে ঠাট্টা ও মারধর করতে শুরু করল।</div>
<div class="v" id="v64"><span class="vn">64</span> আর তাঁর চোখ ঢেকে জিজ্ঞাসা করল, ভাববাণী বল দেখি, "কে তোকে মারলো?"</div>
<div class="v" id="v65"><span class="vn">65</span> আর তারা ঈশ্বরনিন্দা করে তাঁর বিরুদ্ধে আরো অনেক কথা বলতে লাগল।</div>
<div class="v" id="v66"><h2>হেরোদ এবং পিলাতের হাতে যীশু।</h2><span class="vn">66</span> <span class="br-p"><br><br></span>যখন দিন হল, তখন লোকদের প্রাচীন নেতারা, প্রধান যাজকেরা ও ব্যবস্থার শিক্ষক একসঙ্গে মিলিত হল এবং নিজেদের সভার মধ্যে তাঁকে নিয়ে এসে বলল।</div>
<div class="v" id="v67"><span class="vn">67</span> তুমি যদি সেই খ্রীষ্ট হও, তবে আমাদের বল, তিনি তাদের বললেন, "যদি তোমাদের বলি, তোমরা বিশ্বাস করবে না;</div>
<div class="v" id="v68"><span class="vn">68</span> আর যদি তোমাদের জিজ্ঞাসা করি, কোনো উত্তর দেবে না;"</div>
<div class="v" id="v69"><span class="vn">69</span> কিন্তু এখন থেকে মানবপুত্র ঈশ্বরের শক্তির ডান পাশে বসে থাকবেন।</div>
<div class="v" id="v70"><span class="vn">70</span> তখন সবাই বলল, তবে তুমি কি ঈশ্বরের পুত্র? তিনি তাদের বললেন, তোমরাই তো বলছ যে, "আমিই সেই।"</div>
<div class="v" id="v71"><span class="vn">71</span> তখন তারা বলল," আর সাক্ষ্যে আমাদের কি প্রয়োজন? আমরা নিজেরাই তো তাঁর মুখে শুনলাম।"</div>
</div>
<!-- PARSED ABOVE; EDITING MAY BREAK PARSER -->
</body></html>