<html><head>
<meta http-equiv="Content-Type" content="text/html;charset=utf-8" />
<title>Mark 4 &ndash; মার্ক &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 4);">
<div id="navbar"><a href="../index.html">বাংলা বাইবেল</a> &ndash; <b>মার্ক</b> &ndash; <a href="Mark_1.html">1</a> <a href="Mark_2.html">2</a> <a href="Mark_3.html">3</a> <b>4</b> <a href="Mark_5.html">5</a> <a href="Mark_6.html">6</a> ... <a href="Mark_16.html">16</a> </div><hr>
<h1>Mark 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশুর কয়েকটি দৃষ্টান্ত।</h2><span class="vn">1</span> <span class="br-p"><br><br></span>পরে তিনি আবার সমুদ্রের কিনারায় শিক্ষা দিতে লাগলেন; তাতে তাঁর কাছে এত লোক জড়ো হল যে, তিনি সমুদ্রের মধ্যে একটি নৌকায় উঠে বসলেন এবং সব লোক তীরে দাঁড়িয়ে রইলো।</div>
<div class="v" id="v2"><span class="vn">2</span> <span class="br-p"><br><br></span>তখন তিনি গল্পের মাধ্যমে তাদেরকে অনেক শিক্ষা দিতে লাগলেন। শিক্ষার মধ্যে তিনি তাদেরকে বললেন,</div>
<div class="v" id="v3"><span class="vn">3</span> <span class="br-p"><br><br></span>দেখ, একজন চাষী বীজ বুনতে গেল;</div>
<div class="v" id="v4"><span class="vn">4</span> <span class="br-p"><br><br></span>বোনার সময় কিছু বীজ পথের ধারে পড়ল, তাতে পাখিরা এসে সেগুলি খেয়ে ফেলল।</div>
<div class="v" id="v5"><span class="vn">5</span> <span class="br-p"><br><br></span>আর কিছু বীজ পাথুরে মাটিতে পড়ল, যেখানে ঠিকমত মাটি পেল না; সেগুলি ঠিকমত মাটি না পেয়ে তাড়াতাড়ি অঙ্কুর বের হলো,</div>
<div class="v" id="v6"><span class="vn">6</span> <span class="br-p"><br><br></span>কিন্তু সূর্য্য উঠলে সেগুলি পুড়ে গেল এবং তার শিকড় না থাকাতে শুকিয়ে গেল।</div>
<div class="v" id="v7"><span class="vn">7</span> <span class="br-p"><br><br></span>আর কিছু বীজ কাঁটাবনের মধ্যে পড়ল, তাতে কাঁটাবন বেড়ে গিয়ে সেগুলি চেপে রাখলো, সেগুলিতে ফল ধরল না।</div>
<div class="v" id="v8"><span class="vn">8</span> <span class="br-p"><br><br></span>আর কিছু বীজ ভালো জমিতে পড়ল, তা অঙ্কুরিত হয়ে বেড়ে উঠে ফল দিল; কিছু ত্রিশ গুন, কিছু ষাট গুন ও কিছু শত গুন ফল দিল।</div>
<div class="v" id="v9"><span class="vn">9</span> <span class="br-p"><br><br></span>পরে তিনি বললেন, যার শুনবার কান আছে সে শুনুক।</div>
<div class="v" id="v10"><span class="vn">10</span> <span class="br-p"><br><br></span>যখন তিনি একা ছিলেন, তাঁর সঙ্গীরা সেই বারো জনের সঙ্গে তাঁকে গল্পের বিষয়ে জিজ্ঞাসা করলেন।</div>
<div class="v" id="v11"><span class="vn">11</span> <span class="br-p"><br><br></span>তিনি তাঁদেরকে বললেন, ঈশ্বরের রাজ্যের গুপ্ত সত্য তোমাদেরকে দেওয়া হয়েছে; কিন্তু ঐ বাইরের লোকদের কাছে সবই গল্পের মাধ্যমে বলা হয়ে থাকে;</div>
<div class="v" id="v12"><span class="vn">12</span> <span class="br-p"><br><br></span>সুতরাং তারা যখন দেখে, তারা দেখুক কিন্তু যেন বুঝতে না পারে এবং যখন শুনে, শুনুক কিন্তু যেন না বোঝে, পাছে তারা ফিরে আসে ও ঈশ্বর তাদেরকে ক্ষমা করেন।</div>
<div class="v" id="v13"><span class="vn">13</span> <span class="br-p"><br><br></span>পরে তিনি তাদেরকে বললেন, এই গল্প যখন তোমরা বুঝতে পার না? তবে কেমন করে বাকি সব গল্প বুঝতে পারবে?</div>
<div class="v" id="v14"><span class="vn">14</span> <span class="br-p"><br><br></span>সেই বীজবপক ঈশ্বরের বাক্য বুনেছিল।</div>
<div class="v" id="v15"><span class="vn">15</span> <span class="br-p"><br><br></span>পথের ধারে পড়া বীজ দিয়ে বোঝানো হয়েছে, তারা এমন লোক যাদের মধ্যে বাক্যবীজ বোনা যায়; আর যখন তারা শোনে তখুনি শয়তান এসে, তাদের মধ্যে যা বোনা হয়েছিল, সেই বাক্য ছিনিয়ে নিয়ে যায়।</div>
<div class="v" id="v16"><span class="vn">16</span> <span class="br-p"><br><br></span>আর পাথুরে জমিতে পড়া বীজের মধ্য দিয়ে তাদের কথা বলা হয়েছে যারা এই বাক্য শোনে ও তখুনি আনন্দের সঙ্গে গ্রহণ করে;</div>
<div class="v" id="v17"><span class="vn">17</span> <span class="br-p"><br><br></span>আর তাদের ভিতরে শিকড় নেই বলে, তারা কম দিন স্থির থাকে, পরে সেই বাক্যের জন্য কষ্ট এবং তাড়না আসলে তখনই তারা পিছিয়ে যায়।</div>
<div class="v" id="v18"><span class="vn">18</span> <span class="br-p"><br><br></span>আর কাঁটাবনের মধ্যে যে বীজ বোনা হয়েছিল, তারা এমন লোক, যারা বাক্যটি শুনেছে,</div>
<div class="v" id="v19"><span class="vn">19</span> <span class="br-p"><br><br></span>কিন্তু সংসারের চিন্তা ভাবনা, সম্পত্তির মায়া ও অন্যান্য জিনিসের লোভ এসে ঐ বাক্যকে চেপে রাখে, এতে তা ফলহীন হয়।</div>
<div class="v" id="v20"><span class="vn">20</span> <span class="br-p"><br><br></span>আর ভালো জমিতে যে বীজ বোনা হয়েছিল, তারা এই মত যারা সেই বাক্য শোনে ও গ্রাহ্য করে, কেউ ত্রিশ গুন, কেউ ষাট গুন ও কেউ একশ গুন ফল দেয়।</div>
<div class="v" id="v21"><h2>প্রদীপ দানীর উপর প্রদীপ।</h2><span class="vn">21</span> <span class="br-p"><br><br></span>তিনি তাদের আরও বললেন, "কেউ কি প্রদীপ এনে ঝুড়ির নীচে বা খাটের নীচে রাখে? না তোমরা সেটা বাতিদানের ওপর রাখ।"</div>
<div class="v" id="v22"><span class="vn">22</span> <span class="br-p"><br><br></span>কারণ কোনো কিছুই লুকানো নেই, যেটা প্রকাশিত হবে না; আবার এমন কিছু গোপন নেই, যা প্রকাশ পাবে না।</div>
<div class="v" id="v23"><span class="vn">23</span> <span class="br-p"><br><br></span>যার শোনবার কান আছে, সে শুনুক।</div>
<div class="v" id="v24"><span class="vn">24</span> <span class="br-p"><br><br></span>আর তিনি তাদেরকে বললেন, তোমরা যা শুনছ তার দিকে মনোযোগ দাও; তোমরা যে পরিমাণে পরিমাপ কর, সেই পরিমাণে তোমাদের জন্য পরিমাপ করা যাবে এবং তোমাদেরকে আরও দেওয়া যাবে।</div>
<div class="v" id="v25"><span class="vn">25</span> <span class="br-p"><br><br></span>কারণ যার আছে তাকে আরও দেওয়া হবে; আর যার নেই, তার যা আছে, সেটাও তার কাছ থেকে নিয়ে নেওয়া হবে।</div>
<div class="v" id="v26"><h2>অঙ্কুরিত বীজের দৃষ্টান্ত।</h2><span class="vn">26</span> <span class="br-p"><br><br></span>তিনি আরও বললেন, ঈশ্বরের রাজ্য এই রকম, একজন লোক যে মাটিতে বীজ বুনল;</div>
<div class="v" id="v27"><span class="vn">27</span> <span class="br-p"><br><br></span>পরে সে রাত দিন ঘুমিয়ে পড়ে ও আবার জেগে ওঠে এবং ঐ বীজ অঙ্কুরিত হয়ে বেড়ে ওঠে, যদিও সে তা জানে না কিভাবে হয়।</div>
<div class="v" id="v28"><span class="vn">28</span> <span class="br-p"><br><br></span>জমি নিজে নিজেই ফল দেয়; প্রথমে অঙ্কুর, তারপর শীষ ও শীষের মধ্যে পরিপূর্ণ শস্যদানা।</div>
<div class="v" id="v29"><span class="vn">29</span> <span class="br-p"><br><br></span>কিন্তু ফল পাকলে সে তখনই কাস্তে লাগায়, কারণ শস্য কাটবার সময় এসেছে।</div>
<div class="v" id="v30"><h2>সহ্য দানার দৃষ্টান্ত।</h2><span class="vn">30</span> <span class="br-p"><br><br></span>আর তিনি বললেন, আমরা কিসের সঙ্গে ঈশ্বরের রাজ্যের তুলনা করতে পারি? বা কোন্ গল্পের সাহায্যে বা আমরা বোঝাতে পারবো?</div>
<div class="v" id="v31"><span class="vn">31</span> <span class="br-p"><br><br></span>এটা একটা সর্ষের দানার মত, এই বীজ মাটিতে বোনবার সময় জমির সব বীজের মধ্যে খুবই ছোট,</div>
<div class="v" id="v32"><span class="vn">32</span> <span class="br-p"><br><br></span>কিন্তু বোনা হলে তা অঙ্কুরিত হয়ে সব শাক সবজির থেকে বড় হয়ে উঠে এবং বড় বড় ডাল বের হয়; তাতে আকাশের পাখিরা তার ছায়ার নীচে বাসা করতে পারে।</div>
<div class="v" id="v33"><span class="vn">33</span> <span class="br-p"><br><br></span>এই রকম আরো অনেক গল্প দিয়ে তিনি তাদের শোনবার ক্ষমতা অনুযায়ী তাদের কাছে বাক্য প্রচার করতেন;</div>
<div class="v" id="v34"><span class="vn">34</span> <span class="br-p"><br><br></span>আর গল্প ছাড়া তাদেরকে কিছুই বলতেন না; পরে ব্যক্তিগত ভাবে শিষ্যদের সব কিছু বুঝিয়ে দিতেন।</div>
<div class="v" id="v35"><h2>যীশুর কতকগুলি অলৌকিক কাজ। যীশু ঝড় থামান ও একজন ভূতগ্রস্থকে সুস্থ করেন।</h2><span class="vn">35</span> <span class="br-p"><br><br></span>সেই দিন সন্ধ্যা হলে তিনি তাঁদেরকে বললেন, চল, আমরা হ্রদের অন্য পারে যাই।</div>
<div class="v" id="v36"><span class="vn">36</span> <span class="br-p"><br><br></span>তখন তাঁরা লোকদেরকে বিদায় দিয়ে, যীশু যে নৌকায় ছিলেন সেই নৌকায় করে তাঁকে সঙ্গে নিয়ে চললেন; এবং সেখানে আরও নৌকা তাঁর সঙ্গে ছিল।</div>
<div class="v" id="v37"><span class="vn">37</span> <span class="br-p"><br><br></span>পরে ভীষণ ঝড় উঠল এবং সমুদ্রের ঢেউগুলো নৌকার ওপর পড়তে লাগলো এবং নৌকা জলে ভর্তি হতে লাগল।</div>
<div class="v" id="v38"><span class="vn">38</span> <span class="br-p"><br><br></span>তখন তিনি নৌকার পিছন দিকে বালিশে মাথা দিয়ে ঘুমাচ্ছিলেন; আর তাঁরা তাঁকে জাগিয়ে বললেন, হে গুরু, আপনার কি মনে হচ্ছে না যে, আমরা মরতে চলেছি?</div>
<div class="v" id="v39"><span class="vn">39</span> <span class="br-p"><br><br></span>তখন তিনি জেগে উঠে বাতাসকে ধমক দিলেন ও সমুদ্রকে বললেন, শান্তি, শান্ত হও; তাতে বাতাস থেমে গেল এবং শান্ত হল।</div>
<div class="v" id="v40"><span class="vn">40</span> <span class="br-p"><br><br></span>পরে তিনি তাঁদেরকে কে বললেন, তোমরা এরকম ভয় পাচ্ছ কেন? এখনো কি তোমাদের বিশ্বাস হয়নি?</div>
<div class="v" id="v41"><span class="vn">41</span> <span class="br-p"><br><br></span>তাতে তাঁরা ভীষণ ভয় পেলেন এবং একে অপরকে বলতে লাগলেন, ইনি কে যে, বাতাস এবং সমুদ্রও ওনার আদেশ মানে?</div>
</div>
<!-- PARSED ABOVE; EDITING MAY BREAK PARSER -->
</body></html>