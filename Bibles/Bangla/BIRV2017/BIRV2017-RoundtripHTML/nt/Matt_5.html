<html><head>
<meta http-equiv="Content-Type" content="text/html;charset=utf-8" />
<title>Matt 5 &ndash; মথি &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 5);">
<div id="navbar"><a href="../index.html">বাংলা বাইবেল</a> &ndash; <b>মথি</b> &ndash; <a href="Matt_1.html">1</a> ... <a href="Matt_3.html">3</a> <a href="Matt_4.html">4</a> <b>5</b> <a href="Matt_6.html">6</a> <a href="Matt_7.html">7</a> ... <a href="Matt_28.html">28</a> </div><hr>
<h1>Matt 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রভু যীশুর পর্বতে উপদেশ দেওয়া।</h2><span class="vn">1</span> <span class="br-p"><br><br></span>তিনি প্রচুর লোক দেখে পাহাড়ে উঠলেন; আর তিনি বসার পর তাঁর শিষ্যেরা তাঁর কাছে এলেন।</div>
<div class="v" id="v2"><h2>স্বর্গরাজ্যের লোক নির্ণয়।</h2><span class="vn">2</span> <span class="br-p"><br><br></span>তখন তিনি মুখ খুলে তাদের এই শিক্ষা দিতে লাগলেন</div>
<div class="v" id="v3"><span class="vn">3</span> ধন্য যারা আত্মাতে গরিব, কারণ স্বর্গ রাজ্য তাদেরই।</div>
<div class="v" id="v4"><span class="vn">4</span> ধন্য যারা দুঃখ করে, কারণ তারা সান্ত্বনা পাবে।</div>
<div class="v" id="v5"><span class="vn">5</span> ধন্য যারা বিনয়ী, কারণ তারা ভূমির অধিকারী হবে।</div>
<div class="v" id="v6"><span class="vn">6</span> ধন্য যারা ধার্মিকতার জন্য ক্ষুধার্ত ও তৃষ্ণার্ত, কারণ তারা পরিতৃপ্ত হবে।</div>
<div class="v" id="v7"><span class="vn">7</span> ধন্য যারা দয়াশীল, কারণ তারা দয়া পাবে।</div>
<div class="v" id="v8"><span class="vn">8</span> ধন্য তারা যাদের মন শুদ্ধ, কারণ তারা ঈশ্বরের দর্শন পাবে।</div>
<div class="v" id="v9"><span class="vn">9</span> ধন্য যারা মিলন করে দেয়, কারণ তারা ঈশ্বরের সন্তান বলে পরিচিত হবে।</div>
<div class="v" id="v10"><span class="vn">10</span> ধন্য যারা ধার্মিকতার জন্য নির্যাতিত হয়েছে, কারণ স্বর্গরাজ্য তাদেরই।</div>
<div class="v" id="v11"><span class="vn">11</span> ধন্য তোমরা, যখন লোকে আমার জন্য তোমাদের নিন্দা ও নির্যাতন করে এবং মিথ্যা করে তোমাদের বিরুদ্ধে সর্বরকম খারাপ কথা বলে।</div>
<div class="v" id="v12"><span class="vn">12</span> আনন্দ করো, খুশি হও, কারণ স্বর্গে তোমাদের পুরষ্কার প্রচুর; কারণ তোমাদের আগে যে ভাববাদীরা ছিলেন, তাদের তারা সেইভাবে নির্যাতন করত।</div>
<div class="v" id="v13"><h2>লবণ এবং আলো।</h2><span class="vn">13</span> <span class="br-p"><br><br></span>তোমরা পৃথিবীর লবণ, কিন্তু লবণের স্বাদ যদি যায়, তবে তা কিভাবে লবণের গুনবিশিষ্ট করা যাবে? তা আর কোনো কাজে লাগে না, কেবল বাইরে ফেলে দেবার ও লোকের পায়ের তলায় দলিত হবার যোগ্য হয়।</div>
<div class="v" id="v14"><span class="vn">14</span> তোমরা জগতের আলো; পর্বতের উপরে অবস্থিত শহর গোপন থাকতে পারে না।</div>
<div class="v" id="v15"><span class="vn">15</span> আর লোকে প্রদীপ জ্বালিয়ে ঝুড়ির নীচে রাখে না, কিন্তু দীপাধারের উপরেই রাখে, তাতে তা ঘরের সব লোককে আলো দেয়।</div>
<div class="v" id="v16"><span class="vn">16</span> সেইভাবে তোমাদের আলো মানুষদের সামনে উজ্জ্বল হোক, যেন তারা তোমাদের ভাল কাজ দেখে তোমাদের স্বর্গস্থ পিতার গৌরব করে।</div>
<div class="v" id="v17"><h2>পুরাতন ব্যবস্থার পূর্ণতা।</h2><span class="vn">17</span> <span class="br-p"><br><br></span>মনে কর না যে, আমি আইন কি ভাববাদীগ্রন্থ ধ্বংস করতে এসেছি; আমি ধ্বংস করতে আসিনি, কিন্তু সম্পূর্ণ করতে এসেছি।</div>
<div class="v" id="v18"><span class="vn">18</span> কারণ আমি তোমাদের সত্য বলছি, যে পর্যন্ত আকাশ ও পৃথিবী লুপ্ত না হবে, সে পর্যন্ত আইনের এক মাত্রা কি এক বিন্দুও লুপ্ত হবে না, সবই সফল হবে।</div>
<div class="v" id="v19"><span class="vn">19</span> অতএব যে কেউ এই সব ছোট আদেশের মধ্যে কোন একটি আদেশ অমান্য করে ও লোকদেরকে সেইভাবে শিক্ষা দেয়, তাকে স্বর্গরাজ্যে অতি ছোট বলা যাবে; কিন্তু যে কেউ সে সব পালন করে ও শিক্ষা দেয়, তাকে স্বর্গরাজ্যে মহান বলা যাবে।</div>
<div class="v" id="v20"><span class="vn">20</span> কারণ আমি তোমাদের বলছি, ব্যবস্থার শিক্ষক ও ফরীশীদের থেকে তোমাদের ধার্মিকতা যদি বেশি না হয়, তবে তোমরা কোনো মতে স্বর্গরাজ্যে প্রবেশ করতে পারবে না।</div>
<div class="v" id="v21"><h2>নরহত্যা।</h2><span class="vn">21</span> <span class="br-p"><br><br></span>তোমরা শুনেছ, আগের কালের লোকদের কাছে বলা হয়েছিল, “তুমি নরহত্যা কর না,” আর ‘যে নরহত্যা করে, সে বিচারের দায়ে পড়বে’।</div>
<div class="v" id="v22"><span class="vn">22</span> কিন্তু আমি তোমাদের বলছি, যে কেউ নিজের ভাইয়ের প্রতি রাগ করে, সে বিচারের দায়ে পড়বে; আর যে কেউ নিজের ভাইকে বলে, ‘রে বোকা,’ সে মহাসভার দায়ে পড়বে। আর যে কেউ বলে “রে মূর্খ” সে নরকের আগুনের দায়ে পড়বে।”</div>
<div class="v" id="v23"><span class="vn">23</span> অতএব তুমি যখন যজ্ঞবেদির কাছে নিজের নৈবেদ্য উৎসর্গ করছ, তখন সেই জায়গায় যদি মনে পড়ে যে, তোমার বিরুদ্ধে তোমার ভাইয়ের কোন কথা আছে,</div>
<div class="v" id="v24"><span class="vn">24</span> তবে সেই জায়গায় বেদির সামনে তোমার নৈবেদ্য রাখ, আর চলে যাও, প্রথমে তোমার ভাইয়ের সাথে আবার মিলন হও, পরে এসে তোমার নৈবেদ্য উৎসর্গ কর।</div>
<div class="v" id="v25"><span class="vn">25</span> তুমি যখন বিপক্ষের সঙ্গে পথে থাক, তখন তার সাথে তাড়াতাড়ি মিল কর, যদি বিপক্ষ তোমাকে বিচারকের হাতে তুলে দেয় ও বিচারক তোমাকে রক্ষীর হাতে তুলে দেয়, আর তুমি কারাগারে বন্দী হও।</div>
<div class="v" id="v26"><span class="vn">26</span> আমি তোমাকে সত্য বলছি, যতক্ষণ না পর্যন্ত শেষ পয়সাটা শোধ করবে, ততক্ষণ তুমি কোন মতে সেখান থেকে বাইরে আসতে পারবে না।</div>
<div class="v" id="v27"><h2>ব্যাভিচার।</h2><span class="vn">27</span> <span class="br-p"><br><br></span>তোমরা শুনেছ যে এটা বলা হয়েছিল, “তুমি ব্যভিচার করও না।”</div>
<div class="v" id="v28"><span class="vn">28</span> কিন্তু আমি তোমাদের বলছি, যে কেউ কোনো স্ত্রীলোকের দিকে লালসাপূর্ণ ভাবে দেখে, তখনই সে হৃদয়ে তার সাথে ব্যভিচার করল।</div>
<div class="v" id="v29"><span class="vn">29</span> আর তোমার ডান চোখ যদি তোমায় পাপ করায়, তবে তা উপড়ে দূরে ফেলে দাও; কারণ তোমার সমস্ত শরীর নরকে যাওয়া চেয়ে বরং এক অঙ্গ নষ্ট হওয়া তোমার পক্ষে ভাল।</div>
<div class="v" id="v30"><span class="vn">30</span> আর তোমার ডান হাত যদি তোমাকে পাপ করায়, তবে তা কেটে দূরে ফেলে দাও; কারণ তোমার সমস্ত শরীর নরকে যাওয়ার চেয়ে বরং এক অঙ্গ নষ্ট হওয়া তোমার পক্ষে ভাল।</div>
<div class="v" id="v31"><h2>বিবাহ বিচ্ছেদ।</h2><span class="vn">31</span> <span class="br-p"><br><br></span>আর বলা হয়েছিল, “যে কেউ নিজের স্ত্রীকে পরিত্যাগ করে, সে তাকে ত্যাগপত্র দিক।”</div>
<div class="v" id="v32"><span class="vn">32</span> কিন্তু আমি তোমাদের বলছি, যে কেউ ব্যভিচার ছাড়া অন্য কারণে নিজের স্ত্রীকে পরিত্যাগ করে, সে তাকে ব্যাভিচারিনী করে; এবং যে ব্যক্তি সেই পরিত্যক্তা স্ত্রীকে বিবাহ করে, সে ব্যভিচার করে।</div>
<div class="v" id="v33"><h2>প্রতিজ্ঞা।</h2><span class="vn">33</span> <span class="br-p"><br><br></span>আবার তোমরা শুনেছ, আগের কালের লোকদের কাছে বলা হয়েছিল, ‘তুমি মিথ্যা দিব্যি কর না, কিন্তু প্রভুর উদ্দেশ্যে তোমার সমস্ত প্রতিজ্ঞা পালন কর।’</div>
<div class="v" id="v34"><span class="vn">34</span> কিন্তু আমি তোমাদের বলছি, কোন দিব্যি করো না; স্বর্গের দিব্যি কর না, কারণ তা ঈশ্বরের সিংহাসন এবং পৃথিবীর দিব্যি কর না, কারণ তা তাঁর পা রাখার জায়গা;</div>
<div class="v" id="v35"><span class="vn">35</span> আর যিরুশালেমের দিব্যি কর না, কারণ তা মহান রাজার শহর।</div>
<div class="v" id="v36"><span class="vn">36</span> আর তোমার মাথার দিব্যি কর না, কারণ একগাছা চুল সাদা কি কালো করবার সাধ্য তোমার নেই।</div>
<div class="v" id="v37"><span class="vn">37</span> কিন্তু তোমাদের কথা হ্যাঁ, হ্যাঁ, না, না, হোক; এর বেশি যা, তা শয়তান থেকে জন্মায়।</div>
<div class="v" id="v38"><h2>চোখের বদলে চোখ।</h2><span class="vn">38</span> <span class="br-p"><br><br></span>তোমরা শুনেছ বলা হয়েছিল, “চোখের বদলে চোখ ও দাঁতের বদলে দাঁত।”</div>
<div class="v" id="v39"><span class="vn">39</span> কিন্তু আমি তোমাদের বলছি, তোমরা মন্দ লোককে বাধা দিয়ো না; বরং যে কেউ তোমার ডান গালে চড় মারে, অন্য গাল তার দিকে ফিরিয়ে দাও।</div>
<div class="v" id="v40"><span class="vn">40</span> আর যে তোমার সাথে বিচারের জায়গায় ঝগড়া করে তোমার পোষাক নিতে চায়, তাকে তোমার চাদরও দিয়ে দাও।</div>
<div class="v" id="v41"><span class="vn">41</span> আর যে কেউ এক মাইল যেতে তোমাকে জোর করে, তার সঙ্গে দুই মাইল যাও।</div>
<div class="v" id="v42"><span class="vn">42</span> যে তোমার কাছে কিছু চায়, তাকে সেটা দাও এবং যে তোমার কাছে ধার চায়, তা থেকে বিমুখ হয়ো না।</div>
<div class="v" id="v43"><h2>শত্রুকে প্রেম কর।</h2><span class="vn">43</span> <span class="br-p"><br><br></span>তোমরা শুনেছ, বলা হয়েছিল, “তোমার প্রতিবেশীকে প্রেম করবে এবং তোমার শত্রুকে ঘৃণা করবে।”</div>
<div class="v" id="v44"><span class="vn">44</span> কিন্তু আমি তোমাদের বলছি, তোমরা নিজের নিজের শত্রুদেরকে ভালবেস এবং যারা তোমাদের ঘৃণা করে, তাদের জন্য প্রার্থনা কর;</div>
<div class="v" id="v45"><span class="vn">45</span> যেন তোমরা তোমাদের স্বর্গস্থ পিতার সন্তান হও, কারণ তিনি ভাল মন্দ লোকদের উপরে নিজের সূর্য্য উদয় করেন এবং ধার্মিক অধার্মিকদের উপরে বৃষ্টি দেন।</div>
<div class="v" id="v46"><span class="vn">46</span> কারণ যারা তোমাদের ভালবাসে, যদি শুধু তাদেরই ভালবাসো তবে তোমাদের কি পুরষ্কার হবে? কর আদায়কারীরাও কি সেই মত করে না?</div>
<div class="v" id="v47"><span class="vn">47</span> আর তোমরা যদি কেবল নিজের নিজের ভাইদেরকে শুভেচ্ছা জানাও, তবে বেশি কি কাজ কর? অইহূদিরাও কি সেইভাবে করে না?</div>
<div class="v" id="v48"><span class="vn">48</span> অতএব তোমাদের স্বর্গীয় পিতা যেমন সিদ্ধ, তোমরাও তেমনি সিদ্ধ হও।</div>
</div>
<!-- PARSED ABOVE; EDITING MAY BREAK PARSER -->
</body></html>