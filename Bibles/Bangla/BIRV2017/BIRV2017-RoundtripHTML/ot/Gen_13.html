<html><head>
<meta http-equiv="Content-Type" content="text/html;charset=utf-8" />
<title>Gen 13 &ndash; আদিপুস্তক। &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 13);">
<div id="navbar"><a href="../index.html">বাংলা বাইবেল</a> &ndash; <b>আদিপুস্তক।</b> &ndash; <a href="Gen_1.html">1</a> ... <a href="Gen_11.html">11</a> <a href="Gen_12.html">12</a> <b>13</b> <a href="Gen_14.html">14</a> <a href="Gen_15.html">15</a> ... <a href="Gen_50.html">50</a> </div><hr>
<h1>Gen 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অব্রাম ও লোটের বিবরণ</h2><span class="vn">1</span> <span class="br-p"><br><br></span>পরে অব্রাম ও তাঁর স্ত্রী সমস্ত সম্পত্তি নিয়ে লোটের সঙ্গে মিশর থেকে [কনান দেশের] দক্ষিণাঞ্চলে যাত্রা করলেন।</div>
<div class="v" id="v2"><span class="vn">2</span> অব্রাম পশুধনে ও সোনা রূপাতে খুব ধনবান ছিলেন।</div>
<div class="v" id="v3"><span class="vn">3</span> পরে তিনি দক্ষিণ থেকে বৈথেলের দিকে যেতে যেতে বৈথেলের ও অয়ের মাঝখানে যে জায়গায় আগে তাঁর তাঁবু ছিল,</div>
<div class="v" id="v4"><span class="vn">4</span> সেই জায়গায় নিজের আগে নির্মাণ করা যজ্ঞবেদির কাছে উপস্থিত হলেন; সেখানে অব্রাম সদাপ্রভুর নামে ডাকলেন।</div>
<div class="v" id="v5"><span class="vn">5</span> আর অব্রামের সহযাত্রী লোটেরও অনেক ভেড়া ও গরু এবং তাঁবু ছিল।</div>
<div class="v" id="v6"><span class="vn">6</span> আর সেই দেশে একসঙ্গে তাদের বসবাস করা হল না, কারণ তাঁদের প্রচুর সম্পত্তি থাকাতে তাঁরা একসঙ্গে বাস করতে পারলেন না।</div>
<div class="v" id="v7"><span class="vn">7</span> আর অব্রামের পশুপালকদের ও লোটের পশুপালকদের পরস্পর ঝগড়া হল। ঐ সময়ে সেই দেশে কনানীয়েরা ও পরিষীয়েরা বাস করত।</div>
<div class="v" id="v8"><span class="vn">8</span> তাতে অব্রাম লোটকে বললেন, "অনুরোধ করি, তোমার ও আমার মধ্যে এবং তোমার পশুপালকদের ও আমার পশুপালকদের মধ্যে ঝগড়া না হোক; কারণ আমরা পরস্পর জ্ঞাতি।</div>
<div class="v" id="v9"><span class="vn">9</span> তোমার সামনে কি সমস্ত দেশ নেই? অনুরোধ করি, আমার থেকে আলাদা হও; হয়, তুমি বামে যাও, আমি দক্ষিণে যাই; নয়, তুমি দক্ষিণে যাও, আমি বামে যাই।"</div>
<div class="v" id="v10"><span class="vn">10</span> তখন লোট চোখ তুলে দেখলেন, যর্দনের সমস্ত অঞ্চল সোয়র পর্যন্ত সব জায়গা সজল, সদাপ্রভুর বাগানের মতো, মিশর দেশের মতো, কারণ সেইসময়ে সদাপ্রভু সদোম ও ঘমোরা বিনষ্ট করেননি।</div>
<div class="v" id="v11"><span class="vn">11</span> অতএব লোট নিজের জন্য যর্দনের সব অঞ্চল বেছে নিয়ে পূর্বদিকে চলে গেলেন; এইভাবে তাঁরা পরস্পর আলাদা হলেন।</div>
<div class="v" id="v12"><span class="vn">12</span> অব্রাম কনান দেশে থাকলেন এবং লোট সেই অঞ্চলের নগরগুলির মধ্যে থেকে সদোম পর্যন্ত তাঁবু স্থাপন করতে লাগলেন।</div>
<div class="v" id="v13"><span class="vn">13</span> সদোমের লোকেরা অনেক দুষ্ট ও সদাপ্রভুর বিরুদ্ধে অনেক পাপ করেছিল।</div>
<div class="v" id="v14"><span class="vn">14</span> অব্রাম থেকে লোট আলাদা হলে পর সদাপ্রভু অব্রামকে বললেন, "চোখ তুলে এই যে জায়গায় তুমি আছ, এই জায়গা থেকে উত্তর দক্ষিণে ও পূর্ব পশ্চিমে দেখো;</div>
<div class="v" id="v15"><span class="vn">15</span> কারণ এই যে সমস্ত দেশ তুমি দেখতে পাচ্ছ, এটা আমি তোমাকে ও যুগে যুগে তোমার বংশকে দেব।</div>
<div class="v" id="v16"><span class="vn">16</span> আর পৃথিবীর ধূলোর মতো তোমার বংশ বৃদ্ধি করব; কেউ যদি পৃথিবীর ধূলো গুণতে পারে, তবে তোমার বংশও গোনা যাবে।</div>
<div class="v" id="v17"><span class="vn">17</span> ওঠ, এই দেশের দৈর্ঘ্য ও প্রস্থ অনুসারে ঘুরে দেখ, কারণ আমি তোমাকেই এটা দেব।</div>
<div class="v" id="v18"><span class="vn">18</span> তখন অব্রাম তাঁবু তুলে হিব্রোণে অবস্থিত মম্রির এলোন বনের কাছে গিয়ে বাস করলেন এবং সেখানে সদাপ্রভুর উদ্দেশ্যে এক যজ্ঞবেদি নির্মাণ করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>