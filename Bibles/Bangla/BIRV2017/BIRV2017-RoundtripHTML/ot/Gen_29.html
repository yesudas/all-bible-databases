<html><head>
<meta http-equiv="Content-Type" content="text/html;charset=utf-8" />
<title>Gen 29 &ndash; আদিপুস্তক। &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 29);">
<div id="navbar"><a href="../index.html">বাংলা বাইবেল</a> &ndash; <b>আদিপুস্তক।</b> &ndash; <a href="Gen_1.html">1</a> ... <a href="Gen_27.html">27</a> <a href="Gen_28.html">28</a> <b>29</b> <a href="Gen_30.html">30</a> <a href="Gen_31.html">31</a> ... <a href="Gen_50.html">50</a> </div><hr>
<h1>Gen 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যাকোবের বিয়ে ও পরিবারের বিবরণ</h2><span class="vn">1</span> <span class="br-p"><br><br></span>পরে যাকোব পূর্বদিকের লোকদের দেশে গেলেন। সেখানে দেখলেন, মাঠের মধ্যে এক কূপ আছে,</div>
<div class="v" id="v2"><span class="vn">2</span> আর দেখ, তার কাছে ভেড়ার তিনটি পাল শুয়ে আছে; কারণ লোকে ভেড়ার পাল সকলকে সেই কুয়োর জল পান করাত; আর সেই কূপের মুখে একটা বড় পাথর ছিল।</div>
<div class="v" id="v3"><span class="vn">3</span> সেই জায়গায় পাল সকল জড়ো করা হলে লোকে কুয়োর মুখ থেকে পাথরখানা সরিয়ে ভেড়াদেরকে জল পান করাত, পরে আবার কুয়োর মুখে সঠিক জায়গায় সেই পাথর রাখত।</div>
<div class="v" id="v4"><span class="vn">4</span> যাকোব তাদেরকে বললেন, "ভাই সব, তোমরা কোন জায়গার লোক? তারা বলল, "আমরা হারনের লোক।"</div>
<div class="v" id="v5"><span class="vn">5</span> তিনি বললেন, "নাহরের নাতি লাবণকে চেনো কি না?" তারা বলল, "চিনি।"</div>
<div class="v" id="v6"><span class="vn">6</span> তিনি বললেন, "সে ভালো আছে তো?" তারা বলল, "ভালো;" দেখ, তাঁর মেয়ে রাহেল ভেড়ার পাল নিয়ে আসছেন।</div>
<div class="v" id="v7"><span class="vn">7</span> তখন তিনি বললেন, "দেখ, এখনও অনেক বেলা আছে; পশুপাল জড়ো করার সময় হয়নি; তোমরা মেষদেরকে জল পান করিয়ে আবার চরাতে নিয়ে যাও।"</div>
<div class="v" id="v8"><span class="vn">8</span> তারা বলল, "যতক্ষণ পাল সব জড়ো না হয়, ততক্ষণ আমরা তা করতে পারি না; পরে কুয়োর মুখ থেকে পাথর খানা সরান যায়; তখন আমরা ভেড়াদেরকে জল পান করাই।"</div>
<div class="v" id="v9"><span class="vn">9</span> যাকোব তাদের সঙ্গে এরকম কথাবার্তা বলছেন, এমন সময়ে রাহেল নিজের বাবার মেষপাল নিয়ে উপস্থিত হলেন, কারণ তিনি ভেড়াপালিকা ছিলেন।</div>
<div class="v" id="v10"><span class="vn">10</span> তখন যাকোব নিজের মামা লাবনের মেয়ে রাহেলকে ও মামার ভেড়ার পালকে দেখামাত্র কাছে গিয়ে কুয়োর মুখ থেকে পাথরখানা সরিয়ে তাঁর মামা লাবনের ভেড়ার পালকে জল পান করালেন।</div>
<div class="v" id="v11"><span class="vn">11</span> পরে যাকোব রাহেলকে চুম্বন করে উচ্চৈঃস্বরে কাঁদতে লাগলেন।</div>
<div class="v" id="v12"><span class="vn">12</span> আপনি যে তাঁর বাবার কুটুম্ব ও রিবিকার ছেলে, যাকোব রাহেলকে এই পরিচয় দিলে রাহেল দৌড়ে গিয়ে নিজের বাবাকে সংবাদ দিলেন।</div>
<div class="v" id="v13"><span class="vn">13</span> তাতে লাবন তাঁর ভাগ্নে যাকোবের সংবাদ পেয়ে দৌড়ে তাঁর সঙ্গে দেখা করতে গেলেন, তাঁকে আলিঙ্গন ও চুম্বন করলেন ও নিজের বাড়িতে নিয়ে গেলেন; পরে তিনি লাবণকে বলা সমস্ত বৃত্তান্ত জানালেন।</div>
<div class="v" id="v14"><span class="vn">14</span> তাতে লাবন বললেন, "তুমি সত্যিই আমার হাড় ও আমার মাংস।" পরে যাকোব তাঁর বাড়িতে এক মাস বাস করলেন।</div>
<div class="v" id="v15"><span class="vn">15</span> পরে লাবন যাকোবকে বললেন, "তুমি আত্মীয় বলে কি বিনা বেতনে আমার দাসের কাজ করবে? বল দেখি, কি বেতন নেবে?"</div>
<div class="v" id="v16"><span class="vn">16</span> লাবনের দুই মেয়ে ছিলেন; বড়টার নাম লেয়া ও ছোটটার নাম রাহেল।</div>
<div class="v" id="v17"><span class="vn">17</span> লেয়া মৃদুলোচনা, কিন্তু রাহেল রূপবতী ও সুন্দরী ছিলেন।</div>
<div class="v" id="v18"><span class="vn">18</span> আর যাকোব রাহেলকে ভালবাসতেন, এজন্য তিনি উত্তর করলেন, "আপনার ছোট মেয়ে রাহেলের জন্য আমি সাত বছর আপনার দাসের কাজ করব।"</div>
<div class="v" id="v19"><span class="vn">19</span> লাবন বললেন, "অন্য পাত্রকে দান করার থেকে তোমাকে দান করা ভালো বটে; আমার কাছে থাক।</div>
<div class="v" id="v20"><span class="vn">20</span> এইভাবে যাকোব রাহেলের জন্য সাত বছর দাসের কাজ করলেন; রাহেলের প্রতি তাঁর ভালোবাসার জন্য এক এক বছর তাঁর কাছে এক এক দিন মনে হল।</div>
<div class="v" id="v21"><span class="vn">21</span> পরে যাকোব লাবণকে বললেন, "আমার নিয়মিত কাল সম্পূর্ণ হল, এখন আমার স্ত্রী আমাকে দিন, আমি তার কাছে যাব।"</div>
<div class="v" id="v22"><span class="vn">22</span> তখন লাবন ঐ জায়গার সব লোককে জড়ো করে ভোজ প্রস্তুত করলেন।</div>
<div class="v" id="v23"><span class="vn">23</span> আর সন্ধ্যাবেলায় তিনি নিজের মেয়ে লেয়াকে নিয়ে তাঁর কাছে এনে দিলেন, আর যাকোব তাঁর কাছে গেলেন।</div>
<div class="v" id="v24"><span class="vn">24</span> আর লাবন সিল্পা নামে নিজের দাসীকে নিজের মেয়ে লেয়ার দাসী বলে তাঁকে দিলেন।</div>
<div class="v" id="v25"><span class="vn">25</span> আর সকাল হলে, দেখ, তিনি লেয়া। তাতে যাকোব লাবনকে বললেন, "আপনি আমার সঙ্গে এ কি ব্যবহার করলেন? আমি কি রাহেলের জন্য আপনার দাসের কাজ করিনি? তবে কেন আমাকে প্রতারণা করলেন?"</div>
<div class="v" id="v26"><span class="vn">26</span> তখন লাবন বললেন, "বড়র আগে ছোটকে দান করা আমাদের এই জায়গায় কর্তব্য নয়।</div>
<div class="v" id="v27"><span class="vn">27</span> তুমি এর সপ্তাহ পূর্ণ কর; পরে আর সাত বছর আমার দাসের কাজ স্বীকার করবে, সেজন্য আমরা ওকেও তোমাকে দান করব।"</div>
<div class="v" id="v28"><span class="vn">28</span> তাতে যাকোব সেইরকম করলেন, তাঁর সপ্তাহ পূর্ণ করলেন; পরে লাবন তাঁর সঙ্গে নিজের মেয়ে রাহেলের বিয়ে দিলেন।</div>
<div class="v" id="v29"><span class="vn">29</span> আর লাবন বিলহা নামে নিজের দাসীকে রাহেলের দাসী বলে তাঁকে দিলেন।</div>
<div class="v" id="v30"><span class="vn">30</span> তাই তিনি রাহেলের কাছেও গেলেন এবং লেয়ার থেকে রাহেলকে বেশি ভালবাসলেন এবং আরও সাত বছর লাবনের কাছে দাসের কাজ করলেন।</div>
<div class="v" id="v31"><span class="vn">31</span> পরে সদাপ্রভু লেয়াকে অবজ্ঞা করা দেখে তাঁর গর্ভ মুক্ত করলেন, কিন্তু রাহেল বন্ধ্যা হলেন।</div>
<div class="v" id="v32"><span class="vn">32</span> আর লেয়া গর্ভবতী হয়ে ছেলের জন্ম দিলেন ও তার নাম রুবেন [ছেলেকে দেখ] রাখলেন; কারণ তিনি বললেন, "সদাপ্রভু আমার দুঃখ দেখেছেন; এখন আমার স্বামী আমাকে ভালবাসবেন।"</div>
<div class="v" id="v33"><span class="vn">33</span> পরে তিনি আবার গর্ভবতী হয়ে ছেলের জন্ম দিয়ে বললেন, "সদাপ্রভু শুনেছেন যে, আমি ঘৃণার পাত্রী, তাই আমাকে এই ছেলেও দিলেন;" আর তার নাম শিমিয়ন [শ্রবন] রাখলেন।</div>
<div class="v" id="v34"><span class="vn">34</span> আবার তিনি গর্ভবতী হয়ে ছেলের জন্ম দিয়ে বললেন, "এ বার আমার স্বামী আমাতে আসক্ত হবেন, কারণ আমি তাঁর জন্য তিন ছেলের জন্ম দিয়েছি;" অতএব তার নাম, লেবি [আসক্ত] রাখা গেল।</div>
<div class="v" id="v35"><span class="vn">35</span> পরে আবার তাঁর গর্ভ হলে তিনি ছেলের জন্ম দিয়ে বললেন, "এ বার আমি সদাপ্রভুর স্তব গান করি;" অতএব তিনি তার নাম যিহূদা [স্তব] রাখলেন। তারপরে তাঁর গর্ভ বন্ধ হল।</div>
</div>
<!-- PARSED ABOVE; EDITING MAY BREAK PARSER -->
</body></html>