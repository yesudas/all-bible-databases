<html><head>
<meta http-equiv="Content-Type" content="text/html;charset=utf-8" />
<title>Gen 33 &ndash; আদিপুস্তক। &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 33);">
<div id="navbar"><a href="../index.html">বাংলা বাইবেল</a> &ndash; <b>আদিপুস্তক।</b> &ndash; <a href="Gen_1.html">1</a> ... <a href="Gen_31.html">31</a> <a href="Gen_32.html">32</a> <b>33</b> <a href="Gen_34.html">34</a> <a href="Gen_35.html">35</a> ... <a href="Gen_50.html">50</a> </div><hr>
<h1>Gen 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>পরে যাকোব চোখ তুলে চাইলেন, আর দেখ, এষৌ আসছেন ও তাঁর সঙ্গে চারশো লোক। তখন তিনি ছেলেদেরকে বিভাগ করে লেয়াকে, রাহেলকে ও দুই দাসীকে সমর্পণ করলেন;</div>
<div class="v" id="v2"><span class="vn">2</span> সবার আগে দুই দাসী ও তাদের ছেলেমেয়েদেরকে, তার পিছনে লেয়া ও তাঁর ছেলেমেয়েদেরকে, সবার পিছনে রাহেল ও যোষেফকে রাখলেন।</div>
<div class="v" id="v3"><span class="vn">3</span> পরে নিজে সবার আগে গিয়ে সাত বার ভূমিতে নত হতে হতে নিজের ভাইয়ের কাছে উপস্থিত হলেন।</div>
<div class="v" id="v4"><span class="vn">4</span> তখন এষৌ তাঁর সঙ্গে দেখা করতে দৌড়ে এসে তাঁর গলা ধরে আলিঙ্গন ও চুম্বন করলেন এবং উভয়েই কাঁদলেন।</div>
<div class="v" id="v5"><span class="vn">5</span> পরে এষৌ চোখ তুলে নারীদেরকে ও বালকদেরকে দেখে জিজ্ঞাসা করলেন, "এরা তোমার কে?" তিনি বললেন, "ঈশ্বর অনুগ্রহ করে আপনার দাসকে এই সব সন্তান দিয়েছেন।"</div>
<div class="v" id="v6"><span class="vn">6</span> তখন দাসীরা ও তাদের ছেলেমেয়েরা কাছে এসে প্রণাম করল;</div>
<div class="v" id="v7"><span class="vn">7</span> পরে লেয়া ও তাঁর ছেলেমেয়েরা কাছে এসে প্রণাম করলেন; শেষে যোষেফ ও রাহেল কাছে এসে প্রণাম করলেন।</div>
<div class="v" id="v8"><span class="vn">8</span> পরে এষৌ জিজ্ঞাসা করলেন, "আমি যে সব দলের সঙ্গে মিলিত হলাম, সে সমস্ত কিসের জন্য?" তিনি বললেন, "প্রভুর দৃষ্টিতে অনুগ্রহ পাবার জন্য।"</div>
<div class="v" id="v9"><span class="vn">9</span> তখন এষৌ বললেন, "আমার যথেষ্ট আছে, ভাই, তোমার যা আছে তা তোমার থাকুক।"</div>
<div class="v" id="v10"><span class="vn">10</span> যাকোব বললেন, "তা না, অনুরোধ করি, আমি যদি আপনার দৃষ্টিতে অনুগ্রহ পেয়ে থাকি, তবে আমার হাত থেকে উপহার গ্রহণ করুন; কারণ আমি ঈশ্বরের মুখ দর্শনের মতো আপনার মুখ দর্শন করলাম, আপনিও আমার প্রতি প্রসন্ন হলেন।</div>
<div class="v" id="v11"><span class="vn">11</span> অনুরোধ করি, আপনার কাছে যে উপহার আনা হয়েছে, তা গ্রহণ করুন; কারণ ঈশ্বর আমার প্রতি অনুগ্রহ করেছেন এবং আমার সবই আছে।" এইভাবে অনুরোধ করলে এষৌ তা গ্রহণ করলেন।</div>
<div class="v" id="v12"><span class="vn">12</span> পরে এষৌ বললেন, "এস আমরা যাই; আমি তোমার আগে আগে যাব।"</div>
<div class="v" id="v13"><span class="vn">13</span> তিনি তাঁকে বললেন, "আমার প্রভু জানেন, এই ছেলেরা কোমল এবং দুগ্ধবতী ভেড়ী ও গরু সব আমার সঙ্গে আছে; একদিন খুব জোরে গেলেই সব পালই মারা যাবে।</div>
<div class="v" id="v14"><span class="vn">14</span> "নিবেদন করি, হে আমার প্রভু আপনি নিজের দাসের আগে যান; আর আমি যতক্ষণ সেয়ীরে আমার প্রভুর কাছে উপস্থিত না হই, ততক্ষণ আমার সামনে চলা পশুদের চলবার শক্তি অনুসারে এবং এই ছেলেমেয়েদের, চলবার শক্তি অনুসারে ধীরে ধীরে চালাই।"</div>
<div class="v" id="v15"><span class="vn">15</span> এষৌ বললেন, "তবে আমার সঙ্গী কিছু লোক তোমার কাছে রেখে যাই।" তিনি বললেন, "তাতেই বা প্রয়োজন কি? আমার প্রভুর দৃষ্টিতে আমি অনুগ্রহ পেলেই হল।"</div>
<div class="v" id="v16"><span class="vn">16</span> আর এষৌ সেই দিন সেয়ীরের পথে ফিরে গেলেন।</div>
<div class="v" id="v17"><span class="vn">17</span> কিন্তু যাকোব সুক্কোতে গিয়ে নিজের জন্য গৃহ ও পশুদের জন্য কয়েকটি ঘর তৈরী করলেন, এই জন্য সেই জায়গা সুক্কোৎ [কুটীর সকল] নামে আখ্যাত আছে।</div>
<div class="v" id="v18"><h2>যাকোবের শিখিমে বাস।</h2><span class="vn">18</span> <span class="br-p"><br><br></span>পরে যাকোব পদ্দন্‌-অরাম থেকে এসে, নিরাপদে কনান দেশের শিখিম নগরে উপস্থিত হয়ে, নগরের বাইরে তাঁবু স্থাপন করলেন।</div>
<div class="v" id="v19"><span class="vn">19</span> পরে শিখিমের বাবা যে হমোর, তাঁর ছেলেদেরকে রূপার একশো কসীতা [মুদ্রা] দিয়ে তিনি নিজের তাঁবু স্থাপনের ভূমিখণ্ড কিনলেন</div>
<div class="v" id="v20"><span class="vn">20</span> এবং সেখানে এক যজ্ঞবেদি নির্মাণ করে তার নাম এল-ইলহে-ইস্রায়েল [ঈশ্বর, ইস্রায়েলের ঈশ্বর] রাখলেন।</div>
</div>
<!-- PARSED ABOVE; EDITING MAY BREAK PARSER -->
</body></html>