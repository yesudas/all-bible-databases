<html><head>
<meta http-equiv="Content-Type" content="text/html;charset=utf-8" />
<title>Gen 42 &ndash; আদিপুস্তক। &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 42);">
<div id="navbar"><a href="../index.html">বাংলা বাইবেল</a> &ndash; <b>আদিপুস্তক।</b> &ndash; <a href="Gen_1.html">1</a> ... <a href="Gen_40.html">40</a> <a href="Gen_41.html">41</a> <b>42</b> <a href="Gen_43.html">43</a> <a href="Gen_44.html">44</a> ... <a href="Gen_50.html">50</a> </div><hr>
<h1>Gen 42</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যোষেফের ভাইদের মিশর যাত্রা</h2><span class="vn">1</span> <span class="br-p"><br><br></span>আর যাকোব দেখলেন যে, মিশর দেশে শস্য আছে, তাই যাকোব নিজের ছেলেদেরকে বললেন, "তোমরা একজন অন্যজনের মুখ দেখাদেখি কেন করছ?</div>
<div class="v" id="v2"><span class="vn">2</span> তিনি আরও বললেন, "দেখ, আমি শুনলাম, মিশরে শস্য আছে, তোমরা সেখানে যাও, আমাদের জন্য শস্য কিনে আন; তা হলে আমরা বাঁচব, মরব না।"</div>
<div class="v" id="v3"><span class="vn">3</span> পরে যোষেফের দশজন ভাই শস্য কিনতে মিশরে নেমে গেলেন।</div>
<div class="v" id="v4"><span class="vn">4</span> কিন্তু যাকোব যোষেফের ভাই বিন্যামীনকে ভাইদের সঙ্গে পাঠালেন না; কারণ তিনি বললেন, যদি এর বিপদ ঘটে।</div>
<div class="v" id="v5"><span class="vn">5</span> যারা সেখানে গিয়েছিল, তাঁদের মধ্যে ইস্রায়েলের ছেলেরাও শস্য কেনার জন্য গেলেন, কারণ কনান দেশেও দূর্ভিক্ষ হয়েছিল।</div>
<div class="v" id="v6"><span class="vn">6</span> সেই সময়ে যোষেফই ঐ দেশের শাসক ছিলেন, তিনিই দেশীয় সব লোকদের কাছে শস্য বিক্রি করছিলেন; অতএব যোষেফের ভাইয়েরা তাঁর কাছে গিয়ে ভূমিতে নত হয়ে প্রণাম করলেন।</div>
<div class="v" id="v7"><span class="vn">7</span> তখন যোষেফ নিজের ভাইদেরকে দেখে চিনতে পারলেন, কিন্তু তাঁদের কাছে অপরিচিতের মতো ব্যবহার করলেন ও কঠোরভাবে তাঁদের সঙ্গে কথা বললেন; তিনি তাঁদেরকে বললেন, "তোমরা কোন জায়গা থেকে এসেছ?" তাঁরা বললেন, "কনান দেশ থেকে খাবার কিনতে এসেছি।"</div>
<div class="v" id="v8"><span class="vn">8</span> বাস্তবে যোষেফ নিজের ভাইদেরকে চিনতে পারলেন, কিন্তু তাঁরা তাঁকে চিনতে পারলেন না।</div>
<div class="v" id="v9"><span class="vn">9</span> আর যোষেফ তাঁদের বিষয়ে যে যে স্বপ্ন দেখেছিলেন তা তাঁর মনে পড়ল এবং তিনি তাঁদেরকে বললেন, "তোমরা গুপ্তচর, দেশের অসুরক্ষিত জায়গা দেখতে এসেছ।"</div>
<div class="v" id="v10"><span class="vn">10</span> তাঁরা বললেন, "না প্রভু, আপনার এই দাসেরা খাবার কিনতে এসেছে;</div>
<div class="v" id="v11"><span class="vn">11</span> আমরা সবাই এক বাবার ছেলে; আমরা সৎলোক, আপনার এই দাসেরা চর নয়।</div>
<div class="v" id="v12"><span class="vn">12</span> কিন্তু তিনি তাঁদেরকে বললেন, "না না, তোমরা দেশের অসুরক্ষিত জায়গা দেখতে এসেছ।"</div>
<div class="v" id="v13"><span class="vn">13</span> তাঁরা বললেন, "আপনার এই দাসেরা বারো ভাই, কনান দেশে বসবাসকারী এক জনের ছেলে; দেখুন, আমাদের ছোট ভাই আজ বাবার কাছে আছে এবং এক জন নেই।"</div>
<div class="v" id="v14"><span class="vn">14</span> তখন যোষেফ তাদেরকে বললেন, "আমি যে তোমাদেরকে বললাম, "তোমরা চর, তাই বটে।</div>
<div class="v" id="v15"><span class="vn">15</span> এই দিয়ে তোমাদের পরীক্ষা করা যাবে; আমি ফরৌণের প্রাণের শপথ করে বলছি, তোমাদের ছোট ভাই এখানে না এলে তোমরা এখান থেকে বের হতে পারবে না।</div>
<div class="v" id="v16"><span class="vn">16</span> তোমাদের এক জনকে পাঠিয়ে তোমাদের সেই ভাইকে আন, তোমরা বন্দী থাক; এইভাবে তোমাদের কথার পরীক্ষা হবে, তোমরা সত্যবাদী কি না, তা জানা যাবে; অথবা আমি ফরৌণের প্রাণের শপথ করে বলছি, "তোমরা অবশ্যই চর।"</div>
<div class="v" id="v17"><span class="vn">17</span> পরে তিনি তাঁদেরকে তিন দিন কারাগারে বন্দী রাখলেন।</div>
<div class="v" id="v18"><span class="vn">18</span> পরে তৃতীয় দিনে যোষেফ তাঁদেরকে বললেন, "এই কাজ কর, তাতে বাঁচবে; আমি ঈশ্বরকে ভয় করি।</div>
<div class="v" id="v19"><span class="vn">19</span> তোমরা যদি সৎলোক হও, তবে তোমাদের এক ভাই তোমাদের এই কারাগারে বন্দী থাকুক; তোমরা নিজের নিজের গৃহের দূর্ভিক্ষের জন্য শস্য নিয়ে যাও;</div>
<div class="v" id="v20"><span class="vn">20</span> পরে তোমাদের ছোট ভাইকে আমার কাছে এন; এইভাবে তোমাদের কথা প্রমাণ হলে তোমার মারা যাবে না।" তাঁরা তাই করলেন।</div>
<div class="v" id="v21"><span class="vn">21</span> আর তাঁরা পরস্পর বললেন, "নিশ্চয়ই আমরা নিজেদের ভাইয়ের বিষয়ে অপরাধী, কারণ সে আমাদের কাছে অনুরোধ করলে আমরা তার প্রাণের কষ্ট দেখেও তাঁ শুনিনি; এই জন্য আমাদের উপরে এই সঙ্কট উপস্থিত হয়েছে।"</div>
<div class="v" id="v22"><span class="vn">22</span> তখন রুবেন উত্তর করে তাঁদেরকে বললেন, "আমি না তোমাদেরকে বলেছিলাম, ছেলেটির বিরুদ্ধে পাপ কর না? কিন্তু তোমার তা শোননি; দেখ, এখন তার রক্তেরও হিসাব দিতে হচ্ছে।"</div>
<div class="v" id="v23"><span class="vn">23</span> কিন্তু যোষেফ যে তাঁদের এই কথা বুঝলেন, এটা তাঁরা জানতে পারলেন না, কারণ দুটো ভাষার মাধ্যমে উভয় পক্ষের মধ্যে কথাবার্তা হচ্ছিল।</div>
<div class="v" id="v24"><span class="vn">24</span> তখন তিনি তাঁদের কাছ থেকে সরে গিয়ে কাঁদলেন; পরে ফিরে এসে তাঁদের সঙ্গে কথা বললেন ও তাঁদের মধ্যে শিমিয়োনকে ধরে তাঁদের সামনেই বাঁধলেন।</div>
<div class="v" id="v25"><span class="vn">25</span> পরে যোষেফ তাঁদের সব থলেতে শস্য ভরতে প্রত্যেক জনের থলে টাকা ফিরিয়ে দিতে ও তাঁদেরকে যাত্রা পথের খাবার দিতে আজ্ঞা দিলেন; আর তাঁদের জন্য সেরকম করা হল।</div>
<div class="v" id="v26"><span class="vn">26</span> পরে তাঁরা নিজের নিজের গাধার ওপরে শস্য চাপিয়ে সেখান থেকে চলে গেলেন।</div>
<div class="v" id="v27"><span class="vn">27</span> কিন্তু সরাইখানায় যখন এক জন নিজের গাধাকে খাবার দিতে থলে খুললেন, তখন নিজের টাকা দেখলেন, আর দেখ, থলের মুখেই টাকা।</div>
<div class="v" id="v28"><span class="vn">28</span> তাতে তিনি ভাইদের বললেন, "আমার টাকা ফিরেছে; দেখ, আমার থলেতেই আছে। তখন তাঁদের প্রাণ উড়ে গেল ও সবাই ভয়ে কাঁপতে কাঁপতে বললেন, "ঈশ্বর আমাদের প্রতি এ কি করলেন?"</div>
<div class="v" id="v29"><span class="vn">29</span> পরে তাঁরা কনান দেশে নিজেদের বাবা যাকোবের কাছে উপস্থিত হলেন। ও তাঁদের প্রতি যা যা ঘটেছিল, সে সব তাঁকে জানালেন।</div>
<div class="v" id="v30"><span class="vn">30</span> বললেন, "যে ব্যক্তি সেই দেশের শাসক," তিনি আমাদেরকে কঠোর কথা বললেন, আর দেশ অনুসন্ধানকারী চর মনে করলেন।</div>
<div class="v" id="v31"><span class="vn">31</span> আমরা তাঁকে বললাম, "আমরা সৎ লোক, চর নই;</div>
<div class="v" id="v32"><span class="vn">32</span> আমরা বারো ভাই, সবাই এক বাবার ছেলে; কিন্তু একজন নেই এবং ছোটটি আজ কনান দেশে বাবার কাছে আছে।</div>
<div class="v" id="v33"><span class="vn">33</span> তখন সেই ব্যক্তি, সেই দেশের শাসক আমাদেরকে বললেন, "এতেই জানতে পারব যে, তোমরা সৎলোক; তোমাদের এক ভাইকে আমার কাছে রেখে তোমাদের গৃহের দূর্ভিক্ষের জন্য শস্য নিয়ে যাও।</div>
<div class="v" id="v34"><span class="vn">34</span> পরে তোমাদের ছোট ভাইকে আমার কাছে এন, তাতে বুঝতে পারব যে, তোমরা চর না, তোমরা সৎলোক; আর আমি তোমাদের ভাইকে তোমাদের কাছে দেব এবং তোমরা দেশে বাণিজ্য করতে পারবে।</div>
<div class="v" id="v35"><span class="vn">35</span> পরে তাঁরা থলে থেকে শস্য ঢাললে দেখ, প্রত্যেক জন নিজের নিজের থলেতে নিজের নিজের টাকার গোছ পেলেন। তখন সেই সব টাকার গোছ দেখে তাঁরা ও তাঁদের বাবা ভয় পেলেন।</div>
<div class="v" id="v36"><span class="vn">36</span> আর তাঁদের বাবা যাকোব বললেন, "তোমরা আমাকে পুত্রহীন করেছ; যোষেফ নেই, শিমিয়ন নেই, আবার বিন্যামীনকেও নিয়ে যেতে চাইছ; এই সবই আমার বিরুদ্ধে।</div>
<div class="v" id="v37"><span class="vn">37</span> তখন রুবেন তাঁর বাবাকে বললেন, "আমি যদি তোমার কাছে তাঁকে না আনি, তবে আমার দুই ছেলেকে হত্যা কর; আমার হাতে তাঁকে সমর্পণ কর; আমি তোমার কাছে তাঁকে আবার এনে দেব।"</div>
<div class="v" id="v38"><span class="vn">38</span> তখন তিনি বললেন, "আমার ছেলে তোমাদের সঙ্গে যাবে না, কারণ তার ভাই মারা গিয়েছে, সে একা আছে; তোমরা যে পথে যাবে, সেই পথে যদি এর কোনো বিপদ ঘটে, তবে শোকে এই পাকা চুলে আমাকে পাতালে নামিয়ে দেবে।"</div>
</div>
<!-- PARSED ABOVE; EDITING MAY BREAK PARSER -->
</body></html>