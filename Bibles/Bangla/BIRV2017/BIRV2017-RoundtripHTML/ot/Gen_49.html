<html><head>
<meta http-equiv="Content-Type" content="text/html;charset=utf-8" />
<title>Gen 49 &ndash; আদিপুস্তক। &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 49);">
<div id="navbar"><a href="../index.html">বাংলা বাইবেল</a> &ndash; <b>আদিপুস্তক।</b> &ndash; <a href="Gen_1.html">1</a> ... <a href="Gen_47.html">47</a> <a href="Gen_48.html">48</a> <b>49</b> <a href="Gen_50.html">50</a> </div><hr>
<h1>Gen 49</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যাকোব ছেলেদেরকে আশীর্বাদ করেন।</h2><span class="vn">1</span> <span class="br-p"><br><br></span>পরে যাকোব নিজের ছেলেদেরকে ডেকে বললেন, "তোমরা একজায়গায় জড়ো হও, পরবর্তীকালে তোমাদের প্রতি যা ঘটবে, তা তোমাদেরকে বলছি।</div>
<div class="v" id="v2"><span class="vn">2</span> যাকোবের ছেলেরা, সমবেত হও, শোন, তোমাদের বাবা ইস্রায়েলের বাক্য শোন।</div>
<div class="v" id="v3"><span class="vn">3</span> রুবেন, তুমি আমার প্রথমজাত, আমার বল আমার শক্তির প্রথম ফল মহিমার প্রাধান্য ও পরাক্রমের প্রাধান্য।</div>
<div class="v" id="v4"><span class="vn">4</span> তুমি [তপ্ত] জলের মতো চঞ্চল, তোমার প্রাধান্য থাকবে না; কারণ তুমি নিজের বাবার বিছানায় গিয়েছিলে; তখন অপবিত্র কাজ করেছিলে; সে আমার বিছানায় গিয়েছিল।</div>
<div class="v" id="v5"><span class="vn">5</span> শিমিয়োন ও লেবি দুই ভাই; তাদের খড়গ দৌরাত্ম্যের অস্ত্র।</div>
<div class="v" id="v6"><span class="vn">6</span> হে আমার প্রাণ! তাঁদের সভায় যেও না; হে আমার গৌরব! তাদের সমাজে যোগ দিও না; করণ তারা রাগে নরহত্যা করল, স্বেচ্ছাচারীতায় ষাঁড়ের শিরা ছেদন করল।</div>
<div class="v" id="v7"><span class="vn">7</span> অভিশপ্ত তাদের রাগ, কারণ তা প্রচণ্ড; তাদের কোপ, কারণ তা নিষ্ঠুর; আমি তাঁদেরকে যাকোবের মধ্যে বিভাগ করব, ইস্রায়েলের মধ্যে ছিন্নভিন্ন করব।</div>
<div class="v" id="v8"><span class="vn">8</span> যিহূদা, তোমার ভায়েরা তোমারই স্তব করবে; তোমার হাত তোমার শত্রুদের ঘাড় ধরবে; তোমার বাবার ছেলেরা তোমার সামনে নত হবে।</div>
<div class="v" id="v9"><span class="vn">9</span> যিহূদা সিংহশাবক; বৎস, তুমি শিকার থেকে উঠে আসলে; সে শুয়ে পড়ল, গুঁড়ি মারল, সিংহের মতো ও সিংহীর মতো; কে তাঁকে উঠাবে?</div>
<div class="v" id="v10"><span class="vn">10</span> যিহূদা থেকে রাজদণ্ড যাবে না, তার পায়ের মধ্যে থেকে বিচারদন্ড যাবে না, যে পর্যন্ত শীলো না আসেন; জাতিরা তাঁরই আজ্ঞাবহতা স্বীকার করবে।</div>
<div class="v" id="v11"><span class="vn">11</span> সে আঙ্গুর গাছে নিজের গাধী বাঁধবে, ভালো আঙ্গুর গাছে নিজের বাচ্চা ঘোড়া বাঁধবে; সে আঙ্গুর রসে নিজের পরিচ্ছদ কেচেছে, আঙ্গুরের রক্তে নিজের কাপড় কেচেছে।</div>
<div class="v" id="v12"><span class="vn">12</span> তার চোখ আঙ্গুর রসে রক্তবর্ণ, তার দাঁত দুধে সাদা রঙের।</div>
<div class="v" id="v13"><span class="vn">13</span> সবূলূন সমুদ্র-তীরে বাস করবে, তা জাহাজের জন্য বন্দর হবে, সীদোন পর্যন্ত তার সীমা হবে।</div>
<div class="v" id="v14"><span class="vn">14</span> ইষাখর বলবান গাধা, সে খোঁয়াড়ের মধ্যে শয়ন করে।</div>
<div class="v" id="v15"><span class="vn">15</span> সে দেখল, বিশ্রামের জায়গা ভালো, দেখল, এই দেশ আনন্দময়, তাই ভার বহন করতে কাঁধ পেতে দিল, আর করাধীন দাস হল।</div>
<div class="v" id="v16"><span class="vn">16</span> দান নিজের প্রজাদের বিচার করবে, ইস্রায়েলের এক বংশের মতো।</div>
<div class="v" id="v17"><span class="vn">17</span> দান পথে অবস্থিত সাপ, সে মার্গে অবস্থিত বিষাক্ত সাপ, যে ঘোড়ার পায়ে দংশন করে, আর আরোহী পিছনে পড়ে যায়।</div>
<div class="v" id="v18"><span class="vn">18</span> সদাপ্রভু আমি তোমার পরিত্রাণের অপেক্ষায় আছি।</div>
<div class="v" id="v19"><span class="vn">19</span> গাদকে সৈন্যদল আঘাত করবে; কিন্তু সে তাদের পিছন দিকে আঘাত করবে।</div>
<div class="v" id="v20"><span class="vn">20</span> আশের থেকে অতি ভালো খাবার জন্মাবে; সে রাজার সুস্বাদু খাদ্য জুগিয়ে দেবে।</div>
<div class="v" id="v21"><span class="vn">21</span> নপ্তালি মুক্ত হরিণী, সে মনোহর বাক্য বলে।</div>
<div class="v" id="v22"><span class="vn">22</span> যোষেফ ফলবান গাছের শাখা, জলপ্রবাহের পাশে অবস্থিত ফলবান গাছের শাখা; তার শাখা সকল পাঁচিল অতিক্রম করে।</div>
<div class="v" id="v23"><span class="vn">23</span> ধনুকধারীরা তাকে কঠিন কষ্ট দিয়েছিল, বাণের আঘাতে তাকে উৎপীড়ন করেছিল;</div>
<div class="v" id="v24"><span class="vn">24</span> কিন্তু তার ধনুক দৃঢ় থাকল, তার হাতের বাহুযুগল বলবান থাকল, যাকোবের একবীরের হাতের মাধ্যমে, যিনি ইস্রায়েলের পালক ও শৈল, তাঁর মাধ্যমে,</div>
<div class="v" id="v25"><span class="vn">25</span> তোমার পিতার সেই ঈশ্বরের মাধ্যমে, যিনি তোমাকে সাহায্য করবেন, সেই সর্বশক্তিমানের মাধ্যমে, যিনি তোমাকে আশীর্বাদ করবেন, উপরে অবস্থিত আকাশ থেকে নিঃসৃত আশীর্বাদে, অধোবিস্তীর্ণ জলধি থেকে নিঃসৃত আশীর্বাদে, স্তন ও গর্ভ থেকে নিঃসৃত আশীর্বাদে।</div>
<div class="v" id="v26"><span class="vn">26</span> আমার পূর্বপুরুষদের আশীর্বাদ অপেক্ষা তোমার বাবার আশীর্বাদ উৎকৃষ্ট। তা চিরন্তন গিরিমালার সীমা পর্যন্ত ব্যাপ্ত; তা আসবে যোষেফের মাথায়, ভাইদের থেকে পৃথককৃতের মাথার তালুতে।</div>
<div class="v" id="v27"><span class="vn">27</span> বিন্যামীন ক্ষুধার্ত নেকড়ের সমান; সকালে সে শিকার খাবে, সন্ধ্যাকালে সে লুটের জিনিস ভাগ করবে।</div>
<div class="v" id="v28"><span class="vn">28</span> এরা সবাই ইস্রায়েলের বারো বংশ; এদের বাবা আশীর্বাদ করবার সময়ে এই কথা বললেন; এদের প্রত্যেক জনকে বিশেষ বিশেষ আশীর্বাদ করলেন।</div>
<div class="v" id="v29"><h2>যাকোবের ও যোষেফের মৃত্যু।</h2><span class="vn">29</span> <span class="br-p"><br><br></span>পরে যাকোব তাঁদেরকে আদেশ দিয়ে বললেন, আমি নিজের লোকদের কাছে সংগৃহীত হতে প্রস্তুত। হেতীয় ইফ্রোণের ক্ষেতে অবস্থিত গুহাতে আমার পূর্বপুরুষদের কাছে আমার কবর দিও;</div>
<div class="v" id="v30"><span class="vn">30</span> সেই গুহা কনান দেশে মম্রির কাছে মকপেলা ক্ষেত্রে অবস্থিত; আব্রাহাম হেতীয় ইফ্রোণের কাছে তা কবরস্থানের অধিকারের জন্য কিনেছিলেন।</div>
<div class="v" id="v31"><span class="vn">31</span> সেই জায়গায় অব্রাহামের ও তাঁর স্ত্রী সারার কবর হয়েছে, সেই জায়গায় ইসহাকের ও তাঁর স্ত্রী রিবিকার কবর হয়েছে এবং সেই স্থানে আমিও লেয়ার কবর দিয়েছি;</div>
<div class="v" id="v32"><span class="vn">32</span> সেই ক্ষেত্রে ও তাঁর মধ্যবর্ত্তী গুহা হেতের লোকদের কাছে কেনা হয়েছিল।</div>
<div class="v" id="v33"><span class="vn">33</span> যাকোব নিজের ছেলেদের প্রতি আদেশ শেষ করলে পর শয্যাতে দুই পা জড়ো করলেন ও প্রাণত্যাগ করে নিজের লোকদের কাছে ফিরে গেলেন।</div>
</div>
<!-- PARSED ABOVE; EDITING MAY BREAK PARSER -->
</body></html>