<html><head>
<meta http-equiv="Content-Type" content="text/html;charset=utf-8" />
<title>Josh 1 &ndash; যিহোশূয়ের বই &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 1);">
<div id="navbar"><a href="../index.html">বাংলা বাইবেল</a> &ndash; <b>যিহোশূয়ের বই</b> &ndash; <b>1</b> <a href="Josh_2.html">2</a> <a href="Josh_3.html">3</a> ... <a href="Josh_24.html">24</a> </div><hr>
<h1>Josh 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহোশূয়ের নিয়োগ।</h2><span class="vn">1</span> <span class="br-p"><br><br></span>সদাপ্রভুর দাস মোশির মৃত্যু হবার পর সদাপ্রভু নূনের পুত্র যিহোশূয় নামে মোশির প্রধান পরিচারককে বললেন,</div>
<div class="v" id="v2"><span class="vn">2</span> "আমার দাস মোশির মৃত্যু হয়েছে; এখন ওঠ, তুমি এই সমস্ত লোকদের নিয়ে এই যর্দন নদী পার হও এবং তাদেরকে, অর্থাৎ ইস্রায়েল-সন্তানদের আমি যে দেশ দেব, সেই দেশে যাও।</div>
<div class="v" id="v3"><span class="vn">3</span> সে সমস্ত স্থানে তোমরা যাতায়াত করবে, আমি মোশিকে যেমন বলেছিলাম, সেই অনুযায়ী সেই সমস্ত স্থান তোমাদেরকে দিয়েছি।</div>
<div class="v" id="v4"><span class="vn">4</span> মরুভূমি ও এই লিবানোন থেকে মহানদী, ফরাৎ নদী পর্যন্ত হিত্তীয়দের সমস্ত দেশ এবং সূর্যের অস্ত যাওয়ার দিকে মহাসমুদ্র পর্যন্ত তোমাদের সীমা হবে।</div>
<div class="v" id="v5"><span class="vn">5</span> তোমার সমস্ত জীবনকালে কেউ তোমার সামনে দাঁড়াতে পারবে না; আমি যেমন মোশির সঙ্গে সঙ্গে ছিলাম, তেমনই তোমারও সঙ্গে সঙ্গে থাকব; আমি তোমাকে একা ছাড়ব না বা তোমাকে ত্যাগ করব না।</div>
<div class="v" id="v6"><span class="vn">6</span> বলবান হও ও সাহস কর; কারণ যে দেশ দিতে এদের পিতৃপুরুষদের কাছে আমি শপথ করেছি, তা তুমি এই লোকদেরকে অধিকার করাবে।</div>
<div class="v" id="v7"><span class="vn">7</span> তুমি বলবান ও সাহসী হও; আমার দাস মোশি তোমাকে যে ব্যবস্থা আদেশ করেছে, তুমি সেই সমস্ত যত্নের সঙ্গে পালন কর, সেই সমস্ত থেকে ডান দিকে কিম্বা বাঁ দিকে যেও না, যেন তুমি যে কোন স্থানে যাও, সেখানে সফল হও।</div>
<div class="v" id="v8"><span class="vn">8</span> তোমার মুখ থেকে এই ব্যবস্থার বই প্রস্থান না করুক; এর মধ্যে যা কিছু লেখা আছে, যত্নের সঙ্গে, সেই সমস্ত অনুযায়ী কাজ করার মাধ্যমে তুমি দিন-রাত তা গভীরভাবে ধ্যান কর, কারণ তা করলে তুমি বৃদ্ধি পাবে ও সফল হবে।</div>
<div class="v" id="v9"><span class="vn">9</span> আমি কি তোমাকে আজ্ঞা দিই নি? তুমি বলবান হও ও সাহস কর, ভয় পেয়ো না, নিরাশ হয়ো না, কারণ তুমি যে কোনো জায়গায় যাবে, সেই সমস্ত জায়গায় তোমার ঈশ্বর সদাপ্রভু তোমার সঙ্গে থাকবেন।"</div>
<div class="v" id="v10"><span class="vn">10</span> তখন যিহোশূয় লোকদের প্রধান নেতাদের আদেশ দিলেন,</div>
<div class="v" id="v11"><span class="vn">11</span> "তোমরা শিবিরের মধ্য দিয়ে যাও, লোকদের এই কথা বল, তোমরা তোমাদের খাদ্য সামগ্রী প্রস্তুত কর, কারণ তোমাদের ঈশ্বর সদাপ্রভু অধিকার করার জন্য তোমাদেরকে যে দেশ দেবেন, সেই দেশে প্রবেশ করে তা অধিকার করার জন্য তিন দিনের মধ্যে তোমাদেরকে এই যর্দন পার হয়ে যেতে হবে।"</div>
<div class="v" id="v12"><span class="vn">12</span> পরে যিহোশূয় রূবেণীয়, গাদীয় ও মনঃশির অর্ধেক বংশকে বললেন,</div>
<div class="v" id="v13"><span class="vn">13</span> "সদাপ্রভুর দাস মোশি তোমাদের যে আদেশ দিয়েছিলেন, তা স্মরণ কর; তিনি বলেছিলেন, 'তোমাদের ঈশ্বর সদাপ্রভু তোমাদের বিশ্রাম দিয়েছেন, আর এই দেশ তোমাদেরকে দেবেন।'</div>
<div class="v" id="v14"><span class="vn">14</span> মোশি যর্দনের অন্য পারে তোমাদেরকে যে দেশ দিয়েছেন, সেই দেশে তোমাদের স্ত্রীরা, সন্তানরা ও পশুর পাল থাকবে; কিন্তু তোমরা, সমস্ত বলবান বীর, স্বসজ্জ হয়ে তোমাদের ভাইদের আগে পার হয়ে যাবে ও তাদের সাহায্য করবে।</div>
<div class="v" id="v15"><span class="vn">15</span> পরে যখন সদাপ্রভু তোমাদের মত তোমাদের ভাইদের বিশ্রাম দেবেন, অর্থাৎ তোমাদের ঈশ্বর সদাপ্রভু তাদেরকে যে দেশ দিচ্ছেন, তারাও যখন সেই দেশ অধিকার করবে, তখন তোমরা যর্দনের পূর্বদিকে সূর্য্যদয়ের দিকে যা সদাপ্রভুর দাস মোশি দিয়েছিলেন, সেখানে ফিরে গিয়ে তা অধিকার করবে।"</div>
<div class="v" id="v16"><span class="vn">16</span> তারা যিহোশূয়কে বলল, "আপনি আমাদেরকে যা কিছু আজ্ঞা করেছেন, সে সমস্তই আমরা করব; আপনি আমাদের যে কোন জায়গায় পাঠাবেন, সেই জায়গায় আমরা যাব।</div>
<div class="v" id="v17"><span class="vn">17</span> আমরা সমস্ত বিষয়ে যেমন মোশির কথা শুনতাম, তেমনি আপনার কথাও শুনব; শুধুমাত্র আপনার ঈশ্বর সদাপ্রভু যেমন মোশির সঙ্গে সঙ্গে ছিলেন, তেমনি আপনারও সঙ্গে সঙ্গে থাকুন।</div>
<div class="v" id="v18"><span class="vn">18</span> যে কেউ আপনার আজ্ঞার বিরুদ্ধে যাবে এবং আপনার আজ্ঞার অবাধ্য হবে, তাঁর প্রাণদণ্ড হবে, আপনি শুধু বলবান হন ও সাহস করুন।"</div>
</div>
<!-- PARSED ABOVE; EDITING MAY BREAK PARSER -->
</body></html>