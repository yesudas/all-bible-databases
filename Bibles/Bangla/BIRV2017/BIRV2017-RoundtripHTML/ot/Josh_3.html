<html><head>
<meta http-equiv="Content-Type" content="text/html;charset=utf-8" />
<title>Josh 3 &ndash; যিহোশূয়ের বই &ndash; বাংলা বাইবেল</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 3);">
<div id="navbar"><a href="../index.html">বাংলা বাইবেল</a> &ndash; <b>যিহোশূয়ের বই</b> &ndash; <a href="Josh_1.html">1</a> <a href="Josh_2.html">2</a> <b>3</b> <a href="Josh_4.html">4</a> <a href="Josh_5.html">5</a> ... <a href="Josh_24.html">24</a> </div><hr>
<h1>Josh 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলীয়েরা যর্দন নদী পার হয়।</h2><span class="vn">1</span> <span class="br-p"><br><br></span>যিহোশূয় অনেক ভোরে ঘুম থেকে উঠে সমস্ত ইস্রায়েল-সন্তানদের সঙ্গে শিটীম থেকে যাত্রা শুরু করে যর্দনের কাছে উপস্থিত হলেন, কিন্তু তখন পার না হয়ে সেই স্থানেই রাত কাটালেন।</div>
<div class="v" id="v2"><span class="vn">2</span> তিন দিনের পর আধিকারিকরা শিবিরের মধ্য দিয়ে গেলেন;</div>
<div class="v" id="v3"><span class="vn">3</span> তাঁরা লোকদের এই আজ্ঞা দিলেন; তোমরা যখন তোমাদের ঈশ্বর সদাপ্রভুর নিয়ম সিন্দুক ও লেবীয় যাজকদের তা বহন করতে দেখবে, তখন নিজের নিজের স্থান থেকে যাত্রা শুরু করবে ও তার পেছনে পেছনে যাবে।</div>
<div class="v" id="v4"><span class="vn">4</span> সেখানে তার ও তোমাদের মধ্যে প্রায় দুই হাজার হাতের দূরত্ব থাকবে; তার কাছে যাবে না; যেন তোমরা তোমাদের গন্তব্য পথ জানতে পার, কারণ এর আগে তোমরা এই পথ দিয়ে যাও নি।</div>
<div class="v" id="v5"><span class="vn">5</span> পরে যিহোশূয় লোকদের বললেন, "তোমরা নিজেদের পবিত্র কর, কারণ কালকে সদাপ্রভু তোমাদের মধ্যে আশ্চর্য্য কাজ করবেন।"</div>
<div class="v" id="v6"><span class="vn">6</span> এরপরে যিহোশূয় যাজকদের বললেন, "তোমরা নিয়ম-সিন্দুক তুলে নিয়ে লোকদের আগে আগে যাও৷" তাতে তারা নিয়ম-সিন্দুক তুলে নিয়ে লোকদের আগে আগে গেল।</div>
<div class="v" id="v7"><span class="vn">7</span> তখন সদাপ্রভু যিহোশূয়কে বললেন, "আজ থেকে আমি সমস্ত ইস্রায়েলের সামনে তোমাকে মহিমান্বিত করব, যেন তারা জানতে পারে যে আমি যেমন মোশির সঙ্গে সঙ্গে ছিলাম, তেমনি তোমারও সঙ্গে সঙ্গে থাকব।</div>
<div class="v" id="v8"><span class="vn">8</span> তুমি নিয়ম-সিন্দুকবাহক যাজকদের এই আদেশ দাও, যর্দনের জলের কাছে উপস্থিত হলে, তোমরা যর্দন নদীর সামনে দাঁড়িয়ে থাকবে।"</div>
<div class="v" id="v9"><span class="vn">9</span> তখন যিহোশূয় ইস্রায়েল-সন্তানদের বললেন, "তোমরা এখানে এস, তোমাদের ঈশ্বর সদাপ্রভুর বাক্য শোন।"</div>
<div class="v" id="v10"><span class="vn">10</span> এবং যিহোশূয় বললেন, "জীবন্ত ঈশ্বর যে তোমাদের মধ্যে উপস্থিত এবং কনানীয়, হিত্তীয়, হিব্বীয়, পরিষীয়, গির্গাশীয়, ইমোরীয় ও যিবূষীয়দের তোমাদের সামনে থেকে নিশ্চয়ই তাড়িয়ে দেবেন, তা তোমরা এর মাধ্যমে জানতে পারবে।</div>
<div class="v" id="v11"><span class="vn">11</span> দেখ, সমস্ত পৃথিবীর প্রভুর নিয়ম-সিন্দুক তোমাদের আগে যর্দনে যাচ্ছে।</div>
<div class="v" id="v12"><span class="vn">12</span> এখন তোমরা ইস্রায়েলের প্রত্যেক বংশ থেকে একজন করে অর্থাৎ বার বংশ থেকে বার জনকে, গ্রহণ কর।</div>
<div class="v" id="v13"><span class="vn">13</span> পরে এইরকম হবে, সমস্ত ভূমণ্ডলের প্রভু সদাপ্রভুর নিয়ম-সিন্দুক বহনকারী যাজকদের পা যর্দনের জলে ডোবার সঙ্গে সঙ্গে যর্দনের জল, অর্থাৎ উপর থেকে যে জল বয়ে আসছে, তা স্থির হবে এবং এক রাশি হয়ে দাঁড়িয়ে থাকবে।</div>
<div class="v" id="v14"><span class="vn">14</span> তখন লোকেরা যর্দন পার হবার জন্য নিজেদের তাঁবু থেকে যাত্রা শুরু করল, আর যাজকরা নিয়ম-সিন্দুক বহন করার জন্য লোকদের সামনে গেল।</div>
<div class="v" id="v15"><span class="vn">15</span> আর সিন্দুক-বাহকেরা যখন যর্দনের সামনে উপস্থিত হল এবং জলের কাছে সিন্দুক বহনকারী যাজকদের পা জলে ডুবে গেল, প্রকৃতপক্ষে ফসল কাটার সময়ে যর্দনের সমস্ত জল তীরের উপরে থাকে৷</div>
<div class="v" id="v16"><span class="vn">16</span> তখন উপর থেকে আসা সমস্ত জল দাঁড়াল, অনেক দূরে সর্ত্তনের কাছে আদম নগরের কাছে এক রাশি হয়ে স্থির হয়ে থাকল এবং অরাবা তলভূমির সমুদ্রে অর্থাৎ লবণ সমুদ্রে যে জল নেমে যাচ্ছিল, তা সম্পূর্ণভাবে বন্ধ হল; তাতে লোকেরা যিরীহোর সামনে দিয়েই পার হল।</div>
<div class="v" id="v17"><span class="vn">17</span> আর যে পর্যন্ত না সমস্ত লোক যর্দন পার হল, সেই পর্যন্ত সদাপ্রভুর নিয়ম-সিন্দুক বহনকারী যাজকরা যর্দনের মধ্যে শুকনো জমিতে দাঁড়িয়ে রইল এবং সমস্ত ইস্রায়েল শুকনো জমি দিয়ে পার হয়ে গেল।</div>
</div>
<!-- PARSED ABOVE; EDITING MAY BREAK PARSER -->
</body></html>