<html><head>
<meta http-equiv="Content-Type" content="text/html;charset=utf-8" />
<title>Deut 33 &ndash; দ্বিতীয় বিবরণ। &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 33);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>দ্বিতীয় বিবরণ।</b> &ndash; <a href="Deut_1.html">1</a> ... <a href="Deut_31.html">31</a> <a href="Deut_32.html">32</a> <b>33</b> <a href="Deut_34.html">34</a> </div><hr>
<h1>Deut 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলের প্রতি মোশির আশীর্ব্বাদ।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>আর ঈশ্বরের লোক মোশি মৃত্যুর পূর্ব্বে ইস্রায়েল-সন্তানগণকে যে আশীর্ব্বাদে আশীর্ব্বাদ করিলেন, তাহা এই। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তিনি কহিলেন, সদাপ্রভু সীনয় হইতে আসিলেন, <br><span class="br-ind"><br><span class="indent">&nbsp;</span></span>সেয়ীর হইতে তাহাদের প্রতি উদিত হইলেন; <br><span class="br-ind"><br><span class="indent">&nbsp;</span></span>পারণ পর্ব্বত হইতে আপন তেজ-প্রকাশ করিলেন, <br><span class="br-ind"><br><span class="indent">&nbsp;</span></span>অযুত অযুত পবিত্রের নিকট হইতে আসিলেন; <br><span class="br-ind"><br><span class="indent">&nbsp;</span></span>তাহাদের জন্য তাঁহার দক্ষিণ হস্তে অগ্নিময় ব্যবস্থা ছিল। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>নিশ্চয় তিনি গোষ্ঠীদিগকে প্রেম করেন, <br><span class="br-ind"><br><span class="indent">&nbsp;</span></span>তাঁহার পবিত্রগণ সকলে তোমার হস্তগত; <br><span class="br-ind"><br><span class="indent">&nbsp;</span></span>তাহারা তোমার চরণতলে বসিল, <br><span class="br-ind"><br><span class="indent">&nbsp;</span></span>প্রত্যেকে তোমার বাক্য গ্রহণ করিল। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>মোশি আমাদিগকে ব্যবস্থা আদেশ করিলেন। <br><span class="br-ind"><br><span class="indent">&nbsp;</span></span>তাহা যাকোবের সমাজের অধিকার। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যখন জনাধ্যক্ষেরা সমাগত হইল, <br><span class="br-ind"><br><span class="indent">&nbsp;</span></span>ইস্রায়েলের সমস্ত বংশ একত্র হইল, <br><span class="br-ind"><br><span class="indent">&nbsp;</span></span>তখন যিশুরূণে এক রাজা ছিলেন। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>রূবেণ বাঁচিয়া থাকুক, তাহার মৃত্যু না হউক, <br><span class="br-ind"><br><span class="indent">&nbsp;</span></span>তথাপি তাহার লোক অল্পসংখ্যক হউক। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আর যিহূদার বিষয়ে তিনি কহিলেন, <br><span class="br-ind"><br><span class="indent">&nbsp;</span></span>হে সদাপ্রভু, যিহূদার রব শুন, <br><span class="br-ind"><br><span class="indent">&nbsp;</span></span>তাহার লোকদের নিকটে তাহাকে আন; <br><span class="br-ind"><br><span class="indent">&nbsp;</span></span>সে স্বহস্তে আপনার পক্ষে যুদ্ধ করিল, <br><span class="br-ind"><br><span class="indent">&nbsp;</span></span>তুমি শত্রুদের বিরুদ্ধে তাহার সাহায্যকারী হইবে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আর লেবির বিষয়ে তিনি কহিলেন, <br><span class="br-ind"><br><span class="indent">&nbsp;</span></span>তোমার সেই সাধুর<sup class="fnm"><a name="fnm1" href="#fn1">1</a></sup> সহিত তোমার তুম্মীম ও ঊরীম রহিয়াছে; <br><span class="br-ind"><br><span class="indent">&nbsp;</span></span>যাহার পরীক্ষা তুমি মঃসাতে করিলে, <br><span class="br-ind"><br><span class="indent">&nbsp;</span></span>যাহার সহিত মরীবায় জল সমীপে বিবাদ করিলে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সে আপন পিতার ও আপন মাতার বিষয়ে বলিল, আমি তাহাকে দেখি নাই; <br><span class="br-ind"><br><span class="indent">&nbsp;</span></span>সে আপন ভ্রাতাদিগকে স্বীকার করিল না, <br><span class="br-ind"><br><span class="indent">&nbsp;</span></span>আপন সন্তানগণকেও চিনিল না; <br><span class="br-ind"><br><span class="indent">&nbsp;</span></span>কেননা তাহারা তোমার বাক্য রক্ষা করিয়াছে, <br><span class="br-ind"><br><span class="indent">&nbsp;</span></span>এবং তোমার নিয়ম পালন করে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাহারা যাকোবকে তোমার শাসন, <br><span class="br-ind"><br><span class="indent">&nbsp;</span></span>ইস্রায়েলকে তোমার ব্যবস্থা শিক্ষা দিবে; <br><span class="br-ind"><br><span class="indent">&nbsp;</span></span>তাহারা তোমার সম্মুখে ধূপ রাখিবে, <br><span class="br-ind"><br><span class="indent">&nbsp;</span></span>তোমার বেদির উপরে পূর্ণাহুতি রাখিবে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সদাপ্রভো, তাহার সম্পত্তিতে আশীর্ব্বাদ কর, <br><span class="br-ind"><br><span class="indent">&nbsp;</span></span>তাহার হস্তের কর্ম্ম গ্রাহ্য কর; <br><span class="br-ind"><br><span class="indent">&nbsp;</span></span>তাহাদের কটিদেশ আঘাত কর, যাহারা তাহার বিরুদ্ধে উঠে, <br><span class="br-ind"><br><span class="indent">&nbsp;</span></span>যাহারা তাহাকে দ্বেষ করে, যেন তাহারা আর উঠিতে না পারে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>বিন্যামীনের বিষয়ে তিনি কহিলেন, <br><span class="br-ind"><br><span class="indent">&nbsp;</span></span>সদাপ্রভুর প্রিয় জন তাঁহার নিকটে নির্ভয়ে বাস করিবে; <br><span class="br-ind"><br><span class="indent">&nbsp;</span></span>তিনি সমস্ত দিন তাহাকে আচ্ছাদন করেন, <br><span class="br-ind"><br><span class="indent">&nbsp;</span></span>সে তাঁহার বগলে বাস করে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আর যোষেফের বিষয়ে তিনি কহিলেন, <br><span class="br-ind"><br><span class="indent">&nbsp;</span></span>তাহার দেশ সদাপ্রভুর আশীর্ব্বাদযুক্ত হউক, <br><span class="br-ind"><br><span class="indent">&nbsp;</span></span>আকাশের উত্তম উত্তম দ্রব্য ও শিশির দ্বারা, <br><span class="br-ind"><br><span class="indent">&nbsp;</span></span>অধোবিস্তীর্ণ জলধি দ্বারা, <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সূর্য্যপক্ব ফলের উত্তম উত্তম দ্রব্য দ্বারা, <br><span class="br-ind"><br><span class="indent">&nbsp;</span></span>চান্দ্রমাসের পালায় পক্ব উত্তম উত্তম দ্রব্য দ্বারা, <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>পুরাতন পর্ব্বতগণের প্রধান প্রধান দ্রব্য দ্বারা, <br><span class="br-ind"><br><span class="indent">&nbsp;</span></span>চিরন্তন গিরিমালার উত্তম উত্তম দ্রব্য দ্বারা, <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>পৃথিবীর উত্তম উত্তম দ্রব্য ও তৎপূর্ণতা দ্বারা; <br><span class="br-ind"><br><span class="indent">&nbsp;</span></span>আর যিনি ঝোপবাসী, তাঁহার সন্তোষ হউক; <br><span class="br-ind"><br><span class="indent">&nbsp;</span></span>সেই আশীর্ব্বাদ বর্ত্তুক যোষেফের মস্তকে; <br><span class="br-ind"><br><span class="indent">&nbsp;</span></span>ভ্রাতৃগণ হইতে পৃথক্‌কৃতের মস্তকের তালুতে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তাহার প্রথমজাত বৃষভ শোভাযুক্ত, <br><span class="br-ind"><br><span class="indent">&nbsp;</span></span>তাহার শৃঙ্গযুগল গবয়ের শৃঙ্গ; <br><span class="br-ind"><br><span class="indent">&nbsp;</span></span>তদ্দ্বারা সে পৃথিবীর প্রান্ত পর্য্যন্ত সমস্ত জাতিকে গুতাইবে; <br><span class="br-ind"><br><span class="indent">&nbsp;</span></span>সেই শৃঙ্গযুগল ইফ্রয়িমের অযুত অযুত লোক, <br><span class="br-ind"><br><span class="indent">&nbsp;</span></span>মনঃশির সহস্র সহস্র লোক। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আর সবূলূনের বিষয়ে তিনি কহিলেন, <br><span class="br-ind"><br><span class="indent">&nbsp;</span></span>সবূলূন! তুমি আপন যাত্রাতে আনন্দ কর, <br><span class="br-ind"><br><span class="indent">&nbsp;</span></span>ইষাখর! তুমি আপন তাম্বুতে আনন্দ কর। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ইহারা গোষ্ঠীদিগকে পর্ব্বতে আহ্বান করিবে; <br><span class="br-ind"><br><span class="indent">&nbsp;</span></span>সে স্থানে ধার্ম্মিকতার বলি উৎসর্গ করিবে, <br><span class="br-ind"><br><span class="indent">&nbsp;</span></span>কেননা ইহারা সমুদ্রের বহুল দ্রব্য, <br><span class="br-ind"><br><span class="indent">&nbsp;</span></span>এবং বালুকার গুপ্ত ধন সকল শোষণ করিবে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আর গাদের বিষয়ে তিনি কহিলেন, <br><span class="br-ind"><br><span class="indent">&nbsp;</span></span>ধন্য তিনি, যিনি গাদকে বিস্তার করেন; <br><span class="br-ind"><br><span class="indent">&nbsp;</span></span>সে সিংহীর ন্যায় বসতী করে, <br><span class="br-ind"><br><span class="indent">&nbsp;</span></span>সে বাহু এবং মস্তকের তালুও বিদীর্ণ করে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সে আপনার জন্য অগ্রিমাংশ নিরীক্ষণ করিল; <br><span class="br-ind"><br><span class="indent">&nbsp;</span></span>কারণ তথায় অধিপতির অধিকার রক্ষিত হইল; <br><span class="br-ind"><br><span class="indent">&nbsp;</span></span>আর সে লোকদের অধ্যক্ষগণের সঙ্গে আসিল; <br><span class="br-ind"><br><span class="indent">&nbsp;</span></span>সদাপ্রভুর ধার্ম্মিকতা সিদ্ধ করিল, <br><span class="br-ind"><br><span class="indent">&nbsp;</span></span>ইস্রায়েল সম্বন্ধে তাঁহার শাসন সিদ্ধ করিল। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>আর দানের বিষয়ে তিনি কহিলেন, <br><span class="br-ind"><br><span class="indent">&nbsp;</span></span>দান সিংহশাবক, <br><span class="br-ind"><br><span class="indent">&nbsp;</span></span>যে বাশন হইতে লম্ফ দেয়। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আর নপ্তালির বিষয়ে তিনি কহিলেন, <br><span class="br-ind"><br><span class="indent">&nbsp;</span></span>নপ্তালি! তুমি অনুগ্রহে তৃপ্ত, <br><span class="br-ind"><br><span class="indent">&nbsp;</span></span>আর সদাপ্রভুর আশীর্ব্বাদে পরিপূর্ণ; <br><span class="br-ind"><br><span class="indent">&nbsp;</span></span>তুমি সমুদ্র ও দক্ষিণ অধিকার কর। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>আর আশেরের বিষয়ে তিনি কহিলেন, <br><span class="br-ind"><br><span class="indent">&nbsp;</span></span>পুত্রগণে আশের আশীর্ব্বাদযুক্ত হউক, <br><span class="br-ind"><br><span class="indent">&nbsp;</span></span>সে আপন ভ্রাতাদের কাছে অনুগৃহীত হউক, <br><span class="br-ind"><br><span class="indent">&nbsp;</span></span>সে আপন চরণ তৈলে মগ্ন করুক। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তোমার অর্গল লৌহ ও পিত্তলময় হইবে, <br><span class="br-ind"><br><span class="indent">&nbsp;</span></span>তোমার যেমন দিন, তেমনি শক্তি হইবে। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>হে যিশুরূণ, ঈশ্বরের তুল্য কেহ নাই; <br><span class="br-ind"><br><span class="indent">&nbsp;</span></span>তিনি তোমার সাহায্যার্থে আকাশরথে, <br><span class="br-ind"><br><span class="indent">&nbsp;</span></span>নিজ গৌরবে গগনরথে যাতায়াত করেন। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>অনাদি ঈশ্বর তোমার বাসস্থান, <br><span class="br-ind"><br><span class="indent">&nbsp;</span></span>নিম্নে অনন্তস্থায়ী বাহুযুগল; <br><span class="br-ind"><br><span class="indent">&nbsp;</span></span>তিনি তোমার সম্মুখ হইতে শত্রুকে দূর করিলেন, <br><span class="br-ind"><br><span class="indent">&nbsp;</span></span>আর বলিলেন, বিনাশ কর। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তাই ইস্রায়েল নির্ভয়ে বাস করে, <br><span class="br-ind"><br><span class="indent">&nbsp;</span></span>যাকোবের উৎস একাকী থাকে, <br><span class="br-ind"><br><span class="indent">&nbsp;</span></span>শস্যের ও দ্রাক্ষারসের দেশে বাস করে; <br><span class="br-ind"><br><span class="indent">&nbsp;</span></span>আর তাহার আকাশ হইতেও শিশির ক্ষরে। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>হে ইস্রায়েল! ধন্য তুমি, তোমার তুল্য কে? <br><span class="br-ind"><br><span class="indent">&nbsp;</span></span>তুমি সদাপ্রভু কর্ত্তৃক নিস্তারপ্রাপ্ত জাতি, <br><span class="br-ind"><br><span class="indent">&nbsp;</span></span>তিনি তোমার সাহায্যের ঢাল, তোমার ঔৎকর্ষ্যের খড়গ। <br><span class="br-ind"><br><span class="indent">&nbsp;</span></span>তোমার শত্রুগণ তোমার কর্ত্তৃত্ব স্বীকার করিবে, <br><span class="br-ind"><br><span class="indent">&nbsp;</span></span>আর তুমিই তাহাদের উচ্চস্থলী সকল দলন করিবে।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> (বা) প্রিয় পাত্রের।</div>
</div>
<!-- PARSED ABOVE; EDITING MAY BREAK PARSER -->
</body></html>