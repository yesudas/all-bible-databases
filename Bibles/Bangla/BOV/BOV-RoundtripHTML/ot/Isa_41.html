<html><head>
<meta http-equiv="Content-Type" content="text/html;charset=utf-8" />
<title>Isa 41 &ndash; যিশাইয় ভাববাদীর পুস্তক। &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 41);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>যিশাইয় ভাববাদীর পুস্তক।</b> &ndash; <a href="Isa_1.html">1</a> ... <a href="Isa_39.html">39</a> <a href="Isa_40.html">40</a> <b>41</b> <a href="Isa_42.html">42</a> <a href="Isa_43.html">43</a> ... <a href="Isa_66.html">66</a> </div><hr>
<h1>Isa 41</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>হে উপকূল সকল, আমার সাক্ষাতে নীরব হও; <span class="br-p"><br><br></span><span class="br-ind"><br><span class="indent">&nbsp;</span></span>লোকবৃন্দ নূতন বল প্রান্ত হউক; <br><span class="br-ind"><br><span class="indent">&nbsp;</span></span>তাহারা নিকটে আইসুক, পরে কথা বলুক; <br><span class="br-ind"><br><span class="indent">&nbsp;</span></span>আমরা একত্র হইয়া বিচার করিব। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কে পূর্ব্বদিক হইতে এক জনকে উত্তেজিত করিল? <br><span class="br-ind"><br><span class="indent">&nbsp;</span></span>তিনি ধর্ম্মশীলতায় তাহাকে ডাকিয়া আপনার অনুগামী করেন; <br><span class="br-ind"><br><span class="indent">&nbsp;</span></span>তিনি জাতিগণকে তাহার সম্মুখে দিবেন, <br><span class="br-ind"><br><span class="indent">&nbsp;</span></span>রাজগণের উপরে তাহাকে কর্ত্তৃত্ব করাইবেন, <br><span class="br-ind"><br><span class="indent">&nbsp;</span></span>তিনি তাহাদিগকে ধূলির ন্যায় তাহার খড়্‌গের সম্মুখে দিবেন, <br><span class="br-ind"><br><span class="indent">&nbsp;</span></span>চালিত নাড়ার ন্যায় তাহার ধনুকের সম্মুখে দিবেন। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সে তাহাদের পশ্চাৎ ধাবমান হইবে, <br><span class="br-ind"><br><span class="indent">&nbsp;</span></span>নিরাপদে অগ্রসর হইবে; <br><span class="br-ind"><br><span class="indent">&nbsp;</span></span>যে পথে কখনও পদার্পণ করে নাই। সেই পথে যাইবে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>এ সকল কাহার কৃত, কাহার সাধিত? <br><span class="br-ind"><br><span class="indent">&nbsp;</span></span>কে পুরুষাবলিকে আদি অবধি আহ্বান করেন? <br><span class="br-ind"><br><span class="indent">&nbsp;</span></span>আমি সদাপ্রভু আদি, এবং সেই আমি শেষকালীন লোকদের সহবর্ত্তী। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>উপকূল সকল দৃষ্টিপাত করিয়া ভীত হইল, <br><span class="br-ind"><br><span class="indent">&nbsp;</span></span>পৃথিবীর প্রান্ত সকল ত্রাসযুক্ত হইল; <br><span class="br-ind"><br><span class="indent">&nbsp;</span></span>তাহারা নিকটবর্ত্তী হইয়া আসিল। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তাহারা প্রত্যেকে আপন আপন প্রতিবাসীর সাহায্য করিল, <br><span class="br-ind"><br><span class="indent">&nbsp;</span></span>আপন আপন ভ্রাতাকে কহিল, সাহস কর। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>শিল্পকর স্বর্ণকারকে আশ্বাস দিল, <br><span class="br-ind"><br><span class="indent">&nbsp;</span></span>এবং হাতুড়িতে সমানকারী লোক নেহাইর উপরে আঘাতকারীকে জোড়ের বিষয়ে কহিল, <br><span class="br-ind"><br><span class="indent">&nbsp;</span></span>উত্তম হইয়াছে; এবং প্রেক দিয়া [প্রতিমাটা] দৃঢ় করিল, যেন তাহা না নড়ে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>কিন্তু হে আমার দাস ইস্রায়েল, <br><span class="br-ind"><br><span class="indent">&nbsp;</span></span>আমার মনোনীত যাকোব, আমার বন্ধু অব্রাহামের বংশ, <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমি তোমাকে ধরিয়া পৃথিবীর প্রান্ত হইতে আনিয়াছি, <br><span class="br-ind"><br><span class="indent">&nbsp;</span></span>পৃথিবীর সীমা হইতে আহ্বান করিয়া বলিয়াছি, <br><span class="br-ind"><br><span class="indent">&nbsp;</span></span>তুমি আমার দাস, আমি তোমাকে মনোনীত করিয়াছি, <br><span class="br-ind"><br><span class="indent">&nbsp;</span></span>দূর করি নাই। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ভয় করিও না, কারণ আমি তোমার সঙ্গে সঙ্গে আছি; ব্যাকুল হইও না, <br><span class="br-ind"><br><span class="indent">&nbsp;</span></span>কারণ আমি তোমার ঈশ্বর; আমি তোমাকে পরাক্রম দিব; আমি তোমার সাহায্য করিব; <br><span class="br-ind"><br><span class="indent">&nbsp;</span></span>আমি আপন ধর্ম্মশীলতার দক্ষিণ হস্ত দ্বারা তোমাকে ধরিয়া রাখিব। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>দেখ, যাহারা তোমার প্রতি কুপিত, তাহারা সকলে লজ্জিত ও বিষণ্ণ হইবে; <br><span class="br-ind"><br><span class="indent">&nbsp;</span></span>যাহারা তোমার সহিত বিবাদ করে, তাহারা অবস্তুবৎ হইবে, বিনষ্ট হইবে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যাহারা তোমার সহিত বিরোধ করে, তাহাদিগকে তুমি অন্বেষণ করিবে, কিন্তু দেখিতে পাইবে না; <br><span class="br-ind"><br><span class="indent">&nbsp;</span></span>যাহারা তোমার সহিত যুদ্ধ করে, তাহারা অবস্তুবৎ ও অকিঞ্চনবৎ হইবে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কেননা আমি সদাপ্রভু তোমার ঈশ্বর তোমার দক্ষিণ হস্ত ধারণ করিব; <br><span class="br-ind"><br><span class="indent">&nbsp;</span></span>তোমাকে বলিব, ভয় করিও না, <br><span class="br-ind"><br><span class="indent">&nbsp;</span></span>আমি তোমার সাহায্য করিব। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>হে কীট যাকোব, হে ইস্রায়েলের নরগণ, ভয় করিও না; <br><span class="br-ind"><br><span class="indent">&nbsp;</span></span>সদাপ্রভু কহেন, আমি তোমার সাহায্য করিব; <br><span class="br-ind"><br><span class="indent">&nbsp;</span></span>আর ইস্রায়েলের পবিত্রতম তোমার মুক্তিদাতা। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>দেখ, আমি তোমাকে তীক্ষ্ণ দন্তশ্রেণীবিশিষ্ট শস্যমাড়া নূতন গুঁড়ির ন্যায় করিব; <br><span class="br-ind"><br><span class="indent">&nbsp;</span></span>তুমি পর্ব্বতগণকে মাড়িয়া চূর্ণ করিবে, <br><span class="br-ind"><br><span class="indent">&nbsp;</span></span>উপপর্ব্বতগণকে ভুষীর সমান করিবে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তুমি তাহাদিগকে ঝাড়িবে বায়ু তাহাদিগকে উড়াইয়া লইবে, <br><span class="br-ind"><br><span class="indent">&nbsp;</span></span>ও ঘূর্ণবায়ু তাহাদিগকে ছিন্নভিন্ন করিবে; আর তুমি সদাপ্রভুতে উল্লাস করিবে, <br><span class="br-ind"><br><span class="indent">&nbsp;</span></span>ইস্রায়েলের পবিত্রতমের শ্লাঘা করিবে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>দুঃখী দরিদ্রগণ জল অন্বেষণ করে কিন্তু জল নাই, <br><span class="br-ind"><br><span class="indent">&nbsp;</span></span>তাহাদের জিহ্বা তৃষ্ণাতে শুষ্ক হইয়াছে; <br><span class="br-ind"><br><span class="indent">&nbsp;</span></span>আমি সদাপ্রভু তাহাদিগকে উত্তর দিব, <br><span class="br-ind"><br><span class="indent">&nbsp;</span></span>আমি ইস্রায়েলের ঈশ্বর তাহাদিগকে ত্যাগ করিব না। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমি বৃক্ষাদিশূন্য গিরিশ্রেণীতে নদনদী, <br><span class="br-ind"><br><span class="indent">&nbsp;</span></span>ও সমস্থলীর মধ্যে স্থানে স্থানে উনুই খুলিব; <br><span class="br-ind"><br><span class="indent">&nbsp;</span></span>আমি প্রান্তরকে জলাশয় <br><span class="br-ind"><br><span class="indent">&nbsp;</span></span>ও শুষ্ক ভূমিকে জলের প্রস্রবণ করিব। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমি প্রান্তরে, এরস, বাবলা, গুলমেঁদি ও তৈলবৃক্ষ রোপন করিব; <br><span class="br-ind"><br><span class="indent">&nbsp;</span></span>আমি মরুভূমিতে দেবদারু, তিধর ও তাশূর বৃক্ষ একত্র লাগাইব; <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>যেন তাহারা দেখিয়া জানিয়া, <br><span class="br-ind"><br><span class="indent">&nbsp;</span></span>বিবেচনা করিয়া একেবারে নিশ্চয় বুঝিতে পারে যে, <br><span class="br-ind"><br><span class="indent">&nbsp;</span></span>সদাপ্রভুর হস্ত এই কার্য্য করিয়াছে, <br><span class="br-ind"><br><span class="indent">&nbsp;</span></span>ইস্রায়েলের পবিত্রতম ইহা সৃষ্টি করিয়াছেন। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সদাপ্রভু কহেন, তোমরা আপনাদের বিবাদ উপস্থিত কর; <br><span class="br-ind"><br><span class="indent">&nbsp;</span></span>যাকোবের রাজা কহেন, <br><span class="br-ind"><br><span class="indent">&nbsp;</span></span>তোমরা আপনাদের দৃঢ় যুক্তি সকল নিকটে আন। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>উহারা সে সমস্ত লইয়া নিকটে আইসুক, <br><span class="br-ind"><br><span class="indent">&nbsp;</span></span>যাহা যাহা ঘটিবে, আমাদিগকে জ্ঞাত করুক; <br><span class="br-ind"><br><span class="indent">&nbsp;</span></span>পূর্ব্বকার বিষয় কি কি তাহা বল; <br><span class="br-ind"><br><span class="indent">&nbsp;</span></span>তাহা হইলে আমরা বিবেচনা করিয়া তাহার শেষ ফল জানিতে পারিব; <br><span class="br-ind"><br><span class="indent">&nbsp;</span></span>কিম্বা উহারা আগামী ঘটনা সকল আমাদের কর্ণগোচর করুক। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>উত্তরকালে কি কি ঘটিবে, তোমরা তাহা জ্ঞাত কর; <br><span class="br-ind"><br><span class="indent">&nbsp;</span></span>তাহা করিলে তোমরা যে দেবতা, <br><span class="br-ind"><br><span class="indent">&nbsp;</span></span>তাহা বুঝিতে পারিব; হাঁ, তোমরা মঙ্গল কর বা অমঙ্গল কর, <br><span class="br-ind"><br><span class="indent">&nbsp;</span></span>তাহাতে আমরা বিস্মিত হইয়া একত্র তাহা নিরীক্ষণ করিব। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>দেখ, তোমরা অবস্তু ও তোমাদের কার্য্য অকিঞ্চন; <br><span class="br-ind"><br><span class="indent">&nbsp;</span></span>যে জন তোমাদিগকে মনোনীত করে, সে ঘৃণার পাত্র। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আমি উত্তরদিক্‌ হইতে এক ব্যক্তিকে উত্তেজিত করিলাম, সে উপস্থিত; <br><span class="br-ind"><br><span class="indent">&nbsp;</span></span>সূর্য্যোদয়ের দিক্‌ হইতে সে আমার নামে আহ্বান করে; যেমন কেহ কর্দ্দম মর্দ্দন করে, <br><span class="br-ind"><br><span class="indent">&nbsp;</span></span>ও কুম্ভকার যেমন মৃত্তিকা দলন করে, <br><span class="br-ind"><br><span class="indent">&nbsp;</span></span>তেমনি সে দেশাধ্যক্ষগণকে দলিত করিবে। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>কে আদি অবধি ইহার সংবাদ দিয়াছে, <br><span class="br-ind"><br><span class="indent">&nbsp;</span></span>যাহাতে আমরা জানিতে পারি? <br><span class="br-ind"><br><span class="indent">&nbsp;</span></span>কে অগ্রে বলিয়াছে, যাহাতে আমরা বলিতে পারি সে সত্যনিষ্ঠ? <br><span class="br-ind"><br><span class="indent">&nbsp;</span></span>সংবাদদাতা ত কেহই নাই; <br><span class="br-ind"><br><span class="indent">&nbsp;</span></span>ঘোষণাকারী ত কেহই নাই; <br><span class="br-ind"><br><span class="indent">&nbsp;</span></span>তোমাদের বাক্যের শ্রোতা ত কেহই নাই। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>প্রথমে [আমি] সিয়োনকে [বলিব], <br><span class="br-ind"><br><span class="indent">&nbsp;</span></span>দেখ, ইহাদিগকে দেখ; <br><span class="br-ind"><br><span class="indent">&nbsp;</span></span>আর যিরূশালেমকে এক জন সুসমাচার-প্রচারক দিব। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>আমি চাহিয়া দেখি, কেহই নাই; <br><span class="br-ind"><br><span class="indent">&nbsp;</span></span>উহাদের মধ্যে মন্ত্রণাদাতা এমন কেহ নাই যে, <br><span class="br-ind"><br><span class="indent">&nbsp;</span></span>আমি জিজ্ঞাসা করিলে একটী কথার উত্তর দিতে পারে। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>দেখ, উহারা সকলে, উহাদের কর্ম্ম সকল অসার, <br><span class="br-ind"><br><span class="indent">&nbsp;</span></span>অকিঞ্চন; উহাদের ছাঁচে ঢালা প্রতিমা সকল বায়ু ও অবস্তুমাত্র।<br></div>
</div>
<!-- PARSED ABOVE; EDITING MAY BREAK PARSER -->
</body></html>