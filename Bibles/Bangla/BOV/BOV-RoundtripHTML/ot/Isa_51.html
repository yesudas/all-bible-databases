<html><head>
<meta http-equiv="Content-Type" content="text/html;charset=utf-8" />
<title>Isa 51 &ndash; যিশাইয় ভাববাদীর পুস্তক। &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 51);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>যিশাইয় ভাববাদীর পুস্তক।</b> &ndash; <a href="Isa_1.html">1</a> ... <a href="Isa_49.html">49</a> <a href="Isa_50.html">50</a> <b>51</b> <a href="Isa_52.html">52</a> <a href="Isa_53.html">53</a> ... <a href="Isa_66.html">66</a> </div><hr>
<h1>Isa 51</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলের প্রতি সান্ত্বনাবাক্য।</h2><span class="vn">1</span> <span class="br-p"><br><br></span>তোমরা, যাহারা ধার্ম্মিকতার অনুগামী, <span class="br-p"><br><br></span><span class="br-ind"><br><span class="indent">&nbsp;</span></span>যাহারা সদাপ্রভুর অন্বেষণ করিতেছ, <br><span class="br-ind"><br><span class="indent">&nbsp;</span></span>তোমরা আমার বাক্যে কর্ণপাত কর; <br><span class="br-ind"><br><span class="indent">&nbsp;</span></span>তোমরা যে শৈল হইতে তক্ষিত ও যে কূপের ছিদ্র হইতে খনিত হইয়াছ, <br><span class="br-ind"><br><span class="indent">&nbsp;</span></span>তাহার প্রতি দৃষ্টি কর। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তোমাদের পিতা অব্রাহাম ও তোমাদের প্রসবকারিণী সারার প্রতি দৃষ্টি কর; <br><span class="br-ind"><br><span class="indent">&nbsp;</span></span>ফলতঃ যখন সে একাকী ছিল, <br><span class="br-ind"><br><span class="indent">&nbsp;</span></span>তখন আমি তাহাকে ডাকিয়া আশীর্ব্বাদযুক্ত ও বহুবংশ করিলাম। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>বস্তুতঃ সদাপ্রভু সিয়োনকে সান্ত্বনা করিয়াছেন, <br><span class="br-ind"><br><span class="indent">&nbsp;</span></span>তিনি তাহার সমস্ত উৎসন্ন স্থানকে সান্ত্বনা করিয়াছেন, <br><span class="br-ind"><br><span class="indent">&nbsp;</span></span>এবং তাহার প্রান্তরকে এদনের ন্যায়, <br><span class="br-ind"><br><span class="indent">&nbsp;</span></span>ও তাহার শুষ্ক ভূমিকে সদাপ্রভুর উদ্যানের ন্যায় করিয়াছেন; <br><span class="br-ind"><br><span class="indent">&nbsp;</span></span>তাহার মধ্যে আমোদ ও আনন্দ, স্তবগান ও সঙ্গীতের ধ্বনি পাওয়া যাইবে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>হে আমার প্রজাগণ, আমার বাক্যে অবধান কর; <br><span class="br-ind"><br><span class="indent">&nbsp;</span></span>হে আমার জনবৃন্দ, আমার বচনে কর্ণপাত কর; <br><span class="br-ind"><br><span class="indent">&nbsp;</span></span>কেননা আমা হইতে ব্যবস্থা নির্গত হইবে, <br><span class="br-ind"><br><span class="indent">&nbsp;</span></span>আমি জাতিগণের দীপ্তির জন্য আপন বিচার স্থাপন করিব। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমার ধর্ম্মশীলতা নিকটবর্ত্তী, আমার পরিত্রাণ নির্গত হইল, <br><span class="br-ind"><br><span class="indent">&nbsp;</span></span>এবং আমার বাহু জাতিগণের বিচার নিষ্পন্ন করিবে; <br><span class="br-ind"><br><span class="indent">&nbsp;</span></span>উপকূল সকল আমারই অপেক্ষায় থাকিবে, <br><span class="br-ind"><br><span class="indent">&nbsp;</span></span>ও আমার বাহুতে প্রত্যাশা রাখিবে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তোমরা আকাশমণ্ডলের প্রতি চক্ষু তুলিয়া দৃষ্টিপাত কর, <br><span class="br-ind"><br><span class="indent">&nbsp;</span></span>অধঃস্থিত ভূমণ্ডলও নিরীক্ষণ কর; <br><span class="br-ind"><br><span class="indent">&nbsp;</span></span>কেননা আকাশমণ্ডল ধূমের ন্যায় অন্তর্হিত হইবে, <br><span class="br-ind"><br><span class="indent">&nbsp;</span></span>ভূমণ্ডল বস্ত্রের ন্যায় জীর্ণ হইবে, <br><span class="br-ind"><br><span class="indent">&nbsp;</span></span>এবং তন্নিবাসিগণ সেইরূপে মারা পড়িবে; <br><span class="br-ind"><br><span class="indent">&nbsp;</span></span>কিন্তু আমার পরিত্রাণ অনন্তকাল থাকিবে, <br><span class="br-ind"><br><span class="indent">&nbsp;</span></span>আমার ধর্ম্মশীলতা বিনষ্ট হইবে না। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমরা যাহারা ধার্ম্মিকতা জান, <br><span class="br-ind"><br><span class="indent">&nbsp;</span></span>যে লোকদের অন্তরে আমার ব্যবস্থা আছে, <br><span class="br-ind"><br><span class="indent">&nbsp;</span></span>তোমরা আমার বাক্যে কর্ণপাত কর; <br><span class="br-ind"><br><span class="indent">&nbsp;</span></span>মর্ত্ত্যের টিট্‌কারিতে ভয় করিও না, তাহাদের বিদ্রূপে উদ্বিগ্ন হইও না। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>কেননা কীটে তাহাদিগকে বস্ত্রের ন্যায় খাইয়া ফেলিবে, <br><span class="br-ind"><br><span class="indent">&nbsp;</span></span>ও কৃমিরা তাহাদিগকে মেষলোমের ন্যায় খাইয়া ফেলিবে; <br><span class="br-ind"><br><span class="indent">&nbsp;</span></span>কিন্তু আমার ধর্ম্মশীলতা অনন্তকাল ও আমার পরিত্রাণ পুরুষানুক্রমে থাকিবে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>জাগ, জাগ, বল পরিধান কর, <br><span class="br-ind"><br><span class="indent">&nbsp;</span></span>হে সদাপ্রভুর বাহু; জাগ, যেমন পূর্ব্বকালে, <br><span class="br-ind"><br><span class="indent">&nbsp;</span></span>সেকালের পুরুষে পুরুষে জাগিয়াছিলে, <br><span class="br-ind"><br><span class="indent">&nbsp;</span></span>তুমিই কি রহবকে কুচি কুচি করিয়া কাট নাই, <br><span class="br-ind"><br><span class="indent">&nbsp;</span></span>প্রকাণ্ড জলচরকে বিদ্ধ কর নাই? <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমিই কি সমুদ্র, মহাজলধির জল শুষ্ক কর নাই, <br><span class="br-ind"><br><span class="indent">&nbsp;</span></span>সমুদ্রের গভীর স্থানকে কি পথ কর নাই, <br><span class="br-ind"><br><span class="indent">&nbsp;</span></span>যেন মুক্তিপ্রাপ্ত লোকেরা পার হইয়া যায়? <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সদাপ্রভুর নিস্তারিত লোকেরা ফিরিয়া আসিবে, <br><span class="br-ind"><br><span class="indent">&nbsp;</span></span>আনন্দগান পুরঃসর সিয়োনে আসিবে, <br><span class="br-ind"><br><span class="indent">&nbsp;</span></span>এবং তাহাদের মস্তকে নিত্যস্থায়ী হর্ষমুকুট থাকিবে; <br><span class="br-ind"><br><span class="indent">&nbsp;</span></span>তাহারা আমোদ ও আনন্দ প্রাপ্ত হইবে, <br><span class="br-ind"><br><span class="indent">&nbsp;</span></span>এবং খেদ ও আর্ত্তস্বর দূরে পলায়ন করিবে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমি, আমিই তোমাদের সাত্ত্বনাকর্ত্তা। <br><span class="br-ind"><br><span class="indent">&nbsp;</span></span>তুমি কে যে, মর্ত্ত্যকে ভয় করিতেছ, <br><span class="br-ind"><br><span class="indent">&nbsp;</span></span>সে ত মরিয়া যাইবে; এবং মনুষ্য-সন্তানকে ভয় করিতেছ, <br><span class="br-ind"><br><span class="indent">&nbsp;</span></span>সে ত তৃণের ন্যায় হইয়া পড়িবে; <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আর তোমার নির্ম্মাতা সদাপ্রভুকে ভুলিয়া গিয়াছ, <br><span class="br-ind"><br><span class="indent">&nbsp;</span></span>যিনি আকাশমণ্ডল বিস্তার করিয়াছেন, <br><span class="br-ind"><br><span class="indent">&nbsp;</span></span>পৃথিবীর ভিত্তিমূল স্থাপন করিয়াছেন; <br><span class="br-ind"><br><span class="indent">&nbsp;</span></span>এবং তুমি সমস্ত দিন অবিরত উপদ্রবীর ক্রোধ হেতু ভয় পাইতেছ, <br><span class="br-ind"><br><span class="indent">&nbsp;</span></span>যখন সে বিনাশ করিতে প্রস্তুত হইয়াছে? <br><span class="br-ind"><br><span class="indent">&nbsp;</span></span>উপদ্রবীর ক্রোধ কোথায়? ন্যুব্জ বন্দি শীঘ্রই মুক্ত হইবে; <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সে মরিয়া কূপে নামিয়া যাইবে না, <br><span class="br-ind"><br><span class="indent">&nbsp;</span></span>আর তাহার খাদ্যের অভাব হইবে না। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি ত সদাপ্রভু, তোমার ঈশ্বর, <br><span class="br-ind"><br><span class="indent">&nbsp;</span></span>আমি সমুদ্রকে ব্যস্ত করিলে তাহার তরঙ্গ কল্লোলধ্বনি করে; <br><span class="br-ind"><br><span class="indent">&nbsp;</span></span>বাহিনীগণের সদাপ্রভু, এই আমার নাম। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আর আমি আপন বাক্য তোমার মুখে রাখিলাম, <br><span class="br-ind"><br><span class="indent">&nbsp;</span></span>আপন হস্তের ছায়ায় তোমাকে আচ্ছাদন করিলাম। <br><span class="br-ind"><br><span class="indent">&nbsp;</span></span>আমার উদ্দেশ্যে, আকাশমণ্ডল রোপন করি, <br><span class="br-ind"><br><span class="indent">&nbsp;</span></span>পৃথিবীর ভিত্তিমূল স্থাপন করি, <br><span class="br-ind"><br><span class="indent">&nbsp;</span></span>এবং সিয়োনকে বলি, তুমি আমার প্রজা। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>জাগ, জাগ, উঠিয়া দাঁড়াও, <br><span class="br-ind"><br><span class="indent">&nbsp;</span></span>হে যিরূশালেম, তুমি সদাপ্রভুর হস্ত হইতে তাঁহার ক্রোধ-পানপাত্রে পান করিয়াছ, <br><span class="br-ind"><br><span class="indent">&nbsp;</span></span>মত্ততাজনক বৃহৎ পানপাত্রে পান করিয়াছ, তলানি চাটিয়া খাইয়াছ। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>[এই পুরী] যে সকল পুত্র প্রসব করিয়াছে, <br><span class="br-ind"><br><span class="indent">&nbsp;</span></span>তাহাদের মধ্যে তাহাকে লইয়া যাইবার কেহই নাই; <br><span class="br-ind"><br><span class="indent">&nbsp;</span></span>যে সকল পুত্র প্রতিপালন করিয়াছে, <br><span class="br-ind"><br><span class="indent">&nbsp;</span></span>তাহাদের মধ্যে ইহার হস্ত ধরিবার কেহ নাই। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>এই দুই তোমার প্রতি ঘটিয়াছে; <br><span class="br-ind"><br><span class="indent">&nbsp;</span></span>কে তোমার নিমিত্ত বিলাপ করিবে? ধনাপহার ও বিনাশ, <br><span class="br-ind"><br><span class="indent">&nbsp;</span></span>দুর্ভিক্ষ ও খড়্‌গ; আমি কিরূপে তোমাকে সান্ত্বনা করিব? <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>জালে বদ্ধ হরিণের ন্যায় তোমার পুত্রগণ মূর্চ্ছিত হইয়াছে, <br><span class="br-ind"><br><span class="indent">&nbsp;</span></span>প্রতি সড়কের মাথায় পড়িয়া আছে; <br><span class="br-ind"><br><span class="indent">&nbsp;</span></span>তাহারা সদাপ্রভুর ক্রোধে তোমার ঈশ্বরের ধমকে পরিপূর্ণ। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>অতএব তুমি এই কথা শুন, <br><span class="br-ind"><br><span class="indent">&nbsp;</span></span>হে দুঃখিনি, তুমি মত্তা, কিন্তু দ্রাক্ষারসে নয়; <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তোমার প্রভু সদাপ্রভু, তোমার ঈশ্বর, <br><span class="br-ind"><br><span class="indent">&nbsp;</span></span>যিনি আপন প্রজাদের পক্ষবাদী, <br><span class="br-ind"><br><span class="indent">&nbsp;</span></span>তিনি এই কথা কহেন, দেখ, আমি মত্ততাজনক পানপাত্র, <br><span class="br-ind"><br><span class="indent">&nbsp;</span></span>আমার ক্রোধরূপ বৃহৎ পানপাত্র, <br><span class="br-ind"><br><span class="indent">&nbsp;</span></span>তোমার হস্ত হইতে লইলাম; <br><span class="br-ind"><br><span class="indent">&nbsp;</span></span>সেই পানপাত্রে তুমি আর পান করিবে না। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আর আমি তোমার সেই ক্লেশদাতাদের হস্তে তাহা সমর্পণ করিব, <br><span class="br-ind"><br><span class="indent">&nbsp;</span></span>যাহারা তোমার প্রাণকে বলিয়াছে, ‘হেঁট হও, আমরা তোমার উপর দিয়া গমন করি,’ <br><span class="br-ind"><br><span class="indent">&nbsp;</span></span>আর তুমি ভূমির ন্যায় ও সড়কের ন্যায় পথিকদের কাছে আপন পৃষ্ঠ পাতিয়া দিয়াছ।<br></div>
</div>
<!-- PARSED ABOVE; EDITING MAY BREAK PARSER -->
</body></html>