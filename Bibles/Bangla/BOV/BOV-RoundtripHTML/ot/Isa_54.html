<html><head>
<meta http-equiv="Content-Type" content="text/html;charset=utf-8" />
<title>Isa 54 &ndash; যিশাইয় ভাববাদীর পুস্তক। &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 54);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>যিশাইয় ভাববাদীর পুস্তক।</b> &ndash; <a href="Isa_1.html">1</a> ... <a href="Isa_52.html">52</a> <a href="Isa_53.html">53</a> <b>54</b> <a href="Isa_55.html">55</a> <a href="Isa_56.html">56</a> ... <a href="Isa_66.html">66</a> </div><hr>
<h1>Isa 54</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রজাগণের প্রতি সদাপ্রভুর অনন্ত প্রেম।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>অয়ি বন্ধ্যে, অপ্রসূতে, তুমি আনন্দগান কর, <br><span class="br-ind"><br><span class="indent">&nbsp;</span></span>অয়ি গর্ভব্যথা-রহিতে, তুমি উচ্চৈঃস্বরে আনন্দগান কর, <br><span class="br-ind"><br><span class="indent">&nbsp;</span></span>ও হর্ষনাদ কর; কেননা সধবার সন্তান অপেক্ষা অনাথার সন্তান অধিক, <br><span class="br-ind"><br><span class="indent">&nbsp;</span></span>ইহা সদাপ্রভু কহেন। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তুমি আপন তাম্বুর স্থান পরিসর কর, <br><span class="br-ind"><br><span class="indent">&nbsp;</span></span>তোমার শিবিরের যবনিকা বিস্তারিত হউক, <br><span class="br-ind"><br><span class="indent">&nbsp;</span></span>ব্যয়শঙ্কা করিও না; তোমার রজ্জু সকল দীর্ঘ কর, <br><span class="br-ind"><br><span class="indent">&nbsp;</span></span>তোমার গোঁজ সকল দৃঢ় কর। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কেননা তুমি দক্ষিণে ও বামে বিস্তীর্ণা হইবে, <br><span class="br-ind"><br><span class="indent">&nbsp;</span></span>তোমার বংশ জাতিগণের অধিকার পাইবে, <br><span class="br-ind"><br><span class="indent">&nbsp;</span></span>এবং ধ্বংসিত নগরসমূহে লোক বসাইবে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ভয় করিও না, কেননা তুমি লজ্জা পাইবে না; <br><span class="br-ind"><br><span class="indent">&nbsp;</span></span>বিষণ্ণ হইও না, কেননা তুমি অপ্রতিভ হইবে না; <br><span class="br-ind"><br><span class="indent">&nbsp;</span></span>কারণ তুমি আপন যৌবনের অপমান ভুলিয়া যাইবে, <br><span class="br-ind"><br><span class="indent">&nbsp;</span></span>আর তোমার বৈধব্যের দুর্নাম স্মরণে থাকিবে না। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কেননা তোমার নির্ম্মাতা তোমার পতি, <br><span class="br-ind"><br><span class="indent">&nbsp;</span></span>তাঁহার নাম বাহিনীগণের সদাপ্রভু; <br><span class="br-ind"><br><span class="indent">&nbsp;</span></span>আর ইস্রায়েলের পবিত্রতম তোমার মুক্তিদাতা, <br><span class="br-ind"><br><span class="indent">&nbsp;</span></span>তিনি সমস্ত পৃথিবীর ঈশ্বর বলিয়া আখ্যাত হইবেন। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কারণ সদাপ্রভু তোমাকে পরিত্যক্তা ও আত্মায় দুঃখিতা স্ত্রীর ন্যায়, <br><span class="br-ind"><br><span class="indent">&nbsp;</span></span>কিম্বা দূরীকৃতা যৌবনকালীয় ভার্য্যার ন্যায় ডাকিয়াছেন; <br><span class="br-ind"><br><span class="indent">&nbsp;</span></span>ইহা তোমার ঈশ্বর কহেন। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি ক্ষুদ্র নিমেষ কালের জন্য তোমাকে ত্যাগ করিয়াছি, <br><span class="br-ind"><br><span class="indent">&nbsp;</span></span>কিন্তু মহাকরুণায় তোমাকে সংগ্রহ করিব। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমি কোপাবেশে এক নিমেষমাত্র তোমা হইতে আপন মুখ লুকাইয়াছিলাম, <br><span class="br-ind"><br><span class="indent">&nbsp;</span></span>কিন্তু অনন্তকালস্থায়ী দয়াতে তোমার প্রতি করুণা করিব, ইহা তোমার মুক্তিদাতা সদাপ্রভু কহেন। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>বস্তুতঃ আমার নিকটে ইহা নোহের জলসমূহের সদৃশ; <br><span class="br-ind"><br><span class="indent">&nbsp;</span></span>কারণ আমি যেমন শপথ করিয়াছি যে, <br><span class="br-ind"><br><span class="indent">&nbsp;</span></span>নোহের জলসমূহ আর ভূতল আপ্লাবিত করিবে না, <br><span class="br-ind"><br><span class="indent">&nbsp;</span></span>তেমনি এই শপথ করিলাম যে, <br><span class="br-ind"><br><span class="indent">&nbsp;</span></span>তোমার প্রতি আর ক্রুদ্ধ হইব না, <br><span class="br-ind"><br><span class="indent">&nbsp;</span></span>তোমাকে আর ভর্ৎসনাও করিব না। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>বস্তুতঃ পর্ব্বতগণ সরিয়া যাইবে, উপপর্ব্বতগণ টলিবে; <br><span class="br-ind"><br><span class="indent">&nbsp;</span></span>কিন্তু আমার দয়া তোমা হইতে সরিয়া যাইবে না, এবং আমার শান্তি-নিয়ম টলিবে না; <br><span class="br-ind"><br><span class="indent">&nbsp;</span></span>যিনি তোমার প্রতি অনুকম্পা করেন, <br><span class="br-ind"><br><span class="indent">&nbsp;</span></span>সেই সদাপ্রভু ইহা কহেন। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>অয়ি দুঃখিনি, অয়ি ঝটিকা-দুলিতে ও সান্ত্বনাবিহীনে, <br><span class="br-ind"><br><span class="indent">&nbsp;</span></span>দেখ, আমি রসাঞ্জন দিয়া তোমার প্রস্তর বসাইব, <br><span class="br-ind"><br><span class="indent">&nbsp;</span></span>নীলমণি দ্বারা তোমার ভিত্তিমূল স্থাপন করিব; <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আর পদ্মরাগমণি দ্বারা তোমার আলিসা, <br><span class="br-ind"><br><span class="indent">&nbsp;</span></span>ও সূর্য্যকান্তমণি দ্বারা তোমার পুরদ্বার সকল, <br><span class="br-ind"><br><span class="indent">&nbsp;</span></span>ও মনোহর প্রস্তর দ্বারা তোমার সমস্ত পরিসীমা নির্ম্মাণ করিব। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আর তোমার সন্তানেরা সকলে সদাপ্রভুর কাছে শিক্ষা পাইবে, <br><span class="br-ind"><br><span class="indent">&nbsp;</span></span>আর তোমার সন্তানদের পরম শান্তি হইবে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তুমি ধার্ম্মিকতায় স্থিরীকৃত হইবে; তুমি উপদ্রব হইতে দূরে থাকিবে, বস্তুতঃ তুমি ভীত হইবে না; <br><span class="br-ind"><br><span class="indent">&nbsp;</span></span>এবং ত্রাস হইতে দূরে থাকিবে, বাস্তবিক তাহা তোমার নিকটে আসিবে না। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>দেখ, লোকে যদি দল বাঁধে, তাহা আমা হইতে হয় না; <br><span class="br-ind"><br><span class="indent">&nbsp;</span></span>যে কেহ তোমার বিপক্ষে দল বাঁধে, সে তোমা হেতু পতিত হইবে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>দেখ, যে কর্ম্মকার জ্বলদঙ্গারে বাতাস দেয়, <br><span class="br-ind"><br><span class="indent">&nbsp;</span></span>আর আপন কার্য্যের জন্য অস্ত্র গঠন করে, <br><span class="br-ind"><br><span class="indent">&nbsp;</span></span>আমিই তাহার সৃষ্টি করিয়াছি, <br><span class="br-ind"><br><span class="indent">&nbsp;</span></span>বিনাশ করণার্থে নাশকের সৃষ্টিও আমিই করিয়াছি। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যে কোন অস্ত্র তোমার বিপরীতে গঠিত হয়, <br><span class="br-ind"><br><span class="indent">&nbsp;</span></span>তাহা সার্থক হইবে না; যে কোন জিহ্বা বিচারে তোমার প্রতিবাদিনী হয়, <br><span class="br-ind"><br><span class="indent">&nbsp;</span></span>তাহাকে তুমি দোষী করিবে। সদাপ্রভুর দাসদের এই অধিকার, <br><span class="br-ind"><br><span class="indent">&nbsp;</span></span>এবং আমা হইতে তাহাদের এই ধার্ম্মিকতা লাভ হয়, ইহা সদাপ্রভু কহেন।<br></div>
</div>
<!-- PARSED ABOVE; EDITING MAY BREAK PARSER -->
</body></html>