<html><head>
<meta http-equiv="Content-Type" content="text/html;charset=utf-8" />
<title>Job 10 &ndash; ইয়োবের বিবরণ। &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 10);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>ইয়োবের বিবরণ।</b> &ndash; <a href="Job_1.html">1</a> ... <a href="Job_8.html">8</a> <a href="Job_9.html">9</a> <b>10</b> <a href="Job_11.html">11</a> <a href="Job_12.html">12</a> ... <a href="Job_42.html">42</a> </div><hr>
<h1>Job 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>আমার প্রাণ জীবনে ক্লান্ত হইয়াছে; <br><span class="br-ind"><br><span class="indent">&nbsp;</span></span>আমি আপন দুঃখের কথা মুক্তকণ্ঠে বলিব, <br><span class="br-ind"><br><span class="indent">&nbsp;</span></span>আমি প্রাণের তিক্ততায় কথা বলিব। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি ঈশ্বরকে বলিব, আমাকে দোষী করিও না; <br><span class="br-ind"><br><span class="indent">&nbsp;</span></span>আমার সহিত কি কারণে বিবাদ করিতেছ, তাহা আমাকে জ্ঞাত কর। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>এটী কি ভাল যে, তুমি উপদ্রব করিবে? <br><span class="br-ind"><br><span class="indent">&nbsp;</span></span>তোমার হস্তনির্ম্মিত বস্তু তুমি তুচ্ছ করিবে? <br><span class="br-ind"><br><span class="indent">&nbsp;</span></span>দুষ্টগণের মন্ত্রণায় প্রসন্ন হইবে? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমার চক্ষু কি মাংসময়? <br><span class="br-ind"><br><span class="indent">&nbsp;</span></span>তোমার দৃষ্টি কি মর্ত্ত্যের দৃষ্টির ন্যায়? <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমার আয়ু কি মর্ত্ত্যের আয়ুর ন্যায়? <br><span class="br-ind"><br><span class="indent">&nbsp;</span></span>তোমার বৎসরসমূহ কি মনুষ্যের দিনসমূহের ন্যায়? <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সেই জন্য কি আমার অপরাধের অনুসন্ধান করিতেছ, <br><span class="br-ind"><br><span class="indent">&nbsp;</span></span>আমার পাপের অন্বেষণ করিতেছ? <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তুমি ত জান, আমি দুষ্ট নহি, <br><span class="br-ind"><br><span class="indent">&nbsp;</span></span>এবং তোমার হস্ত হইতে উদ্ধারকারী কেহ নাই। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তোমার হস্ত আমাকে গড়িয়াছে, নিরমিয়াছে, <br><span class="br-ind"><br><span class="indent">&nbsp;</span></span>আমার সর্ব্বাঙ্গ সুসংযুক্ত [করিয়াছে], <br><span class="br-ind"><br><span class="indent">&nbsp;</span></span>তথাপি তুমি আমাকে সংহার করিতেছ। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>স্মরণ কর, তুমি মৃৎপাত্রের ন্যায় আমাকে গড়িয়াছ, <br><span class="br-ind"><br><span class="indent">&nbsp;</span></span>আবার আমাকে কি ধূলিতে লীন করিবে? <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমি কি দুগ্ধের ন্যায় আমাকে ঢাল নাই? <br><span class="br-ind"><br><span class="indent">&nbsp;</span></span>ছানার ন্যায় কি আমাকে ঘনীভূত কর নাই? <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তুমি আমাকে চর্ম্ম ও মাংস পরিহিত করিয়াছ, <br><span class="br-ind"><br><span class="indent">&nbsp;</span></span>অস্থি ও শিরা দিয়া আমাকে বুনিয়াছ; <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তুমি আমাকে জীবনদান ও দয়া করিয়াছ, <br><span class="br-ind"><br><span class="indent">&nbsp;</span></span>তব তত্ত্বাবধানে মম আত্মার পালন হইতেছে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তবু এ সমস্তই মনোমধ্যে গুপ্ত করিয়া রাখিয়াছ; <br><span class="br-ind"><br><span class="indent">&nbsp;</span></span>আমি জানি, ইহা তোমার মনোরথ। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আমি পাপ করিলে তুমি আমার প্রতি লক্ষ্য করিবে, <br><span class="br-ind"><br><span class="indent">&nbsp;</span></span>আমার অপরাধ ক্ষমা করিবে না। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি যদি দুষ্ট হই, আমার সন্তাপ হইবে; <br><span class="br-ind"><br><span class="indent">&nbsp;</span></span>যদি ধার্ম্মিক হই, মস্তক তুলিতে পারিব না, <br><span class="br-ind"><br><span class="indent">&nbsp;</span></span>আমি অবমাননায় পরিপূর্ণ হইয়াছি, <br><span class="br-ind"><br><span class="indent">&nbsp;</span></span>আর আপনার দুঃখ দেখিতেছি।<sup class="fnm"><a name="fnm1" href="#fn1">1</a></sup> <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>[মস্তক] তুলিলে তুমি সিংহের ন্যায় আমাকে মৃগয়া করিবে, <br><span class="br-ind"><br><span class="indent">&nbsp;</span></span>আবার আমাতে তুমি আপনাকে আশ্চর্য্য দেখাইবে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তুমি আমার বিপরীতে নূতন নূতন সাক্ষী উপস্থিত করিবে, <br><span class="br-ind"><br><span class="indent">&nbsp;</span></span>আমার প্রতি আপনার বিরক্তি বাড়াইবে; <br><span class="br-ind"><br><span class="indent">&nbsp;</span></span>নূতন নূতন সৈন্যদল আমার প্রতিকূল। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>কেন আমাকে গর্ভ হইতে বাহির করিয়াছিলে? <br><span class="br-ind"><br><span class="indent">&nbsp;</span></span>আমি তথায় প্রাণত্যাগ করিতাম, কাহারও নয়নগোচর হইতাম না। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমি অজাতের ন্যায় থাকিতাম, <br><span class="br-ind"><br><span class="indent">&nbsp;</span></span>জঠর হইতেই কবরে নীত হইতাম। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমার দিন কি অল্প নয়? অতএব ক্ষান্ত হও, <br><span class="br-ind"><br><span class="indent">&nbsp;</span></span>আমাকে ছাড়, ক্ষণকাল সান্ত্বনা লাভ করি, <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যে পর্য্যন্ত আমি সেই স্থানে না যাই, যথা হইতে আর ফিরিয়া আসিব না। <br><span class="br-ind"><br><span class="indent">&nbsp;</span></span>তাহা তিমিরের ও মৃত্যুচ্ছায়ার দেশ, <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>সেই দেশ ঘোর অন্ধকার, তিমিরময়, <br><span class="br-ind"><br><span class="indent">&nbsp;</span></span>তাহা মৃত্যুচ্ছায়াব্যাপ্ত, পারিপাট্য-বিহীন, <br><span class="br-ind"><br><span class="indent">&nbsp;</span></span>তথায় দীপ্তি অন্ধকারের সমান।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> (বা) কিন্তু তুমি আমার দুঃখ দেখ।</div>
</div>
<!-- PARSED ABOVE; EDITING MAY BREAK PARSER -->
</body></html>