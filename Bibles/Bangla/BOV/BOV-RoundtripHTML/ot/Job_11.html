<html><head>
<meta http-equiv="Content-Type" content="text/html;charset=utf-8" />
<title>Job 11 &ndash; ইয়োবের বিবরণ। &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 11);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>ইয়োবের বিবরণ।</b> &ndash; <a href="Job_1.html">1</a> ... <a href="Job_9.html">9</a> <a href="Job_10.html">10</a> <b>11</b> <a href="Job_12.html">12</a> <a href="Job_13.html">13</a> ... <a href="Job_42.html">42</a> </div><hr>
<h1>Job 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সোফরের প্রথম বক্তৃতা।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>পরে নামাথীয় সোফর উত্তর করিয়া কহিলেন, <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>এত কথার কি কিছুই উত্তর দেওয়া যাইবে না? <br><span class="br-ind"><br><span class="indent">&nbsp;</span></span>বাচালকে কি ধার্ম্মিক বলা যাইবে? <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমার দর্পে কি মনুষ্যেরা নীরব থাকিবে? <br><span class="br-ind"><br><span class="indent">&nbsp;</span></span>তুমি বিদ্রূপ করিলে কি কেহ তোমাকে লজ্জা দিবে না? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তুমি [ঈশ্বরকে] কহিতেছ, ‘আমার বাক্য শুদ্ধ, <br><span class="br-ind"><br><span class="indent">&nbsp;</span></span>আমি তোমার দৃষ্টিতে শুচি।’ <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আহা! ঈশ্বর একবার কথা বলুন, <br><span class="br-ind"><br><span class="indent">&nbsp;</span></span>তিনি তোমার বিরুদ্ধে আপন ওষ্ঠ খুলুন, <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তিনি প্রজ্ঞার গূঢ় তত্ত্ব তোমাকে জ্ঞাত করুন, <br><span class="br-ind"><br><span class="indent">&nbsp;</span></span>কারণ বুদ্ধিকৌশল বহুবিধ; <br><span class="br-ind"><br><span class="indent">&nbsp;</span></span>জানিও, ঈশ্বর তোমার অপরাধের অনেকটা ছাড়িয়া দেন। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তুমি কি অনুসন্ধান দ্বারা ঈশ্বরকে পাইতে পার? <br><span class="br-ind"><br><span class="indent">&nbsp;</span></span>সর্ব্বশক্তিমানের সম্পূর্ণ তত্ত্ব পাইতে পার? <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সে তত্ত্ব গগনবৎ উচ্চ; তুমি কি করিতে পার? <br><span class="br-ind"><br><span class="indent">&nbsp;</span></span>পাতাল অপেক্ষাও অগাধ; তুমি কি জানিতে পার? <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>পৃথিবী হইতেও তাহার পরিমাণ দীর্ঘ, <br><span class="br-ind"><br><span class="indent">&nbsp;</span></span>সমুদ্র হইতেও তাহার পরিসর অধিক। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তিনি যদি হঠাৎ আসিয়া বদ্ধ করেন, <br><span class="br-ind"><br><span class="indent">&nbsp;</span></span>যদি বিচারসভা করেন, তবে তাঁহাকে কে নিবারণ করিতে পারে? <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কেননা তিনি অলীক লোকদিগকে জানেন, <br><span class="br-ind"><br><span class="indent">&nbsp;</span></span>আলোচনা না করিয়াও অধর্ম্ম দেখেন। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কিন্তু নিঃসার মনুষ্য জ্ঞানবিহীন, <br><span class="br-ind"><br><span class="indent">&nbsp;</span></span>সে জন্মাবধি বনগর্দ্দভের শাবকের তুল্য। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তুমি যদি আপনার চিত্ত স্থির কর, <br><span class="br-ind"><br><span class="indent">&nbsp;</span></span>যদি তাঁহার অভিমুখে অঞ্জলি প্রসারণ কর; <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>হস্তে অধর্ম্ম থাকিলে যদি তাহা দূর কর, <br><span class="br-ind"><br><span class="indent">&nbsp;</span></span>অন্যায়কে তব তাম্বুতে বাস করিতে না দেও; <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তবে তুমি তোমার মুখ বিনা কলঙ্কে তুলিবে, <br><span class="br-ind"><br><span class="indent">&nbsp;</span></span>তুমি সুস্থির থাকিবে, ভয় করিবে না। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কারণ তুমি তোমার কষ্ট ভুলিয়া যাইবে, <br><span class="br-ind"><br><span class="indent">&nbsp;</span></span>তাহা প্রবাহিত জলের ন্যায় মনে হইবে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তোমার জীবন মধ্যাহ্ন হইতেও বিমল হইবে, <br><span class="br-ind"><br><span class="indent">&nbsp;</span></span>অন্ধকার হইলেও তাহা প্রভাতের ন্যায় হইবে। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তুমি সাহস করিবে, কারণ প্রত্যাশা আছে, <br><span class="br-ind"><br><span class="indent">&nbsp;</span></span>চারিদিকে তত্ত্ব লইয়া নির্ভয়ে শয়ন করিবে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আর তুমি শুইবে, কেহ তোমাকে ভয় দেখাইবে না, <br><span class="br-ind"><br><span class="indent">&nbsp;</span></span>বরং অনেকে তোমার কাছে বিনতি করিবে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>কিন্তু দুষ্টদের চক্ষু নিস্তেজ হইবে, <br><span class="br-ind"><br><span class="indent">&nbsp;</span></span>তাহাদের আশ্রয় বিনষ্ট হইবে, <br><span class="br-ind"><br><span class="indent">&nbsp;</span></span>তাহাদের আশা প্রাণত্যাগে পরিণত হইবে।<br></div>
</div>
<!-- PARSED ABOVE; EDITING MAY BREAK PARSER -->
</body></html>