<html><head>
<meta http-equiv="Content-Type" content="text/html;charset=utf-8" />
<title>Job 20 &ndash; ইয়োবের বিবরণ। &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 20);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>ইয়োবের বিবরণ।</b> &ndash; <a href="Job_1.html">1</a> ... <a href="Job_18.html">18</a> <a href="Job_19.html">19</a> <b>20</b> <a href="Job_21.html">21</a> <a href="Job_22.html">22</a> ... <a href="Job_42.html">42</a> </div><hr>
<h1>Job 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সোফরের দ্বিতীয় বক্তৃতা।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>নামাথীয় সোফর উত্তর করিয়া কহিলেন, <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমার চিন্তা উত্তর দিতে আমাকে উত্তেজনা করে, <br><span class="br-ind"><br><span class="indent">&nbsp;</span></span>কারণ আমি অধৈর্য্য হইলাম। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমি নিজ অপমানসূচক উপদেশ শুনিলাম, <br><span class="br-ind"><br><span class="indent">&nbsp;</span></span>আমার বুদ্ধি হইতে আত্মা আমাকে উত্তর যোগায়। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তুমি কি ইহা জান না যে, কালের আরম্ভাবধি, <br><span class="br-ind"><br><span class="indent">&nbsp;</span></span>পৃথিবীতে মনুষ্যের স্থাপনাবধি, <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>দুষ্টগণের আনন্দগান ক্ষণমাত্রস্থায়ী, <br><span class="br-ind"><br><span class="indent">&nbsp;</span></span>পামরের হর্ষ নিমেষমাত্রস্থায়ী? <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তাহার মহত্ত্ব যদি আকাশ পর্য্যন্ত উঠে, <br><span class="br-ind"><br><span class="indent">&nbsp;</span></span>তাহার মস্তক যদি মেঘ স্পর্শ করে, <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তথাপি সে আপন বিষ্ঠার ন্যায় চিরতরে বিনষ্ট হইবে; <br><span class="br-ind"><br><span class="indent">&nbsp;</span></span>যাহারা তাহাকে দেখিত, তাহারা বলিবে, সে কোথায়? <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সে স্বপ্নবৎ লুপ্ত হইবে, নিরুদ্দেশ হইবে; <br><span class="br-ind"><br><span class="indent">&nbsp;</span></span>সে রাত্রিকালীন দর্শনের ন্যায় দূরীকৃত হইবে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যে চক্ষু তাহাকে দেখিত, সে আর দেখিবে না, <br><span class="br-ind"><br><span class="indent">&nbsp;</span></span>তাহার বাসস্থান আর তাহাকে দেখিবে না। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাহার সন্তানগণ দরিদ্রদের কাছে দয়া চাহিবে, <br><span class="br-ind"><br><span class="indent">&nbsp;</span></span>তাহার হস্ত তাহার সম্পত্তি ফিরাইয়া দিবে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তাহার অস্থি যৌবনের তেজে পরিপূর্ণ, <br><span class="br-ind"><br><span class="indent">&nbsp;</span></span>কিন্তু তাহার সহিত তাহাও ধূলায় শয়ন করিবে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যদ্যপি দুষ্টতা তাহার মুখে মিষ্ট লাগে, <br><span class="br-ind"><br><span class="indent">&nbsp;</span></span>আর সে তাহা জিহ্বার নীচে লুকাইয়া রাখে, <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>যদ্যপি ভালবাসিয়া তাহা ত্যাগ না করে, <br><span class="br-ind"><br><span class="indent">&nbsp;</span></span>কিন্তু মুখের মধ্যে রাখিয়া দেয়; <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তথাপি তাহার অন্ন উদরে গিয়া বিকৃত হয়, <br><span class="br-ind"><br><span class="indent">&nbsp;</span></span>তাহার অন্তরে কালসর্পের গরলস্বরূপ হয়। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সে ধন গ্রাস করিয়াছে, আবার তাহা বমন করিবে; <br><span class="br-ind"><br><span class="indent">&nbsp;</span></span>ঈশ্বর তাহার উদর হইতে তাহা বাহির করিবেন; <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সে সর্পের গরল চুষিবে, <br><span class="br-ind"><br><span class="indent">&nbsp;</span></span>বিষধরের জিহ্বা তাহাকে সংহার করিবে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সে নদী সকলের প্রতি দৃষ্টি করিবে না, <br><span class="br-ind"><br><span class="indent">&nbsp;</span></span>মধু ও দধিপ্রবাহী স্রোত সকল দেখিবে না। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সে আপন পরিশ্রমের ফল ফিরিয়া দিবে, গ্রাস করিবে না, <br><span class="br-ind"><br><span class="indent">&nbsp;</span></span>সে নিজ লব্ধ সম্পত্তি অনুসারে আমোদ করিবে না। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>কারণ সে দরিদ্রগণকে উৎপীড়ন ও ত্যাগ করিত, <br><span class="br-ind"><br><span class="indent">&nbsp;</span></span>সে যাহা নির্ম্মাণ করে নাই, এমন গৃহ কাড়িয়া লইত। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তাহার উদরে শান্তি হইত না, <br><span class="br-ind"><br><span class="indent">&nbsp;</span></span>সে আপন অভীষ্ট বস্তুর কিছুই রক্ষা করিতে পারিবে না <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তাহার গ্রাসে কিছু অবশিষ্ট থাকিত না, <br><span class="br-ind"><br><span class="indent">&nbsp;</span></span>অতএব তাহার সুদশা থাকিবে না। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>সে পূর্ণ প্রাচুর্য্যের সময়ে কষ্টে পড়িবে, <br><span class="br-ind"><br><span class="indent">&nbsp;</span></span>উপদ্রুত সকলের হস্ত তাহাকে আক্রমণ করিবে। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>সে যখন নিজ উদর পূর্ণ করিতে উদ্যত হয়, <br><span class="br-ind"><br><span class="indent">&nbsp;</span></span>[ঈশ্বর] তাহার উপরে আপন ক্রোধাগ্নি নিক্ষেপ করিবেন, <br><span class="br-ind"><br><span class="indent">&nbsp;</span></span>তাহার ভোজনকালে তাহার উপরে তাহা বর্ষণ করিবেন। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>সে লৌহাস্ত্র হইতে পলায়ন করিবে, <br><span class="br-ind"><br><span class="indent">&nbsp;</span></span>কিন্তু পিত্তলের ধনুর্ব্বাণে বিদ্ধ হইবে। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>সে বাণ টানিলে তাহা তাহার অঙ্গ হইতে বাহির হয়, <br><span class="br-ind"><br><span class="indent">&nbsp;</span></span>তাহার পিত্ত হইতে চক্‌মকে বাণাগ্র নির্গত হয়, <br><span class="br-ind"><br><span class="indent">&nbsp;</span></span>নানাবিধ ত্রাস তাহাকে আক্রমণ করে। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তাহার ধনরূপে সমুদয় অন্ধকার সঞ্চিত হয়, <br><span class="br-ind"><br><span class="indent">&nbsp;</span></span>বিনা ব্যজনে অগ্নি তাহাকে গ্রাস করিবে। <br><span class="br-ind"><br><span class="indent">&nbsp;</span></span>তাহার তাম্বুতে অবশিষ্ট সকলই ভস্ম করিবে। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>আকাশমণ্ডল তাহার অপরাধ ব্যক্ত করিবে, <br><span class="br-ind"><br><span class="indent">&nbsp;</span></span>পৃথিবী তাহার প্রতিকূলে উঠিবে। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তাহার বাটীর সম্পত্তি উড়িয়া যাইবে, <br><span class="br-ind"><br><span class="indent">&nbsp;</span></span>তাহা ঈশ্বরের ক্রোধের দিনে গলিয়া যাইবে। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>ইহাই ঈশ্বর হইতে দুষ্ট মনুষ্যের লভ্য অংশ, <br><span class="br-ind"><br><span class="indent">&nbsp;</span></span>ইহাই ঈশ্বর নিরূপিত তাহার অধিকার।<br></div>
</div>
<!-- PARSED ABOVE; EDITING MAY BREAK PARSER -->
</body></html>