<html><head>
<meta http-equiv="Content-Type" content="text/html;charset=utf-8" />
<title>Job 26 &ndash; ইয়োবের বিবরণ। &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 26);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>ইয়োবের বিবরণ।</b> &ndash; <a href="Job_1.html">1</a> ... <a href="Job_24.html">24</a> <a href="Job_25.html">25</a> <b>26</b> <a href="Job_27.html">27</a> <a href="Job_28.html">28</a> ... <a href="Job_42.html">42</a> </div><hr>
<h1>Job 26</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়োবের শেষ উত্তর।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>তখন ইয়োব উত্তর করিয়া কহিলেন, <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তুমি বলহীনের কেমন সাহায্য করিলে! <br><span class="br-ind"><br><span class="indent">&nbsp;</span></span>দুর্ব্বল বাহুকে কেমন নিস্তার করিলে! <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>প্রজ্ঞাহীনকে কেমন পরামর্শ দিলে! <br><span class="br-ind"><br><span class="indent">&nbsp;</span></span>বুদ্ধিকৌশল কেমন প্রচুররূপে প্রকাশ করিলে! <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তুমি কাহার কাছে কথা কহিলে? <br><span class="br-ind"><br><span class="indent">&nbsp;</span></span>তোমা হইতে কাহার নিঃশ্বাস নির্গত হইল? <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>প্রেতগণ কম্পিত হয়, <br><span class="br-ind"><br><span class="indent">&nbsp;</span></span>জলরাশির ও তন্নিবাসীদের নীচে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তাঁহার সম্মুখে পাতাল অনাবৃত, <br><span class="br-ind"><br><span class="indent">&nbsp;</span></span>বিনাশ-স্থান অনাচ্ছাদিত। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তিনি শূন্যের উপরে উত্তর কেন্দ্র বিস্তার করিয়াছেন, <br><span class="br-ind"><br><span class="indent">&nbsp;</span></span>অবস্তুর উপরে পৃথিবীকে ঝুলাইয়াছেন, <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তিনি স্বীয় নিবিড় মেঘে জল বদ্ধ করেন, <br><span class="br-ind"><br><span class="indent">&nbsp;</span></span>তথাপি জলধর তাহার ভারে বিদীর্ণ হয় না। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তিনি নিজ সিংহাসনের মুখ আচ্ছাদন করেন, <br><span class="br-ind"><br><span class="indent">&nbsp;</span></span>আপন মেঘ দ্বারা তাহা আবৃত করেন। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তিনি জলরাশির উপর চক্ররেখা লিখিয়াছেন, <br><span class="br-ind"><br><span class="indent">&nbsp;</span></span>অন্ধকার ও দীপ্তির মধ্যবর্ত্তী সীমা পর্য্যন্ত। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>গগনমণ্ডলের স্তম্ভ সকল কম্পিত হয়, <br><span class="br-ind"><br><span class="indent">&nbsp;</span></span>তাঁহার ভর্ৎসনায় চমকিয়া উঠে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তিনি আপন পরাক্রমে সমুদ্রকে উত্তেজিত করেন, <br><span class="br-ind"><br><span class="indent">&nbsp;</span></span>আপন বুদ্ধিতে গর্ব্বীকে আঘাত করেন। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তাঁহার শ্বাসে আকাশ পরিষ্কার হয়; <br><span class="br-ind"><br><span class="indent">&nbsp;</span></span>তাঁহারই স্তম্ভ পলায়মান নাগকে বিদ্ধ করিয়াছে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>দেখ, এই সকল তাঁহার মার্গের প্রান্ত; <br><span class="br-ind"><br><span class="indent">&nbsp;</span></span>তাঁহার বিষয়ে কাকলীমাত্র শুনা যায়; <br><span class="br-ind"><br><span class="indent">&nbsp;</span></span>কিন্তু তাঁহার পরাক্রমের গর্জ্জন কে বুঝিতে পারে?<br></div>
</div>
<!-- PARSED ABOVE; EDITING MAY BREAK PARSER -->
</body></html>