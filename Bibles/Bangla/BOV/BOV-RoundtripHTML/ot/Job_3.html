<html><head>
<meta http-equiv="Content-Type" content="text/html;charset=utf-8" />
<title>Job 3 &ndash; ইয়োবের বিবরণ। &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 3);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>ইয়োবের বিবরণ।</b> &ndash; <a href="Job_1.html">1</a> <a href="Job_2.html">2</a> <b>3</b> <a href="Job_4.html">4</a> <a href="Job_5.html">5</a> ... <a href="Job_42.html">42</a> </div><hr>
<h1>Job 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়োবের বিলাপগীত।</h2><span class="vn">1</span> <span class="br-p"><br><br></span>তৎপরে ইয়োব মুখ খুলিয়া আপনার জন্মদিনকে শাপ দিতে লাগিলেন।</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>ইয়োব কহিলেন, <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>বিলুপ্ত হউক সেই দিন, যে দিন আমার জন্ম হইয়াছিল, <br><span class="br-ind"><br><span class="indent">&nbsp;</span></span>সেই রাত্রি, যে রাত্রি বলিয়াছিল, ‘পুত্রসন্তান হইল’। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>সেই দিন অন্ধকার হউক; <br><span class="br-ind"><br><span class="indent">&nbsp;</span></span>ঊর্দ্ধ হইতে ঈশ্বর সে দিনের তত্ত্ব না করুন, <br><span class="br-ind"><br><span class="indent">&nbsp;</span></span>দীপ্তি তাহার উপরে বিরাজমান না হউক; <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>অন্ধকার ও মৃত্যুচ্ছায়া<sup class="fnm"><a name="fnm1" href="#fn1">1</a></sup> তাহাকে আদায় করুক, <br><span class="br-ind"><br><span class="indent">&nbsp;</span></span>মেঘ তাহাকে আচ্ছন্ন করুক, <br><span class="br-ind"><br><span class="indent">&nbsp;</span></span>যাহা কিছু দিন অন্ধকার করে, তাহা তাহাকে ত্রাসযুক্ত করুক। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সেই রাত্রি তিমির গ্রস্ত হউক, <br><span class="br-ind"><br><span class="indent">&nbsp;</span></span>তাহা বৎসরের দিনশ্রেণীতে ভুক্ত না হউক, <br><span class="br-ind"><br><span class="indent">&nbsp;</span></span>তাহা মাসের সংখ্যার মধ্যে গণ্য না হউক। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>দেখ, সেই রাত্রি বন্ধ্যা হউক, <br><span class="br-ind"><br><span class="indent">&nbsp;</span></span>আনন্দগান তাহাতে প্রবেশ না করুক। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তাহারা তারে শাপ দিউক, যাহারা দিনকে শাপ দেয়, <br><span class="br-ind"><br><span class="indent">&nbsp;</span></span>যাহারা লিবিয়াথনকে জাগাইতে নিপুন। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তাহার সান্ধ্য নক্ষত্র সকল অন্ধকার হউক, <br><span class="br-ind"><br><span class="indent">&nbsp;</span></span>সে যেন দীপ্তির অপেক্ষায় থাকিলেও দীপ্তি না পায়, <br><span class="br-ind"><br><span class="indent">&nbsp;</span></span>সে যেন ঊষার চক্ষের পাতা দেখিতে না পায়। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কেননা সে মম জননীর জঠরের কবাট বদ্ধ করে নাই <br><span class="br-ind"><br><span class="indent">&nbsp;</span></span>আমার চক্ষু হইতে কষ্ট গুপ্ত রাখে নাই। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমি কেন গর্ভে মরি নাই? <br><span class="br-ind"><br><span class="indent">&nbsp;</span></span>উদর হইতে পড়িবামাত্র কেন প্রাণত্যাগ করি নাই? <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>জানুযুগল কেন আমাকে গ্রহণ করিয়াছিল? <br><span class="br-ind"><br><span class="indent">&nbsp;</span></span>স্তনযুগই বা কেন আমাকে দুগ্ধ দিয়াছিল? <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তাহা হইলে এখন শয়ন করিয়া বিশ্রাম করিতাম, <br><span class="br-ind"><br><span class="indent">&nbsp;</span></span>নিদ্রিত হইতাম, শান্তি পাইতাম,; <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>রাজগণের ও দেশের মন্ত্রিগণের সহিত থাকিতাম, <br><span class="br-ind"><br><span class="indent">&nbsp;</span></span>যাঁহারা আপনাদের জন্য ধ্বংসস্থান নির্ম্মাণ করিয়াছিলেন; <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>বা অধিপতিদের সহিত থাকিতাম, যাঁহাদের স্বর্ণ ছিল, <br><span class="br-ind"><br><span class="indent">&nbsp;</span></span>যাঁহারা রৌপ্য স্ব স্ব গৃহ পরিপূর্ণ করিতেন; <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কিম্বা গুপ্ত গর্ভস্রাবের মত প্রাণহীন হইতাম। <br><span class="br-ind"><br><span class="indent">&nbsp;</span></span>আলোক-দর্শন অপ্রাপ্ত শিশুর তুল্য হইতাম। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সেই স্থানে দুষ্টগণ আর উৎপাত করে না, <br><span class="br-ind"><br><span class="indent">&nbsp;</span></span>সেই স্থানে শ্রান্তেরা বিশ্রাম পায়; <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তথায় বন্দিগণ নিরাপদে একত্র থাকে, <br><span class="br-ind"><br><span class="indent">&nbsp;</span></span>তাহারা উপদ্রবীর রব আর শুনে না; <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>সেই স্থানে ছোট বড় একই, <br><span class="br-ind"><br><span class="indent">&nbsp;</span></span>এবং দাস আপন স্বামী হইতে মুক্ত। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>দুঃখার্ত্তকে কেন দীপ্তি দেওয়া হয়? <br><span class="br-ind"><br><span class="indent">&nbsp;</span></span>তিক্তপ্রাণকে কেন জীবন দেওয়া হয়? <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তাহারা মৃত্যুর আকাঙ্ক্ষা করে, কিন্তু তাহা আইসে না, <br><span class="br-ind"><br><span class="indent">&nbsp;</span></span>তাহারা গুপ্ত ধন অপেক্ষা তাহার সন্ধান করে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কবর পাইতে পারিলে তাহারা আহ্লাদ করে, <br><span class="br-ind"><br><span class="indent">&nbsp;</span></span>মহানন্দে উল্লাসিত হয়। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>ঈদৃশ লোকের পথ গুপ্ত, <br><span class="br-ind"><br><span class="indent">&nbsp;</span></span>তাহার চতুর্দ্দিকে ঈশ্বর বেড়া দিয়াছেন। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>আমার হাহাকার আমার ভক্ষ্যবৎ হইতেছে, <br><span class="br-ind"><br><span class="indent">&nbsp;</span></span>আমার আর্ত্তনাদ জলের ন্যায় ঢালা যাইতেছে। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আমি যাহা ভয় করি, তাহাই আমার ঘটে, <br><span class="br-ind"><br><span class="indent">&nbsp;</span></span>যাহার আশঙ্কা করি, তাহাই উপস্থিত হয়। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>আমার শান্তি নাই, বিরাম নাই, বিশ্রাম নাই; <br><span class="br-ind"><br><span class="indent">&nbsp;</span></span>কেবল উদ্বেগ উপস্থিত হয়।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> (বা) ঘন তিমির।</div>
</div>
<!-- PARSED ABOVE; EDITING MAY BREAK PARSER -->
</body></html>