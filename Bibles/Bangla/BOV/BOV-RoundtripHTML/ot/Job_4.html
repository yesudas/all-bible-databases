<html><head>
<meta http-equiv="Content-Type" content="text/html;charset=utf-8" />
<title>Job 4 &ndash; ইয়োবের বিবরণ। &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 4);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>ইয়োবের বিবরণ।</b> &ndash; <a href="Job_1.html">1</a> <a href="Job_2.html">2</a> <a href="Job_3.html">3</a> <b>4</b> <a href="Job_5.html">5</a> <a href="Job_6.html">6</a> ... <a href="Job_42.html">42</a> </div><hr>
<h1>Job 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইলীফসের প্রথম বক্তৃতা।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>পরে তৈমনীয় ইলীফস উত্তর করিয়া কহিলেন, <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তোমার সহিত কথা কহিতে চেষ্টা করিলে কি তুমি কাতর হইবে? <br><span class="br-ind"><br><span class="indent">&nbsp;</span></span>কিন্তু কথা কহিতে কে নিবৃত্ত হইতে পারে? <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>দেখ, তুমি অনেককে শিক্ষা দিয়াছ, <br><span class="br-ind"><br><span class="indent">&nbsp;</span></span>তুমি দুর্ব্বল হস্ত সবল করিয়াছ। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমার বাক্য পতনোম্মুখ লোককে উঠাইয়াছে, <br><span class="br-ind"><br><span class="indent">&nbsp;</span></span>তুমি ভগ্ন হাঁটু সবল করিয়াছ। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তবু এক্ষণে [দুঃখ] তোমার নিকটে আসিলে তুমি কাতর হইতেছ; <br><span class="br-ind"><br><span class="indent">&nbsp;</span></span>তাহা তোমাকে স্পর্শ করিলে তুমি বিহ্বল হইতেছ। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তোমার ঈশ্বরভয় কি তোমার প্রত্যাশা নয়? <br><span class="br-ind"><br><span class="indent">&nbsp;</span></span>তোমার পথের সিদ্ধতা কি তোমার আশাভূমি নয়? <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>মনে করিয়া দেখ, কে নির্দ্দোষ হইয়া বিনষ্ট হইয়াছে? <br><span class="br-ind"><br><span class="indent">&nbsp;</span></span>কোথায় সরলাচারিগণ উচ্ছিন্ন হইয়াছে? <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমি দেখিয়াছি, যাহারা অধর্ম্মরূপ চাষ করে, <br><span class="br-ind"><br><span class="indent">&nbsp;</span></span>যাহারা অনিষ্ট-বীজ বপন করে, তাহারা তাহাই কাটে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তাহারা ঈশ্বরের ফুৎকারে বিনষ্ট হয়, <br><span class="br-ind"><br><span class="indent">&nbsp;</span></span>তাঁহার কোপের নিশ্বাসে সংহার পায়। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>সিংহের গর্জ্জন ও মৃগেন্দ্রের হূঙ্কার [রুদ্ধ হয়], <br><span class="br-ind"><br><span class="indent">&nbsp;</span></span>তরুণ কেশরিগণের দন্ত ভগ্ন হয়। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ভক্ষ্যের অভাবে পশুরাজ প্রাণত্যাগ করে, <br><span class="br-ind"><br><span class="indent">&nbsp;</span></span>সিংহীর শিশুগণ ছিন্নভিন্ন হয়। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমার কাছে একটী বাক্য গোপনে পৌঁছিল, <br><span class="br-ind"><br><span class="indent">&nbsp;</span></span>আমার কর্ণকুহরে তাহার ঈষৎ শব্দ আসিল। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>রাত্রিকালীন স্বপ্নদর্শনে যখন ভাবনা জন্মে, <br><span class="br-ind"><br><span class="indent">&nbsp;</span></span>মনুষ্য সকল যখন গভীর নিদ্রায় নিমগ্ন হয়, <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>এমন সময়ে আমার ত্রাস ও কম্প হইল, <br><span class="br-ind"><br><span class="indent">&nbsp;</span></span>তাহা আমার অস্থি সকল বিকম্পিত করিল। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>পরে আমার সম্মুখ দিয়া একটা বাতাস চলিয়া গেল, <br><span class="br-ind"><br><span class="indent">&nbsp;</span></span>আমার শরীর রোমাঞ্চিত হইল। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তাহা দাঁড়াইয়া থাকিল, কিন্তু আমি তাহার আকৃতি নির্ণয় করিতে পারিলাম না; <br><span class="br-ind"><br><span class="indent">&nbsp;</span></span>একটী মূর্ত্তি আমার চক্ষুর্গোচর হইল, আমি মৃদু স্বর ও এই বাণী শুনিলাম; <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>“ঈশ্বর অপেক্ষা মর্ত্ত্য কি ধার্ম্মিক হইতে পারে? <br><span class="br-ind"><br><span class="indent">&nbsp;</span></span>নিজ নির্ম্মাতা অপেক্ষা<sup class="fnm"><a name="fnm1" href="#fn1">1</a></sup> মনুষ্য কি শুচি হইতে পারে? <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>দেখ, তিনি আপন দাসগণকেও বিশ্বাস করেন না, <br><span class="br-ind"><br><span class="indent">&nbsp;</span></span>আপন দূতগণেতেও ত্রুটির দোষারোপ করেন। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তবে যাহারা মৃণ্ময় গৃহে বাস করে, <br><span class="br-ind"><br><span class="indent">&nbsp;</span></span>যাহাদের গৃহের ভিত্তিমূল ধূলাতে স্থাপিত, <br><span class="br-ind"><br><span class="indent">&nbsp;</span></span>যাহারা কীটের ন্যায় মর্দ্দিত হয়; তাহারা কি? <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তাহারা প্রভাত ও সায়ংকালের মধ্যে চূর্ণ হয়; <br><span class="br-ind"><br><span class="indent">&nbsp;</span></span>তাহারা চিরতরে বিনষ্ট হয়, কেহ চিন্তা করে না। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তাহাদের আন্তরিক রজ্জু কি খোলা যায় না? <br><span class="br-ind"><br><span class="indent">&nbsp;</span></span>তাহারা অজ্ঞানাবস্থায় মরিয়া যায়।”<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> (বা) ঈশ্বরের সম্মুখে.. নির্ম্মাতার সম্মুখে।</div>
</div>
<!-- PARSED ABOVE; EDITING MAY BREAK PARSER -->
</body></html>