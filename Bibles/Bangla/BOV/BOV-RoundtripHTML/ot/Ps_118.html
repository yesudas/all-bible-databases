<html><head>
<meta http-equiv="Content-Type" content="text/html;charset=utf-8" />
<title>Ps 118 &ndash; গীতসংহিতা &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 118);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_116.html">116</a> <a href="Ps_117.html">117</a> <b>118</b> <a href="Ps_119.html">119</a> <a href="Ps_120.html">120</a> ... <a href="Ps_150.html">150</a> </div><hr>
<h1>Ps 118</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>সদাপ্রভুর স্তব কর, কেননা তিনি মঙ্গলময়, <br><span class="br-ind"><br><span class="indent">&nbsp;</span></span>তাঁহার দয়া অনন্তকালস্থায়ী। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ইস্রায়েল বলুক, <br><span class="br-ind"><br><span class="indent">&nbsp;</span></span>তাঁহার দয়া অনন্তকালস্থায়ী। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হারোণের কুল বলুক, <br><span class="br-ind"><br><span class="indent">&nbsp;</span></span>তাঁহার দয়া অনন্তকালস্থায়ী। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যাহারা সদাপ্রভুকে ভয় করে, তাহারা বলুক, <br><span class="br-ind"><br><span class="indent">&nbsp;</span></span>তাঁহার দয়া অনন্তকালস্থায়ী। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমি সঙ্কটের মধ্য হইতে সদাপ্রভুকে ডাকিলাম; <br><span class="br-ind"><br><span class="indent">&nbsp;</span></span>সদাপ্রভু আমাকে উত্তর দিয়া প্রশস্ত স্থানে [আনিলেন]। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সদাপ্রভু আমার সপক্ষ, আমি ভয় করিব না; <br><span class="br-ind"><br><span class="indent">&nbsp;</span></span>মনুষ্য আমার কি করিতে পারে? <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সদাপ্রভু আমার সপক্ষ, আমার সহায়দের মধ্যবর্ত্তী; <br><span class="br-ind"><br><span class="indent">&nbsp;</span></span>তাই আমি আপন বিদ্বেষীদের দশা দেখিব। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মনুষ্যে নির্ভর করণাপেক্ষা <br><span class="br-ind"><br><span class="indent">&nbsp;</span></span>সদাপ্রভুর শরণ লওয়া উত্তম। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>প্রধানবর্গে নির্ভর করণাপেক্ষা <br><span class="br-ind"><br><span class="indent">&nbsp;</span></span>সদাপ্রভুর শরণ লওয়া উত্তম। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>সমুদয় জাতি আমাকে ঘেরিয়াছে; <br><span class="br-ind"><br><span class="indent">&nbsp;</span></span>সদাপ্রভুর নামে আমি তাহাদিগকে উচ্ছেদ করিব। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তাহারা আমাকে ঘেরিয়াছে, হাঁ, আমাকে ঘেরিয়াছে, <br><span class="br-ind"><br><span class="indent">&nbsp;</span></span>সদাপ্রভুর নামে আমি তাহাদিগকে উচ্ছেদ করিব। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মধুমক্ষিকার ন্যায় তাহারা আমাকে ঘেরিয়াছে, <br><span class="br-ind"><br><span class="indent">&nbsp;</span></span>কাঁটার আগুনের মত তাহারা নিবিয়া গেল; <br><span class="br-ind"><br><span class="indent">&nbsp;</span></span>সদাপ্রভুর নামে আমি তাহাদিগকে উচ্ছেদ করিব। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তুমি আমাকে ফেলিয়া দিবার জন্য ধাক্কা মারিয়াছ, <br><span class="br-ind"><br><span class="indent">&nbsp;</span></span>কিন্তু সদাপ্রভু আমার সাহায্য করিলেন। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সদাপ্রভু আমার বল ও গান, <br><span class="br-ind"><br><span class="indent">&nbsp;</span></span>আর তিনি আমার পরিত্রাণ হইয়াছেন। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ধার্ম্মিকগণের তাম্বুতে আনন্দের ও পরিত্রাণের ধ্বনি হইতেছে; <br><span class="br-ind"><br><span class="indent">&nbsp;</span></span>সদাপ্রভুর দক্ষিণ হস্ত বিক্রমসাধক। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সদাপ্রভুর দক্ষিণ হস্ত উন্নত, <br><span class="br-ind"><br><span class="indent">&nbsp;</span></span>সদাপ্রভুর দক্ষিণ হস্ত বিক্রমসাধক। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমি মরিব না, কিন্তু জীবিত থাকিব, <br><span class="br-ind"><br><span class="indent">&nbsp;</span></span>আর সদাপ্রভুর কর্ম্ম সকল বর্ণনা করিব। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সদাপ্রভু আমাকে ভারী শাস্তি দিয়াছেন, <br><span class="br-ind"><br><span class="indent">&nbsp;</span></span>কিন্তু মৃত্যুর হস্তে সমর্পণ করেন নাই। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমার জন্য ধার্ম্মিকতার দ্বার সকল খুলিয়া দেও; <br><span class="br-ind"><br><span class="indent">&nbsp;</span></span>আমি তাহা দিয়া প্রবেশ করিব, সদাপ্রভুর স্তব করিব। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>এই ত সদাপ্রভুর দ্বার, <br><span class="br-ind"><br><span class="indent">&nbsp;</span></span>ইহা দিয়া ধার্ম্মিকগণ প্রবেশ করে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আমি তোমার স্তব করিব, কেননা তুমি আমাকে উত্তর দিয়াছ, <br><span class="br-ind"><br><span class="indent">&nbsp;</span></span>আর তুমি আমার পরিত্রাণ হইয়াছ। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>গাঁথকেরা যে প্রস্তর অগ্রাহ্য করিয়াছে, <br><span class="br-ind"><br><span class="indent">&nbsp;</span></span>তাহা কোণের প্রধান প্রস্তর হইয়া উঠিল। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>ইহা সদাপ্রভু হইতেই হইয়াছে, <br><span class="br-ind"><br><span class="indent">&nbsp;</span></span>ইহা আমাদের দৃষ্টিতে অদ্ভুত। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>অদ্য সদাপ্রভুর কৃত দিন; <br><span class="br-ind"><br><span class="indent">&nbsp;</span></span>আমরা এই দিনে উল্লাস ও আনন্দ করিব। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আহা! সদাপ্রভু, বিনয় করি, পরিত্রাণ কর; <br><span class="br-ind"><br><span class="indent">&nbsp;</span></span>আহা! সদাপ্রভু, বিনয় করি, সৌভাগ্য দেও। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>ধন্য তিনি, যিনি সদাপ্রভুর নামে আসিতেছেন; <br><span class="br-ind"><br><span class="indent">&nbsp;</span></span>আমরা সদাপ্রভুর গৃহ হইতে তোমাদিগকে ধন্যবাদ করি। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>সদাপ্রভুই ঈশ্বর; তিনি আমাদিগকে দীপ্তি দিয়াছেন; <br><span class="br-ind"><br><span class="indent">&nbsp;</span></span>তোমরা রজ্জু দ্বারা উৎসবের বলি বেদির শৃঙ্গে বাঁধ। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তুমি আমার ঈশ্বর, আমি তোমার স্তব করিব; <br><span class="br-ind"><br><span class="indent">&nbsp;</span></span>তুমি আমার ঈশ্বর, আমি তোমার প্রতিষ্ঠা করিব। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তোমরা সদাপ্রভুর স্তব কর, কেননা তিনি মঙ্গলময়; <br><span class="br-ind"><br><span class="indent">&nbsp;</span></span>তাঁহার দয়া অনন্তকালস্থায়ী।<br></div>
</div>
<!-- PARSED ABOVE; EDITING MAY BREAK PARSER -->
</body></html>