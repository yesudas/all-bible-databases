<html><head>
<meta http-equiv="Content-Type" content="text/html;charset=utf-8" />
<title>Ps 140 &ndash; গীতসংহিতা &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 140);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_138.html">138</a> <a href="Ps_139.html">139</a> <b>140</b> <a href="Ps_141.html">141</a> <a href="Ps_142.html">142</a> ... <a href="Ps_150.html">150</a> </div><hr>
<h1>Ps 140</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রধান বাদ্যকরের জন্য। দায়ূদের সঙ্গীত।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে সদাপ্রভু, দুর্ব্বৃত্ত মনুষ্য হইতে আমাকে উদ্ধার কর, <br><span class="br-ind"><br><span class="indent">&nbsp;</span></span>দুর্জ্জন হইতে আমাকে রক্ষা কর। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তাহারা মনে মনে দুষ্ট কল্পনা করে, <br><span class="br-ind"><br><span class="indent">&nbsp;</span></span>প্রতিদিন যুদ্ধ উত্তেজিত করে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তাহারা সর্পের ন্যায় স্ব স্ব জিহ্বা তীক্ষ্ণ করিয়াছে, <br><span class="br-ind"><br><span class="indent">&nbsp;</span></span>তাহাদের ওষ্ঠাধরের নিম্নভাগে কালসর্পের বিষ থাকে। সেলা। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>হে সদাপ্রভু, দুষ্টের হস্ত হইতে আমাকে নিস্তার কর, <br><span class="br-ind"><br><span class="indent">&nbsp;</span></span>দুর্জ্জন হইতে আমাকে রক্ষা কর; <br><span class="br-ind"><br><span class="indent">&nbsp;</span></span>তাহারা আমার চরণ ঠেলিয়া দিবার সঙ্কল্প করিয়াছে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>অহঙ্কারিগণ গোপনে আমার নিমিত্ত ফাঁদ ও দড়ি প্রস্তুত করিয়াছে, <br><span class="br-ind"><br><span class="indent">&nbsp;</span></span>তাহারা পথের পার্শ্বে জাল পাতিয়াছে, <br><span class="br-ind"><br><span class="indent">&nbsp;</span></span>আমার জন্য যন্ত্র বসাইয়াছে। সেলা। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি সদাপ্রভুকে কহিলাম, তুমি আমার ঈশ্বর; <br><span class="br-ind"><br><span class="indent">&nbsp;</span></span>হে সদাপ্রভু, আমার বিনতির রবে কর্ণপাত কর। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>হে প্রভু সদাপ্রভু, আমার পরিত্রাণের বল, <br><span class="br-ind"><br><span class="indent">&nbsp;</span></span>যুদ্ধের দিনে তুমি আমার মস্তক আচ্ছাদন করিয়াছ। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে সদাপ্রভু, দুষ্টের বাঞ্ছা পূর্ণ করিও না; <br><span class="br-ind"><br><span class="indent">&nbsp;</span></span>তাহার সঙ্কল্প সিদ্ধ করিও না, পাছে তাহারা গর্ব্বিত হয়। সেলা। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যাহারা আমাকে ঘেরে, <br><span class="br-ind"><br><span class="indent">&nbsp;</span></span>তাহাদের মস্তক তাহাদের ওষ্ঠাধরের দৌরাত্ম্যে আচ্ছাদিত হউক; <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাহাদের উপরে জ্বলন্ত অঙ্গার পড়ুক, <br><span class="br-ind"><br><span class="indent">&nbsp;</span></span>তাহারা নিক্ষিপ্ত হউক অগ্নিতে, <br><span class="br-ind"><br><span class="indent">&nbsp;</span></span>নিক্ষিপ্ত হউক গভীর খাতে, আর না উঠুক। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>পৃথিবীতে দুর্ম্মুখ স্থির থাকিতে পারিবে না; <br><span class="br-ind"><br><span class="indent">&nbsp;</span></span>অমঙ্গল দুর্জ্জনকে নিপাত করিবার জন্য মৃগয়া করিবে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমি জানি, সদাপ্রভু দুঃখীর বিবাদ, <br><span class="br-ind"><br><span class="indent">&nbsp;</span></span>ও দরিদ্রবর্গের বিচার নিষ্পন্ন করিবেন। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ধার্ম্মিকেরা অবশ্য তোমার নামের স্তব করিবে; <br><span class="br-ind"><br><span class="indent">&nbsp;</span></span>সরলগণ তোমার সাক্ষাতে বাস করিবে।<br></div>
</div>
<!-- PARSED ABOVE; EDITING MAY BREAK PARSER -->
</body></html>