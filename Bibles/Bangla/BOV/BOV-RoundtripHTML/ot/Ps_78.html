<html><head>
<meta http-equiv="Content-Type" content="text/html;charset=utf-8" />
<title>Ps 78 &ndash; গীতসংহিতা &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 78);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_76.html">76</a> <a href="Ps_77.html">77</a> <b>78</b> <a href="Ps_79.html">79</a> <a href="Ps_80.html">80</a> ... <a href="Ps_150.html">150</a> </div><hr>
<h1>Ps 78</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আসফের মস্কীল।</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে আমার স্বজাতি, আমার উপদেশ শ্রবণ কর, <br><span class="br-ind"><br><span class="indent">&nbsp;</span></span>আমার মুখের বাক্যে কর্ণপাত কর। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি দৃষ্টান্তকথায় আপন মুখ খুলিব, <br><span class="br-ind"><br><span class="indent">&nbsp;</span></span>আমি পুরাকালের গূঢ় বাক্য সকল ব্যক্ত করিব; <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সেই সকল আমরা শুনিয়াছি, জ্ঞাত হইয়াছি, <br><span class="br-ind"><br><span class="indent">&nbsp;</span></span>আমাদের পিতৃপুরুষেরা আমাদিগকে বলিয়াছেন, <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমরা সে সকল তাঁহাদের সন্তানগণের কাছে গুপ্ত রাখিব না, <br><span class="br-ind"><br><span class="indent">&nbsp;</span></span>উত্তরকালীন বংশের কাছে সদাপ্রভুর প্রশংসা বর্ণনা করিব, <br><span class="br-ind"><br><span class="indent">&nbsp;</span></span>তাঁহার পরাক্রম ও তাঁহার কৃত আশ্চর্য্য ক্রিয়া সকল বর্ণনা করিব। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তিনি যাকোবের মধ্যে সাক্ষ্য দাঁড় করাইয়াছেন, <br><span class="br-ind"><br><span class="indent">&nbsp;</span></span>ইস্রায়েলের মধ্যে ব্যবস্থা স্থাপন করিয়াছেন; <br><span class="br-ind"><br><span class="indent">&nbsp;</span></span>যাহা তিনি আমাদের পিতৃপুরুষদিগকে আজ্ঞা দিয়াছিলেন, <br><span class="br-ind"><br><span class="indent">&nbsp;</span></span>যেন তাঁহারা আপন আপন সন্তানগণকে তাহা জানান; <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>যেন উত্তরকালীন বংশ, [অর্থাৎ] যে সন্তানগণ জন্মিবে, তাহারা তাহা জানিতে পারে, <br><span class="br-ind"><br><span class="indent">&nbsp;</span></span>এবং উঠিয়া আপন আপন সন্তানগণের কাছে তাহার বর্ণনা করিতে পারে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যেন তাহারা ঈশ্বরে প্রত্যাশা রাখে, <br><span class="br-ind"><br><span class="indent">&nbsp;</span></span>এবং ঈশ্বরের কার্য্য সকল ভুলিয়া না যায়, <br><span class="br-ind"><br><span class="indent">&nbsp;</span></span>কিন্তু তাঁহার আজ্ঞা সকল পালন করে; <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>যেন আপন পিতৃপুরুষদের ন্যায় না হয়, <br><span class="br-ind"><br><span class="indent">&nbsp;</span></span>যাহারা অবাধ্য ও বিদ্রোহী বংশ ছিল; <br><span class="br-ind"><br><span class="indent">&nbsp;</span></span>সেই বংশ আপনাদের চিত্ত স্থির করে নাই, <br><span class="br-ind"><br><span class="indent">&nbsp;</span></span>তাহাদের আত্মা ঈশ্বরের প্রতি বিশ্বস্ত ছিল না। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>ইফ্রয়িমের সন্তানগণ সসজ্জ ও ধনুর্দ্ধর ছিল, <br><span class="br-ind"><br><span class="indent">&nbsp;</span></span>সংগ্রামের দিনে তাহারা হটিয়া গেল। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাহারা ঈশ্বরের নিয়ম পালন করিল না, <br><span class="br-ind"><br><span class="indent">&nbsp;</span></span>তাঁহার ব্যবস্থাপথে চলিতে অস্বীকার করিল। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তাহারা তাঁহার কার্য্য সকল ভুলিয়া গেল, <br><span class="br-ind"><br><span class="indent">&nbsp;</span></span>সেই সকল আশ্চর্য্য-কার্য্য, যাহা তিনি তাহাদিগকে দেখাইয়াছিলেন। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তিনি তাহাদের পিতৃপুরুষদের সাক্ষাতে নানা আশ্চর্য্য কার্য্য করিয়াছিলেন। <br><span class="br-ind"><br><span class="indent">&nbsp;</span></span>মিসর দেশে, সোয়নের মাঠে করিয়াছিলেন। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তিনি সমুদ্রকে দ্বিধা করিয়া তাহাদিগকে পার করিয়াছিলেন, <br><span class="br-ind"><br><span class="indent">&nbsp;</span></span>জলকে স্তূপাকারে দাঁড় করাইয়াছিলেন। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তিনি তাহাদিগকে পথ দেখাইতেন, দিবসে মেঘ দ্বারা, <br><span class="br-ind"><br><span class="indent">&nbsp;</span></span>এবং সমস্ত রাত্রি অগ্নির আলোক দ্বারা। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তিনি প্রান্তরমধ্যে শৈল বিদীর্ণ করিলেন, <br><span class="br-ind"><br><span class="indent">&nbsp;</span></span>তাহাদিগকে যেন জলধি হইতে প্রচুর জল পান করাইলেন। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তিনি শৈল হইতে স্রোত বাহির করিলেন, <br><span class="br-ind"><br><span class="indent">&nbsp;</span></span>নদীর ন্যায় জল বহাইলেন। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তখনও তাহারা পুনঃ পুনঃ তাঁহার বিরুদ্ধে পাপ করিল, <br><span class="br-ind"><br><span class="indent">&nbsp;</span></span>মরুভূমিতে পরাৎপরের বিদ্রোহী হইল; <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তাহারা মনে মনে ঈশ্বরের পরীক্ষা করিল, <br><span class="br-ind"><br><span class="indent">&nbsp;</span></span>আপনাদের অভিলাষ পূরণার্থে ভক্ষ্য চাহিল। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আর তাহারা ঈশ্বরের বিরুদ্ধে কথা কহিল, <br><span class="br-ind"><br><span class="indent">&nbsp;</span></span>বলিল, ঈশ্বর কি প্রান্তরে মেজ সাজাইয়া দিতে পারেন? <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>দেখ, তিনি শৈলকে আঘাত করিলে জলধারা বহিল, <br><span class="br-ind"><br><span class="indent">&nbsp;</span></span>স্রোতোধারা প্রবাহিত হইল; <br><span class="br-ind"><br><span class="indent">&nbsp;</span></span>তিনি কি অন্নও দিতে পারেন? <br><span class="br-ind"><br><span class="indent">&nbsp;</span></span>আপন প্রজাদের জন্য কি মাংস যোগাইবেন? <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>অতএব সদাপ্রভু তাহা শুনিয়া ক্রোধান্বিত হইলেন; <br><span class="br-ind"><br><span class="indent">&nbsp;</span></span>যাকোবের বিরুদ্ধে অগ্নি প্রজ্বলিত হইল, <br><span class="br-ind"><br><span class="indent">&nbsp;</span></span>ইস্রায়েলের বিরুদ্ধে কোপ উঠিল; <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কেননা তাহারা ঈশ্বরে বিশ্বাস করিত না, <br><span class="br-ind"><br><span class="indent">&nbsp;</span></span>তাঁহার পরিত্রাণে নির্ভর করিত না। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তবু তিনি উপরিস্থ মেঘমালাকে আজ্ঞা দিলেন, <br><span class="br-ind"><br><span class="indent">&nbsp;</span></span>আকাশমণ্ডলের দ্বার সকল খুলিয়া দিলেন। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তিনি ভক্ষ্যের জন্য তাহাদের উপরে মান্না বর্ষণ করিলেন, <br><span class="br-ind"><br><span class="indent">&nbsp;</span></span>তাহাদিগকে স্বর্গের শস্য দিলেন। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>মনুষ্য পরাক্রমীদের খাদ্য ভোজন করিল; <br><span class="br-ind"><br><span class="indent">&nbsp;</span></span>তিনি তাহাদের তৃপ্তি পর্য্যন্ত ভক্ষ্য পাঠাইলেন। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তিনি আকাশে পূর্ব্ব বায়ু বহাইলেন, <br><span class="br-ind"><br><span class="indent">&nbsp;</span></span>নিজ পরাক্রমে দক্ষিণ বায়ু চালাইলেন। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তিনি তাহাদের উপরে মাংসকে ধূলির ন্যায়, <br><span class="br-ind"><br><span class="indent">&nbsp;</span></span>পক্ষধারী বিহঙ্গকে সমুদ্রের বালির ন্যায় বর্ষণ করিলেন। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তিনি তাহা তাহাদের শিবিরের মধ্যে, <br><span class="br-ind"><br><span class="indent">&nbsp;</span></span>তাহাদের আবাসসমূহের চারিপার্শ্বে, পড়িতে দিলেন। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তখন তাহারা ভোজন করিয়া পরিতৃপ্ত হইল; <br><span class="br-ind"><br><span class="indent">&nbsp;</span></span>তিনি তাহাদের অভীষ্ট বস্তু তাহাদিগকে দিলেন; <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>তাহারা আপনাদের অভীষ্ট দ্রব্য ছাড়ে নাই, <br><span class="br-ind"><br><span class="indent">&nbsp;</span></span>তাহাদের খাদ্য তাহাদের মুখেই ছিল, <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তখন তাহাদের বিরুদ্ধে ঈশ্বরের কোপ উঠিল, <br><span class="br-ind"><br><span class="indent">&nbsp;</span></span>তাহা তাহাদের হৃষ্টপুষ্টগণকে সংহার করিল, <br><span class="br-ind"><br><span class="indent">&nbsp;</span></span>ইস্রায়েলের যুবকগণকে পাড়িয়া ফেলিল। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>এ সমস্ত হইলেও তাহারা পুনর্ব্বার পাপ করিল, <br><span class="br-ind"><br><span class="indent">&nbsp;</span></span>ও তাঁহার আশ্চর্য্য ক্রিয়াতে বিশ্বাস করিল না। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>অতএব তিনি তাহাদের আয়ু অসারতায়, <br><span class="br-ind"><br><span class="indent">&nbsp;</span></span>তাহাদের বৎসর সকল বিহ্বলতায়, শেষ করিলেন। <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>তিনি লোকদিগকে বধ করিলে তাহারা তাঁহার অনুসন্ধান করিল, <br><span class="br-ind"><br><span class="indent">&nbsp;</span></span>ফিরিয়া সযত্নে ঈশ্বরের অন্বেষণ করিল; <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>তাহাদের স্মরণ হইল, ঈশ্বর তাহাদের শৈল, <br><span class="br-ind"><br><span class="indent">&nbsp;</span></span>পরাৎপর ঈশ্বর তাহাদের মুক্তিদাতা। <br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>কিন্তু তাহারা মুখে তাঁহার চাটুবাদ করিল, <br><span class="br-ind"><br><span class="indent">&nbsp;</span></span>জিহ্বাতে তাঁহার নিকটে মিথ্যা কহিল; <br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>কারণ তাহাদের হৃদয় তাঁহার প্রতি স্থির ছিল না, <br><span class="br-ind"><br><span class="indent">&nbsp;</span></span>তাহারা তাঁহার নিয়মেও বিশ্বস্ত ছিল না। <br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>কিন্তু তিনি স্নেহময়, তাই অপরাধ ক্ষমা করিলেন, ধ্বংস করিলেন না, <br><span class="br-ind"><br><span class="indent">&nbsp;</span></span>অনেকবার আপন ক্রোধ সম্বরণ করিলেন, <br><span class="br-ind"><br><span class="indent">&nbsp;</span></span>আপনার সমস্ত কোপ উদ্দীপিত করিলেন না। <br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>তিনি স্মরণ করিলেন যে, তাহারা মাংস মাত্র, <br><span class="br-ind"><br><span class="indent">&nbsp;</span></span>বায়ুস্বরূপ, যাহা বহিয়া গেলে আর ফিরিয়া আইসে না। <br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>তাহারা প্রান্তরে কতবার তাঁহার বিরুদ্ধে দ্রোহ করিল, <br><span class="br-ind"><br><span class="indent">&nbsp;</span></span>মরুভূমিতে কতবার তাঁহাকে মনঃপীড়া দিল। <br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>তাহারা ফিরিয়া ঈশ্বরের পরীক্ষা করিল, <br><span class="br-ind"><br><span class="indent">&nbsp;</span></span>ইস্রায়েলের পবিত্রতমকে অসন্তুষ্ট<sup class="fnm"><a name="fnm1" href="#fn1">1</a></sup> করিল। <br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>তাহারা তাঁহার হস্ত স্মরণ করিল না, <br><span class="br-ind"><br><span class="indent">&nbsp;</span></span>সেই দিনকে স্মরণ করিল না, যে দিনে তিনি তাহাদিগকে বিপক্ষের হস্ত হইতে মুক্ত করিলেন। <br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>তিনি মিসরে আপন চিহ্ন সকল, <br><span class="br-ind"><br><span class="indent">&nbsp;</span></span>সোয়নের মাঠে আপন অদ্ভুত লক্ষণ সকল, স্থাপন করিলেন। <br></div>
<div class="v" id="v44"><span class="vn">44</span> <span class="br-ind"><br><span class="indent">&nbsp;</span></span>তিনি রক্তে পরিণত করিলেন তাহাদের নদী সকল, <br><span class="br-ind"><br><span class="indent">&nbsp;</span></span>তাহাদের প্রবাহ সকল, তাই তাহারা জল পান করিতে পারিল না। <br></div>
<div class="v" id="v45"><span class="vn">45</span> <span class="br-ind"><br><span class="indent">&nbsp;</span></span>তিনি তাহাদের মধ্যে গ্রাসকারী দংশক, <br><span class="br-ind"><br><span class="indent">&nbsp;</span></span>ও বিনাশকারী ভেক প্রেরণ করিলেন। <br></div>
<div class="v" id="v46"><span class="vn">46</span> <span class="br-ind"><br><span class="indent">&nbsp;</span></span>তিনি গুটিপোকাকে তাহাদের ভূমির দ্রব্য, <br><span class="br-ind"><br><span class="indent">&nbsp;</span></span>পঙ্গপালকে তাহাদের শ্রমফল দিলেন। <br></div>
<div class="v" id="v47"><span class="vn">47</span> <span class="br-ind"><br><span class="indent">&nbsp;</span></span>তিনি শিলা দ্বারা তাহাদের দ্রাক্ষালতা, <br><span class="br-ind"><br><span class="indent">&nbsp;</span></span>করকাপাতে তাহাদের ডুমুর গাছ মারিয়া ফেলিলেন। <br></div>
<div class="v" id="v48"><span class="vn">48</span> <span class="br-ind"><br><span class="indent">&nbsp;</span></span>তিনি তাহাদের পশুগণকে শিলাতে, <br><span class="br-ind"><br><span class="indent">&nbsp;</span></span>পাল সকলকে বজ্রাঘাতে সমর্পণ করিলেন। <br></div>
<div class="v" id="v49"><span class="vn">49</span> <span class="br-ind"><br><span class="indent">&nbsp;</span></span>তিনি তাহাদের বিরুদ্ধে পাঠাইলেন আপন প্রচণ্ড ক্রোধ, <br><span class="br-ind"><br><span class="indent">&nbsp;</span></span>কোপ, ও রোষ, ও সঙ্কট, <br><span class="br-ind"><br><span class="indent">&nbsp;</span></span>অমঙ্গলের এই দূতদল। <br></div>
<div class="v" id="v50"><span class="vn">50</span> <span class="br-ind"><br><span class="indent">&nbsp;</span></span>তিনি নিজ ক্রোধের জন্য পথ করিলেন, <br><span class="br-ind"><br><span class="indent">&nbsp;</span></span>মৃত্যু হইতে তাহাদের প্রাণ রক্ষা করেন নাই; <br><span class="br-ind"><br><span class="indent">&nbsp;</span></span>কিন্তু তাহাদের জীবন মহামারীর হস্তে দিলেন। <br></div>
<div class="v" id="v51"><span class="vn">51</span> <span class="br-ind"><br><span class="indent">&nbsp;</span></span>তিনি আঘাত করিলেন মিসরে সমস্ত প্রথমজাতকে, <br><span class="br-ind"><br><span class="indent">&nbsp;</span></span>হামের তাম্বুসমূহে তাহাদের শক্তির প্রথম ফলকে; <br></div>
<div class="v" id="v52"><span class="vn">52</span> <span class="br-ind"><br><span class="indent">&nbsp;</span></span>কিন্তু আপন প্রজাদিগকে মেষবৎ চালাইলেন, <br><span class="br-ind"><br><span class="indent">&nbsp;</span></span>পালের মত প্রান্তর দিয়া লইয়া আসিলেন। <br></div>
<div class="v" id="v53"><span class="vn">53</span> <span class="br-ind"><br><span class="indent">&nbsp;</span></span>তিনি তাহাদিগকে নিরাপদে লইয়া আসিলেন, তাহারা উদ্বিগ্ন হইল না, <br><span class="br-ind"><br><span class="indent">&nbsp;</span></span>কিন্তু সমুদ্র তাহাদের শত্রুগণকে আচ্ছাদন করিল। <br></div>
<div class="v" id="v54"><span class="vn">54</span> <span class="br-ind"><br><span class="indent">&nbsp;</span></span>আর তিনি তাহাদিগকে আনিলেন, আপন পবিত্র সীমায়, <br><span class="br-ind"><br><span class="indent">&nbsp;</span></span>আপন দক্ষিণ হস্ত দ্বারা লব্ধ এই পর্ব্বতে। <br></div>
<div class="v" id="v55"><span class="vn">55</span> <span class="br-ind"><br><span class="indent">&nbsp;</span></span>তিনি তাহাদের সম্মুখ হইতে জাতিগণকে দূর করিলেন, <br><span class="br-ind"><br><span class="indent">&nbsp;</span></span>মানরজ্জু দ্বারা অধিকার বিভাগ করিয়া তাহাদিগকে দিলেন, <br><span class="br-ind"><br><span class="indent">&nbsp;</span></span>ইস্রায়েলের বংশদিগকে উহাদের তাম্বুতে বাস করাইলেন। <br></div>
<div class="v" id="v56"><span class="vn">56</span> <span class="br-ind"><br><span class="indent">&nbsp;</span></span>তথাপি তাহারা পরাৎপর ঈশ্বরের পরীক্ষা করিল, তাঁহার বিদ্রোহী হইল, <br><span class="br-ind"><br><span class="indent">&nbsp;</span></span>তাঁহার সাক্ষ্য সকল পালন করিল না। <br></div>
<div class="v" id="v57"><span class="vn">57</span> <span class="br-ind"><br><span class="indent">&nbsp;</span></span>তাহারা সরিয়া গেল, তাহাদের পিতৃপুরুষদের ন্যায় বিশ্বাসঘাতকতা করিল; <br><span class="br-ind"><br><span class="indent">&nbsp;</span></span>তাহারা বঞ্চক ধনুকের ন্যায় পার্শ্বে ফিরিল। <br></div>
<div class="v" id="v58"><span class="vn">58</span> <span class="br-ind"><br><span class="indent">&nbsp;</span></span>কারণ তাহারা আপনাদের উচ্চস্থলীসমূহের দ্বারা তাঁহাকে অসন্তুষ্ট করিল, <br><span class="br-ind"><br><span class="indent">&nbsp;</span></span>আপনাদের ক্ষোদিত প্রতিমাগণ দ্বারা তাঁহার অন্তর্জ্বালা জন্মাইল। <br></div>
<div class="v" id="v59"><span class="vn">59</span> <span class="br-ind"><br><span class="indent">&nbsp;</span></span>ঈশ্বর তাহা শুনিয়া ক্রোধান্বিত হইলেন, <br><span class="br-ind"><br><span class="indent">&nbsp;</span></span>ইস্রায়েলকে অতিমাত্র ঘৃণা করিলেন। <br></div>
<div class="v" id="v60"><span class="vn">60</span> <span class="br-ind"><br><span class="indent">&nbsp;</span></span>তিনি শীলোস্থিত আবাস ত্যাগ করিলেন, <br><span class="br-ind"><br><span class="indent">&nbsp;</span></span>সেই তাম্বু, যাহা তিনি মনুষ্যদের মধ্যে স্থাপন করিয়াছিলেন। <br></div>
<div class="v" id="v61"><span class="vn">61</span> <span class="br-ind"><br><span class="indent">&nbsp;</span></span>তিনি আপন বল বন্দিদশায়, <br><span class="br-ind"><br><span class="indent">&nbsp;</span></span>আপন শোভা বিপক্ষের হস্তে দিলেন। <br></div>
<div class="v" id="v62"><span class="vn">62</span> <span class="br-ind"><br><span class="indent">&nbsp;</span></span>তিনি আপন প্রজাদিগকে খড়্‌গের হস্তগত করিলেন, <br><span class="br-ind"><br><span class="indent">&nbsp;</span></span>আপন অধিকারের প্রতি ক্রুদ্ধ হইলেন। <br></div>
<div class="v" id="v63"><span class="vn">63</span> <span class="br-ind"><br><span class="indent">&nbsp;</span></span>অগ্নি তাহাদের যুবকগণকে গ্রাস করিল, <br><span class="br-ind"><br><span class="indent">&nbsp;</span></span>তাহাদের কন্যাগণের পরিণয়-সঙ্গীত হইল না। <br></div>
<div class="v" id="v64"><span class="vn">64</span> <span class="br-ind"><br><span class="indent">&nbsp;</span></span>তাহাদের যাজকগণ খড়্‌গে পতিত হইল, <br><span class="br-ind"><br><span class="indent">&nbsp;</span></span>তাহাদের বিধবারা রোদন করিল না। <br></div>
<div class="v" id="v65"><span class="vn">65</span> <span class="br-ind"><br><span class="indent">&nbsp;</span></span>তখন প্রভু জাগিলেন, সুপ্তোত্থিতের ন্যায়, <br><span class="br-ind"><br><span class="indent">&nbsp;</span></span>দ্রাক্ষারসে হর্ষনাদকারী বীরের ন্যায়। <br></div>
<div class="v" id="v66"><span class="vn">66</span> <span class="br-ind"><br><span class="indent">&nbsp;</span></span>তিনি আপন বিপক্ষ লোকদিগকে মারিয়া ফিরাইয়া দিলেন, <br><span class="br-ind"><br><span class="indent">&nbsp;</span></span>তাহাদিগকে চিরকালীন তিরস্কারের পাত্র করিলেন। <br></div>
<div class="v" id="v67"><span class="vn">67</span> <span class="br-ind"><br><span class="indent">&nbsp;</span></span>আর তিনি যোষেফের তাম্বু অগ্রাহ্য করিলেন, <br><span class="br-ind"><br><span class="indent">&nbsp;</span></span>ইফ্রয়িমের বংশকে মনোনীত করিলেন না; <br></div>
<div class="v" id="v68"><span class="vn">68</span> <span class="br-ind"><br><span class="indent">&nbsp;</span></span>কিন্তু মনোনীত করিলেন যিহূদার বংশকে, <br><span class="br-ind"><br><span class="indent">&nbsp;</span></span>ও আপনার প্রিয় সিয়োন পর্ব্বতকে। <br></div>
<div class="v" id="v69"><span class="vn">69</span> <span class="br-ind"><br><span class="indent">&nbsp;</span></span>তিনি আপন ধর্ম্মধাম নির্ম্মাণ করিলেন, উচ্চ শিখরের ন্যায়, <br><span class="br-ind"><br><span class="indent">&nbsp;</span></span>পৃথিবীর ন্যায়, যাহা তিনি চিরতরে স্থাপন করিয়াছেন। <br></div>
<div class="v" id="v70"><span class="vn">70</span> <span class="br-ind"><br><span class="indent">&nbsp;</span></span>তিনি আপন দাস দায়ূদকে মনোনীত করিলেন, <br><span class="br-ind"><br><span class="indent">&nbsp;</span></span>তাঁহাকে মেষের খোঁয়াড় হইতে গ্রহণ করিলেন; <br></div>
<div class="v" id="v71"><span class="vn">71</span> <span class="br-ind"><br><span class="indent">&nbsp;</span></span>তিনি স্তন্যদাত্রী মেষীদের পশ্চাৎ হইতে তাঁহাকে আনিলেন, <br><span class="br-ind"><br><span class="indent">&nbsp;</span></span>আপন প্রজা যাকোবকে ও আপন অধিকার ইস্রায়েলকে চরাইতে দিলেন। <br></div>
<div class="v" id="v72"><span class="vn">72</span> <span class="br-ind"><br><span class="indent">&nbsp;</span></span>আর উনি হৃদয়ের সিদ্ধতানুসারে তাহাদিগকে চরাইলেন, <br><span class="br-ind"><br><span class="indent">&nbsp;</span></span>আপন হস্তের দক্ষতায় তাহাদিগকে চালাইলেন।<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> (বা) সীমাবদ্ধ।</div>
</div>
<!-- PARSED ABOVE; EDITING MAY BREAK PARSER -->
</body></html>