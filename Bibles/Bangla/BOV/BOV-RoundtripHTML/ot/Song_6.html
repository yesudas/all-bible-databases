<html><head>
<meta http-equiv="Content-Type" content="text/html;charset=utf-8" />
<title>Song 6 &ndash; শলোমনের পরমগীত। &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Song', 6);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>শলোমনের পরমগীত।</b> &ndash; <a href="Song_1.html">1</a> ... <a href="Song_4.html">4</a> <a href="Song_5.html">5</a> <b>6</b> <a href="Song_7.html">7</a> <a href="Song_8.html">8</a> </div><hr>
<h1>Song 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>অয়ি নারীকুল-সুন্দরি! <br><span class="br-ind"><br><span class="indent">&nbsp;</span></span>তোমার প্রিয় কোথায় গিয়াছেন? <br><span class="br-ind"><br><span class="indent">&nbsp;</span></span>তোমার প্রিয় কোন্‌ দিকের পথ ধরিয়াছেন? <br><span class="br-ind"><br><span class="indent">&nbsp;</span></span>আমরা তোমার সঙ্গে তাঁহার অন্বেষণ করিব। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমার প্রিয়তম আপন উপবনে সুগন্ধি ওষধির চৌকাতে গিয়াছেন, <br><span class="br-ind"><br><span class="indent">&nbsp;</span></span>উপবনে [পাল] চরাইবার জন্য ও শোশন পুষ্প চয়ন করিবার জন্য। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমি আমার প্রিয়েরই ও আমার প্রিয় আমারই; <br><span class="br-ind"><br><span class="indent">&nbsp;</span></span>তিনি শোশন পুষ্পবনে [পাল] চরান। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>অয়ি মম প্রিয়ে! তুমি তির্সার ন্যায় সুন্দরী, <br><span class="br-ind"><br><span class="indent">&nbsp;</span></span>যিরূশালেমের ন্যায় রূপবতী, <br><span class="br-ind"><br><span class="indent">&nbsp;</span></span>সপতাকা বাহিনীর ন্যায় ভয়ঙ্করী। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তুমি আমা হইতে তোমার নয়ন দুটী ফিরাও, <br><span class="br-ind"><br><span class="indent">&nbsp;</span></span>কেননা উহারা আমাকে উদ্বিগ্ন করে; <br><span class="br-ind"><br><span class="indent">&nbsp;</span></span>তোমার কেশপাশ এমন ছাগপালের ন্যায়, <br><span class="br-ind"><br><span class="indent">&nbsp;</span></span>যাহারা গিলিয়দের পার্শ্বে শুইয়া থাকে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তোমার দন্তশ্রেণী মেষীর পালবৎ, <br><span class="br-ind"><br><span class="indent">&nbsp;</span></span>যাহারা স্নান করিয়া উঠিয়া আসিয়াছে, <br><span class="br-ind"><br><span class="indent">&nbsp;</span></span>যাহারা সকলে যমজ-শাবকবিশিষ্টা, <br><span class="br-ind"><br><span class="indent">&nbsp;</span></span>যাহাদের মধ্যে একটীও মৃতবৎসা নাই। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমার ঘোমটার মধ্যে <br><span class="br-ind"><br><span class="indent">&nbsp;</span></span>তোমার গণ্ডদেশ দাড়িম্বখণ্ডের ন্যায়। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ষষ্টি রাণী ও অশীতি উপপত্নী আছে, <br><span class="br-ind"><br><span class="indent">&nbsp;</span></span>আর অসংখ্য যুবতী আছে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমার কপোতী, আমার শুদ্ধমতি অদ্বিতীয়া; <br><span class="br-ind"><br><span class="indent">&nbsp;</span></span>সে আপন মাতার একমাত্র দুহিতা, <br><span class="br-ind"><br><span class="indent">&nbsp;</span></span>সে আপন জননীর স্নেহপাত্রী; <br><span class="br-ind"><br><span class="indent">&nbsp;</span></span>তাহাকে দেখিয়া কন্যাগণ ধন্যা বলিল, <br><span class="br-ind"><br><span class="indent">&nbsp;</span></span>রাণীরা ও উপপত্নীরা তাহার প্রশংসা করিল। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>উনি কে, যিনি অরুণের ন্যায় উদীয়মানা, <br><span class="br-ind"><br><span class="indent">&nbsp;</span></span>চন্দ্রের ন্যায় সুন্দরী, <br><span class="br-ind"><br><span class="indent">&nbsp;</span></span>সূর্য্যের ন্যায় তেজস্বিনী, <br><span class="br-ind"><br><span class="indent">&nbsp;</span></span>সপতাকা বাহিনীর ন্যায় ভয়ঙ্করী? <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমি উপত্যকার নবীন তরুচয় দেখিতে, <br><span class="br-ind"><br><span class="indent">&nbsp;</span></span>দ্রাক্ষালতা পল্লবিত হয় কি না, দেখিতে, <br><span class="br-ind"><br><span class="indent">&nbsp;</span></span>দাড়িম্বপুষ্প ফুটে কি না, দেখিতে, <br><span class="br-ind"><br><span class="indent">&nbsp;</span></span>আক্‌রোটের উপবনে নামিয়া গেলাম। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমার অজ্ঞাতসারে আমার প্রাণ আমাকে স্থাপন করিল <br><span class="br-ind"><br><span class="indent">&nbsp;</span></span>আমার মহোদয় জাতির রথরাজির [মধ্যে]। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ফির ফির, অয়ি শূলম্মীয়ে; <br><span class="br-ind"><br><span class="indent">&nbsp;</span></span>ফির ফির, আমরা তোমাকে দেখিব। <br><span class="br-ind"><br><span class="indent">&nbsp;</span></span>শূলম্মীয়াকে তোমরা কেন দেখিবে? <br><span class="br-ind"><br><span class="indent">&nbsp;</span></span>মহনয়িমস্থ নৃত্যের<sup class="fnm"><a name="fnm1" href="#fn1">1</a></sup> ন্যায় কেন দেখিবে?<br></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> (বা) দুই দলের নৃত্যের।</div>
</div>
<!-- PARSED ABOVE; EDITING MAY BREAK PARSER -->
</body></html>