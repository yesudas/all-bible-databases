<html><head>
<meta http-equiv="Content-Type" content="text/html;charset=utf-8" />
<title>Song 8 &ndash; শলোমনের পরমগীত। &ndash; পবিত্র বাইবেল O.V. (BSI)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Song', 8);">
<div id="navbar"><a href="../index.html">পবিত্র বাইবেল O.V. (BSI)</a> &ndash; <b>শলোমনের পরমগীত।</b> &ndash; <a href="Song_1.html">1</a> ... <a href="Song_6.html">6</a> <a href="Song_7.html">7</a> <b>8</b> </div><hr>
<h1>Song 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>আহা, তুমি যদি আমার সহোদরের ন্যায় হইতে, <br><span class="br-ind"><br><span class="indent">&nbsp;</span></span>যে আমার মাতার স্তন্য পান করিত, <br><span class="br-ind"><br><span class="indent">&nbsp;</span></span>তবে আমি তোমাকে সড়কে পাইলে চুম্বন করিতাম, <br><span class="br-ind"><br><span class="indent">&nbsp;</span></span>তথাপি কেহ আমাকে তুচ্ছ করিত না। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি তোমাকে পথ দেখাইতাম, আমার মাতার গৃহে লইয়া যাইতাম; <br><span class="br-ind"><br><span class="indent">&nbsp;</span></span>তুমি আমাকে শিক্ষা প্রদান করিতে, <br><span class="br-ind"><br><span class="indent">&nbsp;</span></span>আমি তোমাকে সুগন্ধমিশ্রিত দ্রাক্ষারস পান করাইতাম, <br><span class="br-ind"><br><span class="indent">&nbsp;</span></span>আমার দাড়িম্বের মিষ্ট রস পান করাইতাম। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তাঁহার বাম হস্ত আমার মস্তকের নীচে থাকিত, <br><span class="br-ind"><br><span class="indent">&nbsp;</span></span>তাঁহার দক্ষিণ হস্ত আমাকে আলিঙ্গন করিত। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>অয়ি যিরূশালেম-কন্যাগণ! আমি তোমাদিগকে দিব্য দিয়া বলিতেছি, <br><span class="br-ind"><br><span class="indent">&nbsp;</span></span>তোমরা প্রেমকে কেন জাগাইবে? কেন উত্তেজনা করিবে, <br><span class="br-ind"><br><span class="indent">&nbsp;</span></span>যে পর্য্যন্ত তাহার বাসনা না হয়? <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>উনি কে, যিনি প্রান্তর হইতে উঠিয়া আসিতেছেন, <br><span class="br-ind"><br><span class="indent">&nbsp;</span></span>নিজ প্রিয়ের প্রতি নির্ভর দিয়া আসিতেছেন? <br><span class="br-ind"><br><span class="indent">&nbsp;</span></span>আমি নাগরঙ্গ বৃক্ষতলে তোমাকে জাগাইলাম, <br><span class="br-ind"><br><span class="indent">&nbsp;</span></span>সেখানে তোমার মাতা তোমাকে লইয়া ব্যথা খাইয়াছিলেন, <br><span class="br-ind"><br><span class="indent">&nbsp;</span></span>সেখানে তোমার জননী ব্যথা খাইয়াছিলেন, ও তোমাকে প্রসব করিয়াছিলেন। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তুমি আমাকে মোহরের ন্যায় তোমার হৃদয়ে, <br><span class="br-ind"><br><span class="indent">&nbsp;</span></span>মোহরের ন্যায় তোমার বাহুতে রাখ; <br><span class="br-ind"><br><span class="indent">&nbsp;</span></span>কেননা প্রেম মৃত্যুর ন্যায় বলবান; <br><span class="br-ind"><br><span class="indent">&nbsp;</span></span>অন্তর্জ্বালা পাতালের ন্যায় নিষ্ঠুর; <br><span class="br-ind"><br><span class="indent">&nbsp;</span></span>তাহার শিখা অগ্নির শিখা, <br><span class="br-ind"><br><span class="indent">&nbsp;</span></span>তাহা সদাপ্রভুরই অগ্নি। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>বহু জল প্রেম নির্ব্বাণ করিতে পারে না, <br><span class="br-ind"><br><span class="indent">&nbsp;</span></span>স্রোতস্বতীগণ তাহা ডুবাইয়া দিতে পারে না; <br><span class="br-ind"><br><span class="indent">&nbsp;</span></span>কেহ যদি প্রেমের জন্য গৃহের সর্ব্বস্ব দেয়, <br><span class="br-ind"><br><span class="indent">&nbsp;</span></span>লোকে তাহাকে যার পর নাই তুচ্ছ করে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>‘আমাদের একটী ছোট ভগিনী আছে, <br><span class="br-ind"><br><span class="indent">&nbsp;</span></span>তাহার কুচযুগ নাই; <br><span class="br-ind"><br><span class="indent">&nbsp;</span></span>আমরা নিজ ভগিনীর জন্য সে দিন কি করিব, <br><span class="br-ind"><br><span class="indent">&nbsp;</span></span>যে দিনে তাহার বিষয়ে প্রস্তাব হইবে? <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সে যদি ভিত্তিস্বরূপা হয়, <br><span class="br-ind"><br><span class="indent">&nbsp;</span></span>তাহার উপরে রৌপ্যের গুম্বোজ নির্ম্মাণ করিব, <br><span class="br-ind"><br><span class="indent">&nbsp;</span></span>সে যদি দ্বারস্বরূপা হয়, <br><span class="br-ind"><br><span class="indent">&nbsp;</span></span>এরস কাষ্ঠের কবাট দিয়া তাহা ঘেরিব।’ <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমি ভিত্তিস্বরূপা, এবং আমার কুচযুগ তাহার উচ্চগৃহের ন্যায়; <br><span class="br-ind"><br><span class="indent">&nbsp;</span></span>তখন তাঁহার নয়নগোচরে শান্তিপ্রাপ্তার ন্যায় হইলাম। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>বাল্‌-হামোনে শলোমনের এক দ্রাক্ষাক্ষেত্র ছিল, <br><span class="br-ind"><br><span class="indent">&nbsp;</span></span>তিনি তাহা কৃষকদিগকে জমা দিয়াছেন; <br><span class="br-ind"><br><span class="indent">&nbsp;</span></span>তাহার ফলের মূল্য প্রত্যেকে এক এক সহস্র মুদ্রা দিবে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমার নিজের দ্রাক্ষাক্ষেত্র আমার সম্মুখে; <br><span class="br-ind"><br><span class="indent">&nbsp;</span></span>হে শলোমন, সেই সহস্র মুদ্রা তোমারই হইবে, <br><span class="br-ind"><br><span class="indent">&nbsp;</span></span>দুই শত মুদ্রা কৃষকদিগের থাকিবে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>অয়ি উপবন-বাসিনি! <br><span class="br-ind"><br><span class="indent">&nbsp;</span></span>সখাগণ তোমার স্বর শুনিবার জন্য কাণ পাতিয়া আছে, <br><span class="br-ind"><br><span class="indent">&nbsp;</span></span>আমাকে তাহা শুনিতে দেও। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>হে আমার প্রিয়, শীঘ্র চল, <br><span class="br-ind"><br><span class="indent">&nbsp;</span></span>মৃগের কিম্বা হরিণশাবকের সদৃশ হও, <br><span class="br-ind"><br><span class="indent">&nbsp;</span></span>সুগন্ধময় পর্ব্বতশ্রেণীর উপরে।<br></div>
</div>
<!-- PARSED ABOVE; EDITING MAY BREAK PARSER -->
</body></html>