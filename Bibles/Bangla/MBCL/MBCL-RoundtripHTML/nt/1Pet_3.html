<html><head>
<meta http-equiv="Content-Type" content="text/html;charset=utf-8" />
<title>1Pet 3 &ndash; ২১শ সিপারাঃ ১ পিতর &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Pet', 3);">
<div id="navbar"><a href="../index.html">Kitabul Mukkadas</a> &ndash; <b>২১শ সিপারাঃ ১ পিতর</b> &ndash; <a href="1Pet_1.html">1</a> <a href="1Pet_2.html">2</a> <b>3</b> <a href="1Pet_4.html">4</a> <a href="1Pet_5.html">5</a> </div><hr>
<h1>1Pet 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>স্বামী ও স্ত্রীর জন্য উপদেশ</h2><span class="vn">1</span> <span class="br-p"><br><br></span>সেইভাবে তোমরা যারা স্ত্রী, তোমরা প্রত্যেকে স্বামীর অধীনতা মেনে নাও, যেন তাদের মধ্যে কেউ কেউ আল্লাহ্‌র কালামে ঈমান না আনলেও তোমাদের চালচলন মসীহের দিকে তাদের টানে। এতে তোমাদের একটি কথাও বলতে হবে না,</div>
<div class="v" id="v2"><span class="vn">2</span> কারণ তারা নিজেরাই তোমাদের পবিত্র জীবন আর আল্লাহ্‌র প্রতি ভয় দেখতে পাবে।</div>
<div class="v" id="v3"><span class="vn">3</span> নানা রকম চুলের বেণী, গয়নাগাটি বা সুন্দর সুন্দর কাপড়- এই সব বাইরের সাজ-পোশাক দিয়ে নিজেকে সাজাতে ব্যস্ত হয়ো না,</div>
<div class="v" id="v4"><span class="vn">4</span> বরং যার সৌন্দর্য ধ্বংস হয়ে যাবে না সেই নরম ও শান্ত স্বভাব দিয়ে তোমাদের দিলকে সাজাও। আল্লাহ্‌র চোখে সেটাই বেশী দামী।</div>
<div class="v" id="v5"><span class="vn">5</span> আগেকার যে আল্লাহ্‌ভক্ত স্ত্রীলোকেরা আল্লাহ্‌র উপরে আশা রাখতেন তাঁরা নিজের নিজের স্বামীর অধীনে থেকে এভাবেই নিজেদের সাজাতেন;</div>
<div class="v" id="v6"><span class="vn">6</span> যেমন বিবি সারা নবী ইব্রাহিমের বাধ্য ছিলেন এবং তাঁকে প্রভু বলে ডাকতেন। তোমরা যদি কোন রকম ভয়কে নিজের উপর কাজ করতে না দিয়ে যা ভাল তা-ই কর তবে এটাই প্রমাণ হবে যে, তোমরা বিবি সারার যোগ্য সন্তান।</div>
<div class="v" id="v7"><span class="vn">7</span> <span class="br-p"><br><br></span>ঠিক সেইভাবে তোমরা যারা স্বামী, তোমরা বুদ্ধি-বিবেচনা করে স্ত্রীর সংগে বাস কর। তারা তোমাদের দুর্বল সাথী, আর তারাও তোমাদের সংগে আল্লাহ্‌র রহমতের দান হিসাবে জীবন পাবে। সেইজন্য তাদের সম্মান কোরো যেন তোমাদের মুনাজাত বাধা না পায়।</div>
<div class="v" id="v8"><h2>কষ্টভোগের বিষয়ে</h2><span class="vn">8</span> <span class="br-p"><br><br></span>শেষে বলি, তোমাদের সকলের মন যেন একই রকম হয়। তোমরা একে অন্যের দুঃখে দুঃখ বোধ কর, ভাইয়ের মত ভালবাসার ভাব রাখ এবং দয়ালু ও নম্র হও।</div>
<div class="v" id="v9"><span class="vn">9</span> অন্যায়ের বদলে কারও উপর অন্যায় কোরো না বা কেউ গালাগালি দিলে তাকে ফিরে গালাগালি দিয়ো না, বরং তাদের জন্য দোয়া চেয়ো; কারণ দোয়া পাবার জন্যই আল্লাহ্‌ তোমাদের ডেকেছেন।</div>
<div class="v" id="v10"><span class="vn">10</span> পাক-কিতাবে লেখা আছে, <span class="br-p"><br><br></span><span class="br-ind"><br><span class="indent">&nbsp;</span></span>যে সুখী জীবন কাটাতে চায় <br><span class="br-ind"><br><span class="indent">&nbsp;</span></span>আর সুদিন দেখবার আশা করে, <br><span class="br-ind"><br><span class="indent">&nbsp;</span></span>খারাপ কথা থেকে তার জিভ্‌কে, <br><span class="br-ind"><br><span class="indent">&nbsp;</span></span>ছলনার কথা থেকে তাঁর ঠোঁটকে সে সামলাক। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>খারাপ কাজ থেকে সে দূরে থাকুক, <br><span class="br-ind"><br><span class="indent">&nbsp;</span></span>আর ভাল কাজ করুক; <br><span class="br-ind"><br><span class="indent">&nbsp;</span></span>শান্তির জন্য আগ্রহী হয়ে <br><span class="br-ind"><br><span class="indent">&nbsp;</span></span>সে তার পিছু না ছাড়ুক। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যারা ন্যায়ের পথে চলে <br><span class="br-ind"><br><span class="indent">&nbsp;</span></span>তাদের উপর মাবুদের চোখ আছে, <br><span class="br-ind"><br><span class="indent">&nbsp;</span></span>তাদের মুনাজাত শুনবার জন্য <br><span class="br-ind"><br><span class="indent">&nbsp;</span></span>তাঁর কান খোলাই রয়েছে; <br><span class="br-ind"><br><span class="indent">&nbsp;</span></span>কিন্তু যারা খারাপ কাজ করে, <br><span class="br-ind"><br><span class="indent">&nbsp;</span></span>মাবুদ তাদের বিরুদ্ধে দাঁড়ান। <br></div>
<div class="v" id="v13"><span class="vn">13</span> <span class="br-p"><br><br></span>ভাল কাজ করতে যদি তোমাদের আগ্রহ থাকে তবে কে তোমাদের ক্ষতি করবে?</div>
<div class="v" id="v14"><span class="vn">14</span> আল্লাহ্‌র ইচ্ছামত চলতে গিয়ে যদি তোমাদের কষ্টভোগও করতে হয়, তবে ধন্য তোমরা। যারা তোমাদের দুঃখ-কষ্ট দেয় তাদের তোমরা ভয় কোরো না বা দুঃখ-কষ্টের সময়ে অস্থির হয়ো না,</div>
<div class="v" id="v15"><span class="vn">15</span> বরং মসীহ্‌কে তোমাদের দিলে প্রভু হিসাবে স্থান দাও। তোমাদের আশা-ভরসা সম্বন্ধে যদি কেউ প্রশ্ন করে তবে তাকে উত্তর দেবার জন্য সব সময় প্রস্তুত থেকো, কিন্তু এই উত্তর নম্রতা ও ভয়ের সংগে দিয়ো।</div>
<div class="v" id="v16"><span class="vn">16</span> তোমাদের বিবেক পরিষ্কার রেখো, যেন মসীহের লোক হিসাবে তোমাদের ভাল চালচলনের যারা নিন্দা করে তারা তোমাদের নিন্দা করেছে বলে লজ্জা পায়।</div>
<div class="v" id="v17"><span class="vn">17</span> খারাপ কাজ করে কষ্ট পাওয়ার চেয়ে বরং আল্লাহ্‌র ইচ্ছায় ভাল কাজ করে কষ্ট পাওয়া অনেক ভাল।</div>
<div class="v" id="v18"><span class="vn">18</span> মসীহ্‌ও গুনাহের জন্য একবারই মরেছিলেন। আল্লাহ্‌র কাছে আমাদের নিয়ে যাবার জন্য সেই নির্দোষ লোকটি গুনাহ্‌গারদের জন্য, অর্থাৎ আমাদের জন্য মরেছিলেন। শরীরে তাঁকে হত্যা করা হয়েছিল, কিন্তু রূহে তাঁকে জীবিত করা হয়েছিল এবং তিনি বন্দী রূহ্‌দের কাছে গিয়ে প্রচার করেছিলেন।</div>
<div class="v" id="v20"><span class="vn">20</span> অনেক দিন আগে নবী নূহের সেই জাহাজ তৈরীর সময়ে আল্লাহ্‌ যখন ধৈর্য ধরে অপেক্ষা করছিলেন তখন যারা অবাধ্য হয়েছিল এই রূহ্‌গুলো তাদেরই। সেই জাহাজে উঠে মাত্র অল্প কয়েকজন, অর্থাৎ মাত্র আটজন সেই পানির মধ্য থেকে রক্ষা পেয়েছিলেন।</div>
<div class="v" id="v21"><span class="vn">21</span> এটা হল তরিকাবন্দীর একটা ছবি যা এখন তোমাদের নাজাত দেয়। তরিকাবন্দী যে তোমাদের শরীর থেকে ময়লা দূর করে তা নয়; আল্লাহ্‌র কাছে এটা একটা পরিষ্কার বিবেকের সাড়া। ঈসা মসীহের মৃত্যু থেকে জীবিত হয়ে উঠবার মধ্য দিয়ে তোমাদের নাজাত দেওয়া হয়।</div>
<div class="v" id="v22"><span class="vn">22</span> মসীহ্‌ বেহেশতে গেছেন এবং এখন আল্লাহ্‌র ডান দিকে আছেন, আর আসমানের ফেরেশতারা, ক্ষমতার অধিকারীরা ও শাসনকর্তারা তাঁর অধীনে আছেন।</div>
</div>
<!-- PARSED ABOVE; EDITING MAY BREAK PARSER -->
</body></html>