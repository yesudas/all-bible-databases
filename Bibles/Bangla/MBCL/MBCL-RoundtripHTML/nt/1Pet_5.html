<html><head>
<meta http-equiv="Content-Type" content="text/html;charset=utf-8" />
<title>1Pet 5 &ndash; ২১শ সিপারাঃ ১ পিতর &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Pet', 5);">
<div id="navbar"><a href="../index.html">Kitabul Mukkadas</a> &ndash; <b>২১শ সিপারাঃ ১ পিতর</b> &ndash; <a href="1Pet_1.html">1</a> ... <a href="1Pet_3.html">3</a> <a href="1Pet_4.html">4</a> <b>5</b> </div><hr>
<h1>1Pet 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জামাতের প্রধান নেতাদের প্রতি উপদেশ</h2><span class="vn">1</span> <span class="br-p"><br><br></span>আমি মসীহের দুঃখভোগের সাক্ষী এবং তাঁর যে মহিমা প্রকাশিত হবে তার ভাগী। সেইজন্য তোমাদের মধ্যে যারা জামাতের প্রধান নেতা তাদের আমি আর একজন প্রধান নেতা হিসাবে এই উপদেশ দিচ্ছি-</div>
<div class="v" id="v2"><span class="vn">2</span> তোমাদের মধ্যে আল্লাহ্‌র যে ভেড়ার দল আছে তোমরা তার রাখাল হও। দেখাশোনা করতে হবে বলে যে তাদের দেখাশোনা করবে তা নয়, বরং নিজের ইচ্ছাতেই তা কর, কারণ আল্লাহ্‌ তোমাদের কাছে তা-ই চান। লাভের আশায় এই কাজ কোরো না, কিন্তু আগ্রহের সংগে কর;</div>
<div class="v" id="v3"><span class="vn">3</span> তোমাদের অধীনে যারা আছে তাদের উপর প্রভু হয়ো না, বরং এমন হও যাতে তোমাদের দেখে তারা শিখতে পারে।</div>
<div class="v" id="v4"><span class="vn">4</span> তাহলে যখন প্রধান রাখাল দেখা দেবেন তখন তোমরা জয়ের মালা হিসাবে তাঁর মহিমার ভাগী হবে, আর তা কখনও ্নান হবে না।</div>
<div class="v" id="v5"><span class="vn">5</span> <span class="br-p"><br><br></span>সেইভাবে যুবকেরা, তোমরা প্রধান নেতাদের অধীনে থাক। তোমরা সবাই নম্র হয়ে একে অন্যের সেবা কর, কারণ পাক-কিতাবের কথামত, “আল্লাহ্‌ অহংকারীদের বিরুদ্ধে দাঁড়ান, কিন্তু নম্রদের রহমত করেন।”</div>
<div class="v" id="v6"><span class="vn">6</span> সেইজন্য আল্লাহ্‌র ক্ষমতার সামনে নিজেদের নীচু কর, যেন ঠিক সময়ে তিনি তোমাদের উঁচু করেন।</div>
<div class="v" id="v7"><span class="vn">7</span> তোমাদের সব চিন্তা-ভাবনার ভার তাঁর উপর ফেলে দাও, কারণ তিনি তোমাদের বিষয়ে চিন্তা করেন।</div>
<div class="v" id="v8"><span class="vn">8</span> <span class="br-p"><br><br></span>নিজেদের দমনে রাখ ও সতর্ক থাক, কারণ তোমাদের শত্রু ইবলিস গর্জনকারী সিংহের মত করে কাকে খেয়ে ফেলবে তার খোঁজ করে বেড়াচ্ছে।</div>
<div class="v" id="v9"><span class="vn">9</span> ঈমানে স্থির থেকে ইবলিসকে রুখে দাঁড়াও, কারণ তোমরা তো জান যে, সারা দুনিয়ার মধ্যে তোমাদের ঈমানদার ভাইয়েরা একই রকম দুঃখ-কষ্ট ভোগ করছে।</div>
<div class="v" id="v10"><span class="vn">10</span> <span class="br-p"><br><br></span>যিনি সব রকম ভাবে রহমত করবার আল্লাহ্‌ তিনি তাঁর চিরস্থায়ী মহিমার ভাগী হবার জন্য তোমাদের ডেকেছেন, কারণ মসীহের সংগে তোমরা যুক্ত হয়েছ। তোমরা কিছুদিন কষ্টভোগ করবার পরে আল্লাহ্‌ নিজেই তোমাদের পূর্ণ করবেন ও স্থির রাখবেন, শক্তি দেবেন এবং শক্ত ভিত্তির উপর তোমাদের দাঁড় করাবেন।</div>
<div class="v" id="v11"><span class="vn">11</span> তাঁর ক্ষমতা চিরকাল থাকুক। আমিন।</div>
<div class="v" id="v12"><h2>শেষ কথা</h2><span class="vn">12</span> <span class="br-p"><br><br></span>সীলবান, যাঁকে আমি আমার বিশ্বস্ত ভাই মনে করি, তাঁকে দিয়ে এই চিঠি আমি অল্প কথায় তোমাদের কাছে লিখলাম, যেন আমি তোমাদের উৎসাহ দিতে পারি এবং আল্লাহ্‌র সত্যিকারের রহমতের সাক্ষ্য দিতে পারি। তোমরা আল্লাহ্‌র এই রহমতের মধ্যে স্থির হয়ে বাস কর।</div>
<div class="v" id="v13"><span class="vn">13</span> <span class="br-p"><br><br></span>আল্লাহ্‌ তোমাদের সংগে যাদের বেছে নিয়েছেন ব্যাবিলনের সেই জামাতের লোকেরা তোমাদের সালাম জানাচ্ছে, আর আমার সন্তান মার্কও তোমাদের সালাম জানাচ্ছে।</div>
<div class="v" id="v14"><span class="vn">14</span> মহব্বতের মনোভাব নিয়ে তোমরা একে অন্যকে সালাম জানায়ো। <span class="br-p"><br><br></span>তোমরা যারা মসীহের নিজের হয়েছ, তোমাদের শান্তি হোক।</div>
</div>
<!-- PARSED ABOVE; EDITING MAY BREAK PARSER -->
</body></html>