<html><head>
<meta http-equiv="Content-Type" content="text/html;charset=utf-8" />
<title>1Thess 4 &ndash; ১৩ সিপারাঃ ১ থিষলনীকীয় &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Thess', 4);">
<div id="navbar"><a href="../index.html">Kitabul Mukkadas</a> &ndash; <b>১৩ সিপারাঃ ১ থিষলনীকীয়</b> &ndash; <a href="1Thess_1.html">1</a> <a href="1Thess_2.html">2</a> <a href="1Thess_3.html">3</a> <b>4</b> <a href="1Thess_5.html">5</a> </div><hr>
<h1>1Thess 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আল্লাহ্‌কে সন্তুষ্ট করা</h2><span class="vn">1</span> <span class="br-p"><br><br></span>আরও বলি ভাইয়েরা, আল্লাহ্‌কে সন্তুষ্ট করবার জন্য কিভাবে চলা উচিত সেই শিক্ষা তো তোমরা আমাদের কাছে পেয়েছ, আর সত্যিই তোমরা সেইভাবেই চলছ। তবুও হযরত ঈসার হয়ে আমরা তোমাদের অনুরোধ করছি ও উপদেশ দিচ্ছি যেন তোমরা আরও বেশী করে সেইভাবে চল।</div>
<div class="v" id="v2"><span class="vn">2</span> হযরত ঈসার কাছ থেকে অধিকার পেয়ে আমরা তোমাদের কি কি হুকুম দিয়েছি তা তোমাদের জানা আছে।</div>
<div class="v" id="v3"><span class="vn">3</span> <span class="br-p"><br><br></span>আল্লাহ্‌র ইচ্ছা এই- তোমরা পবিত্র হও, অর্থাৎ সব রকম জেনা থেকে দূরে থাক,</div>
<div class="v" id="v4"><span class="vn">4</span> আর যারা আল্লাহ্‌কে জানে না সেই অ-ইহুদীদের মত শরীরের কামনার বশে না চলে তোমরা প্রত্যেকে নিজের শরীরকে পবিত্রভাবে সম্মানের সংগে দমনে রাখতে শেখ।</div>
<div class="v" id="v6"><span class="vn">6</span> এই ব্যাপারে অন্যায় করে কেউ যেন কোন ভাইকে না ঠকায়। আমরা আগেই তোমাদের বলেছি এবং সাবধান করে দিয়েছি যে, এই সব অন্যায়ের জন্য প্রভুই শাস্তি দেবেন,</div>
<div class="v" id="v7"><span class="vn">7</span> কারণ আল্লাহ্‌ অপবিত্র ভাবে চলবার জন্য আমাদের ডাকেন নি, পবিত্রভাবে চলবার জন্যই ডেকেছেন।</div>
<div class="v" id="v8"><span class="vn">8</span> সেইজন্য এই শিক্ষা যে অগ্রাহ্য করে সে মানুষকে অগ্রাহ্য করে না, বরং যিনি তাঁর পাক-রূহ্‌কে তোমাদের দান করেছেন সেই আল্লাহ্‌কেই অগ্রাহ্য করে।</div>
<div class="v" id="v9"><span class="vn">9</span> <span class="br-p"><br><br></span>ভাইয়ের প্রতি ভাইয়ের মহব্বত সম্বন্ধে তোমাদের কাছে কিছু লিখবার দরকার নেই, কারণ আল্লাহ্‌ তোমাদের একে অন্যকে মহব্বত করতে শিখিয়েছেন।</div>
<div class="v" id="v10"><span class="vn">10</span> আর সত্যিই তোমরা ম্যাসিডোনিয়া প্রদেশের সব ভাইদের মহব্বত কর। কিন্তু ভাইয়েরা, তোমাদের কাছে আমাদের বিশেষ অনুরোধ হল তোমাদের এই মহব্বত যেন আরও বেড়ে যায়।</div>
<div class="v" id="v11"><span class="vn">11</span> আমরা তোমাদের যে হুকুম দিয়েছি সেইমত শান্ত জীবন কাটাতে, নিজের কাজে ব্যস্ত থাকতে এবং নিজের হাতে পরিশ্রম করতে বিশেষভাবে আগ্রহী হও,</div>
<div class="v" id="v12"><span class="vn">12</span> যেন বাইরের লোকদের চোখে তোমাদের চলাফেরা উপযুক্ত হয় এবং অন্যের উপর ভরসা করতে না হয়।</div>
<div class="v" id="v13"><h2>হযরত ঈসা মসীহের ফিরে আসা</h2><span class="vn">13</span> <span class="br-p"><br><br></span>ভাইয়েরা, আমরা চাই না যারা মারা গেছে তাদের কি হবে সেই সম্বন্ধে তোমাদের অজানা থাকে, যেন যাদের মনে কোন আশা নেই তাদের মত করে তোমরা দুঃখে ভেংগে না পড়।</div>
<div class="v" id="v14"><span class="vn">14</span> আমরা যখন বিশ্বাস করি ঈসা মরেছিলেন এবং আবার জীবিত হয়ে উঠেছেন তখন আমরা এও বিশ্বাস করি, যারা ঈসার সংগে যুক্ত হয়ে মারা গেছে আল্লাহ্‌ তাদেরও ঈসার সংগে নিয়ে যাবেন।</div>
<div class="v" id="v15"><span class="vn">15</span> প্রভুর শিক্ষামতই আমরা তোমাদের বলছি, আমরা যারা জীবিত আছি এবং প্রভুর ফিরে আসা পর্যন্ত জীবিত থাকব, আমরা কোনমতেই সেই মৃতদের আগে যাব না।</div>
<div class="v" id="v16"><span class="vn">16</span> জোর গলায় হুকুমের সংগে এবং প্রধান ফেরেশতার ডাক ও আল্লাহ্‌র শিংগার ডাকের সংগে প্রভু নিজেই বেহেশত থেকে নেমে আসবেন। মসীহের সংগে যুক্ত হয়ে যারা মারা গেছে তখন তারাই প্রথমে জীবিত হয়ে উঠবে।</div>
<div class="v" id="v17"><span class="vn">17</span> তার পরে আমরা যারা জীবিত ও বাকী থাকব, আমাদেরও আকাশে প্রভুর সংগে মিলিত হবার জন্য তাদের সংগে মেঘের মধ্যে তুলে নেওয়া হবে। আর এইভাবে আমরা চিরকাল প্রভুর সংগে থাকব।</div>
<div class="v" id="v18"><span class="vn">18</span> সেইজন্য তোমরা এই সব কথা বলে একে অন্যকে সান্ত্বনা দাও।</div>
</div>
<!-- PARSED ABOVE; EDITING MAY BREAK PARSER -->
</body></html>