<html><head>
<meta http-equiv="Content-Type" content="text/html;charset=utf-8" />
<title>1Tim 3 &ndash; ১৫শ সিপারাঃ ১ তীমথিয় &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Tim', 3);">
<div id="navbar"><a href="../index.html">Kitabul Mukkadas</a> &ndash; <b>১৫শ সিপারাঃ ১ তীমথিয়</b> &ndash; <a href="1Tim_1.html">1</a> <a href="1Tim_2.html">2</a> <b>3</b> <a href="1Tim_4.html">4</a> <a href="1Tim_5.html">5</a> <a href="1Tim_6.html">6</a> </div><hr>
<h1>1Tim 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জামাতের পরিচালক ও খেদমতকারী</h2><span class="vn">1</span> <span class="br-p"><br><br></span>এই কথা বিশ্বাসযোগ্য যে, যদি কেউ জামাতের পরিচালক হতে চায় তবে সে একটা ভাল কাজ করবার ইচ্ছাই করে।</div>
<div class="v" id="v2"><span class="vn">2</span> পরিচালককে সেইজন্য এমন হতে হবে যেন কেউ তাঁকে দোষ দিতে না পারে। তাঁর মাত্র একজন স্ত্রী থাকবে। তিনি নিজেকে দমনে রাখবেন এবং তাঁর ভাল বিচারবুদ্ধি থাকবে। তিনি ভদ্র হবেন ও মেহমানদারী করতে ভালবাসবেন। অন্যদের শিক্ষাদান করবার ক্ষমতা তাঁর থাকবে।</div>
<div class="v" id="v3"><span class="vn">3</span> তিনি যেন মাতাল ও বদমেজাজী না হন, বরং তাঁর স্বভাব যেন নম্র হয় এবং তিনি যেন ঝগড়াটে বা টাকার লোভী না হন।</div>
<div class="v" id="v4"><span class="vn">4</span> তিনি যেন উপযুক্তভাবে তাঁর নিজের বাড়ীর সব কিছু পরিচালনা করেন এবং তাঁর ছেলেমেয়েরা যেন বাধ্য ও ভদ্র হয়।</div>
<div class="v" id="v5"><span class="vn">5</span> যিনি তাঁর নিজের বাড়ীর ব্যাপার পরিচালনা করতে জানেন না তিনি কি করে আল্লাহ্‌র জামাতের দেখাশোনা করবেন?</div>
<div class="v" id="v6"><span class="vn">6</span> জামাতের পরিচালক যেন নতুন ঈমানদার না হন, কারণ নতুন ঈমানদার হলে তিনি হয়তো অহংকারে ফুলে উঠবেন এবং ইবলিসকে দেওয়া শাস্তির যোগ্য হবেন।</div>
<div class="v" id="v7"><span class="vn">7</span> বাইরের লোকদের কাছে তাঁর সুনাম থাকা দরকার, যেন তিনি দুর্নামের ভাগী না হন এবং ইবলিসের ফাঁদে না পড়েন।</div>
<div class="v" id="v8"><span class="vn">8</span> <span class="br-p"><br><br></span>তেমনি করে খেদমতকারীরাও যেন সম্মান পাবার যোগ্য এবং এক কথার লোক হন। তাঁরা যেন মাতাল না হন, আর অন্যায় লাভের দিকে যেন তাঁদের ঝোঁক না থাকে।</div>
<div class="v" id="v9"><span class="vn">9</span> তাঁরা যেন পরিষ্কার বিবেকে ঈসায়ী ঈমানের গোপন সত্য ধরে রাখেন।</div>
<div class="v" id="v10"><span class="vn">10</span> তাঁদের আগে যাচাই করে দেখতে হবে, তারপর যদি তাঁরা নির্দোষ বলে প্রমাণিত হন তবে খেদমতকারী হতে পারবেন।</div>
<div class="v" id="v11"><span class="vn">11</span> <span class="br-p"><br><br></span>ঠিক সেইভাবে তাঁদের স্ত্রীরাও যেন সম্মানের যোগ্যা হন। তাঁরা যেন অন্যের দুর্নাম করে না বেড়ান এবং নিজেদের দমনে রাখেন। সব বিষয়ে যেন তাঁদের বিশ্বাস করা যায়।</div>
<div class="v" id="v12"><span class="vn">12</span> <span class="br-p"><br><br></span>খেদমতকারীরও মাত্র একজন স্ত্রী থাকবে। তিনি যেন ভাল ভাবে তাঁর ছেলেমেয়েদের ও সংসার পরিচালনা করেন।</div>
<div class="v" id="v13"><span class="vn">13</span> যে খেদমতকারী ভাল ভাবে কাজ করেন তিনি সম্মান লাভ করেন এবং মসীহ্‌ ঈসার উপর ঈমানের দরুন তাঁর দিল সাহসে পূর্ণ হয়।</div>
<div class="v" id="v14"><span class="vn">14</span> <span class="br-p"><br><br></span>আমি আশা করছি শীঘ্রই তোমার কাছে যেতে পারব। কিন্তু যদি কোন কারণে আমার যেতে দেরি হয় সেইজন্য আমি তোমার কাছে এই সব লিখছি, যেন তুমি জানতে পার আল্লাহ্‌র পরিবারের লোকদের চালচলন কি রকম হওয়া উচিত। এই পরিবার হল জীবন্ত আল্লাহ্‌র জামাত, যা ভিত্তি ও খুঁটির মত আল্লাহ্‌র সত্যকে ধরে রাখে।</div>
<div class="v" id="v16"><span class="vn">16</span> ঈসায়ী ঈমানের গোপন সত্য যে মহান তা অস্বীকার করা যায় না। সেই সত্য এই- <span class="br-p"><br><br></span><span class="br-ind"><br><span class="indent">&nbsp;</span></span>তিনি মানুষ হিসাবে প্রকাশিত হলেন; <br><span class="br-ind"><br><span class="indent">&nbsp;</span></span>তিনি যে নির্দোষ পাক-রূহ্‌ তা প্রমাণ করলেন; <br><span class="br-ind"><br><span class="indent">&nbsp;</span></span>ফেরেশতারা তাঁকে দেখেছিলেন; <br><span class="br-ind"><br><span class="indent">&nbsp;</span></span>সমস্ত জাতির কাছে তাঁর বিষয় তবলিগ করা হয়েছিল; <br><span class="br-ind"><br><span class="indent">&nbsp;</span></span>দুনিয়াতে তাঁর উপর লোকেরা ঈমান এনেছিল; <br><span class="br-ind"><br><span class="indent">&nbsp;</span></span>বেহেশতে তাঁকে মহিমার সংগে তুলে নেওয়া হয়েছিল।<br></div>
</div>
<!-- PARSED ABOVE; EDITING MAY BREAK PARSER -->
</body></html>