<html><head>
<meta http-equiv="Content-Type" content="text/html;charset=utf-8" />
<title>2Cor 6 &ndash; অষ্টম সিপারাঃ ২ করিন্থীয় &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 6);">
<div id="navbar"><a href="../index.html">Kitabul Mukkadas</a> &ndash; <b>অষ্টম সিপারাঃ ২ করিন্থীয়</b> &ndash; <a href="2Cor_1.html">1</a> ... <a href="2Cor_4.html">4</a> <a href="2Cor_5.html">5</a> <b>6</b> <a href="2Cor_7.html">7</a> <a href="2Cor_8.html">8</a> ... <a href="2Cor_13.html">13</a> </div><hr>
<h1>2Cor 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আল্লাহ্‌র সহকর্মী হিসাবে আমরা তোমাদের এই অনুরোধ করছি, তোমরা যখন আল্লাহ্‌র রহমত পেয়েছ তখন তা নিষ্ফল হতে দিয়ো না।</div>
<div class="v" id="v2"><span class="vn">2</span> আল্লাহ্‌ পাক-কিতাবে বলেছেন, “উপযুক্ত সময়ে আমি তোমার কথা শুনেছি এবং নাজাত পাবার দিনে আমি তোমাকে সাহায্য করেছি।” দেখ, এখনই উপযুক্ত সময়, আজই নাজাত পাবার দিন।</div>
<div class="v" id="v3"><h2>হযরত পৌলের কাজের প্রমাণ</h2><span class="vn">3</span> <span class="br-p"><br><br></span>মসীহের জন্য আমরা যে কাজ করি তার যেন নিন্দা না হয় সেইজন্য আমরা এমন কিছু করি না যার দ্বারা কেউ কোন রকমে মনে বাধা পায়।</div>
<div class="v" id="v4"><span class="vn">4</span> তার চেয়ে বরং সব ব্যাপারেই আল্লাহ্‌র সেবাকারী বলে আমরা নিজেদের প্রমাণ করি। জুলুম, বিপদ ও কষ্টের মধ্যে অনেক ধৈর্য ধরে আমরা এই প্রমাণই দিচ্ছি।</div>
<div class="v" id="v5"><span class="vn">5</span> কতবার আমাদের মারধর করা হয়েছে, কতবার জেলে দেওয়া হয়েছে, কত দাংগা-হাংগামা আমাদের উপর দিয়ে গেছে, কত পরিশ্রম করেছি, কত রাত আমরা না ঘুমিয়ে কাটিয়েছি এবং কতবার না খেয়ে থেকেছি।</div>
<div class="v" id="v6"><span class="vn">6</span> এছাড়া আমাদের খাঁটি জীবন দ্বারা, আমাদের জ্ঞান, সহ্যগুণ ও দয়া দ্বারা, পাক-রূহ্‌ দ্বারা, আমাদের খাঁটি মহব্বত দ্বারা,</div>
<div class="v" id="v7"><span class="vn">7</span> সত্যের তবলিগ দ্বারা এবং আল্লাহ্‌র শক্তি দ্বারা আমরা প্রমাণ দিচ্ছি যে, আমরা আল্লাহ্‌র সেবাকারী। আবার দুই হাতে ন্যায়ের অস্ত্রশস্ত্র তুলে নিয়ে আমরা প্রমাণ করছি যে, আমরা আল্লাহ্‌র সেবাকারী।</div>
<div class="v" id="v8"><span class="vn">8</span> লোকে আমাদের সম্মান করুক বা অসম্মান করুক, আমাদের বিষয়ে ভাল বলুক বা খারাপ বলুক, আমরা প্রমাণ করছি যে, আমরা আল্লাহ্‌র সেবাকারী। লোকে আমাদের ঠগ বলে, কিন্তু আসলে আমরা সত্যের পথে চলি।</div>
<div class="v" id="v9"><span class="vn">9</span> লোকে আমাদের চিনতে চায় না, কিন্তু সবাই আমাদের চেনে। আমরা মরবার মত হচ্ছি, তবুও বেঁচে আছি। আমাদের মারধর করা হচ্ছে, তবুও হত্যা করা হচ্ছে না।</div>
<div class="v" id="v10"><span class="vn">10</span> আমরা অনেক দুঃখ পাচ্ছি. তবুও আমাদের দিল সব সময় আনন্দে ভরা। আমরা নিজেরা গরীব, তবুও আমরা অনেককে ধনী করছি। আমাদের কিছুই নেই, তবুও আমরা সব কিছুর অধিকারী। এইভাবেই আমরা প্রমাণ করছি যে, আমরা আল্লাহ্‌র সেবাকারী।</div>
<div class="v" id="v11"><span class="vn">11</span> <span class="br-p"><br><br></span>করিন্থীয় ঈমানদারেরা, আমরা তোমাদের কাছে খোলাখুলিভাবেই কথা বলেছি এবং তোমাদের কাছে আমাদের দিল সম্পূর্ণভাবে মেলে ধরেছি।</div>
<div class="v" id="v12"><span class="vn">12</span> আমরা আমাদের দিল তোমাদের জন্য খুলে রেখেছি, কিন্তু তোমরা তোমাদের দিল আমাদের বিরুদ্ধে বন্ধ করে রেখেছ।</div>
<div class="v" id="v13"><span class="vn">13</span> আমার সন্তান হিসাবে আমি তোমাদের বলছি, আমরা যেমন তোমাদের জন্য আমাদের দিল খুলে রেখেছি তোমরাও তেমনি তোমাদের দিল আমাদের জন্য খুলে দাও।</div>
<div class="v" id="v14"><h2>অ-ঈমানদারদের সংগে যুক্ত হয়ো না</h2><span class="vn">14</span> <span class="br-p"><br><br></span>তোমরা অ-ঈমানদারদের সংগে একই জোয়ালে কাঁধ দিয়ো না। ন্যায়ের সংগে অন্যায়ের যোগ কোথায়? নূর ও অন্ধকারের মধ্যে কি যোগাযোগ আছে?</div>
<div class="v" id="v15"><span class="vn">15</span> মসীহের সংগে বলীয়ালের, অর্থাৎ শয়তানের মিলই বা কোথায়? আল্লাহ্‌র বান্দা হিসাবে ঈমানদারের যে অধিকার তাতে অ-ঈমানদারের অংশ কি?</div>
<div class="v" id="v16"><span class="vn">16</span> আর আল্লাহ্‌র থাকবার ঘরে প্রতিমার স্থান কোথায়? আমরা তো জীবন্ত আল্লাহ্‌র থাকবার ঘর। <span class="br-p"><br><br></span>পাক-কিতাবে আল্লাহ্‌ বলেছেন, “আমি আমার লোকদের মধ্যে বাস করব, আর তাদেরই সংগে চলাফেরা করব। আমি তাদের আল্লাহ্‌ হব, আর তারা আমার নিজের বান্দা হবে।”</div>
<div class="v" id="v17"><span class="vn">17</span> আল্লাহ্‌ আরও বলেছেন, “এইজন্য তোমরা অ-ঈমানদারদের মধ্য থেকে বের হয়ে এস ও আলাদা হও। কোন হারাম জিনিস ছুঁয়ো না, তাহলে আমি তোমাদের গ্রহণ করব।”</div>
<div class="v" id="v18"><span class="vn">18</span> এছাড়া “আল্লাহ্‌ রাব্বুল আলামীন বলেন, ‘আমি তোমাদের পিতা হব আর তোমরা আমার ছেলেমেয়ে হবে।’ ”</div>
</div>
<!-- PARSED ABOVE; EDITING MAY BREAK PARSER -->
</body></html>