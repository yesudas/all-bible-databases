<html><head>
<meta http-equiv="Content-Type" content="text/html;charset=utf-8" />
<title>Acts 2 &ndash; পঞ্চম সিপারাঃ প্রেরিত &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 2);">
<div id="navbar"><a href="../index.html">Kitabul Mukkadas</a> &ndash; <b>পঞ্চম সিপারাঃ প্রেরিত</b> &ndash; <a href="Acts_1.html">1</a> <b>2</b> <a href="Acts_3.html">3</a> <a href="Acts_4.html">4</a> ... <a href="Acts_28.html">28</a> </div><hr>
<h1>Acts 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সাহাবীদের পাক-রূহ্‌ লাভ</h2><span class="vn">1</span> <span class="br-p"><br><br></span>এর কিছু দিন পরে পঞ্চাশত্তমী-ঈদের দিনে সাহাবীরা এক জায়গায় মিলিত হলেন।</div>
<div class="v" id="v2"><span class="vn">2</span> তখন হঠাৎ আসমান থেকে জোর বাতাসের শব্দের মত একটা শব্দ আসল এবং যে ঘরে তাঁরা ছিলেন সেই শব্দে সেই ঘরটা পূর্ণ হয়ে গেল।</div>
<div class="v" id="v3"><span class="vn">3</span> সাহাবীরা দেখলেন আগুনের জিভের মত কি যেন ছড়িয়ে গেল এবং সেগুলো তাঁদের প্রত্যেকের উপর এসে বসল।</div>
<div class="v" id="v4"><span class="vn">4</span> তাতে তাঁরা সবাই পাক-রূহে পূর্ণ হলেন এবং সেই রূহ্‌ যাঁকে যেমন কথা বলবার শক্তি দিলেন সেই অনুসারে তাঁরা ভিন্ন ভিন্ন ভাষায় কথা বলতে লাগলেন।</div>
<div class="v" id="v5"><span class="vn">5</span> <span class="br-p"><br><br></span>সেই সময় দুনিয়ার নানা দেশ থেকে আল্লাহ্‌ভক্ত ইহুদী লোকেরা এসে জেরুজালেমে বাস করছিল।</div>
<div class="v" id="v6"><span class="vn">6</span> তারা সেই শব্দ শুনল এবং অনেকেই সেখানে জমায়েত হল। নিজের নিজের ভাষায় সাহাবীদের কথা বলতে শুনে সেই লোকেরা যেন বুদ্ধিহারা হয়ে গেল।</div>
<div class="v" id="v7"><span class="vn">7</span> তারা খুব আশ্চর্য হয়ে বলল, “এই যে লোকেরা কথা বলছে, এরা কি সবাই গালীলের লোক নয়?</div>
<div class="v" id="v8"><span class="vn">8</span> যদি তা-ই হয় তাহলে আমরা প্রত্যেকে কি করে নিজের নিজের মাতৃভাষা ওদের মুখে শুনছি?</div>
<div class="v" id="v9"><span class="vn">9</span> পার্থীয়, মিডীয়, এলমীয় লোক এবং মেসোপটেমিয়ায় বাসকারী লোকেরা, এহুদিয়া ও কাপ্পাদকিয়া, পন্ত ও এশিয়া প্রদেশ,</div>
<div class="v" id="v10"><span class="vn">10</span> ফরুগিয়া ও পাম্‌ফুলিয়া, মিসর ও কুরীণীর কাছাকাছি লিবিয়ার কয়েকটা জায়গার লোকেরা, রোম শহর থেকে যে ইহুদীরা ও ইহুদী ধর্মে ঈমানদার অ-ইহুদীরা এসেছে তারা,</div>
<div class="v" id="v11"><span class="vn">11</span> ক্রীট দ্বীপের লোকেরা ও আরবীয়রা- আমরা সকলেই তো আমাদের নিজের নিজের ভাষায় আল্লাহ্‌র মহৎ কাজের কথা ওদের বলতে শুনছি।”</div>
<div class="v" id="v12"><span class="vn">12</span> <span class="br-p"><br><br></span>তাঁরা আশ্চর্য ও বুদ্ধিহারা হয়ে একে অন্যকে জিজ্ঞাসা করতে লাগলেন, “এর মানে কি?”</div>
<div class="v" id="v13"><span class="vn">13</span> <span class="br-p"><br><br></span>আবার অন্যেরা সাহাবীদের ঠাট্টা করে বললেন, “ওরা মদ খেয়ে মাতাল হয়েছে।”</div>
<div class="v" id="v14"><h2>লোকদের কাছে হযরত পিতরের কথা</h2><span class="vn">14</span> <span class="br-p"><br><br></span>তখন পিতর সেই এগারোজন সাহাবীদের সংগে দাঁড়িয়ে জোরে সেই সব লোকদের বললেন, “ইহুদী লোকেরা আর যাঁরা আপনারা জেরুজালেমে বাস করছেন, আপনারা জেনে রাখুন এবং মন দিয়ে আমার কথা শুনুন।</div>
<div class="v" id="v15"><span class="vn">15</span> আপনারা মনে করেছেন এরা মাতাল হয়েছে, কিন্তু তা নয়; কারণ এখন তো মাত্র সকাল ন’টা।</div>
<div class="v" id="v16"><span class="vn">16</span> এটা সেই ঘটনার মত যার কথা নবী যোয়েল বলেছিলেন যে, আল্লাহ্‌ বলছেন,</div>
<div class="v" id="v17"><span class="vn">17</span> <span class="br-p"><br><br></span>‘শেষকালে সব লোকের উপরে আমি আমার রূহ্‌ ঢেলে দেব; তাতে তোমাদের ছেলেরা ও মেয়েরা নবী হিসাবে আল্লাহ্‌র কালাম বলবে, তোমাদের যুবকেরা দর্শন পাবে, তোমাদের বুড়ো লোকেরা স্বপ্ন দেখবে।</div>
<div class="v" id="v18"><span class="vn">18</span> এমন কি, সেই সময়ে আমার গোলাম ও বাঁদীদের উপরে আমি আমার রূহ্‌ ঢেলে দেব, আর তারা নবী হিসাবে আল্লাহ্‌র কালাম বলবে।</div>
<div class="v" id="v19"><span class="vn">19</span> আমি উপরে আসমানে আশ্চর্য আশ্চর্য ঘটনা দেখাব, আর নীচে দুনিয়াতে নানা রকম চিহ্ন দেখাব, অর্থাৎ রক্ত, আগুন ও প্রচুর ধোঁয়া দেখাব।</div>
<div class="v" id="v20"><span class="vn">20</span> মাবুদের সেই মহৎ ও মহিমাপূর্ণ দিন আসবার আগে সূর্য অন্ধকার হয়ে যাবে ও চাঁদ রক্তের মত হবে।</div>
<div class="v" id="v21"><span class="vn">21</span> রক্ষা পাবার জন্য যে কেউ মাবুদকে ডাকবে সে রক্ষা পাবে।’</div>
<div class="v" id="v22"><span class="vn">22</span> <span class="br-p"><br><br></span>“বনি-ইসরাইলরা, এই কথা শুনুন। নাসরতের ঈসার মধ্য দিয়ে আল্লাহ্‌ আপনাদের মধ্যে মহৎ কাজ, চিহ্ন ও কুদরতি কাজ করে আপনাদের কাছে প্রমাণ করেছিলেন যে, তিনি ঈসাকে পাঠিয়েছিলেন; আর এই কথা তো আপনারা জানেন।</div>
<div class="v" id="v23"><span class="vn">23</span> আল্লাহ্‌, যিনি আগেই সব জানেন, তিনি আগেই ঠিক করেছিলেন যে, ঈসাকে আপনাদের হাতে দেওয়া হবে। আর আপনারাও দুষ্ট লোকদের দ্বারা তাঁকে ক্রুশের উপরে হত্যা করেছিলেন।</div>
<div class="v" id="v24"><span class="vn">24</span> কিন্তু আল্লাহ্‌ মৃত্যুর যন্ত্রণা থেকে মুক্ত করে তাঁকে জীবিত করে তুলেছেন, কারণ তাঁকে ধরে রাখবার সাধ্য মৃত্যুর ছিল না।</div>
<div class="v" id="v25"><span class="vn">25</span> নবী দাউদ তাঁর বিষয়ে বলেছেন, <span class="br-p"><br><br></span><span class="br-ind"><br><span class="indent">&nbsp;</span></span>‘আমার চোখ সব সময় মাবুদের দিকে আছে; <br><span class="br-ind"><br><span class="indent">&nbsp;</span></span>তিনি আমার ডান পাশে আছেন বলে আমি স্থির থাকব। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>এইজন্য আমার মন খুশীতে ভরা, <br><span class="br-ind"><br><span class="indent">&nbsp;</span></span>আমার জিভ্‌ আনন্দের কথা বলে, <br><span class="br-ind"><br><span class="indent">&nbsp;</span></span>আমার শরীরও আশা নিয়ে বাঁচবে; <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>কারণ তুমি আমাকে কবরে ফেলে রাখবে না, <br><span class="br-ind"><br><span class="indent">&nbsp;</span></span>তোমার ভক্তের শরীরকে তুমি নষ্ট হতে দেবে না। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>জীবনের পথ তুমি আমাকে জানিয়েছ; <br><span class="br-ind"><br><span class="indent">&nbsp;</span></span>তোমার কাছে থাকায় আছে পরিপূর্ণ আনন্দ।’ <br></div>
<div class="v" id="v29"><span class="vn">29</span> <span class="br-p"><br><br></span>“ভাইয়েরা, এই কথা আমি নিশ্চয় করে বলতে পারি যে, রাজবংশের পিতা দাউদ মারা গেছেন, তাঁকে দাফন করা হয়েছে আর তাঁর কবর আজও এখানে রয়েছে।</div>
<div class="v" id="v30"><span class="vn">30</span> তিনি একজন নবী ছিলেন এবং তিনি জানতেন আল্লাহ্‌ কসম খেয়ে এই ওয়াদা করেছেন যে, তাঁর সিংহাসনে তাঁরই একজন বংশধরকে তিনি বসাবেন।</div>
<div class="v" id="v31"><span class="vn">31</span> পরে কি হবে তা দাউদ দেখতে পেয়েছিলেন বলে মৃত্যু থেকে মসীহের আবার জীবিত হয়ে ওঠা সম্বন্ধে বলেছিলেন যে, কবরে মসীহ্‌কে ফেলে রাখা হয় নি এবং তাঁর শরীরও নষ্ট হয় নি।</div>
<div class="v" id="v32"><span class="vn">32</span> আল্লাহ্‌ সেই ঈসাকেই জীবিত করে তুলেছেন, আর আমরা সবাই তার সাক্ষী।</div>
<div class="v" id="v33"><span class="vn">33</span> আল্লাহ্‌র ডান দিকে বসবার গৌরব তাঁকেই দান করা হয়েছে এবং ওয়াদা করা পাক-রূহ্‌কে তিনিই পিতার কাছ থেকে পেয়েছেন; আর এখন আপনারা যা দেখছেন ও শুনতে পাচ্ছেন তা ঈসাই দিয়েছেন।</div>
<div class="v" id="v34"><span class="vn">34</span> দাউদ নিজে বেহেশতে যান নি, কিন্তু তিনি বলেছেন, <span class="br-p"><br><br></span><span class="br-ind"><br><span class="indent">&nbsp;</span></span>‘মাবুদ আমার প্রভুকে বললেন, <br><span class="br-ind"><br><span class="indent">&nbsp;</span></span>যতক্ষণ না আমি তোমার শত্রুদের তোমার পায়ের তলায় রাখি <br><span class="br-ind"><br><span class="indent">&nbsp;</span></span>ততক্ষণ তুমি আমার ডান দিকে বস।’ <br></div>
<div class="v" id="v36"><span class="vn">36</span> <span class="br-p"><br><br></span>“এইজন্য সমস্ত ইসরাইল জাতি এই কথা নিশ্চিত ভাবে জানুন যে, যাঁকে আপনারা ক্রুশের উপরে হত্যা করেছিলেন আল্লাহ্‌ সেই ঈসাকেই প্রভু এবং মসীহ্‌- এই দুই পদেই নিযুক্ত করেছেন।”</div>
<div class="v" id="v37"><span class="vn">37</span> <span class="br-p"><br><br></span>এই কথা শুনে লোকেরা মনে আঘাত পেল। তারা পিতর ও অন্য সাহাবীদের জিজ্ঞাসা করল, “ভাইয়েরা, আমরা কি করব?”</div>
<div class="v" id="v38"><span class="vn">38</span> <span class="br-p"><br><br></span>জবাবে পিতর বললেন, “আপনারা প্রত্যেকে গুনাহের মাফ পাবার জন্য তওবা করুন এবং ঈসা মসীহের নামে তরিকাবন্দী গ্রহণ করুন। আপনারা দান হিসাবে পাক-রূহ্‌কে পাবেন।</div>
<div class="v" id="v39"><span class="vn">39</span> আপনাদের জন্য, আপনাদের ছেলেমেয়েদের জন্য এবং যারা দূরে আছে, এক কথায় আমাদের মাবুদ আল্লাহ্‌ তাঁর নিজের বান্দা হবার জন্য যাদের ডাকবেন, তাদের সকলের জন্য এই ওয়াদা করা হয়েছে।”</div>
<div class="v" id="v40"><span class="vn">40</span> <span class="br-p"><br><br></span>এছাড়া আরও অনেক কথা বলে পিতর সাক্ষ্য দিতে লাগলেন। তিনি তাদের এই বলে বুঝাতে চেষ্টা করলেন, “এই যুগের বিবেকহীন লোকদের থেকে নিজেদের রক্ষা করুন।”</div>
<div class="v" id="v41"><span class="vn">41</span> <span class="br-p"><br><br></span>যারা তাঁর কথায় ঈমান আনল তারা তরিকাবন্দী নিল এবং সাহাবীদের দলের সংগে সেই দিন আল্লাহ্‌ কমবেশ তিন হাজার লোককে যুক্ত করলেন।</div>
<div class="v" id="v42"><h2>ঈমানদারদের চালচলন</h2><span class="vn">42</span> <span class="br-p"><br><br></span>সেই লোকেরা সাহাবীদের শিক্ষা শুনত, তাঁদের সংগে এক হয়ে মসীহের মেজবানী গ্রহণ করত এবং মুনাজাত করে সময় কাটাত।</div>
<div class="v" id="v43"><span class="vn">43</span> সবাই ভয়ে পূর্ণ হল, আর সাহাবীরা অনেক অলৌকিক কাজ ও চিহ্ন-কাজ করতে লাগলেন।</div>
<div class="v" id="v44"><span class="vn">44</span> সব ঈমানদারই একসংগে থাকত ও সব কিছু যার যার দরকার মত ব্যবহার করত।</div>
<div class="v" id="v45"><span class="vn">45</span> তারা নিজেদের বিষয়-সম্পত্তি বিক্রি করে যার যেমন দরকার সেইভাবে তাকে দিত।</div>
<div class="v" id="v46"><span class="vn">46</span> তারা প্রত্যেক দিন বায়তুল-মোকাদ্দসে একসংগে মিলিত হত, আর ভিন্ন ভিন্ন বাড়ীতে আনন্দের সংগে ও সরল মনে একসংগে খাওয়া-দাওয়া করত।</div>
<div class="v" id="v47"><span class="vn">47</span> তারা সব সময় আল্লাহ্‌র প্রশংসা করত এবং সব লোক তাদের সম্মান করত। যারা নাজাত পাচ্ছিল প্রভু ঈমানদার দলের সংগে প্রত্যেক দিনই তাদের যোগ করতে লাগলেন।</div>
</div>
<!-- PARSED ABOVE; EDITING MAY BREAK PARSER -->
</body></html>