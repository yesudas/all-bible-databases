<html><head>
<meta http-equiv="Content-Type" content="text/html;charset=utf-8" />
<title>John 11 &ndash; চতুর্থ সিপারাঃ ইউহোন্না &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 11);">
<div id="navbar"><a href="../index.html">Kitabul Mukkadas</a> &ndash; <b>চতুর্থ সিপারাঃ ইউহোন্না</b> &ndash; <a href="John_1.html">1</a> ... <a href="John_9.html">9</a> <a href="John_10.html">10</a> <b>11</b> <a href="John_12.html">12</a> <a href="John_13.html">13</a> ... <a href="John_21.html">21</a> </div><hr>
<h1>John 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মৃত লাসারকে জীবন দান</h2><span class="vn">1</span> <span class="br-p"><br><br></span>লাসার নামে বেথানিয়া গ্রামের একজন লোকের অসুখ হয়েছিল। মরিয়ম ও তাঁর বোন মার্থা সেই গ্রামে থাকতেন।</div>
<div class="v" id="v2"><span class="vn">2</span> ইনি সেই মরিয়ম যিনি ঈসার পায়ে খোশবু আতর ঢেলে দিয়ে নিজের চুল দিয়ে তাঁর পা মুছিয়ে দিয়েছিলেন। যে লাসারের অসুখ হয়েছিল তিনি ছিলেন এই মরিয়মের ভাই।</div>
<div class="v" id="v3"><span class="vn">3</span> এইজন্য তাঁর বোনেরা ঈসাকে এই কথা বলে পাঠালেন, “হুজুর, আপনি যাকে মহব্বত করেন তার অসুখ হয়েছে।”</div>
<div class="v" id="v4"><span class="vn">4</span> <span class="br-p"><br><br></span>এই কথা শুনে ঈসা বললেন, “এই অসুখ তার মৃত্যুর জন্য হয় নি বরং আল্লাহ্‌র মহিমা প্রকাশের জন্যই হয়েছে, যেন এর মধ্য দিয়ে ইব্‌নুল্লাহ্‌র মহিমা প্রকাশ পায়।”</div>
<div class="v" id="v5"><span class="vn">5</span> <span class="br-p"><br><br></span>মার্থা, তাঁর বোন ও লাসারকে ঈসা মহব্বত করতেন।</div>
<div class="v" id="v6"><span class="vn">6</span> যখন ঈসা লাসারের অসুখের কথা শুনলেন তখন তিনি যেখানে ছিলেন সেখানেই আরও দু’দিন রয়ে গেলেন।</div>
<div class="v" id="v7"><span class="vn">7</span> তারপর তিনি সাহাবীদের বললেন, “চল, আমরা আবার এহুদিয়াতে যাই।”</div>
<div class="v" id="v8"><span class="vn">8</span> <span class="br-p"><br><br></span>সাহাবীরা তাঁকে বললেন, “হুজুর, এই কিছুদিন আগে নেতারা আপনাকে পাথর মারতে চেয়েছিলেন, আর আপনি আবার সেখানে যাচ্ছেন?”</div>
<div class="v" id="v9"><span class="vn">9</span> <span class="br-p"><br><br></span>ঈসা জবাব দিলেন, “দিনে কি বারো ঘণ্টা নেই? কেউ যদি দিনে চলাফেরা করে সে উচোট খায় না, কারণ সে এই দুনিয়ার আলো দেখে।</div>
<div class="v" id="v10"><span class="vn">10</span> কিন্তু যদি কেউ রাতে চলাফেরা করে সে উচোট খায়, কারণ তার মধ্যে আলো নেই।”</div>
<div class="v" id="v11"><span class="vn">11</span> <span class="br-p"><br><br></span>এই সব কথা বলবার পরে ঈসা সাহাবীদের বললেন, “আমাদের বন্ধু লাসার ঘুমিয়ে পড়েছে, কিন্তু আমি তাকে জাগাতে যাচ্ছি।”</div>
<div class="v" id="v12"><span class="vn">12</span> <span class="br-p"><br><br></span>এতে সাহাবীরা তাঁকে বললেন, “হুজুর, যদি সে ঘুমিয়েই থাকে তবে সে ভাল হবে।”</div>
<div class="v" id="v13"><span class="vn">13</span> <span class="br-p"><br><br></span>ঈসা লাসারের মৃত্যুর কথা বলছিলেন, কিন্তু তাঁর সাহাবীরা ভাবলেন তিনি স্বাভাবিক ঘুমের কথাই বলছেন।</div>
<div class="v" id="v14"><span class="vn">14</span> ঈসা তখন স্পষ্ট করেই বললেন, “লাসার মারা গেছে,</div>
<div class="v" id="v15"><span class="vn">15</span> কিন্তু আমি তোমাদের কথা ভেবে খুশী হয়েছি যে, আমি সেখানে ছিলাম না যাতে তোমরা বিশ্বাস করতে পার। চল, আমরা লাসারের কাছে যাই।”</div>
<div class="v" id="v16"><span class="vn">16</span> <span class="br-p"><br><br></span>তখন থোমা, যাঁকে যমজ বলা হয়, তাঁর সংগী-সাহাবীদের বললেন, “চল, আমরাও যাই, যেন তাঁর সংগে মরতে পারি।”</div>
<div class="v" id="v17"><span class="vn">17</span> <span class="br-p"><br><br></span>ঈসা সেখানে পৌঁছে জানতে পারলেন যে, চার দিন আগেই লাসারকে দাফন করা হয়েছে।</div>
<div class="v" id="v18"><span class="vn">18</span> জেরুজালেম থেকে বেথানিয়া প্রায় তিন কিলোমিটার দূরে ছিল।</div>
<div class="v" id="v19"><span class="vn">19</span> ইহুদীদের মধ্যে অনেকেই মার্থা ও মরিয়মকে তাঁদের ভাইয়ের মৃত্যুর জন্য সান্ত্বনা দিতে এসেছিল।</div>
<div class="v" id="v20"><span class="vn">20</span> ঈসা আসছেন শুনে মার্থা তাঁর সংগে দেখা করতে গেলেন, কিন্তু মরিয়ম ঘরে বসে রইলেন।</div>
<div class="v" id="v21"><span class="vn">21</span> <span class="br-p"><br><br></span>মার্থা ঈসাকে বললেন, “হুজুর, আপনি যদি এখানে থাকতেন তবে আমার ভাই মারা যেত না।</div>
<div class="v" id="v22"><span class="vn">22</span> কিন্তু আমি জানি, আপনি এখনও আল্লাহ্‌র কাছে যা চাইবেন আল্লাহ্‌ তা আপনাকে দেবেন।”</div>
<div class="v" id="v23"><span class="vn">23</span> <span class="br-p"><br><br></span>ঈসা তাঁকে বললেন, “তোমার ভাই আবার জীবিত হয়ে উঠবে।”</div>
<div class="v" id="v24"><span class="vn">24</span> <span class="br-p"><br><br></span>তখন মার্থা তাঁকে বললেন, “আমি জানি, শেষ দিনে মৃত লোকেরা যখন জীবিত হয়ে উঠবে তখন সেও উঠবে।”</div>
<div class="v" id="v25"><span class="vn">25</span> <span class="br-p"><br><br></span>ঈসা মার্থাকে বললেন, “আমিই পুনরুত্থান ও জীবন। যে আমার উপর ঈমান আনে সে মরলেও জীবিত হবে।</div>
<div class="v" id="v26"><span class="vn">26</span> আর যে জীবিত আছে এবং আমার উপর ঈমান আনে সে কখনও মরবে না। তুমি কি এই কথা বিশ্বাস কর?”</div>
<div class="v" id="v27"><span class="vn">27</span> <span class="br-p"><br><br></span>মার্থা তাঁকে বললেন, “জ্বী হুজুর, আমি ঈমান এনেছি যে, দুনিয়াতে যাঁর আসবার কথা আছে আপনিই সেই মসীহ্‌ ইব্‌নুল্লাহ্‌।”</div>
<div class="v" id="v28"><span class="vn">28</span> <span class="br-p"><br><br></span>এই কথা বলে মার্থা গিয়ে তাঁর বোন মরিয়মকে গোপনে ডেকে বললেন, “হুজুর এখানে আছেন ও তোমাকে ডাকছেন।”</div>
<div class="v" id="v29"><span class="vn">29</span> <span class="br-p"><br><br></span>মরিয়ম এই কথা শুনে তাড়াতাড়ি উঠে ঈসার কাছে গেলেন।</div>
<div class="v" id="v30"><span class="vn">30</span> ঈসা তখনও গ্রামে এসে পৌঁছান নি; মার্থা যেখানে তাঁর সংগে দেখা করেছিলেন সেখানেই ছিলেন।</div>
<div class="v" id="v31"><span class="vn">31</span> যে ইহুদীরা মরিয়মের সংগে ঘরে থেকে তাঁকে সান্ত্বনা দিচ্ছিল তারা মরিয়মকে তাড়াতাড়ি উঠে বাইরে যেতে দেখে তাঁর পিছনে পিছনে গেল। তারা ভাবল, মরিয়ম কবরের কাছে কাঁদতে যাচ্ছেন।</div>
<div class="v" id="v32"><span class="vn">32</span> <span class="br-p"><br><br></span>ঈসা যেখানে ছিলেন মরিয়ম সেখানে গেলেন আর তাঁকে দেখতে পেয়ে তাঁর পায়ের উপর পড়ে বললেন, “হুজুর, আপনি যদি এখানে থাকতেন তবে আমার ভাই মারা যেত না।”</div>
<div class="v" id="v33"><span class="vn">33</span> <span class="br-p"><br><br></span>ঈসা মরিয়মকে এবং তাঁর সংগে যে ইহুদীরা এসেছিল তাদের কাঁদতে দেখে দিলে খুব অস্থির হলেন।</div>
<div class="v" id="v34"><span class="vn">34</span> তিনি তাদের বললেন, “লাসারকে কোথায় রেখেছ?” <span class="br-p"><br><br></span>তারা বলল, “হুজুর, এসে দেখুন।”</div>
<div class="v" id="v35"><span class="vn">35</span> <span class="br-p"><br><br></span>তখন ঈসা কাঁদলেন।</div>
<div class="v" id="v36"><span class="vn">36</span> তাতে ইহুদীরা বলল, “দেখ, উনি লাসারকে কত মহব্বত করতেন।”</div>
<div class="v" id="v37"><span class="vn">37</span> <span class="br-p"><br><br></span>কিন্তু ইহুদীদের মধ্যে কেউ কেউ বলল, “অন্ধের চোখ যিনি খুলে দিয়েছেন তিনি কি এমন কিছু করতে পারতেন না যাতে লোকটি মারা না যেত?”</div>
<div class="v" id="v38"><span class="vn">38</span> <span class="br-p"><br><br></span>এতে ঈসা দিলে আবার অস্থির হলেন এবং কবরের কাছে গেলেন। কবরটা ছিল একটা গুহা। সেই গুহার মুখে একটা পাথর বসানো ছিল।</div>
<div class="v" id="v39"><span class="vn">39</span> ঈসা বললেন, “পাথরখানা সরাও।” <span class="br-p"><br><br></span>যিনি মারা গেছেন তাঁর বোন মার্থা ঈসাকে বললেন, “হুজুর, এখন দুর্গন্ধ হয়েছে, কারণ চার দিন হল সে মারা গেছে।”</div>
<div class="v" id="v40"><span class="vn">40</span> <span class="br-p"><br><br></span>ঈসা মার্থাকে বললেন, “আমি কি তোমাকে বলি নি, যদি তুমি বিশ্বাস কর তবে আল্লাহ্‌র মহিমা দেখতে পাবে?”</div>
<div class="v" id="v41"><span class="vn">41</span> <span class="br-p"><br><br></span>তখন লোকেরা পাথরখানা সরিয়ে দিল। ঈসা উপরের দিকে তাকিয়ে বললেন, “পিতা, তুমি আমার কথা শুনেছ বলে আমি তোমার শুকরিয়া আদায় করি।</div>
<div class="v" id="v42"><span class="vn">42</span> অবশ্য আমি জানি সব সময়ই তুমি আমার কথা শুনে থাক। কিন্তু যে সব লোক চারপাশে দাঁড়িয়ে আছে তারা যেন বিশ্বাস করতে পারে যে, তুমি আমাকে পাঠিয়েছ, সেইজন্যই এই কথা বললাম।”</div>
<div class="v" id="v43"><span class="vn">43</span> <span class="br-p"><br><br></span>এই কথা বলবার পরে ঈসা জোরে ডাক দিয়ে বললেন, “লাসার, বের হয়ে এস।”</div>
<div class="v" id="v44"><span class="vn">44</span> <span class="br-p"><br><br></span>যিনি মারা গিয়েছিলেন তিনি তখন কবর থেকে বের হয়ে আসলেন। তাঁর হাত-পা কবরের কাপড়ে জড়ানো ছিল এবং তাঁর মুখ রুমালে বাঁধা ছিল। ঈসা লোকদের বললেন, “ওর বাঁধন খুলে দাও আর ওকে যেতে দাও।</div>
<div class="v" id="v45"><h2>ফরীশীদের ষড়যন্ত্র</h2><span class="vn">45</span> <span class="br-p"><br><br></span>মরিয়মের কাছে যে সব ইহুদীরা এসেছিল তাদের মধ্যে অনেকেই ঈসার এই কাজ দেখে তাঁর উপর ঈমান আনল।</div>
<div class="v" id="v46"><span class="vn">46</span> কিন্তু তাদের মধ্যে কেউ কেউ ফরীশীদের কাছে গিয়ে ঈসা যা করেছিলেন তা বলল।</div>
<div class="v" id="v47"><span class="vn">47</span> তখন প্রধান ইমামেরা ও ফরীশীরা মহাসভার লোকদের একত্র করে বললেন, “আমরা এখন কি করি? এই লোকটা তো অনেক অলৌকিক চিহ্ন-কাজ করছে।</div>
<div class="v" id="v48"><span class="vn">48</span> আমরা যদি তাকে এইভাবে চলতে দিই তবে সবাই তার উপর ঈমান আনবে, আর রোমীয়রা এসে আমাদের এবাদত-খানা এবং আমাদের জাতিকে ধ্বংস করে ফেলবে।”</div>
<div class="v" id="v49"><span class="vn">49</span> <span class="br-p"><br><br></span>তাঁদের মধ্যে কাইয়াফা নামে একজন সেই বছরের মহা-ইমাম ছিলেন।</div>
<div class="v" id="v50"><span class="vn">50</span> তিনি তাঁদের বললেন, “তোমরা কিছুই জান না, আর ভেবেও দেখ না যে, গোটা জাতিটা নষ্ট হওয়ার চেয়ে বরং সমস্ত লোকের বদলে একজন মানুষের মৃত্যু অনেক ভাল।”</div>
<div class="v" id="v51"><span class="vn">51</span> <span class="br-p"><br><br></span>কাইয়াফা যে নিজে থেকে এই কথা বলেছিলেন তা নয় কিন্তু তিনি ছিলেন সেই বছরের মহা-ইমাম। সেইজন্য তিনি ভবিষ্যতের কথা বলেছিলেন যে, ইহুদী জাতির জন্য ঈসাই মরবেন।</div>
<div class="v" id="v52"><span class="vn">52</span> কেবল ইহুদী জাতির জন্যই নয়, কিন্তু আল্লাহ্‌র যে সন্তানেরা চারদিকে ছড়িয়ে রয়েছে তাদের জমায়েত করে এক করবার জন্যও তিনি মরবেন।</div>
<div class="v" id="v53"><span class="vn">53</span> <span class="br-p"><br><br></span>সেই দিন থেকে ইহুদী নেতারা ঈসাকে হত্যা করবার ষড়যন্ত্র করতে লাগলেন।</div>
<div class="v" id="v54"><span class="vn">54</span> সেইজন্য ঈসা খোলাখুলিভাবে ইহুদীদের মধ্যে চলাফেরা বন্ধ করে দিলেন, আর সেই জায়গা ছেড়ে মরুভূমির কাছে আফরাহীম নামে একটা গ্রামে চলে গেলেন। সেখানে তিনি তাঁর সাহাবীদের নিয়ে থাকতে লাগলেন।</div>
<div class="v" id="v55"><span class="vn">55</span> <span class="br-p"><br><br></span>তখন ইহুদীদের উদ্ধার-ঈদ কাছে এসেছিল। ঈদের আগে নিজেদের পাক-সাফ করবার জন্য অনেক লোক গ্রাম থেকে জেরুজালেমে গিয়েছিল।</div>
<div class="v" id="v56"><span class="vn">56</span> এই লোকেরা ঈসার তালাশ করতে লাগল। তারা বায়তুল-মোকাদ্দসে দাঁড়িয়ে একে অন্যকে জিজ্ঞাসা করতে লাগল, “তিনি কি এই ঈদে একেবারেই আসবেন না? তোমাদের কি মনে হয়?”</div>
<div class="v" id="v57"><span class="vn">57</span> <span class="br-p"><br><br></span>প্রধান ইমামেরা ও ফরীশীরা হুকুম দিয়েছিলেন যে, ঈসা কোথায় আছে তা যদি কেউ জানে তবে সে যেন খবরটা তাঁদের জানায় যাতে তাঁরা ঈসাকে ধরতে পারেন।</div>
</div>
<!-- PARSED ABOVE; EDITING MAY BREAK PARSER -->
</body></html>