<html><head>
<meta http-equiv="Content-Type" content="text/html;charset=utf-8" />
<title>John 12 &ndash; চতুর্থ সিপারাঃ ইউহোন্না &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 12);">
<div id="navbar"><a href="../index.html">Kitabul Mukkadas</a> &ndash; <b>চতুর্থ সিপারাঃ ইউহোন্না</b> &ndash; <a href="John_1.html">1</a> ... <a href="John_10.html">10</a> <a href="John_11.html">11</a> <b>12</b> <a href="John_13.html">13</a> <a href="John_14.html">14</a> ... <a href="John_21.html">21</a> </div><hr>
<h1>John 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত লাসারের বোনের শ্রদ্ধা</h2><span class="vn">1</span> <span class="br-p"><br><br></span>উদ্ধার-ঈদের ছয় দিন আগে ঈসা বেথানিয়াতে গেলেন। যাঁকে তিনি মৃত্যু থেকে জীবিত করেছিলেন সেই লাসার বেথানিয়াতে বাস করতেন।</div>
<div class="v" id="v2"><span class="vn">2</span> সেখানে তাঁরা ঈসার জন্য খাওয়ার আয়োজন করলেন। মার্থা পরিবেশন করছিলেন। যারা ঈসার সংগে খেতে বসেছিলেন তাঁদের মধ্যে লাসারও ছিলেন।</div>
<div class="v" id="v3"><span class="vn">3</span> <span class="br-p"><br><br></span>এমন সময় মরিয়ম কমবেশ তিনশো গ্রাম খুব দামী, খাঁটি খোশবু আতর নিয়ে আসলেন এবং ঈসার পায়ে তা ঢেলে দিয়ে নিজের চুল দিয়ে তাঁর পা মুছে দিলেন। সেই আতরের সুগন্ধে সারা ঘর ভরে গেল।</div>
<div class="v" id="v4"><span class="vn">4</span> ঈসার সাহাবীদের মধ্যে একজন, যে তাঁকে শত্রুদের হাতে ধরিয়ে দেবে, সেই এহুদা ইষ্কারিয়োৎ বলল,</div>
<div class="v" id="v5"><span class="vn">5</span> “এই আতর তিনশো দীনারে বিক্রি করে গরীব-দুঃখীদের দেওয়া যেত। কেন তা করা হল না?”</div>
<div class="v" id="v6"><span class="vn">6</span> <span class="br-p"><br><br></span>এহুদা যে গরীবদের বিষয়ে চিন্তা করে এই কথা বলেছিল তা নয়। আসলে সে ছিল চোর। টাকার বাক্স তার কাছে থাকত বলে যা কিছু জমা রাখা হত তা থেকে সে চুরি করত।</div>
<div class="v" id="v7"><span class="vn">7</span> <span class="br-p"><br><br></span>ঈসা বললেন, “তোমরা ওর মনে কষ্ট দিয়ো না। আমাকে দাফন করবার সময়ে সাজাবার জন্যই ও এটা রেখেছিল।</div>
<div class="v" id="v8"><span class="vn">8</span> গরীবেরা তো সব সময় তোমাদের মধ্যে আছে, কিন্তু আমাকে তোমরা সব সময় পাবে না।”</div>
<div class="v" id="v9"><span class="vn">9</span> <span class="br-p"><br><br></span>ঈসা বেথানিয়াতে আছেন জানতে পেরে ইহুদীদের মধ্য থেকে অনেক লোক সেখানে আসল। তারা যে কেবল ঈসার জন্য সেখানে এসেছিল তা নয়, কিন্তু যাঁকে তিনি মৃত্যু থেকে জীবিত করেছিলেন সেই লাসারকেও দেখতে আসল।</div>
<div class="v" id="v10"><span class="vn">10</span> তখন প্রধান ইমামেরা লাসারকেও হত্যা করবেন বলে ঠিক করলেন,</div>
<div class="v" id="v11"><span class="vn">11</span> কারণ লাসারের জন্য ইহুদীদের মধ্যে অনেকেই নেতাদের ছেড়ে ঈসার উপর ঈমান এনেছিল।</div>
<div class="v" id="v12"><h2>জেরুজালেমে প্রবেশ</h2><span class="vn">12</span> <span class="br-p"><br><br></span>যে সব লোক ঈদে গিয়েছিল তারা পরদিন শুনতে পেল ঈসা জেরুজালেমে আসছেন।</div>
<div class="v" id="v13"><span class="vn">13</span> তখন তারা খেজুর পাতা নিয়ে তাঁকে এগিয়ে আনতে গেল আর চিৎকার করে বলতে লাগল, <span class="br-p"><br><br></span><span class="br-ind"><br><span class="indent">&nbsp;</span></span>“মারহাবা, যিনি মাবুদের নামে আসছেন <br><span class="br-ind"><br><span class="indent">&nbsp;</span></span>তাঁর প্রশংসা হোক। <br><span class="br-ind"><br><span class="indent">&nbsp;</span></span>তিনিই ইসরাইলের বাদশাহ্‌।” <br></div>
<div class="v" id="v14"><span class="vn">14</span> <span class="br-p"><br><br></span>পাক-কিতাবের কথামত ঈসা একটা গাধা দেখতে পেয়ে তার উপরে বসলেন। কিতাবে লেখা আছে,</div>
<div class="v" id="v15"><span class="vn">15</span> “হে সিয়োন্তকন্যা, ভয় কোরো না। চেয়ে দেখ, তোমার বাদশাহ্‌ গাধার বাচ্চার উপরে চড়ে আসছেন।”</div>
<div class="v" id="v16"><span class="vn">16</span> <span class="br-p"><br><br></span>ঈসার সাহাবীরা প্রথমে এই সব বুঝতে পারলেন না। পরে ঈসার মহিমা যখন প্রকাশিত হল তখন তাঁদের মনে পড়ল পাক-কিতাবের ঐ কথা তাঁর বিষয়েই লেখা হয়েছিল। তাঁদের আরও মনে পড়ল লোকেরা ঈসার জন্যই ঐ সব করেছিল।</div>
<div class="v" id="v17"><span class="vn">17</span> <span class="br-p"><br><br></span>লাসারকে কবর থেকে ডেকে জীবিত করে তুলবার সময় যে সব লোক ঈসার কাছে ছিল তারাই লাসারের জীবিত হয়ে উঠবার বিষয় সাক্ষ্য দিতে লাগল।</div>
<div class="v" id="v18"><span class="vn">18</span> সেইজন্যই লোকেরা ঈসাকে এগিয়ে আনতে গিয়েছিল, কারণ তারা শুনেছিল ঈসাই সেই অলৌকিক কাজটা করেছেন।</div>
<div class="v" id="v19"><span class="vn">19</span> এ দেখে ফরীশীরা একে অন্যকে বললেন, “আমাদের কোন লাভই হচ্ছে না। দেখ, সারা দুনিয়া তার দলে চলে গেছে।”</div>
<div class="v" id="v20"><h2>নিজের মৃত্যুর বিষয়ে হযরত ঈসা মসীহ্‌</h2><span class="vn">20</span> <span class="br-p"><br><br></span>সেই ঈদে যারা এবাদত করতে এসেছিল তাদের মধ্যে কয়েকজন গ্রীকও ছিল।</div>
<div class="v" id="v21"><span class="vn">21</span> তারা ফিলিপের কাছে এসে তাঁকে অনুরোধ করে বলল, “এই যে শুনুন, আমরা ঈসাকে দেখতে চাই।” ফিলিপ ছিলেন গালীল প্রদেশের বৈৎসৈদা গ্রামের লোক।</div>
<div class="v" id="v22"><span class="vn">22</span> ফিলিপ গিয়ে কথাটা আন্দ্রিয়কে বললেন। পরে আন্দ্রিয় আর ফিলিপ গিয়ে ঈসাকে বললেন।</div>
<div class="v" id="v23"><span class="vn">23</span> <span class="br-p"><br><br></span>ঈসা তখন আন্দ্রিয় ও ফিলিপকে বললেন, “ইব্‌ন্তেআদমের মহিমা প্রকাশিত হবার সময় এসেছে।</div>
<div class="v" id="v24"><span class="vn">24</span> আমি তোমাদের সত্যিই বলছি, গমের বীজ মাটিতে পড়ে যদি না মরে তবে একটাই বীজ থাকে, কিন্তু যদি মরে তবে প্রচুর ফসল জন্মায়।</div>
<div class="v" id="v25"><span class="vn">25</span> যে নিজের প্রাণকে বেশী ভালবাসে সে তার সত্যিকারের জীবন হারায়, কিন্তু যে এই দুনিয়াতে তা করে না সে তার সত্যিকারের জীবন অনন্ত জীবনের জন্য রক্ষা করবে।</div>
<div class="v" id="v26"><span class="vn">26</span> কেউ যদি আমার সেবা করতে চায় তবে সে আমার পথে চলুক। আমি যেখানে আছি আমার সেবাকারীও সেখানে থাকবে। কেউ যদি আমার সেবা করে তবে পিতা তাকে সম্মান দান করবেন।</div>
<div class="v" id="v27"><span class="vn">27</span> <span class="br-p"><br><br></span>“আমার মন এখন অস্থির হয়ে উঠেছে। আমি কি এই কথাই বলব, ‘পিতা, যে সময় এসেছে সেই সময়ের হাত থেকে আমাকে রক্ষা কর’? কিন্তু এরই জন্য তো আমি এই সময় পর্যন্ত এসেছি।</div>
<div class="v" id="v28"><span class="vn">28</span> পিতা, তোমার মহিমা প্রকাশ কর।” <span class="br-p"><br><br></span>বেহেশত থেকে তখন এই কথা শোনা গেল, “আমি আমার মহিমা প্রকাশ করেছি এবং আবার তা প্রকাশ করব।”</div>
<div class="v" id="v29"><span class="vn">29</span> <span class="br-p"><br><br></span>যে লোকেরা সেখানে দাঁড়িয়ে ছিল তারা তা শুনে বলল, “ওটা মেঘের ডাক।” <span class="br-p"><br><br></span>কেউ কেউ আবার বলল, “কোন ফেরেশতা উনার সংগে কথা বললেন।”</div>
<div class="v" id="v30"><span class="vn">30</span> <span class="br-p"><br><br></span>এতে ঈসা বললেন, “এই কথা আমার জন্য বলা হয় নি, কিন্তু আপনাদের জন্যই বলা হয়েছে।</div>
<div class="v" id="v31"><span class="vn">31</span> এই দুনিয়ার লোকদের বিচারের সময় এবার এসেছে, আর দুনিয়ার কর্তার হাত থেকে এখন প্রভুত্ব কেড়ে নেওয়া হবে।</div>
<div class="v" id="v32"><span class="vn">32</span> আমাকে যখন মাটি থেকে উঁচুতে তোলা হবে তখন আমি সবাইকে আমার কাছে টেনে আনব।”</div>
<div class="v" id="v33"><span class="vn">33</span> তাঁর কি রকমের মৃত্যু হবে তা বুঝাবার জন্য তিনি এই কথা বললেন।</div>
<div class="v" id="v34"><span class="vn">34</span> <span class="br-p"><br><br></span>তখন লোকেরা ঈসাকে বলল, “আমরা পাক-কিতাব থেকে শুনেছি মসীহ্‌ চিরকাল থাকবেন। তবে আপনি কি করে বলছেন যে, ইব্‌ন্তেআদমকে উঁচুতে তুলতে হবে? তাহলে এই ইব্‌ন্তেআদম কে?”</div>
<div class="v" id="v35"><span class="vn">35</span> <span class="br-p"><br><br></span>ঈসা তাদের বললেন, “আর অল্প সময়ের জন্য নূর আপনাদের সংগে সংগে আছে। নূর আপনাদের কাছে থাকতে থাকতেই চলতে থাকুন যেন অন্ধকার আপনাদের জয় করতে না পারে। যে অন্ধকারে চলে সে কোথায় যাচ্ছে তা জানে না।</div>
<div class="v" id="v36"><span class="vn">36</span> নূর আপনাদের কাছে থাকতে থাকতেই নূরের উপর ঈমান আনুন যেন আপনারা সেই নূরের লোক হতে পারেন।” <span class="br-p"><br><br></span>এই সব কথা বলবার পর ঈসা লোকদের কাছ থেকে চলে গিয়ে নিজেকে গোপন করলেন।</div>
<div class="v" id="v37"><h2>ঈমান আনা আর না আনার ফল</h2><span class="vn">37</span> যদিও তিনি তাদের সামনে চিহ্ন হিসাবে এতগুলো অলৌকিক কাজ করেছিলেন তবুও লোকেরা তাঁর উপর ঈমান আনে নি।</div>
<div class="v" id="v38"><span class="vn">38</span> এটা হয়েছিল যেন নবী ইশাইয়ার বলা এই কথা পূর্ণ হয়: <span class="br-p"><br><br></span><span class="br-ind"><br><span class="indent">&nbsp;</span></span>মাবুদ, আমাদের দেওয়া খবরে কে বিশ্বাস করেছে? <br><span class="br-ind"><br><span class="indent">&nbsp;</span></span>কার কাছেই বা মাবুদের শক্তিশালী হাত প্রকাশিত হয়েছেন? <br></div>
<div class="v" id="v39"><span class="vn">39</span> <span class="br-p"><br><br></span>সেই লোকেরা এইজন্যই ঈমান আনতে পারে নি, কারণ ইশাইয়া নবী যেমন বলেছেন সেই অনুসারে</div>
<div class="v" id="v40"><span class="vn">40</span> “আল্লাহ্‌ তাদের চোখ বন্ধ করেছেন আর দিল অসাড় করেছেন, যাতে তারা চোখ দিয়ে না দেখে ও দিল দিয়ে না বোঝে, আর সুস্থ হবার জন্য তাঁর কাছে ফিরে না আসে।”</div>
<div class="v" id="v41"><span class="vn">41</span> নবী ইশাইয়া ঈসার মহিমা দেখেছিলেন বলে তাঁর বিষয়ে এই কথা বলেছিলেন।</div>
<div class="v" id="v42"><span class="vn">42</span> তবুও নেতাদের মধ্যে অনেকে তাঁর উপর ঈমান আনলেন, কিন্তু ফরীশীরা সমাজ থেকে তাঁদের বের করে দেবেন সেই ভয়ে তাঁরা তা স্বীকার করলেন না।</div>
<div class="v" id="v43"><span class="vn">43</span> তাঁরা আল্লাহ্‌র কাছ থেকে প্রশংসা পাওয়ার চেয়ে মানুষের কাছ থেকে প্রশংসা পেতে বেশী ভালবাসতেন।</div>
<div class="v" id="v44"><span class="vn">44</span> <span class="br-p"><br><br></span>পরে ঈসা জোরে জোরে বললেন, “যে আমার উপর ঈমান আনে সে যে কেবল আমার উপর ঈমান আনে তা নয়, কিন্তু যিনি আমাকে পাঠিয়েছেন তাঁর উপরও ঈমান আনে।</div>
<div class="v" id="v45"><span class="vn">45</span> যে আমাকে দেখে, যিনি আমাকে পাঠিয়েছেন সে তাঁকেই দেখে।</div>
<div class="v" id="v46"><span class="vn">46</span> আমি এই দুনিয়াতে নূর হিসাবে এসেছি যেন আমার উপর যে ঈমান আনে সে অন্ধকারে না থাকে।</div>
<div class="v" id="v47"><span class="vn">47</span> যদি কেউ আমার কথা শুনে সেইমত না চলে তবে আমি নিজে তার বিচার করি না, কারণ আমি মানুষকে দোষী প্রমাণ করতে আসি নি বরং মানুষকে নাজাত দিতে এসেছি।</div>
<div class="v" id="v48"><span class="vn">48</span> যে আমাকে অগ্রাহ্য করে এবং আমার কথা না শোনে তার জন্য বিচারকর্তা আছে। যে কথা আমি বলেছি সেই কথাই শেষ দিনে তাকে দোষী বলে প্রমাণ করবে;</div>
<div class="v" id="v49"><span class="vn">49</span> কারণ আমি তো নিজে থেকে কিছু বলি নি, কিন্তু যিনি আমাকে পাঠিয়েছেন সেই পিতা নিজেই আমাকে হুকুম দিয়েছেন কি কি বলতে হবে।</div>
<div class="v" id="v50"><span class="vn">50</span> আমি জানি তাঁর হুকুমই অনন্ত জীবন। এইজন্য আমি যে সব কথা বলি তা আমার পিতার হুকুম মতই বলি।”</div>
</div>
<!-- PARSED ABOVE; EDITING MAY BREAK PARSER -->
</body></html>