<html><head>
<meta http-equiv="Content-Type" content="text/html;charset=utf-8" />
<title>John 14 &ndash; চতুর্থ সিপারাঃ ইউহোন্না &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 14);">
<div id="navbar"><a href="../index.html">Kitabul Mukkadas</a> &ndash; <b>চতুর্থ সিপারাঃ ইউহোন্না</b> &ndash; <a href="John_1.html">1</a> ... <a href="John_12.html">12</a> <a href="John_13.html">13</a> <b>14</b> <a href="John_15.html">15</a> <a href="John_16.html">16</a> ... <a href="John_21.html">21</a> </div><hr>
<h1>John 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ঈসা মসীহ্‌ই পথ</h2><span class="vn">1</span> <span class="br-p"><br><br></span>“তোমাদের মন যেন আর অস্থির না হয়। আল্লাহ্‌র উপর বিশ্বাস কর, আমার উপরেও বিশ্বাস কর।</div>
<div class="v" id="v2"><span class="vn">2</span> আমার পিতার বাড়ীতে থাকবার অনেক জায়গা আছে। তা না থাকলে আমি তোমাদের বলতাম, কারণ আমি তোমাদের জন্য জায়গা ঠিক করতে যাচ্ছি।</div>
<div class="v" id="v3"><span class="vn">3</span> আমি গিয়ে তোমাদের জন্য জায়গা ঠিক করে আবার আসব আর আমার কাছে তোমাদের নিয়ে যাব, যেন আমি যেখানে থাকি তোমরাও সেখানে থাকতে পার।</div>
<div class="v" id="v4"><span class="vn">4</span> আমি কোথায় যাচ্ছি তার পথ তো তোমরা জান।”</div>
<div class="v" id="v5"><span class="vn">5</span> <span class="br-p"><br><br></span>থোমা ঈসাকে বললেন, “হুজুর, আপনি কোথায় যাচ্ছেন তা-ই আমরা জানি না, তবে পথ কি করে জানব?”</div>
<div class="v" id="v6"><span class="vn">6</span> <span class="br-p"><br><br></span>ঈসা থোমাকে বললেন, “আমিই পথ, সত্য আর জীবন। আমার মধ্য দিয়ে না গেলে কেউই পিতার কাছে যেতে পারে না।</div>
<div class="v" id="v7"><span class="vn">7</span> তোমরা যদি আমাকে জানতে তবে আমার পিতাকেও জানতে। এখন তোমরা তাঁকে জেনেছ আর তাঁকে দেখতেও পেয়েছ।”</div>
<div class="v" id="v8"><span class="vn">8</span> <span class="br-p"><br><br></span>ফিলিপ ঈসাকে বললেন, “হুজুর, পিতাকে আমাদের দেখান, তাতেই আমরা সন্তুষ্ট হব।”</div>
<div class="v" id="v9"><span class="vn">9</span> <span class="br-p"><br><br></span>ঈসা তাঁকে বললেন, “ফিলিপ, এতদিন আমি তোমাদের সংগে সংগে আছি, তবুও কি তুমি আমাকে জানতে পার নি? যে আমাকে দেখেছে সে পিতাকেও দেখেছে। তুমি কেমন করে বলছ, ‘পিতাকে আমাদের দেখান’?</div>
<div class="v" id="v10"><span class="vn">10</span> তুমি কি বিশ্বাস কর না যে, আমি পিতার মধ্যে আছি আর পিতা আমার মধ্যে আছেন? যে সব কথা আমি তোমাদের বলি তা আমি নিজে থেকে বলি না, কিন্তু পিতা, যিনি আমার মধ্যে আছেন, তিনিই তাঁর কাজ করছেন।</div>
<div class="v" id="v11"><span class="vn">11</span> আমার কথায় বিশ্বাস কর যে, আমি পিতার মধ্যে আছি আর পিতা আমার মধ্যে আছেন। তা না হলে অন্ততঃ আমার এই সব কাজের জন্য আমাকে বিশ্বাস কর।</div>
<div class="v" id="v12"><span class="vn">12</span> <span class="br-p"><br><br></span>“আমি তোমাদের সত্যিই বলছি, যদি কেউ আমার উপর ঈমান আনে তবে আমি যে সব কাজ করি সেও তা করবে। আর আমি পিতার কাছে যাচ্ছি বলে সে এই সবের চেয়েও আরও বড় বড় কাজ করবে।</div>
<div class="v" id="v13"><span class="vn">13</span> তোমরা আমার নামে যা কিছু চাইবে তা আমি করব, যেন পিতার মহিমা পুত্রের মধ্য দিয়ে প্রকাশিত হয়।</div>
<div class="v" id="v14"><span class="vn">14</span> আমার নামে যদি আমার কাছে কিছু চাও তবে আমি তা করব।</div>
<div class="v" id="v15"><h2>পাক-রূহ্‌ সম্বন্ধে ওয়াদা</h2><span class="vn">15</span> <span class="br-p"><br><br></span>“তোমরা যদি আমাকে মহব্বত কর তবে আমার সমস্ত হুকুম পালন করবে।</div>
<div class="v" id="v16"><span class="vn">16</span> আমি পিতার কাছে চাইব, আর তিনি তোমাদের কাছে চিরকাল থাকবার জন্য আর একজন সাহায্যকারীকে পাঠিয়ে দেবেন।</div>
<div class="v" id="v17"><span class="vn">17</span> সেই সাহায্যকারীই সত্যের রূহ্‌। দুনিয়ার লোকেরা তাঁকে গ্রহণ করতে পারে না, কারণ তারা তাঁকে দেখতে পায় না এবং তাঁকে জানেও না। তোমরা কিন্তু তাঁকে জান, কারণ তিনি তোমাদের সংগে সংগে থাকেন আর তোমাদের দিলে বাস করবেন।</div>
<div class="v" id="v18"><span class="vn">18</span> <span class="br-p"><br><br></span>“আমি তোমাদের এতিম অবস্থায় রেখে যাব না; আমি তোমাদের কাছে আসব।</div>
<div class="v" id="v19"><span class="vn">19</span> অল্প সময় পরে দুনিয়ার লোকেরা আর আমাকে দেখতে পাবে না, কিন্তু তোমরা দেখতে পাবে। আমি জীবিত আছি বলে তোমরাও জীবিত থাকবে।</div>
<div class="v" id="v20"><span class="vn">20</span> সেই দিন তোমরা জানতে পারবে যে, আমি পিতার সংগে যুক্ত আছি আর তোমরা আমার সংগে যুক্ত আছ এবং আমি তোমাদের সংগে যুক্ত আছি।</div>
<div class="v" id="v21"><span class="vn">21</span> যে আমার সব হুকুম জানে ও পালন করে সে-ই আমাকে মহব্বত করে। যে আমাকে মহব্বত করে আমার পিতা তাকে মহব্বত করবেন। আমিও তাকে মহব্বত করব আর তার কাছে নিজেকে প্রকাশ করব।”</div>
<div class="v" id="v22"><span class="vn">22</span> <span class="br-p"><br><br></span>তখন এহুদা (ইষ্কারিয়োৎ নয়) তাঁকে বললেন, “হুজুর, কেন আপনি কেবল আমাদেরই কাছে নিজেকে প্রকাশ করবেন, দুনিয়ার লোকদের কাছে করবেন না?”</div>
<div class="v" id="v23"><span class="vn">23</span> <span class="br-p"><br><br></span>ঈসা তাঁকে জবাব দিলেন, “যদি কেউ আমাকে মহব্বত করে তবে সে আমার কথার বাধ্য হয়ে চলবে। আমার পিতা তাকে মহব্বত করবেন এবং আমরা তার কাছে আসব আর তার সংগে বাস করব।</div>
<div class="v" id="v24"><span class="vn">24</span> যে আমাকে মহব্বত করে না সে আমার কথার বাধ্য হয়ে চলে না। যে কথা তোমরা শুনছ তা আমার কথা নয় কিন্তু যিনি আমাকে পাঠিয়েছেন সেই পিতারই কথা।</div>
<div class="v" id="v25"><span class="vn">25</span> তোমাদের সংগে থাকতে থাকতেই এই সব কথা আমি তোমাদের বলেছি।</div>
<div class="v" id="v26"><span class="vn">26</span> সেই সাহায্যকারী, অর্থাৎ পাক-রূহ্‌ যাঁকে পিতা আমার নামে পাঠিয়ে দেবেন, তিনিই সব বিষয়ে তোমাদের শিক্ষা দেবেন, আর আমি তোমাদের যা কিছু বলেছি সেই সব তোমাদের মনে করিয়ে দেবেন।</div>
<div class="v" id="v27"><span class="vn">27</span> <span class="br-p"><br><br></span>“আমি তোমাদের জন্য শান্তি রেখে যাচ্ছি, আমারই শান্তি আমি তোমাদের দিচ্ছি; দুনিয়া যেভাবে দেয় আমি সেইভাবে দিই না। তোমাদের মন যেন অস্থির না হয় এবং মনে ভয়ও না থাকে।</div>
<div class="v" id="v28"><span class="vn">28</span> তোমরা শুনেছ আমি তোমাদের বলেছি, ‘আমি চলে যাচ্ছি এবং আবার তোমাদের কাছে আসব।’ তোমরা যদি আমাকে মহব্বত করতে তবে আমি আমার পিতার কাছে যাচ্ছি বলে খুশী হতে, কারণ পিতা আমার চেয়েও মহান।</div>
<div class="v" id="v29"><span class="vn">29</span> এই সব ঘটবার আগেই আমি তোমাদের বলে রাখলাম যেন ঘটলে পর তোমরা বিশ্বাস করতে পার।</div>
<div class="v" id="v30"><span class="vn">30</span> আমি তোমাদের সংগে আর বেশীক্ষণ কথা বলব না, কারণ দুনিয়ার কর্তা আসছে। আমার উপরে তার কোন অধিকার নেই।</div>
<div class="v" id="v31"><span class="vn">31</span> কিন্তু এ ঘটছে যেন লোকেরা জানতে পারে যে, আমি পিতাকে মহব্বত করি এবং পিতা আমাকে যেমন হুকুম দিয়েছেন আমি সব কিছু তেমনই করে থাকি। এবার ওঠো, আমরা এখান থেকে যাই।</div>
</div>
<!-- PARSED ABOVE; EDITING MAY BREAK PARSER -->
</body></html>