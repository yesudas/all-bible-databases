<html><head>
<meta http-equiv="Content-Type" content="text/html;charset=utf-8" />
<title>Luke 24 &ndash; তৃতীয় সিপারাঃ লূক &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 24);">
<div id="navbar"><a href="../index.html">Kitabul Mukkadas</a> &ndash; <b>তৃতীয় সিপারাঃ লূক</b> &ndash; <a href="Luke_1.html">1</a> ... <a href="Luke_22.html">22</a> <a href="Luke_23.html">23</a> <b>24</b> </div><hr>
<h1>Luke 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মৃত্যুর উপরে জয়লাভ</h2><span class="vn">1</span> <span class="br-p"><br><br></span>সপ্তার প্রথম দিনের খুব সকালবেলা সেই স্ত্রীলোকেরা সেই খোশবু মসলা নিয়ে কবরের কাছে গেলেন।</div>
<div class="v" id="v2"><span class="vn">2</span> তাঁরা দেখলেন কবরের মুখ থেকে পাথরখানা সরিয়ে রাখা হয়েছে,</div>
<div class="v" id="v3"><span class="vn">3</span> কিন্তু কবরের ভিতরে গিয়ে তাঁরা হযরত ঈসার লাশ দেখতে পেলেন না।</div>
<div class="v" id="v4"><span class="vn">4</span> যখন তাঁরা অবাক হয়ে সেই বিষয়ে ভাবছিলেন তখন বিদ্যুতের মত ঝক্‌ঝকে কাপড় পরা দু’জন লোক তাঁদের পাশে এসে দাঁড়ালেন।</div>
<div class="v" id="v5"><span class="vn">5</span> এতে স্ত্রীলোকেরা ভয় পেয়ে মাথা নীচু করলেন। লোক দু’টি তাঁদের বললেন, “যিনি জীবিত তাঁকে মৃতদের মধ্যে তালাশ করছ কেন?</div>
<div class="v" id="v6"><span class="vn">6</span> তিনি এখানে নেই; তিনি জীবিত হয়ে উঠেছেন। তিনি যখন গালীলে ছিলেন তখন তিনি তোমাদের কাছে যা বলেছিলেন তা মনে করে দেখ।</div>
<div class="v" id="v7"><span class="vn">7</span> তিনি বলেছিলেন, ইব্‌ন্তেআদমকে গুনাহ্‌গার লোকদের হাতে ধরিয়ে দেওয়া হবে। তার পরে তাঁকে ক্রুশের উপরে হত্যা করা হবে এবং তৃতীয় দিনে তাঁকে আবার জীবিত হয়ে উঠতে হবে।”</div>
<div class="v" id="v8"><span class="vn">8</span> <span class="br-p"><br><br></span>তখন তাঁদের সেই কথা মনে পড়ল।</div>
<div class="v" id="v9"><span class="vn">9</span> তাঁরা কবর থেকে ফিরে গিয়ে সেই এগারোজন সাহাবী এবং অন্য সকলকে এই সব কথা জানালেন।</div>
<div class="v" id="v10"><span class="vn">10</span> সেই স্ত্রীলোকদের মধ্যে ছিলেন মগ্‌দলীনী মরিয়ম, যোহানা ও ইয়াকুবের মা মরিয়ম। তাঁদের সংগে আর অন্য যে স্ত্রীলোকেরা ছিলেন তাঁরাও এই সমস্ত কথা সাহাবীদের কাছে বললেন।</div>
<div class="v" id="v11"><span class="vn">11</span> কিন্তু সেই সব কথা তাঁদের কাছে বাজে কথার মতই মনে হল। সেইজন্য সেই স্ত্রীলোকদের কথা তাঁরা বিশ্বাস করলেন না।</div>
<div class="v" id="v12"><span class="vn">12</span> পিতর কিন্তু উঠে দৌড়ে কবরের কাছে গেলেন এবং নীচু হয়ে কেবল কাপড়গুলোই দেখতে পেলেন। যা ঘটেছে তাতে আশ্চর্য হয়ে তিনি ফিরে আসলেন।</div>
<div class="v" id="v13"><h2>ইম্মায়ূ গ্রামের পথে</h2><span class="vn">13</span> <span class="br-p"><br><br></span>সেই দিনেই দু’জন সাহাবী ইম্মায়ূ নামে একটা গ্রামে যাচ্ছিলেন। গ্রামটা জেরুজালেম থেকে প্রায় সাত মাইল দূরে ছিল।</div>
<div class="v" id="v14"><span class="vn">14</span> যা ঘটেছে তা নিয়ে তাঁরা আলাপ-আলোচনা করছিলেন।</div>
<div class="v" id="v15"><span class="vn">15</span> সেই সময় ঈসা নিজেই সেখানে উপস্থিত হয়ে তাঁদের সংগে হাঁটতে শুরু করলেন।</div>
<div class="v" id="v16"><span class="vn">16</span> তাঁদের চোখ যেন বন্ধ হয়ে গিয়েছিল, তাই তাঁরা ঈসাকে চিনতে পারলেন না।</div>
<div class="v" id="v17"><span class="vn">17</span> তখন ঈসা তাঁদের বললেন, “আপনারা কি কথা বলতে বলতে যাচ্ছেন?” <span class="br-p"><br><br></span>সেই দু’জন উম্মত ম্লান মুখে দাঁড়িয়ে রইলেন।</div>
<div class="v" id="v18"><span class="vn">18</span> তখন ক্লিয়পা নামে তাঁদের মধ্যে একজন ঈসাকে জিজ্ঞাসা করলেন, “আপনিই কি জেরুজালেমের একমাত্র লোক যিনি জানেন না এই কয়দিনে সেখানে কি কি ঘটছে?”</div>
<div class="v" id="v19"><span class="vn">19</span> <span class="br-p"><br><br></span>ঈসা তাঁদের বললেন, “কি কি ঘটেছে?” <span class="br-p"><br><br></span>তাঁরা বললেন, “নাসরত গ্রামের ঈসাকে নিয়ে যা যা ঘটেছে। তিনি নবী ছিলেন। তিনি কাজে ও কথায় আল্লাহ্‌ ও সমস্ত লোকের চোখে শক্তিশালী ছিলেন।</div>
<div class="v" id="v20"><span class="vn">20</span> আমাদের প্রধান ইমামেরা ও ধর্ম-নেতারা তাঁকে রোমীয়দের হাতে ধরিয়ে দিয়েছিলেন যাতে তারা তাঁর বিচার করে তাঁকে মৃত্যুর শাস্তি দেয়। পরে সেই ইহুদী নেতারা তাঁকে ক্রুশে দিয়েছিলেন।</div>
<div class="v" id="v21"><span class="vn">21</span> আমরা আশা করেছিলাম তিনিই ইসরাইল জাতিকে মুক্ত করবেন। কেবল তা-ই নয়, আজ তিন দিন হল এই সব ঘটনা ঘটেছে।</div>
<div class="v" id="v22"><span class="vn">22</span> আবার আমাদের দলের কয়েকজন স্ত্রীলোক আমাদের অবাক করেছেন। তাঁরা খুব সকালে ঈসার কবরে গিয়েছিলেন,</div>
<div class="v" id="v23"><span class="vn">23</span> কিন্তু সেখানে তাঁর লাশ দেখতে পান নি। তাঁরা ফিরে এসে বললেন, তাঁরা ফেরেশতাদের দেখা পেয়েছেন আর সেই ফেরেশতারা তাঁদের বলেছেন যে, ঈসা বেঁচে আছেন।</div>
<div class="v" id="v24"><span class="vn">24</span> তখন আমাদের সংগে যাঁরা ছিলেন তাঁদের মধ্যে কয়েকজন কবরে গিয়ে স্ত্রীলোকেরা যেমন বলেছিলেন ঠিক তেমনি দেখতে পেলেন, কিন্তু ঈসাকে দেখতে পেলেন না।”</div>
<div class="v" id="v25"><span class="vn">25</span> <span class="br-p"><br><br></span>তখন ঈসা তাঁদের বললেন, “আপনারা কিছুই বোঝেন না। আপনাদের মন এমন অসাড় যে, নবীরা যা বলেছেন তা আপনারা বিশ্বাস করেন না।</div>
<div class="v" id="v26"><span class="vn">26</span> এই সমস্ত কষ্ট ভোগ করে কি মসীহের মহিমা লাভ করবার কথা ছিল না?”</div>
<div class="v" id="v27"><span class="vn">27</span> এর পরে তিনি মূসার এবং সমস্ত নবীদের কিতাব থেকে শুরু করে গোটা পাক-কিতাবের মধ্যে তাঁর নিজের বিষয়ে যা যা লেখা আছে তা সবই তাঁদের বুঝিয়ে বললেন।</div>
<div class="v" id="v28"><span class="vn">28</span> <span class="br-p"><br><br></span>তাঁরা যে গ্রামে যাচ্ছিলেন সেই গ্রামের কাছাকাছি আসলে পর ঈসা আরও দূরে যাবার ভাব দেখালেন।</div>
<div class="v" id="v29"><span class="vn">29</span> তখন তাঁরা খুব সাধাসাধি করে তাঁকে বললেন, “এখন বেলা গেছে, সন্ধ্যা হয়েছে। আপনি আমাদের সংগে থাকুন।” <span class="br-p"><br><br></span>এতে তিনি তাঁদের সংগে থাকবার জন্য ঘরে ঢুকলেন।</div>
<div class="v" id="v30"><span class="vn">30</span> যখন তিনি তাঁদের সংগে খেতে বসলেন তখন রুটি নিয়ে আল্লাহ্‌কে শুকরিয়া জানালেন এবং তা টুকরা করে তাঁদের দিলেন।</div>
<div class="v" id="v31"><span class="vn">31</span> তখন তাঁদের চোখ খুলে গেল; তাঁরা ঈসাকে চিনতে পারলেন, কিন্তু তার সংগে সংগেই তাঁকে আর দেখা গেল না।</div>
<div class="v" id="v32"><span class="vn">32</span> তখন তাঁরা একে অন্যকে বললেন, “রাস্তায় যখন তিনি আমাদের সংগে কথা বলছিলেন এবং পাক-কিতাব বুঝিয়ে দিচ্ছিলেন তখন আমাদের অন্তর কি জ্বলে জ্বলে উঠছিল না?”</div>
<div class="v" id="v33"><span class="vn">33</span> <span class="br-p"><br><br></span>তখনই সেই দু’জন উঠে জেরুজালেমে গেলেন এবং সেই এগারোজন সাহাবী ও তাঁদের সংগে অন্যদেরও এক জায়গায় দেখতে পেলেন।</div>
<div class="v" id="v34"><span class="vn">34</span> হযরত ঈসা যে সত্যিই জীবিত হয়ে উঠেছেন এবং শিমোনকে দেখা দিয়েছেন তা নিয়ে তখন তাঁরা আলোচনা করছিলেন।</div>
<div class="v" id="v35"><span class="vn">35</span> সেই দু’জন সাহাবী রাস্তায় যা হয়েছিল তা তাঁদের জানালেন। তাঁরা আরও জানালেন, তিনি যখন রুটি টুকরা টুকরা করছিলেন তখন কেমন করে তাঁরা তাঁকে চিনতে পেরেছিলেন।</div>
<div class="v" id="v36"><h2>সাহাবীদের সংগে হযরত ঈসা মসীহের সাক্ষাৎ</h2><span class="vn">36</span> <span class="br-p"><br><br></span>সেই সাহাবীরা যখন এই কথা বলছিলেন তখন ঈসা নিজে তাঁদের মধ্যে এসে দাঁড়িয়ে তাঁদের সবাইকে বললেন, “আস্‌সালামু আলাইকুম।”</div>
<div class="v" id="v37"><span class="vn">37</span> <span class="br-p"><br><br></span>তাঁরা ভূত দেখছেন ভেবে খুব ভয় পেলেন।</div>
<div class="v" id="v38"><span class="vn">38</span> ঈসা তাঁদের বললেন, “কেন তোমরা অস্থির হচ্ছ আর কেনই বা তোমাদের মনে সন্দেহ জাগছে?</div>
<div class="v" id="v39"><span class="vn">39</span> আমার হাত ও পা দেখ। দেখ, এ আমি। আমাকে ছুঁয়ে দেখ, কারণ ভূতের তো আমার মত হাড়-মাংস নেই।”</div>
<div class="v" id="v40"><span class="vn">40</span> <span class="br-p"><br><br></span>এই কথা বলে ঈসা তাঁর হাত ও পা তাঁদের দেখালেন।</div>
<div class="v" id="v41"><span class="vn">41</span> কিন্তু তাঁরা এত আশ্চর্য ও আনন্দিত হয়েছিলেন যে, বিশ্বাস করতে পারছিলেন না। তখন ঈসা তাঁদের বললেন, “তোমাদের এখানে কি কোন খাবার আছে?”</div>
<div class="v" id="v42"><span class="vn">42</span> <span class="br-p"><br><br></span>তাঁরা তাঁকে এক টুকরা ভাজা মাছ দিলেন।</div>
<div class="v" id="v43"><span class="vn">43</span> তিনি তা নিয়ে তাঁদের সামনেই খেলেন।</div>
<div class="v" id="v44"><span class="vn">44</span> তারপর তিনি তাঁদের বললেন, “আমি যখন তোমাদের সংগে ছিলাম তখন বলেছিলাম, মূসার তৌরাত শরীফে, নবীদের কিতাবে ও জবুর শরীফের মধ্যে আমার বিষয়ে যে যে কথা লেখা আছে তার সব পূর্ণ হতেই হবে।”</div>
<div class="v" id="v45"><span class="vn">45</span> <span class="br-p"><br><br></span>পাক-কিতাব বুঝবার জন্য তিনি সাহাবীদের বুদ্ধি খুলে দিলেন এবং তাঁদের বললেন, “লেখা আছে, মসীহ্‌কে কষ্ট ভোগ করতে হবে এবং তিন দিনের দিন মৃত্যু থেকে জীবিত হয়ে উঠতে হবে।</div>
<div class="v" id="v47"><span class="vn">47</span> আরও লেখা আছে, জেরুজালেম থেকে শুরু করে সমস্ত জাতির কাছে মসীহের নামে এই খবর তবলিগ করা হবে যে, তওবা করলে গুনাহের মাফ পাওয়া যায়।</div>
<div class="v" id="v48"><span class="vn">48</span> তোমরাই এই সমস্ত বিষয়ের সাক্ষী।</div>
<div class="v" id="v49"><span class="vn">49</span> দেখ, আমার পিতা যা দেবার ওয়াদা করেছেন তা আমি তোমাদের কাছে পাঠিয়ে দেব। বেহেশত থেকে শক্তি না পাওয়া পর্যন্ত তোমরা এই শহরেই থেকো।”</div>
<div class="v" id="v50"><h2>হযরত ঈসা মসীহের বেহেশতে ফিরে যাওয়া</h2><span class="vn">50</span> <span class="br-p"><br><br></span>পরে ঈসা তাঁর সাহাবীদের নিয়ে বেথানিয়া পর্যন্ত গেলেন। সেখানে তিনি হাত তুলে তাঁদের দোয়া করলেন।</div>
<div class="v" id="v51"><span class="vn">51</span> দোয়া করতে করতেই তিনি তাঁদের ছেড়ে গেলেন এবং তাঁকে বেহেশতে তুলে নেওয়া হল।</div>
<div class="v" id="v52"><span class="vn">52</span> তখন তাঁরা উবুড় হয়ে তাঁকে সেজদা করলেন এবং খুব আনন্দের সংগে জেরুজালেমে ফিরে গেলেন।</div>
<div class="v" id="v53"><span class="vn">53</span> তাঁরা সব সময় বায়তুল-মোকাদ্দসে উপস্থিত থেকে আল্লাহ্‌র প্রশংসা করতে লাগলেন।</div>
</div>
<!-- PARSED ABOVE; EDITING MAY BREAK PARSER -->
</body></html>