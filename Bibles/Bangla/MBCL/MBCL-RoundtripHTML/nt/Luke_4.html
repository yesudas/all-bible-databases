<html><head>
<meta http-equiv="Content-Type" content="text/html;charset=utf-8" />
<title>Luke 4 &ndash; তৃতীয় সিপারাঃ লূক &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 4);">
<div id="navbar"><a href="../index.html">Kitabul Mukkadas</a> &ndash; <b>তৃতীয় সিপারাঃ লূক</b> &ndash; <a href="Luke_1.html">1</a> <a href="Luke_2.html">2</a> <a href="Luke_3.html">3</a> <b>4</b> <a href="Luke_5.html">5</a> <a href="Luke_6.html">6</a> ... <a href="Luke_24.html">24</a> </div><hr>
<h1>Luke 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ঈসা মসীহ্‌কে গুনাহে ফেলবার চেষ্টা</h2><span class="vn">1</span> <span class="br-p"><br><br></span>ঈসা পাক-রূহে পূর্ণ হয়ে জর্ডান নদী থেকে চলে গেলেন। পাক-রূহের পরিচালনায় তিনি চল্লিশ দিন ধরে মরুভূমিতে ঘুরে বেড়াতে লাগলেন। সেই সময় ইবলিস তাঁকে লোভ দেখিয়ে গুনাহে ফেলবার চেষ্টা করতে থাকল। এই চল্লিশ দিন ঈসা কিছুই খান নি; সেইজন্য এই দিনগুলো কেটে যাবার পর তাঁর খিদে পেল।</div>
<div class="v" id="v3"><span class="vn">3</span> <span class="br-p"><br><br></span>তখন ইবলিস ঈসাকে বলল, “তুমি যদি ইব্‌নুল্লাহ্‌ হও তবে এই পাথরটাকে রুটি হয়ে যেতে বল।”</div>
<div class="v" id="v4"><span class="vn">4</span> <span class="br-p"><br><br></span>ঈসা ইবলিসকে বললেন, “পাক-কিতাবে লেখা আছে, ‘মানুষ কেবল রুটিতেই বাঁচে না।’ ”</div>
<div class="v" id="v5"><span class="vn">5</span> <span class="br-p"><br><br></span>এর পরে ইবলিস তাঁকে একটা উঁচু জায়গায় নিয়ে গেল এবং মুহূর্তের মধ্যে দুনিয়ার সব রাজ্যগুলো দেখিয়ে বলল, “এই সবের অধিকার ও সেগুলোর জাঁকজমক আমি তোমাকে দেব, কারণ এই সব আমাকে দেওয়া হয়েছে। আমার যাকে ইচ্ছা আমি তাকেই তা দিতে পারি।</div>
<div class="v" id="v7"><span class="vn">7</span> এখন তুমি যদি আমাকে সেজদা কর তবে এই সবই তোমার হবে।”</div>
<div class="v" id="v8"><span class="vn">8</span> <span class="br-p"><br><br></span>ঈসা তাকে জবাব দিলেন, “পাক-কিতাবে লেখা আছে, ‘তুমি তোমার মাবুদ আল্লাহ্‌কেই ভয় করবে, কেবল তাঁরই এবাদত করবে।’ ”</div>
<div class="v" id="v9"><span class="vn">9</span> <span class="br-p"><br><br></span>তখন ইবলিস ঈসাকে জেরুজালেমে নিয়ে গেল আর বায়তুল-মোকাদ্দসের চূড়ার উপরে তাঁকে দাঁড় করিয়ে বলল, “তুমি যদি ইব্‌নুল্লাহ্‌ হও তবে এখান থেকে লাফ দিয়ে নীচে পড়,</div>
<div class="v" id="v10"><span class="vn">10</span> কারণ পাক-কিতাবে লেখা আছে, <span class="br-p"><br><br></span><span class="br-ind"><br><span class="indent">&nbsp;</span></span>তিনি তাঁর ফেরেশতাদের তোমার বিষয়ে হুকুম দেবেন <br><span class="br-ind"><br><span class="indent">&nbsp;</span></span>যেন তাঁরা তোমাকে রক্ষা করেন। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তাঁরা তোমাকে হাত দিয়ে ধরে ফেলবেন <br><span class="br-ind"><br><span class="indent">&nbsp;</span></span>যাতে তোমার পায়ে পাথরের আঘাত না লাগে।” <br></div>
<div class="v" id="v12"><span class="vn">12</span> <span class="br-p"><br><br></span>ঈসা তাকে বললেন, “পাক-কিতাবে বলা হয়েছে, ‘তোমার মাবুদ আল্লাহ্‌কে তুমি পরীক্ষা করতে যেয়ো না।’ ”</div>
<div class="v" id="v13"><span class="vn">13</span> <span class="br-p"><br><br></span>সমস্ত রকম লোভ দেখানো শেষ করে ইবলিস অল্প সময়ের জন্য ঈসার কাছ থেকে চলে গেল।</div>
<div class="v" id="v14"><h2>নাসরতে হযরত ঈসা মসীহের উপদেশ</h2><span class="vn">14</span> <span class="br-p"><br><br></span>পরে ঈসা পাক-রূহের শক্তিতে পূর্ণ হয়ে গালীল প্রদেশে ফিরে গেলেন। ঈসার খবর সেই এলাকার সব জায়গায় ছড়িয়ে পড়ল।</div>
<div class="v" id="v15"><span class="vn">15</span> সেখানকার ভিন্ন ভিন্ন মজলিস-খানায় ঈসা শিক্ষা দিতে শুরু করলেন। তখন সবাই তাঁর প্রশংসা করতে লাগল।</div>
<div class="v" id="v16"><span class="vn">16</span> <span class="br-p"><br><br></span>এর পরে ঈসা নাসরতে গেলেন। এখানেই তিনি বড় হয়েছিলেন। তিনি নিজের নিয়ম মত বিশ্রামবারে মজলিস-খানায় গেলেন, তারপর কিতাব তেলাওয়াত করবার জন্য উঠে দাঁড়ালেন।</div>
<div class="v" id="v17"><span class="vn">17</span> তাঁর হাতে নবী ইশাইয়ার লেখা কিতাবখানা দেওয়া হল। গুটিয়ে-রাখা কিতাবখানা খুলেই তিনি সেই জায়গাটা পেলেন যেখানে লেখা আছে,</div>
<div class="v" id="v18"><span class="vn">18</span> <span class="br-p"><br><br></span><span class="br-ind"><br><span class="indent">&nbsp;</span></span>“আল্লাহ্‌ মালিকের রূহ্‌ আমার উপরে আছেন, <br><span class="br-ind"><br><span class="indent">&nbsp;</span></span>কারণ তিনিই আমাকে নিযুক্ত করেছেন <br><span class="br-ind"><br><span class="indent">&nbsp;</span></span>যেন আমি গরীবদের কাছে সুসংবাদ তবলিগ করি। <br><span class="br-ind"><br><span class="indent">&nbsp;</span></span>তিনি আমাকে বন্দীদের কাছে স্বাধীনতার কথা, <br><span class="br-ind"><br><span class="indent">&nbsp;</span></span>অন্ধদের কাছে দেখতে পাবার কথা <br><span class="br-ind"><br><span class="indent">&nbsp;</span></span>ঘোষণা করতে পাঠিয়েছেন। <br><span class="br-ind"><br><span class="indent">&nbsp;</span></span>যাদের উপর জুলুম হচ্ছে, <br><span class="br-ind"><br><span class="indent">&nbsp;</span></span>তিনি আমাকে তাদের মুক্ত করতে পাঠিয়েছেন। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>এছাড়া মাবুদ আমাকে ঘোষণা করতে পাঠিয়েছেন যে, <br><span class="br-ind"><br><span class="indent">&nbsp;</span></span>এখন তাঁর রহমত দেখাবার সময় হয়েছে।” <br></div>
<div class="v" id="v20"><span class="vn">20</span> <span class="br-p"><br><br></span>তারপর তিনি কিতাবখানা আবার গুটিয়ে কর্মচারীর হাতে দিয়ে বসে পড়লেন। মজলিস-খানার প্রত্যেকটি লোকের চোখ তাঁর উপরে পড়ল।</div>
<div class="v" id="v21"><span class="vn">21</span> তখন ঈসা লোকদের বললেন, “পাক-কিতাবের এই কথা আজ আপনারা শুনবার সংগে সংগেই তা পূর্ণ হল।”</div>
<div class="v" id="v22"><span class="vn">22</span> <span class="br-p"><br><br></span>লোকেরা সবাই তাঁর প্রশংসা করল এবং তাঁর মুখে এই সব সুন্দর সুন্দর কথা শুনে আশ্চর্য হল। তারা বলল, “এ কি ইউসুফের ছেলে নয়?”</div>
<div class="v" id="v23"><span class="vn">23</span> <span class="br-p"><br><br></span>ঈসা তাদের বললেন, “আপনারা এই চলতি কথাটা নিশ্চয়ই আমাকে বলবেন, ‘ডাক্তার, নিজেকে সুস্থ কর।’ আরও বলবেন, ‘কফরনাহূমে যে সব কাজ করবার কথা আমরা শুনেছি সেই সব এখন নিজের গ্রামেও করে দেখাও।’ ”</div>
<div class="v" id="v24"><span class="vn">24</span> <span class="br-p"><br><br></span>তিনি আরও বললেন, “আমি আপনাদের সত্যি বলছি, কোন নবীকেই তাঁর নিজের গ্রামের লোক গ্রাহ্য করে না।</div>
<div class="v" id="v25"><span class="vn">25</span> এই কথা সত্যি যে, নবী ইলিয়াসের সময়ে যখন সাড়ে তিন বছর বৃষ্টি হয় নি এবং সমস্ত দেশে ভীষণ দুর্ভিক্ষ হয়েছিল তখন ইসরাইল দেশে অনেক বিধবা ছিল।</div>
<div class="v" id="v26"><span class="vn">26</span> কিন্তু তাদের কারও কাছে ইলিয়াসকে পাঠানো হয় নি, কেবল সিডন এলাকার সারিফত গ্রামের বিধবা স্ত্রীলোকটির কাছে পাঠানো হয়েছিল।</div>
<div class="v" id="v27"><span class="vn">27</span> নবী আল-ইয়াসার সময়ে ইসরাইল দেশে অনেক চর্মরোগী ছিল, কিন্তু তাদের কাউকে সুস্থ করা হয় নি, কেবল সিরিয়া দেশের নামানকেই সুস্থ করা হয়েছিল।”</div>
<div class="v" id="v28"><span class="vn">28</span> <span class="br-p"><br><br></span>এই কথা শুনে মজলিস-খানার সমস্ত লোক রেগে আগুন হল।</div>
<div class="v" id="v29"><span class="vn">29</span> তারা উঠে ঈসাকে গ্রামের বাইরে তাড়িয়ে নিয়ে চলল, আর তাঁকে নীচে ফেলে দেবার জন্য তাদের গ্রামটা যে পাহাড়ের গায়ে ছিল সেই পাহাড়ের চূড়ায় তাঁকে নিয়ে গেল।</div>
<div class="v" id="v30"><span class="vn">30</span> কিন্তু তিনি সেই লোকদের মধ্য দিয়েই চলে গেলেন।</div>
<div class="v" id="v31"><h2>অনেকে সুস্থ হল</h2><span class="vn">31</span> <span class="br-p"><br><br></span>পরে ঈসা গালীল প্রদেশের কফরনাহূম শহরে গেলেন এবং বিশ্রামবারে লোকদের শিক্ষা দিলেন।</div>
<div class="v" id="v32"><span class="vn">32</span> তাঁর শিক্ষায় লোকেরা আশ্চর্য হল, কারণ তিনি এমন লোকের মত কথা বলছিলেন যাঁর অধিকার আছে।</div>
<div class="v" id="v33"><span class="vn">33</span> <span class="br-p"><br><br></span>সেই মজলিস-খানায় এমন একটি লোক ছিল যাকে ভূতে পেয়েছিল। সে চিৎকার করে বলল,</div>
<div class="v" id="v34"><span class="vn">34</span> “ওহে নাসরত গ্রামের ঈসা, আমাদের সংগে আপনার কি দরকার? আপনি কি আমাদের ধ্বংস করতে এসেছেন? আমি জানি আপনি কে; আপনিই তো আল্লাহ্‌র সেই পবিত্রজন।”</div>
<div class="v" id="v35"><span class="vn">35</span> <span class="br-p"><br><br></span>ঈসা সেই ভূতকে ধমক দিয়ে বললেন, “চুপ কর, ওর মধ্য থেকে বের হয়ে যাও।” সেই ভূত তখন লোকটিকে সকলের মাঝখানে আছড়ে ফেলল এবং তার কোন ক্ষতি না করে তার মধ্য থেকে বের হয়ে গেল।</div>
<div class="v" id="v36"><span class="vn">36</span> <span class="br-p"><br><br></span>এতে সবাই আশ্চর্য হয়ে নিজেদের মধ্যে বলাবলি করতে লাগল, “এ কেমন কথা! অধিকার ও ক্ষমতা নিয়ে তিনি ভূতদের হুকুম দেন আর তারা বের হয়ে যায়!”</div>
<div class="v" id="v37"><span class="vn">37</span> সেই এলাকার সব জায়গায় ঈসার কথা ছড়িয়ে পড়ল।</div>
<div class="v" id="v38"><span class="vn">38</span> <span class="br-p"><br><br></span>এর পরে ঈসা মজলিস-খানা ছেড়ে শিমোনের বাড়ীতে গেলেন। শিমোনের শাশুড়ীর খুব জ্বর হয়েছিল। তাঁকে ভাল করবার জন্য ঈসাকে অনুরোধ করা হল।</div>
<div class="v" id="v39"><span class="vn">39</span> তখন ঈসা শিমোনের শাশুড়ীর পাশে দাঁড়িয়ে জ্বরকে ধমক দিলেন। তাতে তাঁর জ্বর ছেড়ে গেল, আর তিনি তখনই উঠে তাঁদের খাওয়া-দাওয়ার ব্যবস্থা করতে লাগলেন।</div>
<div class="v" id="v40"><span class="vn">40</span> <span class="br-p"><br><br></span>বেলা ডুবে যাবার সময়ে লোকেরা সব রোগীদের ঈসার কাছে নিয়ে আসল। তারা নানা রকম রোগে ভুগছিল। ঈসা তাদের প্রত্যেকের গায়ে হাত দিয়ে তাদের সুস্থ করলেন।</div>
<div class="v" id="v41"><span class="vn">41</span> অনেক লোকের মধ্য থেকে ভূতও বের হয়ে গেল। সেই ভূতগুলো চিৎকার করে বলল, “আপনি ইব্‌নুল্লাহ্‌।” তিনি যে মসীহ্‌ তা তারা জানত। এইজন্য তিনি ধমক দিয়ে তাদের মুখ বন্ধ করে দিলেন।</div>
<div class="v" id="v42"><span class="vn">42</span> <span class="br-p"><br><br></span>খুব ভোরে ঈসা সেই জায়গা ছেড়ে একটা নির্জন জায়গায় চলে গেলেন। লোকেরা তাঁর তালাশ করতে করতে তাঁর কাছে গেল এবং যাতে তিনি তাদের কাছ থেকে চলে না যান সেইজন্য তাঁকে তাদের কাছে ধরে রাখতে চেষ্টা করল।</div>
<div class="v" id="v43"><span class="vn">43</span> তখন ঈসা তাদের বললেন, “আরও অনেক জায়গায় আমাকে আল্লাহ্‌র রাজ্যের সুসংবাদ তবলিগ করতে হবে, কারণ এরই জন্য আল্লাহ্‌ আমাকে পাঠিয়েছেন।”</div>
<div class="v" id="v44"><span class="vn">44</span> <span class="br-p"><br><br></span>এর পরে তিনি ইহুদীদের দেশের ভিন্ন ভিন্ন মজলিস-খানায় তবলিগ করতে থাকলেন।</div>
</div>
<!-- PARSED ABOVE; EDITING MAY BREAK PARSER -->
</body></html>