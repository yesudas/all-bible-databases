<html><head>
<meta http-equiv="Content-Type" content="text/html;charset=utf-8" />
<title>Luke 6 &ndash; তৃতীয় সিপারাঃ লূক &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 6);">
<div id="navbar"><a href="../index.html">Kitabul Mukkadas</a> &ndash; <b>তৃতীয় সিপারাঃ লূক</b> &ndash; <a href="Luke_1.html">1</a> ... <a href="Luke_4.html">4</a> <a href="Luke_5.html">5</a> <b>6</b> <a href="Luke_7.html">7</a> <a href="Luke_8.html">8</a> ... <a href="Luke_24.html">24</a> </div><hr>
<h1>Luke 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিশ্রামবার সম্বন্ধে শিক্ষা</h2><span class="vn">1</span> <span class="br-p"><br><br></span>কোন এক বিশ্রামবারে ঈসা শস্যক্ষেতের মধ্য দিয়ে যাচ্ছিলেন। তাঁর সাহাবীরা শীষ ছিঁড়ে হাতে ঘষে ঘষে খেতে লাগলেন।</div>
<div class="v" id="v2"><span class="vn">2</span> তখন কয়েকজন ফরীশী বললেন, “শরীয়ত মতে বিশ্রামবারে যা করা উচিত নয়, তোমরা তা করছ কেন?”</div>
<div class="v" id="v3"><span class="vn">3</span> <span class="br-p"><br><br></span>ঈসা বললেন, “নবী দাউদ ও তাঁর সংগীদের যখন খিদে পেয়েছিল তখন তিনি কি করেছিলেন তা কি আপনারা পড়েন নি?</div>
<div class="v" id="v4"><span class="vn">4</span> তিনি তো আল্লাহ্‌র ঘরে ঢুকে পবিত্র-রুটি নিয়ে খেয়েছিলেন এবং তাঁর সংগীদেরও দিয়েছিলেন। কিন্তু কেবল মাত্র ইমামেরা ছাড়া আর কারও তা খাবার নিয়ম ছিল না।”</div>
<div class="v" id="v5"><span class="vn">5</span> <span class="br-p"><br><br></span>শেষে ঈসা সেই ফরীশীদের বললেন, “ইব্‌ন্তেআদমই বিশ্রামবারের মালিক।”</div>
<div class="v" id="v6"><h2>শুকনা-হাত লোকটি সুস্থ হল</h2><span class="vn">6</span> <span class="br-p"><br><br></span>আর এক বিশ্রামবারে ঈসা মজলিস-খানায় গিয়ে শিক্ষা দিচ্ছিলেন। সেখানে এমন একজন লোক ছিল যার ডান হাত শুকিয়ে গিয়েছিল।</div>
<div class="v" id="v7"><span class="vn">7</span> আলেমেরা ও ফরীশীরা ঈসাকে দোষ দেবার একটা অজুহাত খুঁজছিলেন। তাই বিশ্রামবারে তিনি কাউকে সুস্থ করেন কি না তা দেখবার জন্য তাঁরা ঈসার উপর ভালভাবে নজর রাখতে লাগলেন।</div>
<div class="v" id="v8"><span class="vn">8</span> <span class="br-p"><br><br></span>ঈসা কিন্তু তাঁদের মনের চিন্তা জানতেন। সেইজন্য যার হাত শুকিয়ে গিয়েছিল তিনি সেই লোকটিকে বললেন, “উঠে সকলের সামনে এসে দাঁড়াও।” তাতে সে উঠে দাঁড়াল।</div>
<div class="v" id="v9"><span class="vn">9</span> <span class="br-p"><br><br></span>ঈসা আলেম ও ফরীশীদের বললেন, “আমি আপনাদের একটা কথা জিজ্ঞাসা করি, বিশ্রামবারে ভাল কাজ করা উচিত, না খারাপ কাজ করা উচিত? প্রাণ রক্ষা করা উচিত, না নষ্ট করা উচিত?”</div>
<div class="v" id="v10"><span class="vn">10</span> <span class="br-p"><br><br></span>তারপর ঈসা চারপাশের সকলের দিকে তাকিয়ে লোকটিকে বললেন, “তোমার হাত বাড়িয়ে দাও।” সে তা করলে পর তার হাত একেবারে ভাল হয়ে গেল।</div>
<div class="v" id="v11"><span class="vn">11</span> <span class="br-p"><br><br></span>তখন সেই ধর্ম-নেতারা ভীষণ রাগ করলেন এবং ঈসাকে নিয়ে কি করা যায় তা নিজেদের মধ্যে আলোচনা করতে লাগলেন।</div>
<div class="v" id="v12"><h2>বারোজন সাহাবীকে সাহাবী-পদ দান</h2><span class="vn">12</span> <span class="br-p"><br><br></span>এর পরে ঈসা মুনাজাত করবার জন্য একটা পাহাড়ে গেলেন এবং সারা রাত আল্লাহ্‌র কাছে মুনাজাত করে কাটালেন।</div>
<div class="v" id="v13"><span class="vn">13</span> সকাল হলে পর তিনি তাঁর সাহাবীদের নিজের কাছে ডাকলেন এবং তাঁদের মধ্য থেকে বারোজনকে বেছে নিয়ে তাঁদের সাহাবী-পদ দিলেন।</div>
<div class="v" id="v14"><span class="vn">14</span> তাঁরা হলেন শিমোন, যাকে তিনি পিতর নামও দিলেন; শিমোনের ভাই আন্দ্রিয়; ইয়াকুব ও ইউহোন্না; ফিলিপ ও বর্থলময়;</div>
<div class="v" id="v15"><span class="vn">15</span> মথি ও থোমা; আল্‌ফেয়ের ছেলে ইয়াকুব; শিমোন, যাঁকে মৌলবাদী বলা হয়;</div>
<div class="v" id="v16"><span class="vn">16</span> ইয়াকুবের ছেলে এহুদা এবং এহুদা ইষ্কারিয়োৎ, যে ঈসাকে পরে শত্রুদের হাতে ধরিয়ে দিয়েছিল।</div>
<div class="v" id="v17"><span class="vn">17</span> <span class="br-p"><br><br></span>ঈসা তাঁর সাহাবীদের সংগে নিয়ে পাহাড় থেকে নেমে একটা সমান জায়গায় গিয়ে দাঁড়ালেন। সেখানে তাঁর অনেক উম্মত জড়ো হয়েছিলেন। এছাড়া এহুদিয়া, জেরুজালেম এবং টায়ার ও সিডন নামে সাগর পারের দু’টা শহরের এলাকা থেকেও অনেক লোক সেখানে ছিল।</div>
<div class="v" id="v18"><span class="vn">18</span> তারা তাঁর কথা শুনবার জন্য এবং রোগ থেকে সুস্থ হবার জন্য সেখানে এসেছিল। যারা ভূতের দ্বারা কষ্ট পাচ্ছিল তারা ভাল হচ্ছিল।</div>
<div class="v" id="v19"><span class="vn">19</span> তখন সব লোক তাঁকে ছোঁবার চেষ্টা করতে লাগল, কারণ তাঁর মধ্য থেকে শক্তি বের হয়ে সকলকে সুস্থ করছিল।</div>
<div class="v" id="v20"><h2>হযরত ঈসা মসীহের শিক্ষা</h2><span class="vn">20</span> <span class="br-p"><br><br></span>পরে ঈসা সাহাবীদের দিকে তাকিয়ে বলতে লাগলেন, <span class="br-p"><br><br></span><span class="br-ind"><br><span class="indent">&nbsp;</span></span>“ধন্য তোমরা, যারা গরীব, <br><span class="br-ind"><br><span class="indent">&nbsp;</span></span>কারণ আল্লাহ্‌র রাজ্য তোমাদেরই। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>ধন্য তোমরা, যাদের এখন খিদে আছে, <br><span class="br-ind"><br><span class="indent">&nbsp;</span></span>কারণ তোমরা তৃপ্ত হবে। <br><span class="br-ind"><br><span class="indent">&nbsp;</span></span>ধন্য তোমরা, যারা এখন কাঁদছ, <br><span class="br-ind"><br><span class="indent">&nbsp;</span></span>কারণ তোমরা হাসবে। <br></div>
<div class="v" id="v22"><span class="vn">22</span> <span class="br-p"><br><br></span>“ধন্য তোমরা, যখন ইব্‌ন্তেআদমের দরুন লোকে তোমাদের ঘৃণা করে, সমাজ থেকে বের করে দেয় ও নিন্দা করে এবং তোমাদের নাম শুনলে থুথু ফেলে।</div>
<div class="v" id="v23"><span class="vn">23</span> সেই সময় তোমরা খুশী হয়ো ও আনন্দে নেচে উঠো, কারণ বেহেশতে তোমাদের জন্য মহা পুরস্কার আছে। ঐ সব লোকদের পূর্বপুরুষেরা নবীদের উপরও এই রকম করত।</div>
<div class="v" id="v24"><span class="vn">24</span> <span class="br-p"><br><br></span><span class="br-ind"><br><span class="indent">&nbsp;</span></span>“কিন্তু ঘৃণ্য ধনী লোকেরা! <br><span class="br-ind"><br><span class="indent">&nbsp;</span></span>তোমরা পরিপূর্ণভাবেই সুখ ভোগ করছ। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>ঘৃণ্য তৃপ্ত লোকেরা! <br><span class="br-ind"><br><span class="indent">&nbsp;</span></span>তোমাদের তো খিদে পাবে। <br><span class="br-ind"><br><span class="indent">&nbsp;</span></span>ঘৃণ্য যারা হাসছ! <br><span class="br-ind"><br><span class="indent">&nbsp;</span></span>তোমরা দুঃখ করবে ও কাঁদবে। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>ঘৃণ্য তোমরা, যখন সব লোকে <br><span class="br-ind"><br><span class="indent">&nbsp;</span></span>তোমাদের প্রশংসা করে। <br><span class="br-ind"><br><span class="indent">&nbsp;</span></span>এই সব লোকদের পূর্বপুরুষেরা <br><span class="br-ind"><br><span class="indent">&nbsp;</span></span>ভণ্ড নবীদেরও প্রশংসা করত। <br></div>
<div class="v" id="v27"><span class="vn">27</span> <span class="br-p"><br><br></span>“তোমরা যারা শুনছ তাদের আমি বলছি, তোমাদের শত্রুদের মহব্বত কোরো। যারা তোমাদের ঘৃণা করে তাদের উপকার কোরো।</div>
<div class="v" id="v28"><span class="vn">28</span> যারা তোমাদের অবনতি চায় তাদের উন্নতি চেয়ো। যারা তোমাদের সংগে খারাপ ব্যবহার করে তাদের জন্য মুনাজাত কোরো।</div>
<div class="v" id="v29"><span class="vn">29</span> যে তোমার এক গালে চড় মারে তাকে অন্য গালেও মারতে দিয়ো। যে তোমার চাদর নিয়ে যায় তাকে কোর্তাও নিতে দিয়ো।</div>
<div class="v" id="v30"><span class="vn">30</span> যারা তোমার কাছে চায় তাদের দিয়ো। কেউ তোমার কোন জিনিস নিয়ে গেলে তা আর ফেরৎ চেয়ো না।</div>
<div class="v" id="v31"><span class="vn">31</span> লোকের কাছ থেকে তোমরা যেমন ব্যবহার পেতে চাও তোমরাও তাদের সংগে তেমনই ব্যবহার কোরো।</div>
<div class="v" id="v32"><span class="vn">32</span> <span class="br-p"><br><br></span>“যারা তোমাদের মহব্বত করে তোমরা যদি তাদেরই কেবল মহব্বত কর তবে তাতে প্রশংসার কি আছে? খারাপ লোকেরাও তো এইভাবে মহব্বত করে থাকে।</div>
<div class="v" id="v33"><span class="vn">33</span> যারা তোমাদের উপকার করে তোমরা যদি তাদেরই উপকার করতে থাক তবে তাতে প্রশংসার কি আছে? খারাপ লোকেরাও তো তা করে থাকে।</div>
<div class="v" id="v34"><span class="vn">34</span> যাদের কাছ থেকে তোমরা ফিরে পাবার আশা কর, যদি তাদেরই টাকা ধার দাও তবে তাতে প্রশংসার কি আছে? পাবে বলেই তো খারাপ লোকেরা খারাপ লোকদের ধার দিয়ে থাকে।</div>
<div class="v" id="v35"><span class="vn">35</span> কিন্তু তোমরা তোমাদের শত্রুদের মহব্বত কোরো এবং তাদের উপকার কোরো। কিছুই ফেরৎ পাবার আশা না রেখে ধার দিয়ো। তাহলে তোমাদের জন্য মহা পুরস্কার আছে, আর তোমরা আল্লাহ্‌তা’লার সন্তান হবে, কারণ তিনি অকৃতজ্ঞ এবং দুষ্টদেরও দয়া করেন।</div>
<div class="v" id="v36"><span class="vn">36</span> তোমাদের পিতা যেমন দয়ালু তোমরাও তেমনি দয়ালু হও।</div>
<div class="v" id="v37"><span class="vn">37</span> <span class="br-p"><br><br></span>“অন্যদের দোষ ধরে বেড়িয়ো না, তাতে তোমাদেরও দোষ ধরা হবে না। অন্যদের শাস্তি পাবার যোগ্য বলে মনে কোরো না, তাতে তোমাদেরও শাস্তি পাবার যোগ্য বলে মনে করা হবে না। অন্যদের মাফ কোরো, তাতে তোমাদেরও মাফ করা হবে।</div>
<div class="v" id="v38"><span class="vn">38</span> দান কোরো, তাতে তোমাদেরও দেওয়া হবে; অনেক বেশী করে, চেপে চেপে, ঝাঁকিয়ে ঝাঁকিয়ে, উপ্‌চে পড়বার মত করে তোমাদের কোঁচড়ে দেওয়া হবে, কারণ যেভাবে তোমরা মেপে দাও সেইভাবে তোমাদের জন্য মাপা হবে।”</div>
<div class="v" id="v39"><span class="vn">39</span> <span class="br-p"><br><br></span>পরে ঈসা তাঁর সাহাবীদের শিক্ষা দেবার জন্য এই উদাহরণ দিলেন: “একজন অন্ধ কি অন্য আর একজন অন্ধকে পথ দেখাতে পারে? তা হলে কি তারা দু’জনেই গর্তে পড়বে না?</div>
<div class="v" id="v40"><span class="vn">40</span> ছাত্র তার শিক্ষকের উপরে নয়, কিন্তু পরিপূর্ণ শিক্ষা পেয়ে প্রত্যেকটি ছাত্র তার শিক্ষকের মতই হয়ে ওঠে।</div>
<div class="v" id="v41"><span class="vn">41</span> <span class="br-p"><br><br></span>“তোমার ভাইয়ের চোখে যে কূটা আছে তা-ই কেবল দেখছ, অথচ তোমার নিজের চোখে যে কড়িকাঠ আছে তা লক্ষ্য করছ না কেন?</div>
<div class="v" id="v42"><span class="vn">42</span> তোমার নিজের চোখে যে কড়িকাঠ আছে তা যখন লক্ষ্য করছ না তখন কেমন করে তোমার ভাইকে বলতে পার, ‘ভাই, তোমার চোখে যে কূটা আছে, এস, তা বের করে দিই’? ভণ্ড, প্রথমে তোমার নিজের চোখ থেকে কড়িকাঠটা বের করে ফেল, তাহলে তোমার ভাইয়ের চোখে যে কূটাটা আছে তা বের করবার জন্য স্পষ্ট দেখতে পাবে।</div>
<div class="v" id="v43"><span class="vn">43</span> <span class="br-p"><br><br></span>“ভাল গাছে খারাপ ফল ধরে না, আবার খারাপ গাছেও ভাল ফল ধরে না।</div>
<div class="v" id="v44"><span class="vn">44</span> ফল দিয়েই গাছ চেনা যায়। লোকে কাঁটাঝোপ থেকে ডুমুর এবং কাঁটাগাছ থেকে আংগুর তোলে না।</div>
<div class="v" id="v45"><span class="vn">45</span> ভাল লোক তার অন্তর-ভরা ভাল থেকে ভাল কথাই বের করে আনে, আর খারাপ লোক তার অন্তর-ভরা খারাপী থেকে খারাপ কথা বের করে আনে। মানুষের অন্তর যা দিয়ে পূর্ণ থাকে মুখ তো সেই কথাই বলে।</div>
<div class="v" id="v46"><span class="vn">46</span> <span class="br-p"><br><br></span>“তোমরা কেন আমাকে ‘প্রভু, প্রভু’ বলে ডাক, অথচ আমি যা বলি তা কর না?</div>
<div class="v" id="v47"><span class="vn">47</span> যে কেউ আমার কাছে এসে আমার কথা শোনে এবং সেইমত কাজ করে সে কার মত আমি তা তোমাদের বলি।</div>
<div class="v" id="v48"><span class="vn">48</span> সে এমন একজন লোকের মত, যে ঘর তৈরী করবার জন্য গভীর করে মাটি কেটে পাথরের উপর ভিত্তি গাঁথল। পরে বন্যা আসল এবং নদীর পানির স্রোত সেই ঘরের উপর এসে পড়ল, কিন্তু ঘরটা নাড়াতে পারল না, কারণ সেটা শক্ত করেই তৈরী করা হয়েছিল।</div>
<div class="v" id="v49"><span class="vn">49</span> যে আমার কথা শোনে অথচ সেইমত কাজ না করে সে এমন একজন লোকের মত, যে মাটির উপর ভিত্তি ছাড়াই ঘর তৈরী করল। পরে নদীর পানির স্রোত যখন সেই ঘরের উপর এসে পড়ল তখনই সেই ঘরটা পড়ে একেবারে ধ্বংস হয়ে গেল।”</div>
</div>
<!-- PARSED ABOVE; EDITING MAY BREAK PARSER -->
</body></html>