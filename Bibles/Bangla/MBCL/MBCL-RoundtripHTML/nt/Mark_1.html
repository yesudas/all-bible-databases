<html><head>
<meta http-equiv="Content-Type" content="text/html;charset=utf-8" />
<title>Mark 1 &ndash; দ্বিতীয় সিপারাঃ মার্ক &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 1);">
<div id="navbar"><a href="../index.html">Kitabul Mukkadas</a> &ndash; <b>দ্বিতীয় সিপারাঃ মার্ক</b> &ndash; <b>1</b> <a href="Mark_2.html">2</a> <a href="Mark_3.html">3</a> ... <a href="Mark_16.html">16</a> </div><hr>
<h1>Mark 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইয়াহিয়া (আঃ)-এর তবলিগ</h2><span class="vn">1</span> <span class="br-p"><br><br></span>ইব্‌নুল্লাহ্‌ ঈসা মসীহের বিষয়ে সুসংবাদের শুরু।</div>
<div class="v" id="v2"><span class="vn">2</span> <span class="br-p"><br><br></span>নবী ইশাইয়ার কিতাবে আল্লাহ্‌র বলা এই কথা লেখা আছে: <span class="br-p"><br><br></span><span class="br-ind"><br><span class="indent">&nbsp;</span></span>দেখ, তোমার আগে <br><span class="br-ind"><br><span class="indent">&nbsp;</span></span>আমি আমার সংবাদদাতাকে পাঠাচ্ছি। <br><span class="br-ind"><br><span class="indent">&nbsp;</span></span>সে তোমার পথ প্রস্তুত করবে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>মরুভূমিতে একজনের কণ্ঠস্বর চিৎকার করে জানাচ্ছে, <br><span class="br-ind"><br><span class="indent">&nbsp;</span></span>তোমরা মাবুদের পথ ঠিক কর, <br><span class="br-ind"><br><span class="indent">&nbsp;</span></span>তাঁর রাস্তা সোজা কর। <br></div>
<div class="v" id="v4"><span class="vn">4</span> <span class="br-p"><br><br></span>সেই কথামতই হযরত ইয়াহিয়া মরুভূমিতে গিয়ে লোকদের তরিকাবন্দী দিচ্ছিলেন এবং তবলিগ করছিলেন যেন লোকে গুনাহের মাফ পাবার জন্য তওবা করে ও তরিকাবন্দী নেয়।</div>
<div class="v" id="v5"><span class="vn">5</span> তাতে এহুদিয়া প্রদেশ ও জেরুজালেম শহরের সবাই বের হয়ে ইয়াহিয়ার কাছে আসতে লাগল। তারা যখন গুনাহ্‌ স্বীকার করল তখন ইয়াহিয়া জর্ডান নদীতে তাদের তরিকাবন্দী দিলেন।</div>
<div class="v" id="v6"><span class="vn">6</span> <span class="br-p"><br><br></span>ইয়াহিয়া উটের লোমের কাপড় পরতেন এবং তাঁর কোমরে চামড়ার কোমর-বাঁধনি ছিল। তিনি পংগপাল আর বনমধু খেতেন।</div>
<div class="v" id="v7"><span class="vn">7</span> তিনি যা তবলিগ করতেন তা এই, “আমার পরে একজন আসছেন। তিনি আমার চেয়ে শক্তিশালী। উবুড় হয়ে তাঁর জুতার ফিতা খুলবার যোগ্যও আমি নই।</div>
<div class="v" id="v8"><span class="vn">8</span> আমি তোমাদের পানিতে তরিকাবন্দী দিচ্ছি কিন্তু তিনি পাক-রূহে তোমাদের তরিকাবন্দী দেবেন।”</div>
<div class="v" id="v9"><h2>হযরত ঈসা মসীহের তরিকাবন্দী ও পরীক্ষা</h2><span class="vn">9</span> <span class="br-p"><br><br></span>সেই সময়ে ঈসা গালীল প্রদেশের নাসরত গ্রাম থেকে আসলেন, আর ইয়াহিয়া তাঁকে জর্ডান নদীতে তরিকাবন্দী দিলেন।</div>
<div class="v" id="v10"><span class="vn">10</span> পানি থেকে উঠে আসবার সংগে সংগেই ঈসা দেখলেন, আসমান চিরে গেছে এবং পাক-রূহ্‌ কবুতরের মত হয়ে তাঁর উপর নেমে আসছেন।</div>
<div class="v" id="v11"><span class="vn">11</span> সেই সময় আসমান থেকে এই কথা শোনা গেল, “তুমিই আমার প্রিয় পুত্র, তোমার উপর আমি খুবই সন্তুষ্ট।”</div>
<div class="v" id="v12"><span class="vn">12</span> <span class="br-p"><br><br></span>এর পরেই ঈসাকে পাক-রূহের পরিচালনায় মরুভূমিতে যেতে হল।</div>
<div class="v" id="v13"><span class="vn">13</span> সেই মরুভূমিতে চল্লিশ দিন ধরে শয়তান ঈসাকে লোভ দেখিয়ে গুনাহে ফেলবার চেষ্টা করতে লাগল। সেখানে অনেক বুনো জন্তু ছিল, আর ফেরেশতারা ঈসার সেবা করতেন।</div>
<div class="v" id="v14"><h2>সাহাবী গ্রহণ</h2><span class="vn">14</span> <span class="br-p"><br><br></span>ইয়াহিয়া জেলখানায় বন্দী হবার পরে ঈসা গালীল প্রদেশে গেলেন। সেখানে তিনি এই কথা বলে আল্লাহ্‌র দেওয়া সুসংবাদ তবলিগ করতে লাগলেন,</div>
<div class="v" id="v15"><span class="vn">15</span> “সময় হয়েছে, আল্লাহ্‌র রাজ্য কাছে এসে গেছে। আপনারা তওবা করুন এবং এই সুসংবাদের উপর ঈমান আনুন।”</div>
<div class="v" id="v16"><span class="vn">16</span> <span class="br-p"><br><br></span>একদিন ঈসা গালীল সাগরের পার দিয়ে যাচ্ছিলেন। এমন সময় তিনি শিমোন ও তাঁর ভাই আন্দ্রিয়কে সাগরে জাল ফেলতে দেখলেন। সেই দু’জন ছিলেন জেলে।</div>
<div class="v" id="v17"><span class="vn">17</span> ঈসা তাঁদের বললেন, “আমার সংগে চল। আমি তোমাদের মানুষ-ধরা জেলে করব।”</div>
<div class="v" id="v18"><span class="vn">18</span> তখনই তাঁরা জাল ফেলে রেখে ঈসার সংগে গেলেন।</div>
<div class="v" id="v19"><span class="vn">19</span> <span class="br-p"><br><br></span>সেখান থেকে কিছু দূরে গেলে পর তিনি সিবদিয়ের দুই ছেলে ইয়াকুব ও ইউহোন্নাকে দেখতে পেলেন। তাঁরা তাঁদের নৌকায় বসে জাল ঠিক করছিলেন।</div>
<div class="v" id="v20"><span class="vn">20</span> ঈসা তাঁদের দেখামাত্র ডাক দিলেন, আর তাঁরা তাঁদের বাবা সিবদিয়কে মজুরদের সংগে নৌকায় রেখে ঈসার সংগে গেলেন।</div>
<div class="v" id="v21"><h2>ভূতে পাওয়া লোকটি</h2><span class="vn">21</span> <span class="br-p"><br><br></span>ঈসা ও তাঁর সাহাবীরা কফরনাহূম শহরে গেলেন। পরে বিশ্রামবারে ঈসা মজলিস-খানায় গিয়ে শিক্ষা দিতে লাগলেন।</div>
<div class="v" id="v22"><span class="vn">22</span> লোকেরা তাঁর শিক্ষায় আশ্চর্য হয়ে গেল, কারণ তিনি আলেমদের মত শিক্ষা দিচ্ছিলেন না বরং যাঁর অধিকার আছে সেই রকম লোকের মতই শিক্ষা দিচ্ছিলেন।</div>
<div class="v" id="v23"><span class="vn">23</span> <span class="br-p"><br><br></span>সেই সময় ভূতে পাওয়া একজন লোক সেই মজলিস-খানার মধ্যে ছিল।</div>
<div class="v" id="v24"><span class="vn">24</span> সে চিৎকার করে বলল, “ওহে নাসরতের ঈসা, আমাদের সংগে আপনার কি দরকার? আপনি কি আমাদের সর্বনাশ করতে এসেছেন? আমি জানি আপনি কে; আপনিই তো আল্লাহ্‌র সেই পবিত্রজন।”</div>
<div class="v" id="v25"><span class="vn">25</span> <span class="br-p"><br><br></span>ঈসা তখন সেই ভূতকে ধমক দিয়ে বললেন, “চুপ কর, ওর মধ্য থেকে বের হয়ে যাও।”</div>
<div class="v" id="v26"><span class="vn">26</span> <span class="br-p"><br><br></span>সেই ভূত তখন লোকটাকে মুচ্‌ড়ে ধরল এবং জোরে চিৎকার করে তার মধ্য থেকে বের হয়ে গেল।</div>
<div class="v" id="v27"><span class="vn">27</span> এই ঘটনা দেখে লোকেরা এমন আশ্চর্য হল যে, তারা নিজেদের মধ্যে বলতে লাগল, “এই সব কি ব্যাপার? এই অধিকার-ভরা নতুন শিক্ষাই বা কি? এমন কি, ভূতদেরও তিনি হুকুম দেন আর তারা তাঁর কথা শুনতে বাধ্য হয়।”</div>
<div class="v" id="v28"><span class="vn">28</span> <span class="br-p"><br><br></span>এতে গালীল প্রদেশের সব জায়গায় ঈসার কথা খুব তাড়াতাড়ি ছড়িয়ে পড়ল।</div>
<div class="v" id="v29"><h2>অনেকে সুস্থ হল</h2><span class="vn">29</span> <span class="br-p"><br><br></span>পরে তাঁরা মজলিস-খানা থেকে বের হয়ে শিমোন ও আন্দ্রিয়ের বাড়ীতে গেলেন। ইয়াকুব এবং ইউহোন্নাও তাঁদের সংগে ছিলেন।</div>
<div class="v" id="v30"><span class="vn">30</span> শিমোনের শাশুড়ীর জ্বর হয়েছিল বলে তিনি শুয়ে ছিলেন। ঈসা আসামাত্রই তাঁর কথা তাঁকে বলা হল।</div>
<div class="v" id="v31"><span class="vn">31</span> তখন ঈসা তাঁর কাছে গিয়ে হাত ধরে তাঁকে তুললেন। তাতে তাঁর জ্বর ছেড়ে গেল এবং তিনি তাঁদের খাওয়া-দাওয়ার ব্যবস্থা করতে লাগলেন।</div>
<div class="v" id="v32"><span class="vn">32</span> <span class="br-p"><br><br></span>সেই দিন সূর্য ডুবে গেলে পর সন্ধ্যাবেলা লোকেরা সব রোগীদের ও ভূতে পাওয়া লোকদের ঈসার কাছে আনল।</div>
<div class="v" id="v33"><span class="vn">33</span> শহরের সব লোক তখন সেই বাড়ীর দরজার কাছে এসে জমায়েত হল।</div>
<div class="v" id="v34"><span class="vn">34</span> ঈসা অনেক রকমের রোগীকে সুস্থ করলেন এবং অনেক ভূত ছাড়ালেন। তিনি ভূতদের কথা বলতে দিলেন না, কারণ সেই ভূতেরা জানত তিনি কে।</div>
<div class="v" id="v35"><h2>গালীল প্রদেশে তবলিগ</h2><span class="vn">35</span> <span class="br-p"><br><br></span>পরদিন খুব ভোরে অন্ধকার থাকতেই ঈসা উঠলেন এবং ঘর ছেড়ে একটা নির্জন জায়গায় গিয়ে মুনাজাত করতে লাগলেন।</div>
<div class="v" id="v36"><span class="vn">36</span> শিমোন ও তাঁর সংগীরা ঈসাকে তালাশ করছিলেন।</div>
<div class="v" id="v37"><span class="vn">37</span> পরে তাঁকে তালাশ করে পেয়ে বললেন, “সবাই আপনাকে তালাশ করছে।”</div>
<div class="v" id="v38"><span class="vn">38</span> <span class="br-p"><br><br></span>ঈসা তাঁদের বললেন, “চল, আমরা কাছের গ্রামগুলোতে যাই যেন আমি সেখানেও তবলিগ করতে পারি, কারণ সেইজন্যই তো আমি এসেছি।”</div>
<div class="v" id="v39"><span class="vn">39</span> এইভাবে ঈসা গালীলের সব জায়গায় গিয়ে ইহুদীদের মজলিস-খানাগুলোতে তবলিগ করলেন এবং ভূত দূর করলেন।</div>
<div class="v" id="v40"><h2>একজন চর্মরোগী সুস্থ হল</h2><span class="vn">40</span> <span class="br-p"><br><br></span>পরে একজন চর্মরোগী ঈসার কাছে এসে তাঁর সামনে হাঁটু পেতে বলল, “আপনি ইচ্ছা করলেই আমাকে ভাল করতে পারেন।”</div>
<div class="v" id="v41"><span class="vn">41</span> <span class="br-p"><br><br></span>লোকটির উপর ঈসার খুব মমতা হল। তিনি হাত বাড়িয়ে তাকে ছুঁয়ে বললেন, “আমি তা-ই চাই, তুমি পাক-সাফ হও।”</div>
<div class="v" id="v42"><span class="vn">42</span> আর তখনই তার চর্মরোগ ভাল হয়ে গেল।</div>
<div class="v" id="v43"><span class="vn">43</span> <span class="br-p"><br><br></span>ঈসা তখনই তাকে বিদায় করলেন, কিন্তু তার আগে তাকে কড়াকড়িভাবে বললেন,</div>
<div class="v" id="v44"><span class="vn">44</span> “দেখ, এই কথা কাউকে বোলো না। তুমি বরং ইমামের কাছে গিয়ে নিজেকে দেখাও আর পাক-সাফ হবার জন্য মূসা যে কোরবানীর হুকুম দিয়েছেন তা কোরবানী দাও। এতে ইমামদের কাছে প্রমাণ হবে যে, তুমি ভাল হয়েছ।”</div>
<div class="v" id="v45"><span class="vn">45</span> <span class="br-p"><br><br></span>সেই লোকটি কিন্তু বাইরে গিয়ে সব জায়গায় এই খবর ছড়াতে লাগল। তার ফলে ঈসা কোন গ্রামে আর খোলাখুলিভাবে যেতে পারলেন না। তাঁকে নির্জন জায়গায় থাকতে হল; তবুও লোকেরা সব জায়গা থেকে তাঁর কাছে আসতে লাগল।</div>
</div>
<!-- PARSED ABOVE; EDITING MAY BREAK PARSER -->
</body></html>