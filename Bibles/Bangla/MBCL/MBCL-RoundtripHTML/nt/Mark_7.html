<html><head>
<meta http-equiv="Content-Type" content="text/html;charset=utf-8" />
<title>Mark 7 &ndash; দ্বিতীয় সিপারাঃ মার্ক &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 7);">
<div id="navbar"><a href="../index.html">Kitabul Mukkadas</a> &ndash; <b>দ্বিতীয় সিপারাঃ মার্ক</b> &ndash; <a href="Mark_1.html">1</a> ... <a href="Mark_5.html">5</a> <a href="Mark_6.html">6</a> <b>7</b> <a href="Mark_8.html">8</a> <a href="Mark_9.html">9</a> ... <a href="Mark_16.html">16</a> </div><hr>
<h1>Mark 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পূর্বপুরুষদের দেওয়া নিয়ম</h2><span class="vn">1</span> <span class="br-p"><br><br></span>যাঁরা জেরুজালেম থেকে এসেছিলেন এমন কয়েকজন ফরীশী ও আলেম ঈসার কাছে একত্র হলেন।</div>
<div class="v" id="v2"><span class="vn">2</span> তাঁরা দেখলেন, ঈসার সাহাবীদের মধ্যে কয়েকজন হাত না ধুয়ে নাপাকভাবে খেতে বসেছেন।</div>
<div class="v" id="v3"><span class="vn">3</span> ফরীশীরা ও সমস্ত ইহুদীরা পুরানো দিনের আলেমদের দেওয়া যে নিয়ম চলে আসছে সেই নিয়ম মত হাত না ধুয়ে খান না।</div>
<div class="v" id="v4"><span class="vn">4</span> বাজার থেকে এসে তাঁরা হাত-পা না ধুয়ে কিছু খান না। এছাড়া তাঁরা আরও অনেক রকম নিয়ম পালন করে থাকেন, যেমন বাসন-কোসন, পেয়ালা ইত্যাদি ধোয়া।</div>
<div class="v" id="v5"><span class="vn">5</span> <span class="br-p"><br><br></span>সেইজন্য ফরীশী ও আলেমেরা ঈসাকে জিজ্ঞাসা করলেন, “পুরানো দিনের আলেমদের দেওয়া যে নিয়ম চলে আসছে আপনার সাহাবীরা তা মেনে চলে না কেন? তারা তো হাত না ধুয়েই খায়।”</div>
<div class="v" id="v6"><span class="vn">6</span> <span class="br-p"><br><br></span>ঈসা জবাব দিলেন, “আপনারা ভণ্ড! আপনাদের বিষয়ে নবী ইশাইয়া ঠিক কথাই বলেছিলেন। তাঁর কিতাবে লেখা আছে: <span class="br-p"><br><br></span><span class="br-ind"><br><span class="indent">&nbsp;</span></span>এই লোকেরা মুখেই আমাকে সম্মান করে, <br><span class="br-ind"><br><span class="indent">&nbsp;</span></span>কিন্তু তাদের দিল আমার কাছ থেকে দূরে থাকে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তারা মিথ্যাই আমার এবাদত করে, <br><span class="br-ind"><br><span class="indent">&nbsp;</span></span>তাদের দেওয়া শিক্ষা মানুষের তৈরী কতগুলো নিয়ম মাত্র। <br></div>
<div class="v" id="v8"><span class="vn">8</span> <span class="br-p"><br><br></span>আপনারা তো আল্লাহ্‌র দেওয়া হুকুমগুলো বাদ দিয়ে মানুষের দেওয়া চলতি নিয়ম পালন করছেন।”</div>
<div class="v" id="v9"><span class="vn">9</span> <span class="br-p"><br><br></span>ঈসা তাঁদের আরও বললেন, “আল্লাহ্‌র হুকুম বাদ দিয়ে নিজেদের চলতি নিয়ম পালন করবার জন্য খুব ভাল উপায়ই আপনাদের জানা আছে।</div>
<div class="v" id="v10"><span class="vn">10</span> যেমন ধরুন, মূসা বলেছেন, ‘মা-বাবাকে সম্মান কোরো’ এবং ‘যার কথায় মা-বাবার প্রতি অসম্মান থাকে তাকে অবশ্যই মেরে ফেলতে হবে।’</div>
<div class="v" id="v11"><span class="vn">11</span> কিন্তু আপনারা বলে থাকেন, যদি কেউ তার মা কিংবা বাবাকে বলে, ‘আমার যে জিনিসের দ্বারা তোমার সাহায্য হতে পারত তা কোরবান,’ অর্থাৎ আল্লাহ্‌র কাছে কোরবানী করা হয়েছে,</div>
<div class="v" id="v12"><span class="vn">12</span> তবে মা-বাবার জন্য তাকে আর কিছু করতে হয় না।</div>
<div class="v" id="v13"><span class="vn">13</span> এইভাবে আপনারা আপনাদের চলতি নিয়ম শিক্ষা দিয়ে আল্লাহ্‌র কালাম বাতিল করেছেন। এছাড়া আপনারা আরও এই রকম অনেক কাজ করে থাকেন।”</div>
<div class="v" id="v14"><span class="vn">14</span> <span class="br-p"><br><br></span>এর পরে ঈসা লোকদের আবার তাঁর কাছে ডেকে বললেন, “আপনারা সবাই আমার কথা শুনুন ও বুঝুন।</div>
<div class="v" id="v15"><span class="vn">15</span> বাইরে থেকে যা মানুষের ভিতরে যায় তা মানুষকে নাপাক করতে পারে না, বরং মানুষের মধ্য থেকে যা বের হয়ে আসে তা-ই মানুষকে নাপাক করে।”</div>
<div class="v" id="v17"><span class="vn">17</span> <span class="br-p"><br><br></span>এর পরে ঈসা যখন লোকদের ছেড়ে ঘরে ঢুকলেন, তখন সাহাবীরা সেই কথার মানে তাকে জিজ্ঞাসা করলেন।</div>
<div class="v" id="v18"><span class="vn">18</span> ঈসা তাঁদের বললেন, “তোমরা কি এতই অবুঝ? তোমরা কি বোঝ না যে, বাইরে থেকে যা মানুষের ভিতরে ঢোকে তা তাকে নাপাক করতে পারে না?</div>
<div class="v" id="v19"><span class="vn">19</span> এর কারণ হল, তা তো তার অন্তরে ঢোকে না কিন্তু পেটে ঢোকে এবং পরে শরীর থেকে বের হয়ে যায়।” এই কথাতেই ঈসা বুঝিয়ে দিলেন যে, সব খাবারই হালাল।</div>
<div class="v" id="v20"><span class="vn">20</span> <span class="br-p"><br><br></span>ঈসা আরও বললেন, “মানুষের ভিতর থেকে যা বের হয়ে আসে তা-ই মানুষকে নাপাক করে,</div>
<div class="v" id="v21"><span class="vn">21</span> কারণ মানুষের ভিতর, অর্থাৎ অন্তর থেকেই খারাপ চিন্তা, সমস্ত রকম জেনা, চুরি, খুন,</div>
<div class="v" id="v22"><span class="vn">22</span> লোভ, অন্যের ক্ষতি করবার ইচ্ছা, ছলনা, লমপটতা, হিংসা, নিন্দা, অহংকার এবং মূর্খতা বের হয়ে আসে।</div>
<div class="v" id="v23"><span class="vn">23</span> এই সব খারাপী মানুষের ভিতর থেকেই বের হয়ে আসে এবং মানুষকে নাপাক করে।”</div>
<div class="v" id="v24"><h2>বিদেশী স্ত্রীলোকের বিশ্বাস</h2><span class="vn">24</span> <span class="br-p"><br><br></span>এর পরে ঈসা সেই জায়গা ছেড়ে টায়ার এলাকায় গেলেন। তিনি একটা ঘরে ঢুকলেন এবং চাইলেন যেন কেউ তা জানতে না পারে, কিন্তু তিনি লুকিয়ে থাকতে পারলেন না।</div>
<div class="v" id="v25"><span class="vn">25</span> সেখানে এমন একজন স্ত্রীলোক ছিল যার মেয়েকে ভূতে পেয়েছিল। সেই স্ত্রীলোকটি ঈসার বিষয় শুনতে পেয়ে তখনই এসে ঈসার পায়ে পড়ল।</div>
<div class="v" id="v26"><span class="vn">26</span> স্ত্রীলোকটি ছিল অ-ইহুদী এবং সিরিয়া-ফিনিশিয়াতে জন্মগ্রহণ করেছিল। সে ঈসার কাছে কাকুতি-মিনতি করতে লাগল যেন তিনি তার মেয়েটির মধ্য থেকে ভূত দূর করে দেন।</div>
<div class="v" id="v27"><span class="vn">27</span> <span class="br-p"><br><br></span>ঈসা তাকে বললেন, “আগে ছেলেমেয়েরা পেট ভরে খাক, কারণ ছেলেমেয়েদের খাবার নিয়ে কুকুরের সামনে ফেলা ভাল নয়।”</div>
<div class="v" id="v28"><span class="vn">28</span> <span class="br-p"><br><br></span>তাতে সেই স্ত্রীলোকটি বলল, “হুজুর, আপনি ঠিকই বলেছেন, কিন্তু ছেলেমেয়েদের খাবারের যে সব টুকরা টেবিলের নীচে পড়ে তা তো কুকুরেই খায়।”</div>
<div class="v" id="v29"><span class="vn">29</span> <span class="br-p"><br><br></span>ঈসা তাকে বললেন, “কথাটা তুমি খুব ভাল বলেছ। এখন যাও; গিয়ে দেখ, ভূত তোমার মেয়েটির মধ্য থেকে বের হয়ে গেছে।”</div>
<div class="v" id="v30"><span class="vn">30</span> <span class="br-p"><br><br></span>সেই স্ত্রীলোকটি তখন বাড়ীতে ফিরে গিয়ে দেখল, তার মেয়েটি বিছানায় শুয়ে আছে এবং ভূত তার মধ্য থেকে বের হয়ে গেছে।</div>
<div class="v" id="v31"><h2>বধির ও তোতলা লোকটি সুস্থ হল</h2><span class="vn">31</span> <span class="br-p"><br><br></span>এর পরে ঈসা টায়ার এলাকা ছেড়ে সিডন শহরের মধ্য দিয়ে গালীল সাগরের কাছে দেকাপলি এলাকার গ্রামগুলোতে গেলেন।</div>
<div class="v" id="v32"><span class="vn">32</span> সেখানে কয়েকজন লোক একটা বধির ও তোতলা লোককে ঈসার কাছে নিয়ে আসল এবং কাকুতি-মিনতি করতে লাগল যেন তিনি সেই লোকটির উপরে তাঁর হাত রাখেন।</div>
<div class="v" id="v33"><span class="vn">33</span> <span class="br-p"><br><br></span>ঈসা ভিড়ের মধ্য থেকে সেই লোকটিকে একপাশে নিয়ে গিয়ে তার দুই কানের মধ্যে নিজের আংগুল দিলেন। পরে থুথু ফেলে লোকটার জিভ্‌ ছুঁলেন।</div>
<div class="v" id="v34"><span class="vn">34</span> তারপর তিনি আসমানের দিকে তাকিয়ে দীর্ঘনিঃশ্বাস ফেলে লোকটিকে বললেন, “এপ্‌ফাথা,” অর্থাৎ “খুলে যাও।”</div>
<div class="v" id="v35"><span class="vn">35</span> <span class="br-p"><br><br></span>তাতে লোকটার কানও খুলে গেল, জিভও খুলে গেল এবং সে স্পষ্টভাবে কথা বলতে লাগল।</div>
<div class="v" id="v36"><span class="vn">36</span> ঈসা এই বিষয়ে কাউকে বলতে লোকদের নিষেধ করলেন। কিন্তু তিনি যতই তাদের নিষেধ করলেন ততই তারা সেই বিষয়ে আরও বেশী করে বলাবলি করতে লাগল।</div>
<div class="v" id="v37"><span class="vn">37</span> এই ঘটনায় লোকেরা খুব আশ্চর্য হয়ে বলল, “ইনি সব কাজ কত নিখুঁতভাবে করেন। ইনি বধিরদের শুনবার শক্তি ও বোবাদের কথা বলবার শক্তি দেন।”</div>
</div>
<!-- PARSED ABOVE; EDITING MAY BREAK PARSER -->
</body></html>