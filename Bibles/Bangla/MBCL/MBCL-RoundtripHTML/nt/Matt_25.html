<html><head>
<meta http-equiv="Content-Type" content="text/html;charset=utf-8" />
<title>Matt 25 &ndash; প্রথম সিপারাঃ মথি &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 25);">
<div id="navbar"><a href="../index.html">Kitabul Mukkadas</a> &ndash; <b>প্রথম সিপারাঃ মথি</b> &ndash; <a href="Matt_1.html">1</a> ... <a href="Matt_23.html">23</a> <a href="Matt_24.html">24</a> <b>25</b> <a href="Matt_26.html">26</a> <a href="Matt_27.html">27</a> <a href="Matt_28.html">28</a> </div><hr>
<h1>Matt 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দশজন মেয়ের গল্প</h2><span class="vn">1</span> <span class="br-p"><br><br></span>“সেই সময়ে বেহেশতী রাজ্য এমন দশজন মেয়ের মত হবে যারা বান্ধবীর বরকে এগিয়ে আনবার জন্য বাতি নিয়ে বাইরে গেল।</div>
<div class="v" id="v2"><span class="vn">2</span> তাদের মধ্যে পাঁচজন ছিল বুদ্ধিমতি।</div>
<div class="v" id="v3"><span class="vn">3</span> বুদ্ধিহীন মেয়েরা তাদের বাতি নিল বটে কিন্তু সংগে করে তেল নিল না।</div>
<div class="v" id="v4"><span class="vn">4</span> বুদ্ধিমতি মেয়েরা তাদের বাতির সংগে পাত্রে করে তেলও নিল।</div>
<div class="v" id="v5"><span class="vn">5</span> বর আসতে দেরি হওয়াতে তারা ঢুলতে ঢুলতে সবাই ঘুমিয়ে পড়ল।</div>
<div class="v" id="v6"><span class="vn">6</span> <span class="br-p"><br><br></span>“পরে মাঝ রাতে চিৎকার শোনা গেল, ‘ঐ দেখ, বর আসছেন! বরকে এগিয়ে আনতে বের হও।’</div>
<div class="v" id="v7"><span class="vn">7</span> তখন সেই মেয়েরা উঠে তাদের বাতি ঠিক করল।</div>
<div class="v" id="v8"><span class="vn">8</span> বুদ্ধিহীন মেয়েরা বুদ্ধিমতিদের বলল, ‘তোমাদের তেল থেকে আমাদের কিছু দাও, কারণ আমাদের বাতি নিভে যাচ্ছে।’</div>
<div class="v" id="v9"><span class="vn">9</span> তখন সেই বুদ্ধিমতি মেয়েরা জবাবে বলল, ‘না, তেল যা আছে তাতে হয়তো আমাদের ও তোমাদের কুলাবে না। তোমরা বরং দোকানদারদের কাছে গিয়ে নিজেদের জন্য তেল কিনে নাও।’</div>
<div class="v" id="v10"><span class="vn">10</span> সেই বুদ্ধিহীন মেয়েরা যখন তেল কিনতে গেল তখনই বর এসে পড়লেন। তখন যে মেয়েরা প্রস্তুত ছিল তারা বরের সংগে বিয়ে বাড়ীতে গেল। তারা সবাই ভিতরে গেলে পর দরজা বন্ধ করে দেওয়া হল।</div>
<div class="v" id="v11"><span class="vn">11</span> <span class="br-p"><br><br></span>“পরে সেই বুদ্ধিহীন মেয়েরা এসে বলল, ‘দেখুন, দরজাটা খুলে দিন।’</div>
<div class="v" id="v12"><span class="vn">12</span> জবাবে বর বললেন, ‘সত্যি বলছি, আমি তোমাদের চিনি না।’ ”</div>
<div class="v" id="v13"><span class="vn">13</span> <span class="br-p"><br><br></span>গল্পের শেষে ঈসা বললেন, “এইজন্য সতর্ক থাক, কারণ সেই দিন বা সেই সময়ের কথা তোমরা জান না।</div>
<div class="v" id="v14"><h2>তিনজন গোলামের গল্প</h2><span class="vn">14</span> <span class="br-p"><br><br></span>“বেহেশতী রাজ্য এমন একজন লোকের মত যিনি বিদেশে যাবার আগে তাঁর গোলামদের ডেকে তাঁর সমস্ত সম্পত্তির ভার তাদের হাতে দিয়ে গেলেন।</div>
<div class="v" id="v15"><span class="vn">15</span> সেই গোলামদের ক্ষমতা অনুসারে তিনি একজনকে পাঁচ হাজার, একজনকে দু’হাজার ও একজনকে এক হাজার টাকা দিলেন।</div>
<div class="v" id="v16"><span class="vn">16</span> যে পাঁচ হাজার টাকা পেল সে তা দিয়ে ব্যবসা করে আরও পাঁচ হাজার টাকা লাভ করল।</div>
<div class="v" id="v17"><span class="vn">17</span> যে দু’হাজার টাকা পেল সে-ও একইভাবে আরও দু’হাজার টাকা লাভ করল।</div>
<div class="v" id="v18"><span class="vn">18</span> কিন্তু যে এক হাজার টাকা পেল সে মাটিতে গর্ত খুঁড়ে তার মালিকের টাকাগুলো লুকিয়ে রাখল।</div>
<div class="v" id="v19"><span class="vn">19</span> <span class="br-p"><br><br></span>“অনেক দিন পরে সেই মালিক এসে গোলামদের কাছ থেকে হিসাব চাইলেন।</div>
<div class="v" id="v20"><span class="vn">20</span> যে পাঁচ হাজার টাকা পেয়েছিল সে আরও পাঁচ হাজার টাকা নিয়ে এসে বলল, ‘আপনি আমাকে পাঁচ হাজার টাকা দিয়েছিলেন।</div>
<div class="v" id="v21"><span class="vn">21</span> দেখুন, আমি আরও পাঁচ হাজার টাকা লাভ করেছি।’ তখন তার মালিক তাকে বললেন, ‘শাবাশ! তুমি ভাল ও বিশ্বস্ত গোলাম। তুমি অল্প বিষয়ে বিশ্বস্ত বলে আমি তোমাকে অনেক বিষয়ের ভার দেব। এস, আমার আনন্দের ভাগী হও।’</div>
<div class="v" id="v22"><span class="vn">22</span> <span class="br-p"><br><br></span>“যে দু’হাজার টাকা পেয়েছিল সে এসে বলল, ‘আপনি আমাকে দু’হাজার টাকা দিয়েছিলেন। দেখুন, আমি আরও দু’হাজার টাকা লাভ করেছি।’</div>
<div class="v" id="v23"><span class="vn">23</span> তখন তার মালিক তাকে বললেন, ‘শাবাশ! তুমি ভাল ও বিশ্বস্ত গোলাম। তুমি অল্প বিষয়ে বিশ্বস্ত বলে আমি তোমাকে অনেক বিষয়ের ভার দেব। এস, আমার আনন্দের ভাগী হও।’</div>
<div class="v" id="v24"><span class="vn">24</span> <span class="br-p"><br><br></span>“কিন্তু যে এক হাজার টাকা পেয়েছিল সে এসে বলল, ‘দেখুন, আমি জানতাম আপনি ভয়ানক কঠিন লোক। আপনি যেখানে বীজ বোনেন নি সেখান থেকে কাটেন এবং যেখানে ছড়ান নি সেখান থেকে কুড়ান।</div>
<div class="v" id="v25"><span class="vn">25</span> এইজন্য আমি ভয়ে ভয়ে বাইরে গিয়ে মাটিতে আপনার টাকা লুকিয়ে রেখেছিলাম। এই দেখুন, আপনার জিনিস আপনারই আছে।’</div>
<div class="v" id="v26"><span class="vn">26</span> জবাবে তার মালিক তাকে বললেন, ‘দুষ্ট ও অলস গোলাম! তুমি তো জানতে যেখানে আমি বুনি নি সেখানে কাটি আর যেখানে ছড়াই নি সেখানে কুড়াই।</div>
<div class="v" id="v27"><span class="vn">27</span> তাহলে মহাজনদের কাছে আমার টাকা জমা রাখ নি কেন? তা করলে তো আমি এসে টাকাটাও পেতাম এবং সংগে কিছু সুদও পেতাম।’</div>
<div class="v" id="v28"><span class="vn">28</span> তারপর তিনি অন্যদের বললেন, ‘তোমরা ওর কাছ থেকে টাকাগুলো নিয়ে যার দশ হাজার টাকা আছে তাকে দাও।</div>
<div class="v" id="v29"><span class="vn">29</span> যার আছে তাকে আরও দেওয়া হবে আর তাতে তার অনেক হবে। কিন্তু যার নেই তার যা আছে তা-ও তার কাছ থেকে নিয়ে নেওয়া হবে।</div>
<div class="v" id="v30"><span class="vn">30</span> ঐ অপদার্থ গোলামকে তোমরা বাইরের অন্ধকারে ফেলে দাও; সেখানে লোকে কান্নাকাটি করবে আর যন্ত্রণায় দাঁতে দাঁত ঘষতে থাকবে।’</div>
<div class="v" id="v31"><h2>সমস্ত জাতির বিচার</h2><span class="vn">31</span> <span class="br-p"><br><br></span>“ইব্‌ন্তেআদম সমস্ত ফেরেশতাদের সংগে নিয়ে যখন নিজের মহিমায় আসবেন তখন তিনি বাদশাহ্‌ হিসাবে তাঁর সিংহাসনে মহিমার সংগে বসবেন।</div>
<div class="v" id="v32"><span class="vn">32</span> সেই সময় সমস্ত জাতির লোকদের তাঁর সামনে একসংগে জমায়েত করা হবে। রাখাল যেমন ভেড়া আর ছাগল আলাদা করে তেমনি তিনি সব লোকদের দু’ভাগে আলাদা করবেন।</div>
<div class="v" id="v33"><span class="vn">33</span> তিনি নিজের ডান দিকে ভেড়াদের আর বাঁ দিকে ছাগলদের রাখবেন।</div>
<div class="v" id="v34"><span class="vn">34</span> <span class="br-p"><br><br></span>“এর পরে বাদশাহ্‌ তাঁর ডান দিকের লোকদের বলবেন, ‘তোমরা যারা আমার পিতার দোয়া পেয়েছ, এস। দুনিয়ার শুরুতে যে রাজ্য তোমাদের জন্য প্রস্তুত করে রাখা হয়েছে তার অধিকারী হও।</div>
<div class="v" id="v35"><span class="vn">35</span> যখন আমার খিদে পেয়েছিল তখন তোমরা আমাকে খেতে দিয়েছিলে; যখন পিপাসা পেয়েছিল তখন পানি দিয়েছিলে; যখন মেহমান হয়েছিলাম তখন আশ্রয় দিয়েছিলে;</div>
<div class="v" id="v36"><span class="vn">36</span> যখন খালি গায়ে ছিলাম তখন কাপড় পরিয়েছিলে; যখন অসুস্থ হয়েছিলাম তখন আমার দেখাশোনা করেছিলে; আর যখন আমি জেলখানায় বন্দী অবস্থায় ছিলাম তখন আমাকে দেখতে গিয়েছিলে।’</div>
<div class="v" id="v37"><span class="vn">37</span> <span class="br-p"><br><br></span>“তখন সেই আল্লাহ্‌ভক্ত লোকেরা জবাবে তাঁকে বলবে, ‘প্রভু, আপনার খিদে পেয়েছে দেখে কখন আপনাকে খেতে দিয়েছিলাম বা পিপাসা পেয়েছে দেখে পানি দিয়েছিলাম?</div>
<div class="v" id="v38"><span class="vn">38</span> কখনই বা আপনাকে মেহমান হিসাবে আশ্রয় দিয়েছিলাম, কিংবা খালি গায়ে দেখে কাপড় পরিয়েছিলাম?</div>
<div class="v" id="v39"><span class="vn">39</span> আর কখনই বা আপনাকে অসুস্থ বা জেলখানায় আছেন জেনে আপনার কাছে গিয়েছিলাম?’</div>
<div class="v" id="v40"><span class="vn">40</span> <span class="br-p"><br><br></span>“এর জবাবে বাদশাহ্‌ তখন তাদের বলবেন, ‘আমি তোমাদের সত্যিই বলছি, আমার এই ভাইদের মধ্যে সামান্য কোন একজনের জন্য যখন তা করেছিলে তখন আমারই জন্য তা করেছিলে।’</div>
<div class="v" id="v41"><span class="vn">41</span> <span class="br-p"><br><br></span>“পরে তিনি তাঁর বাঁ দিকের লোকদের বলবেন, ‘ওহে বদদোয়াপ্রাপ্ত লোকেরা, আমার কাছ থেকে তোমরা দূর হও। ইবলিস এবং তার ফেরেশতাদের জন্য যে চিরকালের আগুন প্রস্তুত করা হয়েছে তার মধ্যে যাও।</div>
<div class="v" id="v42"><span class="vn">42</span> যখন আমার খিদে পেয়েছিল তখন তোমরা আমাকে খেতে দাও নি; যখন পিপাসা পেয়েছিল তখন পানি দাও নি;</div>
<div class="v" id="v43"><span class="vn">43</span> যখন মেহমান হয়েছিলাম তখন আশ্রয় দাও নি; যখন খালি গায়ে ছিলাম তখন আমাকে কাপড় পরাও নি; যখন অসুস্থ হয়েছিলাম এবং জেলখানায় বন্দী অবস্থায় ছিলাম তখন আমাকে দেখতে যাও নি।’</div>
<div class="v" id="v44"><span class="vn">44</span> <span class="br-p"><br><br></span>“তখন তারা তাঁকে বলবে, ‘প্রভু, কখন আপনার খিদে বা পিপাসা পেয়েছে দেখে, কিংবা মেহমান হয়েছেন দেখে, কিংবা খালি গায়ে দেখে, কিংবা অসুস্থ বা জেলখানায় আছেন জেনে সাহায্য করি নি?’</div>
<div class="v" id="v45"><span class="vn">45</span> <span class="br-p"><br><br></span>“জবাবে তিনি তাদের বলবেন, ‘আমি তোমাদের সত্যিই বলছি, তোমরা যখন এই সামান্য লোকদের মধ্যে কোন একজনের জন্য তা কর নি তখন তা আমার জন্যই কর নি।’ ”</div>
<div class="v" id="v46"><span class="vn">46</span> <span class="br-p"><br><br></span>তারপর ঈসা বললেন, “এই লোকেরা অনন্ত শাস্তি পেতে যাবে, কিন্তু ঐ আল্লাহ্‌ভক্ত লোকেরা অনন্ত জীবন ভোগ করতে যাবে।”</div>
</div>
<!-- PARSED ABOVE; EDITING MAY BREAK PARSER -->
</body></html>