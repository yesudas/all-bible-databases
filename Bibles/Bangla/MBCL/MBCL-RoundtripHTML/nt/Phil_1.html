<html><head>
<meta http-equiv="Content-Type" content="text/html;charset=utf-8" />
<title>Phil 1 &ndash; ১১শ সিপারাঃ ফিলিপীয় &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Phil', 1);">
<div id="navbar"><a href="../index.html">Kitabul Mukkadas</a> &ndash; <b>১১শ সিপারাঃ ফিলিপীয়</b> &ndash; <b>1</b> <a href="Phil_2.html">2</a> <a href="Phil_3.html">3</a> <a href="Phil_4.html">4</a> </div><hr>
<h1>Phil 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তীমথিয় আর আমি পৌল- আমরা মসীহ্‌ ঈসার গোলাম। মসীহ্‌ ঈসার সংগে যুক্ত আল্লাহ্‌র যে সব বান্দা ফিলিপী শহরে আছে আমরা তাদের কাছে এবং তাদের পরিচালকদের ও খেদমতকারীদের কাছে লিখছি।</div>
<div class="v" id="v2"><span class="vn">2</span> <span class="br-p"><br><br></span>আমাদের পিতা আল্লাহ এবং হযরত ঈসা মসীহ্‌ তোমাদের রহমত ও শান্তি দান করুন।</div>
<div class="v" id="v3"><h2>ফিলিপীয়দের জন্য মুনাজাত</h2><span class="vn">3</span> <span class="br-p"><br><br></span>আমি যতবার তোমাদের কথা মনে করি ততবারই আমার আল্লাহ্‌কে শুকরিয়া জানাই।</div>
<div class="v" id="v4"><span class="vn">4</span> তোমাদের জন্য মুনাজাতের সময়ে আমি সব সময় আনন্দের সংগে মুনাজাত করে থাকি,</div>
<div class="v" id="v5"><span class="vn">5</span> কারণ ঈসা মসীহের বিষয়ে সুসংবাদ তবলিগের কাজে তোমরা প্রথম দিন থেকে এই পর্যন্ত আমাকে সাহায্য করে আসছ।</div>
<div class="v" id="v6"><span class="vn">6</span> আমার এই বিশ্বাস আছে, তোমাদের দিলে যিনি ভাল কাজ করতে শুরু করেছেন তিনি মসীহ্‌ ঈসার আসবার দিন পর্যন্ত তা চালিয়ে নিয়ে শেষ করবেন।</div>
<div class="v" id="v7"><span class="vn">7</span> <span class="br-p"><br><br></span>তোমাদের সকলের সম্বন্ধে আমার মনের ভাব এই রকম হওয়াই উচিত, কারণ তোমরা আমার প্রিয়। আমি জেলে থাকি বা সুসংবাদের পক্ষে দাঁড়িয়ে তার সত্যতা প্রমাণ করি, তাতে তোমরা সবাই আমার সংগে আল্লাহ্‌র রহমতের ভাগী।</div>
<div class="v" id="v8"><span class="vn">8</span> মসীহ্‌ ঈসার মহব্বত দিলে রেখে আমি যে তোমাদের কত মহব্বত করি তার সাক্ষী আল্লাহ্‌।</div>
<div class="v" id="v9"><span class="vn">9</span> <span class="br-p"><br><br></span>আমি মুনাজাত করি তোমাদের মহব্বত যেন জ্ঞান ও বিচারবুদ্ধির সংগে মিলিত হয়ে বেড়েই চলে।</div>
<div class="v" id="v10"><span class="vn">10</span> তাহলে যা সত্যিসত্যিই সবচেয়ে ভাল তা তোমরা বুঝে বেছে নিতে পারবে। এতে তোমরা ঈসা মসীহের মধ্য দিয়ে সৎ জীবনের ফল দ্বারা পরিপূর্ণ হয়ে মসীহের আসবার দিন পর্যন্ত খাঁটি ও নিখুঁত থাকতে পারবে, আর এতে আল্লাহ্‌র গৌরব ও প্রশংসা হবে।</div>
<div class="v" id="v12"><h2>জীবন মানে মসীহ্‌</h2><span class="vn">12</span> <span class="br-p"><br><br></span>ভাইয়েরা, আমি চাই যেন তোমরা জানতে পার যে, আমার উপর যা ঘটেছে তার ফলে সুসংবাদ তবলিগের কাজ আরও এগিয়ে গেছে।</div>
<div class="v" id="v13"><span class="vn">13</span> আর তাতে এখানকার রাজবাড়ীর সৈন্যদল ও অন্য সকলে জানতে পেরেছে যে, মসীহের জন্যই আমি বন্দী অবস্থায় আছি।</div>
<div class="v" id="v14"><span class="vn">14</span> এছাড়া আমার এই বন্দী অবস্থায় থাকবার দরুন বেশীর ভাগ ভাইয়েরা প্রভুর উপর আরও বেশী করে ভরসা করতে শিখেছে এবং সেইজন্যই তারা নির্ভয়ে আল্লাহ্‌র কালাম তবলিগ করতে আরও সাহসী হয়েছে।</div>
<div class="v" id="v15"><span class="vn">15</span> <span class="br-p"><br><br></span>তাদের মধ্যে কেউ কেউ অবশ্য হিংসা ও দলাদলির মনোভাব নিয়ে মসীহের বিষয় তবলিগ করে, আবার অন্যেরা ভাল উদ্দেশ্য নিয়েই তা করে।</div>
<div class="v" id="v16"><span class="vn">16</span> এই লোকদের মনে মহব্বত আছে বলেই তারা মসীহের বিষয় তবলিগ করে, কারণ এরা জানে যে, সুসংবাদের পক্ষে দাঁড়িয়ে কথা বলবার জন্যই আমি নিযুক্ত।</div>
<div class="v" id="v17"><span class="vn">17</span> কিন্তু ঐ প্রথম দলের লোকেরা নিজেদের স্বার্থের জন্য মসীহের বিষয় তবলিগ করে থাকে, কোন ভাল উদ্দেশ্য নিয়ে তা করে না। ওরা মনে করে, এতে আমার বন্দী অবস্থায় ওরা আমাকে কষ্ট দিতে পারবে।</div>
<div class="v" id="v18"><span class="vn">18</span> কিন্তু তাতে কি এসে যায়? আসল কথা হল, এতে যেভাবেই হোক মসীহের বিষয় প্রচারিত হচ্ছে- তা ছলনার উদ্দেশ্যেই হোক আর সৎ উদ্দেশ্যেই হোক; আর তাতেই আমার আনন্দ। <span class="br-p"><br><br></span>আমার এই আনন্দ কখনও শেষ হবে না,</div>
<div class="v" id="v19"><span class="vn">19</span> কারণ আমি জানি, আমার উপর যা ঘটেছে তার শেষ ফল হবে আমার মুক্তি; আর তা তোমাদের মুনাজাতের দ্বারা ও ঈসা মসীহের রূহের সাহায্যেই হবে।</div>
<div class="v" id="v20"><span class="vn">20</span> আমার স্থির বিশ্বাস আছে যে, আমি কোন কিছুতেই লজ্জা পাব না বরং আমার যথেষ্ট সাহস থাকবে, যাতে আগে যেমন আমার মধ্য দিয়ে মসীহের গৌরব প্রকাশ হত তেমনি এখনও হবে- তা আমি বাঁচি বা মরি;</div>
<div class="v" id="v21"><span class="vn">21</span> কারণ আমার পক্ষে জীবন হল মসীহ্‌ এবং মরণ হল লাভ।</div>
<div class="v" id="v22"><span class="vn">22</span> কিন্তু যদি আমি বেঁচেই থাকি তবে সেটা আমাকে এমন একটা কাজের সুযোগ দেবে যাতে যথেষ্ট ফল হয়। কোন্‌টা আমি বেছে নেব তা জানি না।</div>
<div class="v" id="v23"><span class="vn">23</span> দু’দিকই আমাকে টানছে। আমি মরে গিয়ে মসীহের সংগে থাকতে চাই, কারণ সেটা অনেক ভাল।</div>
<div class="v" id="v24"><span class="vn">24</span> তবুও তোমাদের জন্য আমার বেঁচে থাকবার দরকার আরও বেশী।</div>
<div class="v" id="v25"><span class="vn">25</span> আমি নিশ্চয় করে জানি আমি বেঁচে থাকব এবং তোমাদের সকলের সংগেই থাকব, যেন তোমাদের ঈমান বেড়ে যায় এবং তাতে তোমরা আনন্দিত হও।</div>
<div class="v" id="v26"><span class="vn">26</span> ফলে তোমাদের মধ্যে আমার আবার আসবার দরুন তোমরা মসীহ্‌ ঈসার মধ্য দিয়ে আমাকে নিয়ে আনন্দে উপ্‌চে পড়বে।</div>
<div class="v" id="v27"><span class="vn">27</span> <span class="br-p"><br><br></span>সবচেয়ে বড় কথা হল, তোমরা এমনভাবে তোমাদের জীবন কাটাও যা মসীহের বিষয়ে সুসংবাদের উপযুক্ত। তাহলে আমি নিজে এসে তোমাদের দেখি বা দূর থেকে তোমাদের কথা শুনি, আমি জানব যে, তোমরা মনেপ্রাণে এক হয়ে স্থির ভাবে দাঁড়িয়ে আছ এবং যে ঈমান সুসংবাদের মধ্য দিয়ে আসে তার জন্য একসংগে পরিশ্রম করছ।</div>
<div class="v" id="v28"><span class="vn">28</span> যারা তোমাদের বিরুদ্ধে আছে তাদের দিক থেকে কোন কিছুতে তোমরা ভয় পেয়ো না। এতেই প্রমাণ হবে যে, তারা ধ্বংস হতে যাচ্ছে আর তোমরা নাজাত পেতে যাচ্ছ; আর এই নাজাত আল্লাহ্‌র কাছ থেকেই আসে।</div>
<div class="v" id="v29"><span class="vn">29</span> তোমাদের রহমত দান করা হয়েছে যেন তোমরা যে কেবল মসীহের উপর ঈমান আনতে পার এমন নয়, তাঁর জন্য কষ্টভোগও করতে পার।</div>
<div class="v" id="v30"><span class="vn">30</span> তোমরা আগে আমাকে যেভাবে কষ্ট স্বীকার করতে দেখেছ এবং এখনও সেই সম্বন্ধে যা শুনছ, তোমরাও সেই একই রকম কষ্টের মধ্যে জড়িয়ে পড়েছ।</div>
</div>
<!-- PARSED ABOVE; EDITING MAY BREAK PARSER -->
</body></html>