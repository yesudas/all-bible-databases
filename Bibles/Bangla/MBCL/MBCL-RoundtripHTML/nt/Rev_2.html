<html><head>
<meta http-equiv="Content-Type" content="text/html;charset=utf-8" />
<title>Rev 2 &ndash; ২৭শ সিপারাঃ প্রকাশিত কালাম &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 2);">
<div id="navbar"><a href="../index.html">Kitabul Mukkadas</a> &ndash; <b>২৭শ সিপারাঃ প্রকাশিত কালাম</b> &ndash; <a href="Rev_1.html">1</a> <b>2</b> <a href="Rev_3.html">3</a> <a href="Rev_4.html">4</a> ... <a href="Rev_22.html">22</a> </div><hr>
<h1>Rev 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইফিষের জামাতের কাছে</h2><span class="vn">1</span> <span class="br-p"><br><br></span>“ইফিষ শহরের জামাতের ফেরেশতার কাছে এই কথা লেখ- <span class="br-p"><br><br></span>যিনি তাঁর ডান হাতে সাতটা তারা ধরে সোনার সাতটা বাতিদানের মাঝখানে ঘুরে বেড়ান তিনি এই কথা বলছেন:</div>
<div class="v" id="v2"><span class="vn">2</span> আমি তোমার কাজ, পরিশ্রম ও ধৈর্যের কথা জানি। আমি জানি তুমি খারাপ লোকদের সহ্য করতে পার না, আর যারা সাহাবী না হয়েও নিজেদের সাহাবী বলে দাবি করে তাদের পরীক্ষা করে দেখেছ এবং তারা যে মিথ্যাবাদী তার প্রমাণও পেয়েছ।</div>
<div class="v" id="v3"><span class="vn">3</span> তোমার ধৈর্য আছে এবং তুমি আমার জন্য অনেক কষ্ট স্বীকার করেছ, ক্লান্ত হয়ে পড় নি।</div>
<div class="v" id="v4"><span class="vn">4</span> <span class="br-p"><br><br></span>তবুও তোমার বিরুদ্ধে আমার এই কথা বলবার আছে যে, আমার প্রতি প্রথমে তোমার যে রকম মহব্বত ছিল তা তুমি হারিয়ে ফেলেছ।</div>
<div class="v" id="v5"><span class="vn">5</span> ভেবে দেখ, তুমি কত উঁচু থেকে কত নীচে নেমে গেছ। এই অবস্থা থেকে তুমি মন ফিরাও এবং প্রথমে যে সব কাজ করতে তাতে ফিরে যাও। যদি তুমি মন না ফিরাও তাহলে আমি তোমার কাছে এসে তোমার বাতিদানটা তার জায়গা থেকে সরিয়ে ফেলব।</div>
<div class="v" id="v6"><span class="vn">6</span> তবে এই একটা গুণ তোমার আছে যে, নীকলায়তীয়রা যা করে তা তুমি ঘৃণা কর, আর আমিও তা ঘৃণা করি।</div>
<div class="v" id="v7"><span class="vn">7</span> <span class="br-p"><br><br></span>যার শুনবার কান আছে সে শুনুক, পাক-রূহ্‌ জামাতগুলোকে কি বলছেন। যে জয়ী হবে তাকে আমি আল্লাহ্‌র জান্নাতুল-ফেরদৌসের জীবন্তগাছের ফল খেতে দেব।</div>
<div class="v" id="v8"><h2>ইজমিরের জামাতের কাছে</h2><span class="vn">8</span> <span class="br-p"><br><br></span>“ইজমির শহরের জামাতের ফেরেশতার কাছে এই কথা লেখ- <span class="br-p"><br><br></span>যিনি প্রথম ও শেষ, যিনি মরেছিলেন ও জীবিত হয়েছেন, তিনি এই কথা বলছেন:</div>
<div class="v" id="v9"><span class="vn">9</span> তোমার কষ্ট ও অভাবের কথা আমি জানি, কিন্তু তবুও তুমি ধনী। নিজেদের ইহুদী বললেও যারা ইহুদী নয় বরং শয়তানের দলের লোক, তারা তোমার বিরুদ্ধে যা বলে তা আমি জানি।</div>
<div class="v" id="v10"><span class="vn">10</span> তুমি যে সব কষ্ট ভোগ করতে যাচ্ছ তাতে মোটেই ভয় পেয়ো না। শোন, ইবলিস তোমাদের মধ্যে কয়েকজনকে পরীক্ষা করবার জন্য জেলে দেবে, আর দশ দিন ধরে তোমরা কষ্ট ভোগ করবে। তুমি মৃত্যু পর্যন্ত বিশ্বস্ত থেকো, তাহলে জয়ের মালা হিসাবে আমি তোমাকে জীবন দেব।</div>
<div class="v" id="v11"><span class="vn">11</span> <span class="br-p"><br><br></span>যার শুনবার কান আছে সে শুনুক, পাক-রূহ্‌ জামাতগুলোকে কি বলছেন। যে জয়ী হবে দ্বিতীয় মৃত্যু কোনমতেই তার ক্ষতি করবে না।</div>
<div class="v" id="v12"><h2>পর্গামের জামাতের কাছে</h2><span class="vn">12</span> <span class="br-p"><br><br></span>“পর্গাম শহরের জামাতের ফেরেশতার কাছে এই কথা লেখ- <span class="br-p"><br><br></span>যে ধারালো ছোরার দু’দিকেই ধার আছে তার অধিকারী এই কথা বলছেন:</div>
<div class="v" id="v13"><span class="vn">13</span> তুমি কোথায় বাস করছ তা আমি জানি; সেখানে শয়তানের সিংহাসন আছে। তবুও তুমি আমার প্রতি বিশ্বস্ত আছ এবং আমার উপর তোমার ঈমানকে অস্বীকার কর নি। এমন কি, যেখানে শয়তান বাস করে সেখানে যখন আমার বিশ্বস্ত সাক্ষী আনি-পাস্‌ তোমাদের সামনে খুন হয়েছিল তখনও তুমি তোমার ঈমানকে অস্বীকার কর নি।</div>
<div class="v" id="v14"><span class="vn">14</span> <span class="br-p"><br><br></span>কিন্তু তবুও তোমার বিরুদ্ধে আমার কিছু বলবার আছে। তোমার ওখানে এমন লোকেরা আছে যারা বালামের শিক্ষা অনুসারে চলে। বালাক বাদশাহ্‌কে বালাম শিক্ষা দিয়েছিল যেন সে মূর্তির সামনে উৎসর্গ-করা খাবার খাওয়া ও জেনা করবার মধ্য দিয়ে বনি-ইসরাইলদের গুনাহের দিকে নিয়ে যায়।</div>
<div class="v" id="v15"><span class="vn">15</span> তা ছাড়া নীকলায়তীয়দের শিক্ষা অনুসারে যারা চলে এমন কয়েকজনও তোমার ওখানে আছে।</div>
<div class="v" id="v16"><span class="vn">16</span> কাজেই এই অবস্থা থেকে মন ফিরাও। যদি মন না ফিরাও তবে আমি শীঘ্রই তোমার কাছে আসব এবং আমার মুখের ছোরা দিয়ে তাদের বিরুদ্ধে যুদ্ধ করব।</div>
<div class="v" id="v17"><span class="vn">17</span> <span class="br-p"><br><br></span>যার শুনবার কান আছে সে শুনুক, পাক-রূহ্‌ জামাতগুলোকে কি বলছেন। যে জয়ী হবে তাকে আমি লুকানো মান্না থেকে কিছু মান্না এবং একটা সাদা পাথর দেব। সেই পাথরের উপরে এমন একটা নতুন নাম লেখা থাকবে যা কেউ জানে না; কেবল যে সেটা পাবে সে-ই তা জানবে।</div>
<div class="v" id="v18"><h2>থুয়াতীরার জামাতের কাছে</h2><span class="vn">18</span> <span class="br-p"><br><br></span>“থুয়াতীরা শহরের জামাতের ফেরেশতার কাছে এই কথা লেখ- <span class="br-p"><br><br></span>ইব্‌নুল্লাহ্‌, যাঁর চোখ আগুনের শিখার মত এবং পা খুব চক্‌চকে পিতলের মত তিনি এই কথা বলছেন:</div>
<div class="v" id="v19"><span class="vn">19</span> আমি তোমার কাজ, তোমার মহব্বত, তোমার বিশ্বাস, তোমার সেবা এবং তোমার ধৈর্যের কথা জানি। আর তুমি প্রথমে যে সব কাজ করেছিলে তার চেয়ে এখন যে আরও বেশী কাজ করছ সেই কথাও আমি জানি।</div>
<div class="v" id="v20"><span class="vn">20</span> <span class="br-p"><br><br></span>তবুও তোমার বিরুদ্ধে আমার এই কথা বলবার আছে যে, তুমি ঈষেবল নামে সেই স্ত্রীলোকের অন্যায় সহ্য করছ। এই ঈষেবল নিজেকে নবী বলে। তার শিক্ষার দ্বারা সে আমার গোলামদের ভুলায় যেন তারা জেনা করে এবং মূর্তির কাছে উৎসর্গ-করা খাবার খায়।</div>
<div class="v" id="v21"><span class="vn">21</span> জেনা থেকে মন ফিরাবার জন্য আমি তাকে সময় দিয়েছিলাম কিন্তু সে মন ফিরাতে রাজী হয় নি।</div>
<div class="v" id="v22"><span class="vn">22</span> সেইজন্য আমি তাকে বিছানায় ফেলে রাখব, আর যারা তার সংগে জেনা করে তারা যদি জেনা থেকে মন না ফিরায় তবে তাদের ভীষণ কষ্টের মধ্যে ফেলব।</div>
<div class="v" id="v23"><span class="vn">23</span> তার ছেলেমেয়েদেরও আমি মেরে ফেলব। তাতে সব জামাতগুলো জানতে পারবে যে, আমিই মানুষের দিল ও মন খুঁজে দেখি। আমি কাজ অনুসারে তোমাদের প্রত্যেককে ফল দেব।</div>
<div class="v" id="v24"><span class="vn">24</span> <span class="br-p"><br><br></span>হে থুয়াতীরার বাকী লোকেরা, তোমরা যারা সেই শিক্ষামত চল না এবং যাকে শয়তানের সেই গভীর শিক্ষা বলা হয় তা জান না, তোমাদের আমি বলছি: তোমাদের উপর আমি অন্য কোন ভার দেব না।</div>
<div class="v" id="v25"><span class="vn">25</span> কেবল যা তোমাদের আছে, আমি না আসা পর্যন্ত তা শক্ত করে ধরে রাখ।</div>
<div class="v" id="v26"><span class="vn">26</span> <span class="br-p"><br><br></span>পিতা যেমন আমাকে সব জাতির উপরে কর্তৃত্ব দিয়েছেন, তেমনি যে জয়ী হবে এবং আমি যা চাই তা শেষ পর্যন্ত করতে থাকবে তাকেও আমি সেই কর্তৃত্ব দেব। সে লোহার দণ্ড দিয়ে তাদের শাসন করবে এবং মাটির পাত্রের মত তাদের চুরমার করে ফেলবে।</div>
<div class="v" id="v28"><span class="vn">28</span> যে জয়ী হবে তাকে আমি ভোরের তারাও দেব।</div>
<div class="v" id="v29"><span class="vn">29</span> যার শুনবার কান আছে সে শুনুক, পাক-রূহ্‌ জামাতগুলোকে কি বলছেন।</div>
</div>
<!-- PARSED ABOVE; EDITING MAY BREAK PARSER -->
</body></html>