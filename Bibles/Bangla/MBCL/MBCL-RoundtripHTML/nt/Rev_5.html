<html><head>
<meta http-equiv="Content-Type" content="text/html;charset=utf-8" />
<title>Rev 5 &ndash; ২৭শ সিপারাঃ প্রকাশিত কালাম &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 5);">
<div id="navbar"><a href="../index.html">Kitabul Mukkadas</a> &ndash; <b>২৭শ সিপারাঃ প্রকাশিত কালাম</b> &ndash; <a href="Rev_1.html">1</a> ... <a href="Rev_3.html">3</a> <a href="Rev_4.html">4</a> <b>5</b> <a href="Rev_6.html">6</a> <a href="Rev_7.html">7</a> ... <a href="Rev_22.html">22</a> </div><hr>
<h1>Rev 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>কিতাব ও মেষ-শাবক</h2><span class="vn">1</span> <span class="br-p"><br><br></span>যিনি সেই সিংহাসনের উপর বসে ছিলেন তাঁর ডান হাতে আমি একটা কিতাব দেখলাম। কিতাবটার ভিতরে ও বাইরে লেখা ছিল এবং সাতটা মোহর দিয়ে সীলমোহর করা ছিল।</div>
<div class="v" id="v2"><span class="vn">2</span> পরে আমি একজন শক্তিশালী ফেরেশতাকে জোর গলায় এই কথা বলতে শুনলাম, “কে এই সীলমোহরগুলো ভেংগে কিতাবটা খুলবার যোগ্য?”</div>
<div class="v" id="v3"><span class="vn">3</span> <span class="br-p"><br><br></span>কিন্তু বেহেশতে বা দুনিয়াতে কিংবা দুনিয়ার গভীরে কেউই সেই কিতাবটা খুলতে পারল না, ভিতরে দেখতেও পারল না।</div>
<div class="v" id="v4"><span class="vn">4</span> তখন আমি খুব কাঁদতে লাগলাম, কারণ এমন কাউকে পাওয়া গেল না যে ঐ কিতাবটা খুলবার বা দেখবার যোগ্য।</div>
<div class="v" id="v5"><span class="vn">5</span> পরে নেতাদের মধ্যে একজন আমাকে বললেন, “কেঁদো না। এহুদা বংশের সিংহ, যিনি দাউদের বংশধর, তিনি জয়ী হয়েছেন। তিনিই ঐ সাতটা সীলমোহর ভেংগে কিতাবটা খুলতে পারেন।”</div>
<div class="v" id="v6"><span class="vn">6</span> <span class="br-p"><br><br></span>চারজন প্রাণী এবং নেতাদের মাঝখানে যে সিংহাসনটি ছিল তার উপর একটি মেষ-শাবককে আমি দাঁড়িয়ে থাকতে দেখলাম। আমার মনে হচ্ছিল যেন সেই মেষ-শাবককে মেরে ফেলা হয়েছিল। ঐ মেষ-শাবকের সাতটা শিং ও সাতটা চোখ ছিল। আল্লাহ্‌র যে সাতটি রূহ্‌কে দুনিয়ার সব জায়গায় পাঠানো হয় এই চোখগুলো ছিল সেই সাতটি রূহ্‌।</div>
<div class="v" id="v7"><span class="vn">7</span> পরে সেই মেষ-শাবক এসে যিনি সিংহাসনে বসে ছিলেন তাঁর ডান হাত থেকে কিতাবটা নিলেন।</div>
<div class="v" id="v8"><span class="vn">8</span> কিতাবটা নেবার পর সেই চারজন প্রাণী ও চব্বিশজন নেতা মেষ-শাবকের সামনে উবুড় হলেন। তাঁদের প্রত্যেকের হাতে একটা করে বীণা ও একটা করে ধূপে পূর্ণ সোনার পেয়ালা ছিল। সেই ধূপে পূর্ণ পেয়ালাগুলো হল আল্লাহ্‌র বান্দাদের মুনাজাত।</div>
<div class="v" id="v9"><span class="vn">9</span> তাঁরা এই নতুন কাওয়ালীটি গাইছিলেন: <span class="br-p"><br><br></span><span class="br-ind"><br><span class="indent">&nbsp;</span></span>“তুমিই ঐ কিতাবটা নিয়ে তার সীলমোহরগুলো খুলবার যোগ্য, <br><span class="br-ind"><br><span class="indent">&nbsp;</span></span>কারণ তোমাকে মেরে ফেলা হয়েছিল। <br><span class="br-ind"><br><span class="indent">&nbsp;</span></span>তুমিই তোমার রক্ত দিয়ে প্রত্যেক বংশ, <br><span class="br-ind"><br><span class="indent">&nbsp;</span></span>ভাষা, দেশ ও জাতির মধ্য থেকে <br><span class="br-ind"><br><span class="indent">&nbsp;</span></span>আল্লাহ্‌র জন্য লোকদের কিনেছ। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমি তাদের নিয়ে একটা রাজ্য গড়ে তুলেছ <br><span class="br-ind"><br><span class="indent">&nbsp;</span></span>এবং আমাদের আল্লাহ্‌র এবাদত-কাজ করবার জন্য <br><span class="br-ind"><br><span class="indent">&nbsp;</span></span>ইমাম করেছ। <br><span class="br-ind"><br><span class="indent">&nbsp;</span></span>দুনিয়াতে তারাই রাজত্ব করবে।” <br></div>
<div class="v" id="v11"><span class="vn">11</span> <span class="br-p"><br><br></span>পরে আমি চেয়ে দেখলাম; আর আমি সেই সিংহাসন, প্রাণী ও নেতাদের চারদিকে অনেক ফেরেশতার কণ্ঠস্বর শুনলাম। সেই ফেরেশতারা ছিলেন সংখ্যায় হাজার হাজার, কোটি কোটি।</div>
<div class="v" id="v12"><span class="vn">12</span> তাঁরা জোরে জোরে এই কথা বলছিলেন: <span class="br-p"><br><br></span><span class="br-ind"><br><span class="indent">&nbsp;</span></span>“যে মেষ-শাবককে মেরে ফেলা হয়েছিল, <br><span class="br-ind"><br><span class="indent">&nbsp;</span></span>তিনিই ক্ষমতা, ধন, জ্ঞান, শক্তি, সম্মান, <br><span class="br-ind"><br><span class="indent">&nbsp;</span></span>গৌরব ও প্রশংসা পাবার যোগ্য।” <br></div>
<div class="v" id="v13"><span class="vn">13</span> <span class="br-p"><br><br></span>তারপর বেহেশতে, দুনিয়াতে, দুনিয়ার গভীরে ও সমুদ্রে যত প্রাণী আছে, এমন কি, সেগুলোর মধ্যে আর যা কিছু আছে সকলকে আমি এই কথা বলতে শুনলাম: <span class="br-p"><br><br></span><span class="br-ind"><br><span class="indent">&nbsp;</span></span>“সিংহাসনের উপরে যিনি বসে আছেন <br><span class="br-ind"><br><span class="indent">&nbsp;</span></span>তাঁর এবং সেই মেষ-শাবকের প্রশংসা, <br><span class="br-ind"><br><span class="indent">&nbsp;</span></span>সম্মান, গৌরব ও ক্ষমতা চিরকাল থাকুক।” <br></div>
<div class="v" id="v14"><span class="vn">14</span> <span class="br-p"><br><br></span>সেই চারজন প্রাণী বললেন, “আমিন।” তারপর সেই নেতারা উবুড় হয়ে সেজদা করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>