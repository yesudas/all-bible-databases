<html><head>
<meta http-equiv="Content-Type" content="text/html;charset=utf-8" />
<title>Rom 15 &ndash; ষষ্ঠ সিপারাঃ রোমীয় &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 15);">
<div id="navbar"><a href="../index.html">Kitabul Mukkadas</a> &ndash; <b>ষষ্ঠ সিপারাঃ রোমীয়</b> &ndash; <a href="Rom_1.html">1</a> ... <a href="Rom_13.html">13</a> <a href="Rom_14.html">14</a> <b>15</b> <a href="Rom_16.html">16</a> </div><hr>
<h1>Rom 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অন্যকে সুখী কর</h2><span class="vn">1</span> <span class="br-p"><br><br></span>আমরা যারা ঈমানে সবল, আমরা যেন নিজেদের সন্তুষ্ট করবার দিকে লক্ষ্য না রেখে দুর্বল ঈমানদারদের দুর্বলতা সহ্য করি।</div>
<div class="v" id="v2"><span class="vn">2</span> ঈমানদার ভাইকে গড়ে তুলবার উদ্দেশ্যে আমরা প্রত্যেকেই যেন তার উপকারের জন্য তাকে সন্তুষ্ট করি।</div>
<div class="v" id="v3"><span class="vn">3</span> মসীহ্‌ও নিজেকে সন্তুষ্ট করেন নি। পাক-কিতাবে লেখা আছে, “যারা তোমাকে অপমান করে তাদের করা সব অপমান আমার উপরেই পড়েছে।”</div>
<div class="v" id="v4"><span class="vn">4</span> পাক-কিতাবে যা কিছু আগে লেখা হয়েছিল তা আমাদের শিক্ষার জন্যই লেখা হয়েছিল, যাতে আমরা ধৈর্য ও উৎসাহ লাভ করি এবং তার ফলে আশ্বাস পাই।</div>
<div class="v" id="v5"><span class="vn">5</span> <span class="br-p"><br><br></span>মসীহ্‌ ঈসার সংগে চলবার পথে ধৈর্য ও উৎসাহদাতা আল্লাহ্‌ তোমাদের সকলের মন এক করুন।</div>
<div class="v" id="v6"><span class="vn">6</span> তাহলে তোমরা মনে ও মুখে এক হয়ে আমাদের হযরত ঈসা মসীহের আল্লাহ্‌ ও পিতার প্রশংসা করতে পারবে।</div>
<div class="v" id="v7"><h2>সুসংবাদ সকলেরই জন্য</h2><span class="vn">7</span> <span class="br-p"><br><br></span>আল্লাহ্‌র গৌরব যাতে প্রকাশিত হয়, সেইজন্য মসীহ্‌ যেমন তোমাদের আপন করে নিয়েছেন তেমনি তোমরাও একে অন্যকে আপন করে নাও।</div>
<div class="v" id="v8"><span class="vn">8</span> মনে রেখো, আল্লাহ্‌র কথা যে সত্যি তা প্রমাণ করবার জন্য মসীহ্‌ ইহুদীদের সেবাকারী হয়েছিলেন। এর উদ্দেশ্য ছিল, পূর্বপুরুষদের কাছে আল্লাহ্‌ যে সব ওয়াদা করেছিলেন তা যেন পূর্ণ হয় এবং তাঁর দয়ার জন্য অ-ইহুদীরা তাঁর প্রশংসা করে। এই বিষয়ে পাক-কিতাবে লেখা আছে, <span class="br-p"><br><br></span><span class="br-ind"><br><span class="indent">&nbsp;</span></span>এইজন্য অন্য জাতিদের মধ্যে আমি তোমার প্রশংসা করব <br><span class="br-ind"><br><span class="indent">&nbsp;</span></span>আর তোমার সুনাম গাইব। <br></div>
<div class="v" id="v10"><span class="vn">10</span> <span class="br-p"><br><br></span>আবার বলা হয়েছে, <span class="br-p"><br><br></span><span class="br-ind"><br><span class="indent">&nbsp;</span></span>হে সমস্ত জাতির লোকেরা, <br><span class="br-ind"><br><span class="indent">&nbsp;</span></span>তোমরা আল্লাহ্‌র বান্দাদের সংগে তাঁর প্রশংসা কর। <br></div>
<div class="v" id="v11"><span class="vn">11</span> <span class="br-p"><br><br></span>আবার আছে, <span class="br-p"><br><br></span><span class="br-ind"><br><span class="indent">&nbsp;</span></span>হে সমস্ত জাতি, মাবুদের গৌরব কর; <br><span class="br-ind"><br><span class="indent">&nbsp;</span></span>সমস্ত লোক তাঁর প্রশংসা করুক। <br></div>
<div class="v" id="v12"><span class="vn">12</span> <span class="br-p"><br><br></span>আবার নবী ইশাইয়া বলেছেন, <span class="br-p"><br><br></span><span class="br-ind"><br><span class="indent">&nbsp;</span></span>যিনি ইয়াসির মূল তিনি আসবেন, <br><span class="br-ind"><br><span class="indent">&nbsp;</span></span>সব জাতিকে শাসন করবার জন্য তিনি দাঁড়াবেন। <br><span class="br-ind"><br><span class="indent">&nbsp;</span></span>তাঁর উপরেই সব জাতির লোকেরা আশা রাখবে। <br></div>
<div class="v" id="v13"><span class="vn">13</span> <span class="br-p"><br><br></span>যিনি আশা দান করেন সেই আল্লাহ্‌ তোমাদের ঈমানের মধ্য দিয়ে অসীম আনন্দ ও শান্তিতে তোমাদের পরিপূর্ণ করুন। তাহলে পাক-রূহের শক্তিতে তোমাদের দিলে আশা উপ্‌চে পড়বে।</div>
<div class="v" id="v14"><h2>হযরত পৌলের ইচ্ছা</h2><span class="vn">14</span> <span class="br-p"><br><br></span>আমার ভাইয়েরা, আমি তোমাদের সম্বন্ধে এই কথা বিশ্বাস করি যে, তোমাদের দিল ভাল-ইচ্ছায় পূর্ণ, তোমাদের সব রকম জ্ঞান আছে, আর তোমরা একে অন্যকে উপদেশ দিতে পার।</div>
<div class="v" id="v15"><span class="vn">15</span> তবুও কয়েকটা বিষয় তোমাদের মনে করিয়ে দেবার জন্য আমি সাহস করে তোমাদের কাছে এই কথাগুলো লিখলাম, কারণ আল্লাহ্‌ আমাকে অ-ইহুদীদের কাছে মসীহ্‌ ঈসার সেবাকারী হবার দোয়া করেছেন। পাক-রূহের দ্বারা যে সব অ-ইহুদীদের পাক-পবিত্র করা হয়েছে, তারা যেন আল্লাহ্‌র গ্রহণযোগ্য কোরবানী হতে পারে সেইজন্য তাঁরই দেওয়া সুসংবাদ তবলিগ করে আমি ইমামের কাজ করছি।</div>
<div class="v" id="v17"><span class="vn">17</span> <span class="br-p"><br><br></span>আমি আল্লাহ্‌র জন্য যে কাজ করছি তাতে মসীহ্‌ ঈসার মধ্য দিয়ে আমার গৌরব করবার অধিকার আছে।</div>
<div class="v" id="v18"><span class="vn">18</span> মসীহ্‌ আমার মধ্য দিয়ে যা করেছেন তার বাইরে কোন কথা বলবার সাহস আমি করব না। তিনিই আমার কথা ও কাজের মধ্য দিয়ে, কুদরতি ও চিহ্ন-কাজের মধ্য দিয়ে এবং পাক-রূহের শক্তি দিয়ে অ-ইহুদীদের আল্লাহ্‌র বাধ্য করেছেন। তার ফলে আমি জেরুজালেম থেকে শুরু করে ইল্লুরিকা পর্যন্ত সমস্ত জায়গায় মসীহের বিষয় সুসংবাদ সম্পূর্ণভাবে তবলিগ করেছি।</div>
<div class="v" id="v20"><span class="vn">20</span> যেখানে মসীহের নাম কখনও বলা হয় নি সেখানে সুসংবাদ তবলিগ করাই আমার জীবনের লক্ষ্য, যেন অন্যের গাঁথা ভিত্তির উপরে আমাকে গড়ে তুলতে না হয়।</div>
<div class="v" id="v21"><span class="vn">21</span> পাক-কিতাবে লেখা আছে, “যাদের কাছে তাঁর বিষয় বলা হয় নি তারা তা দেখতে পাবে, আর যারা কখনও শোনে নি তারা বুঝতে পারবে।”</div>
<div class="v" id="v22"><h2>হযরত পৌলের রোমে যাবার ইচ্ছা</h2><span class="vn">22</span> <span class="br-p"><br><br></span>এইজন্যই আমি তোমাদের কাছে অনেক বার যেতে চেয়েও বাধা পেয়েছি।</div>
<div class="v" id="v23"><span class="vn">23</span> কিন্তু এখন এই সব এলাকায় আমার কাজ করবার আর জায়গা নেই। অনেক বছর ধরেই তোমাদের কাছে আমার যাবার ইচ্ছা,</div>
<div class="v" id="v24"><span class="vn">24</span> তাই এখন সেপন দেশে যাবার পথে আমি তোমাদের কাছে যেতে চাইছি। আমি আশা করি যে, ঐ পথ দিয়ে যাবার সময়ে তোমাদের কাছে যেতে পারব এবং তোমাদের সংগে কিছু সময় আনন্দে কাটাবার পর তোমরাই আমাকে সেপন দেশে যাবার ব্যবস্থা করে দেবে।</div>
<div class="v" id="v25"><span class="vn">25</span> কিন্তু এখন আমি আল্লাহ্‌র বান্দাদের সাহায্য করবার জন্য জেরুজালেমে যাচ্ছি,</div>
<div class="v" id="v26"><span class="vn">26</span> কারণ জেরুজালেমে আল্লাহ্‌র বান্দাদের মধ্যে যে সব গরীব লোক আছেন তাঁদের জন্য ম্যাসিডোনিয়া ও আখায়ার জামাতগুলোর লোকেরা কিছু চাঁদা তুলেছেন।</div>
<div class="v" id="v27"><span class="vn">27</span> এই চাঁদা তাঁরা খুশী হয়েই তুলেছেন। এছাড়া এই জামাতগুলো জেরুজালেমের আল্লাহ্‌র বান্দাদের কাছে ঋণী, কারণ ইহুদীরা যখন তাদের রূহানী দোয়ার ভাগ অ-ইহুদীদের দিয়েছে তখন অ-ইহুদীদেরও উচিত সাংসারিক বিষয়ে ইহুদীদের সাহায্য করা।</div>
<div class="v" id="v28"><span class="vn">28</span> আমার এই কাজ শেষ হলে পর আমি যখন জানব যে, সেই চাঁদা ঠিকমত পৌঁছেছে তখন তোমাদের কাছ হয়ে আমি সেপনে যাব।</div>
<div class="v" id="v29"><span class="vn">29</span> আমি জানি যখন আমি তোমাদের কাছে যাব তখন মসীহের পরিপূর্ণ দোয়া নিয়েই যাব।</div>
<div class="v" id="v30"><span class="vn">30</span> <span class="br-p"><br><br></span>ভাইয়েরা, আমাদের হযরত ঈসা মসীহের মধ্য দিয়ে এবং পাক-রূহের দেওয়া মহব্বতের মধ্য দিয়ে আমি তোমাদের বিশেষভাবে অনুরোধ করছি, তোমরা আল্লাহ্‌র কাছে আমার জন্য আমার সংগে মুনাজাতের যুদ্ধ চালাতে থাক।</div>
<div class="v" id="v31"><span class="vn">31</span> তোমরা মুনাজাত কর, এহুদিয়াতে যারা আল্লাহ্‌কে অমান্য করে তাদের হাত থেকে যেন আমি রক্ষা পাই, আর জেরুজালেমের আল্লাহ্‌র বান্দারা যেন আমার এই সাহায্য গ্রহণ করেন।</div>
<div class="v" id="v32"><span class="vn">32</span> তখন ইন্‌শা-আল্লাহ্‌ আমি খুশী মনেই তোমাদের কাছে যেতে পারব এবং তোমাদের সংগে থেকে প্রাণ জুড়াব।</div>
<div class="v" id="v33"><span class="vn">33</span> শান্তিদাতা আল্লাহ্‌ তোমাদের সকলের সংগে সংগে থাকুন। আমিন।</div>
</div>
<!-- PARSED ABOVE; EDITING MAY BREAK PARSER -->
</body></html>