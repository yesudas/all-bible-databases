<html><head>
<meta http-equiv="Content-Type" content="text/html;charset=utf-8" />
<title>Rom 16 &ndash; ষষ্ঠ সিপারাঃ রোমীয় &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 16);">
<div id="navbar"><a href="../index.html">Kitabul Mukkadas</a> &ndash; <b>ষষ্ঠ সিপারাঃ রোমীয়</b> &ndash; <a href="Rom_1.html">1</a> ... <a href="Rom_14.html">14</a> <a href="Rom_15.html">15</a> <b>16</b> </div><hr>
<h1>Rom 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত পৌলের সালাম</h2><span class="vn">1</span> <span class="br-p"><br><br></span>এবার আমি আমাদের বোন ফৈবীর বিষয় তোমাদের কাছে সুপারিশ করছি। তিনি কিংক্রিয়া শহরের জামাতের খেদমতকারিণী।</div>
<div class="v" id="v2"><span class="vn">2</span> আল্লাহ্‌র বান্দাদের যেভাবে আপন করে নেওয়া উচিত তাঁকে তোমরা প্রভুর নামে সেইভাবেই আপন করে নিয়ো। কোন ব্যাপারে যদি ফৈবী তোমাদের সাহায্য চান তবে তাঁকে সাহায্য কোরো, কারণ তিনি অনেক লোককে, এমন কি, আমাকেও সাহায্য করেছেন।</div>
<div class="v" id="v3"><span class="vn">3</span> <span class="br-p"><br><br></span>প্রিষ্কিল্লা ও আকিলাকে আমার সালাম জানায়ো। তাঁরা মসীহ্‌ ঈসার কাজে আমার সংগে পরিশ্রম করেছেন।</div>
<div class="v" id="v4"><span class="vn">4</span> আমার প্রাণ রক্ষা করতে গিয়ে তাঁরা নিজেদের মৃত্যুর মুখে ফেলেছিলেন। কেবল আমি নই, কিন্তু সমস্ত অ-ইহুদী জামাতগুলোও তাঁদের কাছে কৃতজ্ঞ।</div>
<div class="v" id="v5"><span class="vn">5</span> তাঁদের বাড়ীতে যারা জামাত হিসাবে একসংগে মিলিত হয় তাদেরও সালাম জানায়ো। <span class="br-p"><br><br></span>এশিয়া প্রদেশে প্রথম যিনি মসীহ্‌কে গ্রহণ করেছিলেন আমার সেই প্রিয় বন্ধু ইপেনিতকে সালাম জানায়ো।</div>
<div class="v" id="v6"><span class="vn">6</span> মরিয়ম, যিনি তোমাদের জন্য অনেক পরিশ্রম করেছেন, তাঁকে সালাম জানায়ো। আন্দ্রনীক্‌ ও যূনিয়কে সালাম জানায়ো।</div>
<div class="v" id="v7"><span class="vn">7</span> তাঁরা আমারই মত ইহুদী এবং আমার সংগে তাঁরাও জেলে বন্দী ছিলেন। সাহাবীদের মধ্যে তাঁরা খুব সম্মানিত লোক। তাঁরা আমার আগেই মসীহের উপর ঈমান এনেছিলেন।</div>
<div class="v" id="v8"><span class="vn">8</span> <span class="br-p"><br><br></span>প্রভুর সংগে যুক্ত আমার প্রিয় বন্ধু আম্‌প্লিয়াতকে সালাম জানায়ো।</div>
<div class="v" id="v9"><span class="vn">9</span> উর্বাণ, যিনি আমাদের সংগে মসীহের জন্য কাজ করেন, তাঁকে আর আমার প্রিয় বন্ধু স্তাখিস্‌কে সালাম জানায়ো।</div>
<div class="v" id="v10"><span class="vn">10</span> আপিল্লিস্‌কে সালাম জানায়ো। মসীহের লোক হিসাবে তাঁকে যাচাই করে দেখা হয়েছে। আরিষ্টবুলের বাড়ীর লোকদের সালাম জানায়ো।</div>
<div class="v" id="v11"><span class="vn">11</span> হেরোদিয়োন, যিনি আমার মতই ইহুদী, তাঁকে সালাম জানায়ো। নার্কিসের বাড়ীর মধ্যে যাঁরা প্রভুর বান্দা তাঁদের সালাম জানায়ো।</div>
<div class="v" id="v12"><span class="vn">12</span> <span class="br-p"><br><br></span>ত্রুফেণা ও ত্রুফোষাকে সালাম জানায়ো। এই স্ত্রীলোকেরা প্রভুর জন্য পরিশ্রম করেন। স্নেহের পর্ষিসকেও সালাম জানায়ো। এই স্ত্রীলোকটিও প্রভুর জন্য অনেক কাজ করেছেন।</div>
<div class="v" id="v13"><span class="vn">13</span> মসীহের উপর ভাল ঈমানদার বলে যাঁর সুনাম আছে সেই রূফকে ও তাঁর মাকে সালাম জানায়ো। তাঁর মা আমার কাছে আমার মায়ের মতই।</div>
<div class="v" id="v14"><span class="vn">14</span> অসুংক্রিত, ফ্লিগোন, হের্মেস, পাত্রোবাস, হের্মাস্‌ এবং তাঁদের সংগে অন্যান্য ঈমানদার ভাইদেরও সালাম জানায়ো।</div>
<div class="v" id="v15"><span class="vn">15</span> ফিললগ ও যুলিয়া, নিরীয় ও তাঁর বোন, ওলুমপ ও তাঁদের সংগে আল্লাহ্‌র যে সব বান্দা আছেন তাঁদের সবাইকে সালাম জানায়ো।</div>
<div class="v" id="v16"><span class="vn">16</span> মহব্বতের মনোভাব নিয়ে তোমরা একে অন্যকে সালাম জানায়ো। মসীহের সমস্ত জামাতগুলো তোমাদের সালাম জানাচ্ছে।</div>
<div class="v" id="v17"><h2>শেষ উপদেশ</h2><span class="vn">17</span> <span class="br-p"><br><br></span>ভাইয়েরা, তোমরা যে শিক্ষা পেয়েছ তার বিরুদ্ধে শিক্ষা দিয়ে যারা দলাদলি ও বাধার সৃষ্টি করে, তাদের প্রতি লক্ষ্য রাখতে আমি তোমাদের বিশেষভাবে অনুরোধ করছি। তোমরা তাদের কাছ থেকে দূরে থেকো,</div>
<div class="v" id="v18"><span class="vn">18</span> কারণ এই সব লোকেরা আমাদের হযরত মসীহের সেবা না করে বরং নিজেদের পেটের সেবাই করছে। মিষ্টি ও খোশামোদের কথা বলে তারা সরলমনা লোকদের ঠকাচ্ছে।</div>
<div class="v" id="v19"><span class="vn">19</span> তোমাদের বাধ্যতার কথা সবাই শুনেছে, আর সেইজন্য আমি তোমাদের উপর খুশী হয়েছি। আমি চাই যেন তোমরা ভালকে চিনে গ্রহণ কর এবং খারাপী থেকে দূরে থাক।</div>
<div class="v" id="v20"><span class="vn">20</span> শান্তিদাতা আল্লাহ্‌ শীঘ্রই শয়তানকে তোমাদের পায়ের নীচে ফেলে গুঁড়িয়ে দেবেন। <span class="br-p"><br><br></span>আমাদের হযরত ঈসার রহমত তোমাদের উপরে থাকুক।</div>
<div class="v" id="v21"><span class="vn">21</span> <span class="br-p"><br><br></span>আমার সংগে যিনি কাজ করেন সেই তীমথিয় তোমাদের সালাম জানাচ্ছেন; লুকিয়, যাসোন ও সোষিপাত্রও তোমাদের সালাম জানাচ্ছেন। তাঁরাও আমার মত ইহুদী জাতির লোক।</div>
<div class="v" id="v22"><span class="vn">22</span> <span class="br-p"><br><br></span>আমি, তর্তিয়, পৌলের এই চিঠিখানা লিখছি। প্রভুর বান্দা হিসাবে আমিও তোমাদের সালাম জানাচ্ছি।</div>
<div class="v" id="v23"><span class="vn">23</span> <span class="br-p"><br><br></span>আমি যাঁর বাড়ীতে থাকি এবং জামাতের লোকেরা যাঁর বাড়ীতে একসংগে মিলিত হয় সেই গাইয় তোমাদের সালাম জানাচ্ছেন। এই শহরের টাকা-পয়সার হিসাব রাখবার ভার যাঁর উপরে আছে সেই ইরাস- ও আমাদের ভাই কার্ত তোমাদের সালাম জানাচ্ছেন।</div>
<div class="v" id="v25"><span class="vn">25</span> <span class="br-p"><br><br></span>ঈসা মসীহের বিষয়ে যে সুসংবাদ আমি তবলিগ করি সেই সুসংবাদের মধ্য দিয়ে তোমাদের স্থির রাখবার ক্ষমতা আল্লাহ্‌র আছে। অনেক যুগ ধরে আল্লাহ্‌ তাঁর গোপন উদ্দেশ্যের বিষয় কাউকে বলেন নি,</div>
<div class="v" id="v26"><span class="vn">26</span> কিন্তু এখন সুসংবাদের মধ্য দিয়ে তা প্রকাশিত হয়েছে এবং সেইমত আমি তবলিগ করছি। অনন্ত আল্লাহ্‌র হুকুম মত নবীদের লেখার মধ্য দিয়ে সব জাতির লোকদের কাছে তা জানানো হয়েছে, যেন তারা মসীহের উপর ঈমান এনে আল্লাহ্‌র বাধ্য হতে পারে।</div>
<div class="v" id="v27"><span class="vn">27</span> একমাত্র তিনিই আল্লাহ্‌, তিনিই জ্ঞানী। ঈসা মসীহের মধ্য দিয়ে চিরকাল তাঁরই প্রশংসা হোক। আমিন। ॥ভব</div>
</div>
<!-- PARSED ABOVE; EDITING MAY BREAK PARSER -->
</body></html>