<html><head>
<meta http-equiv="Content-Type" content="text/html;charset=utf-8" />
<title>1Chr 22 &ndash; নবীদের কিতাবঃ ১ খান্দাননামা &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 22);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ১ খান্দাননামা</b> &ndash; <a href="1Chr_1.html">1</a> ... <a href="1Chr_20.html">20</a> <a href="1Chr_21.html">21</a> <b>22</b> <a href="1Chr_23.html">23</a> <a href="1Chr_24.html">24</a> ... <a href="1Chr_29.html">29</a> </div><hr>
<h1>1Chr 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>এর পর দাউদ বললেন, “মাবুদ আল্লাহ্‌র ঘর এবং ইসরাইলের কোরবানগাহের স্থান এখানেই হবে।”</div>
<div class="v" id="v2"><h2>বায়তুল-মোকাদ্দসের জন্য প্রস্তুতি</h2><span class="vn">2</span> <span class="br-p"><br><br></span>বিভিন্ন জাতির যে সব লোকেরা ইসরাইল দেশে বাস করত দাউদ হুকুম দিলেন যেন তাদের একত্র করা হয়। তাদের মধ্য থেকে তিনি পাথর কাটবার লোকদের বেছে নিলেন যাতে আল্লাহ্‌র ঘর তৈরীর জন্য তারা পাথর কেটে-ছেঁটে প্রস্তুত করতে পারে।</div>
<div class="v" id="v3"><span class="vn">3</span> দরজাগুলোর দরজার পেরেক ও কব্‌জার জন্য তিনি প্রচুর পরিমাণে লোহা দিলেন, আর এত ব্রোঞ্জ দিলেন যে, তা ওজন করা গেল না।</div>
<div class="v" id="v4"><span class="vn">4</span> এছাড়া তিনি অসংখ্য এরস কাঠও দিলেন, কারণ সিডনীয় ও টায়ারীয়রা দাউদকে প্রচুর এরস কাঠ এনে দিয়েছিল।</div>
<div class="v" id="v5"><span class="vn">5</span> <span class="br-p"><br><br></span>দাউদ বললেন, “আমার ছেলে সোলায়মানের বয়স কম এবং তার অভিজ্ঞতাও কম, কিন্তু মাবুদের জন্য যে ঘর তৈরী করতে হবে তা যেন সমস্ত জাতির চোখে খুব বিখ্যাত এবং জাঁকজমকে ও গৌরবে পূর্ণ হয়। কাজেই তার জন্য আমি সব কিছু প্রস্তুত করে রাখব।” এই বলে দাউদ তাঁর ইন্তেকালের আগে অনেক কিছুর আয়োজন করে রাখলেন।</div>
<div class="v" id="v6"><span class="vn">6</span> <span class="br-p"><br><br></span>তারপর তিনি তাঁর ছেলে সোলায়মানকে ডেকে তাঁর উপর ইসরাইলের মাবুদ আল্লাহ্‌র জন্য একটা ঘর তৈরীর ভার দিলেন।</div>
<div class="v" id="v7"><span class="vn">7</span> দাউদ সোলায়মানকে বললেন, “বাবা, আমার মাবুদ আল্লাহ্‌র জন্য একটা ঘর তৈরীর ইচ্ছা আমার দিলে ছিল।</div>
<div class="v" id="v8"><span class="vn">8</span> কিন্তু মাবুদের এই কথা আমাকে জানানো হল, ‘তুমি অনেক রক্তপাত করেছ এবং অনেক যুদ্ধও করেছ। তুমি আমার জন্য ঘর তৈরী করবে না, কারণ আমার চোখের সামনে তুমি দুনিয়াতে অনেক রক্তপাত করেছ।</div>
<div class="v" id="v9"><span class="vn">9</span> কিন্তু তোমার একটি ছেলে হবে যে শান্তি ভালবাসবে। তার চারপাশের শত্রুদের হাত থেকে আমি তাকে শান্তিতে রাখব। তার নাম হবে সোলায়মান (যার মানে শান্তি), কারণ আমি তার রাজত্বের সময়ে ইসরাইলকে শান্তিতে ও নিরাপদে রাখব।</div>
<div class="v" id="v10"><span class="vn">10</span> সে-ই আমার জন্য একটা ঘর তৈরী করবে। সে হবে আমার পুত্র আর আমি হব তার পিতা। ইসরাইলের উপরে তার রাজত্ব আমি চিরকাল স্থায়ী করব।’</div>
<div class="v" id="v11"><span class="vn">11</span> <span class="br-p"><br><br></span>“এখন বাবা আমার, মাবুদ তোমার সংগে থাকুন; তুমি সফলতা লাভ কর আর মাবুদের কথামত তোমার মাবুদ আল্লাহ্‌র ঘর তৈরী কর।</div>
<div class="v" id="v12"><span class="vn">12</span> মাবুদ তোমার উপরে যখন ইসরাইলের শাসনভার দেবেন তখন যেন তিনি তোমাকে বুদ্ধি-বিবেচনা ও বুঝবার শক্তি দেন যাতে তুমি তোমার মাবুদ আল্লাহ্‌র শরীয়ত মেনে চলতে পার।</div>
<div class="v" id="v13"><span class="vn">13</span> মূসার মধ্য দিয়ে মাবুদ ইসরাইলকে যে নিয়ম ও নির্দেশ দিয়েছেন তা যদি তুমি যত্নের সংগে পালন কর তাহলেই তুমি সফলতা লাভ করতে পারবে। তুমি শক্তিশালী হও আর মনে সাহস রাখ। ভয় কোরো না কিংবা নিরাশ হোয়ো না।</div>
<div class="v" id="v14"><span class="vn">14</span> <span class="br-p"><br><br></span>“আমি অনেক কষ্ট করে মাবুদের ঘরের জন্য তিন হাজার ন’শো টন সোনা ও ঊনচল্লিশ হাজার টন রূপা রেখেছি। এছাড়া এত বেশী ব্রোঞ্জ ও লোহা রেখেছি যা মাপা সম্ভব নয়, আর কাঠ এবং পাথরও ঠিক করে রেখেছি। অবশ্য এর সংগে তুমিও কিছু দিতে পারবে।</div>
<div class="v" id="v15"><span class="vn">15</span> তোমার অনেক কাজের লোক আছে; তারা হল পাথর কাটবার মিস্ত্রি, রাজমিস্ত্রি ও ছুতার মিস্ত্রি। এছাড়া রয়েছে অন্য সব রকম কাজ করবার ওস্তাদ লোক যারা সোনা, রূপা, ব্রোঞ্জ ও লোহার কাজ করতে পারে। এই সব কারিগরদের সংখ্যা অনেক। এখন তুমি কাজ শুরুকরে দাও আর মাবুদ তোমার সংগে থাকুন।”</div>
<div class="v" id="v17"><span class="vn">17</span> <span class="br-p"><br><br></span>দাউদ তারপর তাঁর ছেলে সোলায়মানকে সাহায্য করবার জন্য ইসরাইলের সমস্ত নেতাদের হুকুম দিয়ে বললেন,</div>
<div class="v" id="v18"><span class="vn">18</span> “আপনাদের মাবুদ আল্লাহ্‌ কি আপনাদের সংগে নেই? তিনি কি সব দিকেই আপনাদের শান্তি দেন নি? তিনি তো এই দেশের লোকদের আমার হাতে তুলে দিয়েছেন আর দেশটা মাবুদ ও তাঁর বান্দাদের অধীন হয়েছে।</div>
<div class="v" id="v19"><span class="vn">19</span> এখন আপনারা আপনাদের মাবুদ আল্লাহ্‌র ইচ্ছা জানবার জন্য আপনাদের সমস্ত মনপ্রাণ স্থির করুন এবং মাবুদের উদ্দেশে তাঁর পবিত্র ঘরটি তৈরী করতে শুরুকরে দিন, যাতে তার মধ্যে মাবুদের সাক্ষ্য-সিন্দুক ও আল্লাহ্‌র পবিত্র জিনিসগুলো এনে রাখা যায়।”</div>
</div>
<!-- PARSED ABOVE; EDITING MAY BREAK PARSER -->
</body></html>