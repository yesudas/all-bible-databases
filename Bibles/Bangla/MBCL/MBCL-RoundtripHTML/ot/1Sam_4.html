<html><head>
<meta http-equiv="Content-Type" content="text/html;charset=utf-8" />
<title>1Sam 4 &ndash; নবীদের কিতাবঃ ১ শামুয়েল &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 4);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ১ শামুয়েল</b> &ndash; <a href="1Sam_1.html">1</a> <a href="1Sam_2.html">2</a> <a href="1Sam_3.html">3</a> <b>4</b> <a href="1Sam_5.html">5</a> <a href="1Sam_6.html">6</a> ... <a href="1Sam_31.html">31</a> </div><hr>
<h1>1Sam 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আর শামুয়েল যা বলতেন তা সমস্ত বনি-ইসরাইলদের কাছে পৌঁছে যেত। <span class="br-p"><br><br></span>একবার বনি-ইসরাইলরা ফিলিস্তিনীদের বিরুদ্ধে যুদ্ধ করতে বের হল। তারা এবন্‌-এষরে ছাউনি ফেলল আর ফিলিস্তিনীরা ছাউনি ফেলল অফেকে।</div>
<div class="v" id="v2"><h2>শত্রুদের হাতে আল্লাহ্‌র সাক্ষ্য-সিন্দুক</h2><span class="vn">2</span> ফিলিস্তিনীরা বনি-ইসরাইলদের বিরুদ্ধে যুদ্ধ করবার জন্য সৈন্য সাজাল। যুদ্ধটা যখন বেশ ছড়িয়ে পড়ল তখন বনি-ইসরাইলরা ফিলিস্তিনীদের কাছে হেরে গেল। যুদ্ধের মাঠে ফিলিস্তিনীরা প্রায় চার হাজার ইসরাইলীয় সৈন্য হত্যা করল।</div>
<div class="v" id="v3"><span class="vn">3</span> ইসরাইলীয় সৈন্যেরা তাদের ছাউনিতে ফিরে গেলে পর তাদের বৃদ্ধ নেতারা বললেন, “ফিলিস্তিনীদের কাছে কেন মাবুদ আজ আমাদের পরাজিত করলেন? চল, আমরা মাবুদের সাক্ষ্য-সিন্দুকটি শীলো থেকে নিয়ে আসি যাতে মাবুদ আমাদের সংগে থেকে শত্রুদের হাত থেকে আমাদের রক্ষা করেন।”</div>
<div class="v" id="v4"><span class="vn">4</span> <span class="br-p"><br><br></span>কাজেই তারা শীলোতে লোক পাঠিয়ে আল্লাহ্‌ রাব্বুল আলামীন, যিনি দুই কারুবীর মাঝখানে থাকেন, তাঁর সাক্ষ্য-সিন্দুকটি আনিয়ে নিল। আল্লাহ্‌র সেই সাক্ষ্য-সিন্দুকের সংগে ছিল আলীর দুই ছেলে, হফ্‌নি ও পীনহস।</div>
<div class="v" id="v5"><span class="vn">5</span> <span class="br-p"><br><br></span>মাবুদের সাক্ষ্য-সিন্দুকটি ছাউনিতে আনা হলে পর বনি-ইসরাইলরা সবাই এমন জোরে চিৎকার করে উঠল যে, দেশের সব জায়গায় সাড়া পড়ে গেল।</div>
<div class="v" id="v6"><span class="vn">6</span> ফিলিস্তিনীরা এই আওয়াজ শুনে জিজ্ঞাসা করল, “ইবরানীদের ছাউনিতে এ কিসের চিৎকার হচ্ছে?” <span class="br-p"><br><br></span>তারা জানতে পারল যে, মাবুদের সাক্ষ্য-সিন্দুকটি বনি-ইসরাইলদের ছাউনিতে এসেছে।</div>
<div class="v" id="v7"><span class="vn">7</span> এই কথা জানতে পেরে তারা ভয় পেয়ে বলল, “আল্লাহ্‌ ওদের ছাউনিতে এসেছেন।” তারা আরও বলল, “সর্বনাশ! এর আগে তো কখনও এমন হয় নি।</div>
<div class="v" id="v8"><span class="vn">8</span> হায়, হায়, এই শক্তিশালী দেবতাদের হাত থেকে কে আমাদের রক্ষা করবে? মরুভূমিতে নানা রকমের মহামারী দিয়ে এই সব দেবতারাই তো মিসরীয়দের মেরে ফেলেছিলেন।</div>
<div class="v" id="v9"><span class="vn">9</span> হে ফিলিস্তিনীরা, তোমরা সাহসে বুক বাঁধো। তোমরা যে পুরুষ তা দেখিয়ে দাও। তা না হলে ঐ ইবরানীরা যেমন তোমাদের গোলাম হয়েছিল তেমনি তোমরাও তাদের গোলাম হয়ে থাকবে। তোমরা যে পুরুষ তা দেখিয়ে দাও এবং যুদ্ধ কর।”</div>
<div class="v" id="v10"><span class="vn">10</span> <span class="br-p"><br><br></span>তখন ফিলিস্তিনীরা যুদ্ধ করল আর বনি-ইসরাইলরা হেরে গিয়ে নিজের নিজের বাড়ীতে পালিয়ে গেল। বনি-ইসরাইলদের অনেককে হত্যা করা হল; তাদের ত্রিশ হাজার পদাতিক সৈন্য মারা পড়ল।</div>
<div class="v" id="v11"><span class="vn">11</span> আল্লাহ্‌র সাক্ষ্য-সিন্দুকটি শত্রুরা নিয়ে গেল। আলীর দুই ছেলে হফ্‌নি আর পীনহস মারা পড়ল।</div>
<div class="v" id="v12"><h2>ইমাম আলীর মৃত্যু</h2><span class="vn">12</span> <span class="br-p"><br><br></span>সেই দিন বিন্যামীন-গোষ্ঠীর একজন লোক সৈন্যদলের মধ্য থেকে বের হয়ে দৌড়ে শীলোতে গিয়ে উপস্থিত হল। তার কাপড়-চোপড় ছেঁড়া ছিল এবং সে মাথায় মাটি দিয়েছিল।</div>
<div class="v" id="v13"><span class="vn">13</span> সে যখন শীলোতে পৌঁছাল তখন আলী পথের পাশে তাঁর আসনে বসে ছিলেন। তিনি ব্যাকুল হয়ে অপেক্ষা করছিলেন, কারণ আল্লাহ্‌র সিন্দুকের জন্য তাঁর বুক কাঁপছিল। লোকটি শহরে ঢুকে যখন সব কথা লোকদের জানাল তখন তাদের মধ্যে কান্নাকাটি পড়ে গেল।</div>
<div class="v" id="v14"><span class="vn">14</span> <span class="br-p"><br><br></span>আলী সেই কান্নাকাটি শুনে জিজ্ঞাসা করলেন, “এই গোলমাল কিসের?” <span class="br-p"><br><br></span>তখন লোকটি তাড়াতাড়ি গিয়ে আলীকে খবর দিল।</div>
<div class="v" id="v15"><span class="vn">15</span> আলীর বয়স তখন আটানব্বই বছর। তিনি অন্ধ হয়ে গিয়েছিলেন বলে দেখতে পেতেন না।</div>
<div class="v" id="v16"><span class="vn">16</span> লোকটি আলীকে বলল, “আমি সৈন্যদল থেকে এসেছি, আজই পালিয়ে এসেছি।” <span class="br-p"><br><br></span>আলী জিজ্ঞাসা করলেন, “বাবা, খবর কি?”</div>
<div class="v" id="v17"><span class="vn">17</span> <span class="br-p"><br><br></span>যে লোকটি সংবাদ এনেছিল সে তখন বলল, “ফিলিস্তিনীদের সামনে থেকে বনি-ইসরাইলরা পালিয়ে গেছে আর অনেক লোক মারা পড়েছে। আপনার দুই ছেলে হফ্‌নি আর পীনহসও মারা গেছে এবং আল্লাহ্‌র সিন্দুক শত্রুরা নিয়ে গেছে।”</div>
<div class="v" id="v18"><span class="vn">18</span> <span class="br-p"><br><br></span>আল্লাহ্‌র সাক্ষ্য-সিন্দুকের কথা শোনামাত্র আলী দরজার পাশে তাঁর আসন থেকে পিছন দিকে পড়ে গেলেন। তাতে তাঁর ঘাড় ভেংগে গিয়ে তিনি মারা গেলেন, কারণ তিনি বুড়ো হয়ে গিয়েছিলেন এবং তাঁর শরীর ভারী ছিল। তিনি চল্লিশ বছর বনি-ইসরাইলদের শাসন করেছিলেন।</div>
<div class="v" id="v19"><span class="vn">19</span> <span class="br-p"><br><br></span>আলীর ছেলের স্ত্রী, অর্থাৎ পীনহসের স্ত্রী তখন গর্ভবতী ছিল এবং তার প্রসবের সময়ও ঘনিয়ে এসেছিল। আল্লাহ্‌র সিন্দুক শত্রুদের হাতে গেছে এবং তার শ্বশুর ও স্বামী মারা গেছেন শুনে হঠাৎ তার প্রসব-বেদনা শুরু হল। হাঁটুর উপর বসে সে প্রসব করল।</div>
<div class="v" id="v20"><span class="vn">20</span> সে তখন মারা যাচ্ছিল বলে যে স্ত্রীলোকেরা তার কাছে ছিল তারা তাকে বলল, “ভয় নেই, তোমার ছেলে হয়েছে।” কিন্তু সে এর কোন জবাবও দিল না এবং কোন কথায় মনোযোগও দিল না।</div>
<div class="v" id="v21"><span class="vn">21</span> <span class="br-p"><br><br></span>আল্লাহ্‌র সিন্দুক শত্রুদের হাতে যাবার দরুন এবং তার স্বামী ও শ্বশুর মারা যাবার দরুন সে বলল, “ইসরাইলীয়দের গৌরব চলে গেল।” সেইজন্য সে ছেলেটির নাম রাখল ঈখাবোদ।</div>
<div class="v" id="v22"><span class="vn">22</span> সে বলল, “ইসরাইলীয়দের গৌরব চলে গেছে, কারণ আল্লাহ্‌র সিন্দুক শত্রুদের হাতে গেছে।”</div>
</div>
<!-- PARSED ABOVE; EDITING MAY BREAK PARSER -->
</body></html>