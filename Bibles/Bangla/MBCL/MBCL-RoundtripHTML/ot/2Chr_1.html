<html><head>
<meta http-equiv="Content-Type" content="text/html;charset=utf-8" />
<title>2Chr 1 &ndash; নবীদের কিতাবঃ ২ খান্দাননামা &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 1);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ২ খান্দাননামা</b> &ndash; <b>1</b> <a href="2Chr_2.html">2</a> <a href="2Chr_3.html">3</a> ... <a href="2Chr_36.html">36</a> </div><hr>
<h1>2Chr 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জ্ঞানের জন্য বাদশাহ্‌ সোলায়মান (আঃ)-এর মুনাজাত</h2><span class="vn">1</span> <span class="br-p"><br><br></span>দাউদের ছেলে সোলায়মান তাঁর রাজ্যটি বেশ শক্তভাবে নিজের অধীনে রাখলেন, কারণ তাঁর মাবুদ আল্লাহ্‌ তাঁর সংগে ছিলেন এবং তাঁকে খুব মহান করেছিলেন।</div>
<div class="v" id="v2"><span class="vn">2</span> <span class="br-p"><br><br></span>সোলায়মান সমস্ত বনি-ইসরাইলদের, অর্থাৎ হাজার সৈন্যের ও শত সৈন্যের সেনাপতিদের, বিচারকদের এবং ইসরাইলের সমস্ত বংশের নেতাদের একত্র হবার জন্য হুকুম দিলেন।</div>
<div class="v" id="v3"><span class="vn">3</span> তারপর তিনি ও সমস্ত লোকেরা গিবিয়োনের এবাদতের উঁচু স্থানে গেলেন, কারণ সেখানেই আল্লাহ্‌র মিলন-তাম্বু ছিল যেটি মাবুদের গোলাম মূসা মরুভূমিতে থাকতে তৈরী করেছিলেন।</div>
<div class="v" id="v4"><span class="vn">4</span> অবশ্য আল্লাহ্‌র সিন্দুকটি জেরুজালেমে ছিল, কারণ দাউদ কিরিয়ৎ-যিয়ারীম থেকে সেটি নিয়ে এসে এর জন্য জেরুজালেমে যে তাম্বু খাটিয়েছিলেন সেখানে রেখেছিলেন।</div>
<div class="v" id="v5"><span class="vn">5</span> কিন্তু হূরের নাতি ঊরির ছেলে বৎসলেল ব্রোঞ্জের যে কোরবানগাহ্‌ তৈরী করেছিলেন সেটি গিবিয়োনে মাবুদের আবাস-তাম্বুর সামনে ছিল। সেইজন্য সোলায়মান ও সব লোকেরা সেখানে গেলেন।</div>
<div class="v" id="v6"><span class="vn">6</span> তখন সোলায়মান সেই ব্রোঞ্জের কোরবানগাহের কাছে গিয়ে মাবুদের সামনে তার উপরে এক হাজার পশু দিয়ে পোড়ানো-কোরবানী দিলেন।</div>
<div class="v" id="v7"><span class="vn">7</span> <span class="br-p"><br><br></span>সেই রাতে আল্লাহ্‌ সোলায়মানের কাছে উপস্থিত হয়ে তাঁকে বললেন, “তুমি আমার কাছে যা চাইবে আমি তা-ই তোমাকে দেব।”</div>
<div class="v" id="v8"><span class="vn">8</span> <span class="br-p"><br><br></span>জবাবে সোলায়মান আল্লাহ্‌কে বললেন, “তুমি আমার পিতা দাউদের প্রতি অটল মহব্বত দেখিয়েছ এবং তাঁর জায়গায় আমাকে বাদশাহ্‌ করেছ।</div>
<div class="v" id="v9"><span class="vn">9</span> হে আল্লাহ্‌ মাবুদ, আমার পিতা দাউদের কাছে তুমি যে ওয়াদা করেছ এখন তা পূর্ণ কর, কারণ তুমি এমন এক জাতির উপরে আমাকে বাদশাহ্‌ করেছ যারা দুনিয়ার ধুলার মত অসংখ্য।</div>
<div class="v" id="v10"><span class="vn">10</span> আমাকে জ্ঞান ও বুদ্ধি দাও যাতে আমি আমার কর্তব্য পালন করতে পারি, কারণ কার সাধ্য আছে তোমার এই মহাজাতিকে শাসন করে?”</div>
<div class="v" id="v11"><span class="vn">11</span> <span class="br-p"><br><br></span>তখন আল্লাহ্‌ সোলায়মানকে বললেন, “তোমার মনের ইচ্ছা ভাল। তুমি ধন, সম্পদ, সম্মান কিংবা শত্রুদের মৃত্যু চাও নি, এমন কি, অনেক আয়ুও চাও নি। তার চেয়ে বরং আমার যে বান্দাদের উপরে আমি তোমাকে বাদশাহ্‌ করেছি তাদের শাসন করবার জন্য তুমি জ্ঞান ও বুদ্ধি চেয়েছ।</div>
<div class="v" id="v12"><span class="vn">12</span> সেইজন্য তোমাকে জ্ঞান ও বুদ্ধি দেওয়া হল। এছাড়া আমি তোমাকে এমন ধন, সম্পদ ও সম্মান দেব যা তোমার আগে কোন বাদশাহ্‌র ছিল না এবং তোমার পরেও থাকবে না।”</div>
<div class="v" id="v13"><span class="vn">13</span> <span class="br-p"><br><br></span>এর পর সোলায়মান গিবিয়োনের এবাদতের উঁচু স্থান, যেখানে মিলন-তাম্বু ছিল, সেখান থেকে জেরুজালেমে চলে গেলেন আর ইসরাইলের উপরে রাজত্ব করতে লাগলেন।</div>
<div class="v" id="v14"><span class="vn">14</span> <span class="br-p"><br><br></span>সোলায়মান অনেক রথ ও ঘোড়া যোগাড় করলেন। তাতে তাঁর এক হাজার চারশো রথ ও বারো হাজার ঘোড়া হল। এই সব তিনি রথ রাখবার শহরগুলোতে এবং জেরুজালেমে নিজের কাছে রাখলেন।</div>
<div class="v" id="v15"><span class="vn">15</span> বাদশাহ্‌ জেরুজালেমে সোনা ও রূপাকে করলেন পাথরের মত প্রচুর এবং এরস কাঠকে করলেন নীচু পাহাড়ী এলাকায় গজানো ডুমুর গাছের মত অনেক।</div>
<div class="v" id="v16"><span class="vn">16</span> সোলায়মানের ঘোড়াগুলো মিসর ও কিলিকিয়া থেকে আনা হত। বাদশাহ্‌র বণিকেরা কিলিকিয়া থেকে সেগুলো কিনে আনত।</div>
<div class="v" id="v17"><span class="vn">17</span> মিসর থেকে আনা প্রত্যেকটা রথের দাম পড়ত সাত কেজি আটশো গ্রাম রূপা এবং প্রত্যেকটা ঘোড়ার দাম পড়ত প্রায় দুই কেজি রূপা। সেই বণিকেরা হিট্টীয় ও সিরীয় সব বাদশাহ্‌দের কাছে সেগুলো বিক্রি করত।</div>
</div>
<!-- PARSED ABOVE; EDITING MAY BREAK PARSER -->
</body></html>