<html><head>
<meta http-equiv="Content-Type" content="text/html;charset=utf-8" />
<title>2Chr 19 &ndash; নবীদের কিতাবঃ ২ খান্দাননামা &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 19);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ২ খান্দাননামা</b> &ndash; <a href="2Chr_1.html">1</a> ... <a href="2Chr_17.html">17</a> <a href="2Chr_18.html">18</a> <b>19</b> <a href="2Chr_20.html">20</a> <a href="2Chr_21.html">21</a> ... <a href="2Chr_36.html">36</a> </div><hr>
<h1>2Chr 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>এহুদার বাদশাহ্‌ যিহোশাফট জেরুজালেমে তাঁর রাজবাড়ীতে নিরাপদে ফিরে আসলেন।</div>
<div class="v" id="v2"><span class="vn">2</span> তখন হনানির ছেলে নবী যেহূ বের হয়ে তাঁর কাছে গিয়ে বললেন, “দুষ্টদের সাহায্য করা এবং যারা মাবুদকে ঘৃণা করে তাদের ভালবাসা কি আপনার উচিত হয়েছে? এইজন্য মাবুদের গজব আপনার উপর নেমে এসেছে।</div>
<div class="v" id="v3"><span class="vn">3</span> তবে আপনার মধ্যে কিছু ভালও আছে, কারণ আপনি দেশের আশেরা-খুঁটিগুলো ধ্বংস করে দিয়েছেন এবং আল্লাহ্‌র ইচ্ছামত চলবার জন্য আপনার মন স্থির করেছেন।”</div>
<div class="v" id="v4"><h2>বিচারক নিযুক্ত করা</h2><span class="vn">4</span> <span class="br-p"><br><br></span>যিহোশাফট জেরুজালেমে বাস করতেন। তিনি বের্‌-শেবা থেকে শুরু করে আফরাহীমের পাহাড়ী এলাকা পর্যন্ত লোকদের কাছে গিয়ে তাদের পূর্বপুরুষদের মাবুদ আল্লাহ্‌র দিকে আবার তাদের মন ফিরিয়ে আনলেন।</div>
<div class="v" id="v5"><span class="vn">5</span> <span class="br-p"><br><br></span>তিনি দেশের মধ্যে, অর্থাৎ এহুদার প্রত্যেকটি দেয়াল-ঘেরা গ্রাম ও শহরে বিচারকদের নিযুক্ত করলেন।</div>
<div class="v" id="v6"><span class="vn">6</span> তিনি বিচারকদের বললেন, “আপনারা সাবধান হয়ে সব কাজ করবেন, কারণ আপনারা কোন মানুষের জন্য নয় বরং মাবুদের জন্যই বিচার করবেন। বিচারের রায় দেবার সময় তিনি আপনাদের সংগে থাকবেন।</div>
<div class="v" id="v7"><span class="vn">7</span> মাবুদের প্রতি ভয় আপনাদের মধ্যে থাকুক। সাবধানে বিচার করবেন, কারণ অবিচার, একচোখামী কিংবা ঘুষ খাওয়ার সংগে আমাদের মাবুদ আল্লাহ্‌র কোন সম্বন্ধ নেই।”</div>
<div class="v" id="v8"><span class="vn">8</span> যিহোশাফট জেরুজালেমেও মাবুদের হয়ে বিচারের রায় দেবার জন্য এবং ঝগড়া-বিবাদের মীমাংসার জন্য কয়েকজন লেবীয়, ইমাম এবং ইসরাইলীয় বংশের নেতাদের নিযুক্ত করেছিলেন। <span class="br-p"><br><br></span>বাদশাহ্‌ ও তাঁর লোকেরা জেরুজালেমে ফিরে আসলে পর তাঁর নিযুক্ত করা বিচারকদের তিনি এই হুকুম দিলেন, “আপনারা মাবুদকে ভয় করে বিশ্বস্তভাবে এবং সমস্ত দিল দিয়ে কাজ করবেন।</div>
<div class="v" id="v10"><span class="vn">10</span> বিভিন্ন গ্রামে ও শহরে বাসকারী আপনাদের লোকদের কাছ থেকে যে কোন মামলা আসুক না কেন্ত সেটা রক্তপাত হোক বা শরীয়ত, হুকুম, নিয়ম কিংবা নির্দেশের ব্যাপারেই হোক- আপনারা তাদের সতর্ক করে দেবেন যেন তারা মাবুদের চোখে দোষী না হয়। তা না হলে আপনাদের ও আপনাদের লোকদের উপর মাবুদের গজব নেমে আসবে। আপনারা এইভাবে কাজ করুন, তাহলে আপনারা দোষী হবেন না।</div>
<div class="v" id="v11"><span class="vn">11</span> <span class="br-p"><br><br></span>“মাবুদের সব ব্যাপারে প্রধান ইমাম অমরিয় এবং বাদশাহ্‌র সব ব্যাপারে এহুদা-গোষ্ঠীর নেতা ইসমাইলের ছেলে সবদিয় আপনাদের উপরে নিযুক্ত থাকবেন, আর লেবীয়রা আপনাদের সাহায্য করবেন। আপনারা সাহসের সংগে কাজ করুন। যাঁরা ন্যায়ভাবে কাজ করবেন মাবুদ তাঁদের সংগে থাকবেন।”</div>
</div>
<!-- PARSED ABOVE; EDITING MAY BREAK PARSER -->
</body></html>