<html><head>
<meta http-equiv="Content-Type" content="text/html;charset=utf-8" />
<title>2Chr 35 &ndash; নবীদের কিতাবঃ ২ খান্দাননামা &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 35);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ২ খান্দাননামা</b> &ndash; <a href="2Chr_1.html">1</a> ... <a href="2Chr_33.html">33</a> <a href="2Chr_34.html">34</a> <b>35</b> <a href="2Chr_36.html">36</a> </div><hr>
<h1>2Chr 35</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ ইউসিয়ার উদ্ধার-ঈদ পালন</h2><span class="vn">1</span> <span class="br-p"><br><br></span>ইউসিয়া জেরুজালেমে মাবুদের উদ্দেশে উদ্ধার-ঈদ পালন করলেন। প্রথম মাসের চৌদ্দ দিনের দিন লোকেরা উদ্ধার-ঈদের ভেড়া জবাই করল।</div>
<div class="v" id="v2"><span class="vn">2</span> তিনি ইমামদের তাঁদের কাজে নিযুক্ত করলেন এবং মাবুদের ঘরের এবাদত-কাজে তাঁদের উৎসাহ দিলেন।</div>
<div class="v" id="v3"><span class="vn">3</span> লেবীয়রা, যাঁরা সমস্ত বনি-ইসরাইলদের শিক্ষা দিতেন এবং মাবুদের উদ্দেশ্যে যাঁদের পবিত্র করা হয়েছিল তাঁদের তিনি বললেন, “ইসরাইলের বাদশাহ্‌ দাউদের ছেলে সোলায়মান যে এবাদত-খানা তৈরী করিয়েছিলেন সেখানে আপনারা পবিত্র সিন্দুকটি রাখুন। এটা আর আপনাদের কাঁধে করে বহন করতে হবে না। এখন আপনারা আপনাদের মাবুদ আল্লাহ্‌র ও তাঁর বান্দা বনি-ইসরাইলদের খেদমত করুন।</div>
<div class="v" id="v4"><span class="vn">4</span> ইসরাইলের বাদশাহ্‌ দাউদ ও তাঁর ছেলে সোলায়মানের লেখা নির্দেশ মত, আপনাদের নিজের নিজের বংশ অনুসারে নির্দিষ্ট দলে এবাদত-কাজের জন্য আপনারা নিজেদের প্রস্তুত করুন।</div>
<div class="v" id="v5"><span class="vn">5</span> <span class="br-p"><br><br></span>“আপনাদের জাতির লোকদের, অর্থাৎ বনি-ইসরাইলদের বংশগুলোর প্রত্যেকটি ভাগের জন্য কয়েকজন লেবীয়কে তাঁদের বংশ অনুসারে সেই ভাগের লোকদের সংগে নিয়ে বায়তুল-মোকাদ্দসের উঠানে গিয়ে দাঁড়ান।</div>
<div class="v" id="v6"><span class="vn">6</span> আপনারা উদ্ধার-ঈদের ভেড়াগুলো জবাই করবেন বলে নিজেদের পাক-সাফ করুন এবং মূসার মধ্য দিয়ে দেওয়া মাবুদের হুকুম অনুসারে আপনাদের জাতির লোকেরা যাতে উদ্ধার-ঈদ পালন করতে পারে তার ব্যবস্থা করুন।”</div>
<div class="v" id="v7"><span class="vn">7</span> <span class="br-p"><br><br></span>তারপর ইউসিয়া সেখানে উপস্থিত সমস্ত লোকদের জন্য উদ্ধার-ঈদের কোরবানীর উদ্দেশ্যে ত্রিশ হাজার ছাগল ও ভেড়ার বাচ্চা এবং তিন হাজার ষাঁড় দিলেন। এগুলো বাদশাহ্‌র নিজের সম্পত্তি থেকে দেওয়া হল।</div>
<div class="v" id="v8"><span class="vn">8</span> <span class="br-p"><br><br></span>বাদশাহ্‌র কর্মচারীরাও নিজের ইচ্ছায় লোকদের, ইমামদের ও লেবীয়দের দান করলেন। হিল্কিয়, জাকারিয়া ও যিহীয়েল নামে আল্লাহ্‌র ঘরের নেতারা উদ্ধার-ঈদের কোরবানীর জন্য দু’হাজার ছ’শো ছাগল ও ভেড়া এবং তিনশো ষাঁড় ইমামদের দিলেন।</div>
<div class="v" id="v9"><span class="vn">9</span> কনানিয় এবং তার দুই ভাই শময়িয় ও নথনেল, হশবিয়, যীয়ীয়েল ও যোষাবদ- লেবীয়দের এই নেতারা উদ্ধার-ঈদের কোরবানীর জন্য পাঁচ হাজার ছাগল ও ভেড়া এবং পাঁচশো ষাঁড় লেবীয়দের দিলেন।</div>
<div class="v" id="v10"><span class="vn">10</span> <span class="br-p"><br><br></span>এইভাবে এবাদত-কাজের ব্যবস্থা করা হল এবং বাদশাহ্‌র হুকুম মত ইমামেরা নিজের নিজের জায়গায় আর লেবীয়রা তাদের বিভিন্ন দল অনুসারে দাঁড়ালেন।</div>
<div class="v" id="v11"><span class="vn">11</span> লেবীয়রা উদ্ধার-ঈদের ছাগল ও ভেড়া জবাই করল এবং ইমামেরা তাদের হাত থেকে রক্ত নিয়ে তা ছিটিয়ে দিলেন, আর লেবীয়রা পশুগুলোর চামড়া ছাড়াল।</div>
<div class="v" id="v12"><span class="vn">12</span> মূসার কিতাবে লেখা হুকুম অনুসারে মাবুদের উদ্দেশে কোরবানী করবার জন্য তারা প্রত্যেক বংশের বিভিন্ন ভাগের লোকদের দেবার জন্য পোড়ানো-কোরবানীর জিনিস সরিয়ে রাখল। ষাঁড়ের বেলায়ও তারা তা-ই করল।</div>
<div class="v" id="v13"><span class="vn">13</span> নিয়ম অনুসারে তারা উদ্ধার-ঈদের পশু আগুনে ঝল্‌সে নিল এবং কোরবানীর গোশ্‌ত ডেক্‌চি, কড়াই ও হাঁড়িতে সিদ্ধ করল আর তাড়াতাড়ি করে লোকদের খেতে দিল।</div>
<div class="v" id="v14"><span class="vn">14</span> তারপর তারা নিজেদের ও ইমামদের জন্য ব্যবস্থা করল, কারণ ইমামেরা, অর্থাৎ হারুনের বংশধরেরা পোড়ানো-কোরবানীর জিনিস ও চর্বির অংশ রাত পর্যন্ত কোরবানী দিচ্ছিলেন। সেইজন্য লেবীয়রা নিজেদের ও হারুন্তবংশের ইমামদের জন্য ব্যবস্থা করল।</div>
<div class="v" id="v15"><span class="vn">15</span> <span class="br-p"><br><br></span>দাউদ, আসফ, হেমন ও বাদশাহ্‌র নবী যিদূথূনের নির্দেশ অনুসারে আসফের বংশের কাওয়াল ও বাদকেরা নিজের নিজের জায়গায় ছিলেন। প্রত্যেকটি দরজায় রক্ষী ছিল। তাদের কাজ ছেড়ে আসবার দরকার হয় নি, কারণ তাদের লেবীয় ভাইয়েরা তাদের জন্য ব্যবস্থা করেছিল।</div>
<div class="v" id="v16"><span class="vn">16</span> <span class="br-p"><br><br></span>এইভাবে বাদশাহ্‌ ইউসিয়ার হুকুম মত উদ্ধার-ঈদ পালনের জন্য এবং মাবুদের কোরবানগাহের উপরে পোড়ানো-কোরবানী দেবার জন্য সেই দিন মাবুদের সমস্ত এবাদত-কাজের ব্যবস্থা করা হল।</div>
<div class="v" id="v17"><span class="vn">17</span> যে সব ইসরাইলীয় উপস্থিত ছিল তারা সেই সময় উদ্ধার-ঈদ এবং সাত দিন ধরে খামিহীন রুটির ঈদ পালন করল।</div>
<div class="v" id="v18"><span class="vn">18</span> নবী শামুয়েলের পর থেকে আর কখনও ইসরাইল দেশে এইভাবে উদ্ধার-ঈদ পালন করা হয় নি। ইমাম, লেবীয় এবং জেরুজালেমের লোকদের সংগে উপস্থিত এহুদা ও ইসরাইলের সমস্ত লোকদের নিয়ে ইউসিয়া যেভাবে উদ্ধার-ঈদ পালন করেছিলেন ইসরাইলের বাদশাহ্‌দের মধ্যে আর কেউ তেমনভাবে পালন করেন নি।</div>
<div class="v" id="v19"><span class="vn">19</span> ইউসিয়ার রাজত্বের আঠারো বছরের সময় এই উদ্ধার-ঈদ পালন করা হয়েছিল।</div>
<div class="v" id="v20"><h2>বাদশাহ্‌ ইউসিয়ার ইন্তেকাল</h2><span class="vn">20</span> <span class="br-p"><br><br></span>ইউসিয়া বায়তুল-মোকাদ্দসের সব কাজ শেষ করবার পরে মিসরের বাদশাহ্‌ নেখো ফোরাত নদীর কাছে কার্খেমিশে যুদ্ধ করতে গেলেন। তখন তাঁকে বাধা দেবার জন্য ইউসিয়া বের হয়ে আসলেন।</div>
<div class="v" id="v21"><span class="vn">21</span> কিন্তু নেখো লোক পাঠিয়ে তাঁকে বললেন, “হে এহুদার বাদশাহ্‌, আপনার ও আমার মধ্যে কিসের ঝগড়া? এইবার আমি যে আপনাকে আক্রমণ করতে আসছি তা নয়, কিন্তু আক্রমণ করছি সেই লোকদের যাদের সংগে আমার যুদ্ধ বেধেছে। আল্লাহ্‌ আমাকে তাড়াতাড়ি করতে বলেছেন, কাজেই আল্লাহ্‌ যিনি আমার সংগে আছেন আপনি তাঁকে বাধা দেবেন না, দিলে তিনি আপনাকে ধ্বংস করবেন।”</div>
<div class="v" id="v22"><span class="vn">22</span> <span class="br-p"><br><br></span>ইউসিয়া কিন্তু ফিরলেন না, বরং তাঁর সংগে যুদ্ধ করবার জন্য ভিন্ন পোশাকে নিজেকে সাজালেন। আল্লাহ্‌র হুকুমে নেখো তাঁকে যা বললেন তাতে তিনি কান না দিয়ে মগিদ্দোর সমভূমিতে তাঁর বিরুদ্ধে যুদ্ধ করতে গেলেন।</div>
<div class="v" id="v23"><span class="vn">23</span> <span class="br-p"><br><br></span>তখন ধনুকধারীরা বাদশাহ্‌ ইউসিয়াকে তীর মারলে পর তিনি তাঁর লোকদের বললেন, “আমাকে নিয়ে যাও, আমি খুব বেশী আঘাত পেয়েছি।”</div>
<div class="v" id="v24"><span class="vn">24</span> কাজেই তারা তাঁর রথ থেকে তাঁকে তুলে নিয়ে তাঁর অন্য রথটিতে রাখল এবং তাঁকে জেরুজালেমে নিয়ে আসল, আর সেখানেই তিনি ইন্তেকাল করলেন। তাঁর পূর্বপুরুষদের কবরে তাঁকে দাফন করা হল, আর এহুদা ও জেরুজালেমের সব লোক তাঁর জন্য শোক করল।</div>
<div class="v" id="v25"><span class="vn">25</span> <span class="br-p"><br><br></span>ইউসিয়ার জন্য নবী ইয়ারমিয়া বিলাপের গজল রচনা করলেন এবং আজও সমস্ত কাওয়ালেরা ইউসিয়ার বিষয়ে বিলাপ-গজল গায়। ইসরাইল দেশে এটা একটা চল্‌তি নিয়ম হয়ে গেল এবং বিলাপ-গজলের বইয়ে তা লেখা হল।</div>
<div class="v" id="v26"><span class="vn">26</span> <span class="br-p"><br><br></span>ইউসিয়ার অন্যান্য সমস্ত কাজের কথা এবং মাবুদের শরীয়ত অনুসারে তাঁর আল্লাহ্‌-ভয়ের সব কাজের কথা প্রথম থেকে শেষ পর্যন্ত “ইসরাইল ও এহুদার বাদশাহ্‌দের ইতিহাস” নামে বইটিতে লেখা আছে।</div>
</div>
<!-- PARSED ABOVE; EDITING MAY BREAK PARSER -->
</body></html>