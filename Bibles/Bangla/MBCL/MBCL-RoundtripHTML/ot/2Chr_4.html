<html><head>
<meta http-equiv="Content-Type" content="text/html;charset=utf-8" />
<title>2Chr 4 &ndash; নবীদের কিতাবঃ ২ খান্দাননামা &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 4);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ২ খান্দাননামা</b> &ndash; <a href="2Chr_1.html">1</a> <a href="2Chr_2.html">2</a> <a href="2Chr_3.html">3</a> <b>4</b> <a href="2Chr_5.html">5</a> <a href="2Chr_6.html">6</a> ... <a href="2Chr_36.html">36</a> </div><hr>
<h1>2Chr 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বায়তুল-মোকাদ্দসের সাজ ও আসবাবপত্র</h2><span class="vn">1</span> <span class="br-p"><br><br></span>সোলায়মান বিশ হাত লম্বা, বিশ হাত চওড়া ও দশ হাত উঁচু একটা ব্রোঞ্জের কোরবানগাহ্‌ তৈরী করালেন।</div>
<div class="v" id="v2"><span class="vn">2</span> তারপর তিনি ব্রোঞ্জ ছাঁচে ঢেলে পানি রাখবার জন্য একটা গোল বিরাট পাত্র তৈরী করালেন। পাত্রটার এক দিক থেকে সোজাসুজি অন্য দিকের মাপ ছিল দশ হাত, গভীরতা পাঁচ হাত এবং বেড়ের চারপাশের মাপ ত্রিশ হাত।</div>
<div class="v" id="v3"><span class="vn">3</span> পাত্রটার বাইরের দিকের কিনারার নীচে প্রতি হাত জায়গায় দশটা করে দুই সারি গরুর আকার ছিল। যে ছাঁচের মধ্যে পাত্রটা তৈরী করা হয়েছিল সেই ছাঁচের মধ্যেই গরুগুলোর আকার ছিল বলে সবটা মিলে একটা জিনিসই হল।</div>
<div class="v" id="v4"><span class="vn">4</span> <span class="br-p"><br><br></span>পাত্রটা বারোটা ব্রোঞ্জের গরুর পিঠের উপর বসানো ছিল। সেগুলোর তিনটা উত্তরমুখী, তিনটা পশ্চিমমুখী, তিনটা দক্ষিণমুখী ও তিনটা পূর্বমুখী ছিল এবং তাদের পিছনগুলো ছিল ভিতরের দিকে।</div>
<div class="v" id="v5"><span class="vn">5</span> পাত্রটা ছিল চার আংগুল পুরু। তার মুখটা একটা পেয়ালার মুখের মত ছিল এবং লিলি ফুলের পাপড়ির মত বাইরের দিকে উল্টানো ছিল। তাতে ছেষট্টি হাজার লিটার পানি ধরত।</div>
<div class="v" id="v6"><span class="vn">6</span> <span class="br-p"><br><br></span>তিনি দশটা গামলা তৈরী করালেন এবং পাঁচটা রাখলেন দক্ষিণ দিকে আর পাঁচটা রাখলেন উত্তর দিকে। সেগুলোর মধ্যে পোড়ানো-কোরবানীর জিনিস ধোয়া হত, কিন্তু ইমামেরা নিজেদের হাত-পা ধোয়ার কাজে ব্যবহার করতেন বিরাট পাত্রটা।</div>
<div class="v" id="v7"><span class="vn">7</span> <span class="br-p"><br><br></span>যেমন বলা হয়েছিল সেই মতই তিনি দশটা সোনার বাতিদান তৈরী করিয়ে বায়তুল-মোকাদ্দসের মধ্যে দক্ষিণে পাঁচটা আর উত্তরে পাঁচটা রাখলেন।</div>
<div class="v" id="v8"><span class="vn">8</span> এছাড়া তিনি দশটা টেবিল তৈরী করিয়ে বায়তুল-মোকাদ্দসের মধ্যে দক্ষিণে পাঁচটা আর উত্তরে পাঁচটা রাখলেন। তিনি একশোটা সোনার পেয়ালাও তৈরী করালেন।</div>
<div class="v" id="v9"><span class="vn">9</span> <span class="br-p"><br><br></span>তিনি ইমামদের জন্য একটা উঠান প্রস্তুত করালেন; তারপর আর একটা বড় উঠান প্রস্তুত করিয়ে তার জন্য দরজা তৈরী করালেন এবং দরজাগুলো ব্রোঞ্জ দিয়ে মুড়িয়ে দিলেন।</div>
<div class="v" id="v10"><span class="vn">10</span> তিনি বিরাট পাত্রটা উঠানের দক্ষিণ-পূর্ব কোণায় রাখলেন।</div>
<div class="v" id="v11"><span class="vn">11</span> <span class="br-p"><br><br></span>এছাড়া হীরাম সব পাত্র, হাতা ও পেয়ালা তৈরী করলেন। এইভাবে তিনি আল্লাহ্‌র ঘরের যে যে কাজ বাদশাহ্‌ সোলায়মানের জন্য হাতে নিয়েছিলেন তা শেষ করলেন। সেগুলো হল:</div>
<div class="v" id="v12"><span class="vn">12</span> দু’টা থাম; থামের উপরকার গোলাকার দু’টা মাথা; সেই মাথার উপরটা সাজাবার জন্য দুই সারি কারুকাজ করা পাকানো শিকল;</div>
<div class="v" id="v13"><span class="vn">13</span> সেই শিকলগুলোর জন্য চারশো ডালিম- থামের উপরকার মাথার গোলাকার অংশটা সাজাবার জন্য প্রত্যেক সারি শিকলের জন্য দুই সারি ডালিম;</div>
<div class="v" id="v14"><span class="vn">14</span> গামলা এবং সেগুলো বসাবার বাক্স;</div>
<div class="v" id="v15"><span class="vn">15</span> বিরাট পাত্র ও তার নীচের বারোটা গরু;</div>
<div class="v" id="v16"><span class="vn">16</span> পাত্র, হাতা ও গোশ্‌ত তুলবার কাঁটা। <span class="br-p"><br><br></span>মাবুদের ঘরের জন্য হীরাম যে সব জিনিস বাদশাহ্‌ সোলায়মানের নির্দেশে তৈরী করেছিলেন সেগুলো ছিল চক্‌চকে ব্রোঞ্জের।</div>
<div class="v" id="v17"><span class="vn">17</span> বাদশাহ্‌ সেগুলো জর্ডানের সমভূমিতে সুক্কোৎ ও সর্তনের মাঝামাঝি এক জায়গায় মাটির ছাঁচে ফেলে তৈরী করিয়েছিলেন।</div>
<div class="v" id="v18"><span class="vn">18</span> এই সব জিনিস সোলায়মান এত বেশী পরিমাণে তৈরী করিয়েছিলেন যে, ব্রোঞ্জের পরিমাণ জানা যায় নি।</div>
<div class="v" id="v19"><span class="vn">19</span> <span class="br-p"><br><br></span>আল্লাহ্‌র ঘরের যে সব জিনিসপত্র সোলায়মান তৈরী করিয়েছিলেন সেগুলো হল: সোনার ধূপগাহ্‌; পবিত্র-রুটি রাখবার টেবিলগুলো;</div>
<div class="v" id="v20"><span class="vn">20</span> যেমন বলা হয়েছিল সেইমত মহাপবিত্র স্থানের সামনে জ্বালাবার জন্য খাঁটি সোনার বাতিদান ও সেগুলোর বাতি;</div>
<div class="v" id="v21"><span class="vn">21</span> খাঁটি সোনার ফুল, বাতি ও চিম্‌টা;</div>
<div class="v" id="v22"><span class="vn">22</span> শল্‌তে পরিষ্কার করবার খাঁটি সোনার চিম্‌টা, খাঁটি সোনার পেয়ালা, হাতা ও আগুন রাখবার পাত্র; আর ভিতরের কামরার, অর্থাৎ মহাপবিত্র স্থানের দরজার জন্য এবং বায়তুল-মোকাদ্দসের প্রধান কামরার দরজার জন্য সোনার কব্‌জা। এই দরজাগুলো সোনা দিয়ে মুড়িয়ে দেওয়া হয়েছিল।</div>
</div>
<!-- PARSED ABOVE; EDITING MAY BREAK PARSER -->
</body></html>