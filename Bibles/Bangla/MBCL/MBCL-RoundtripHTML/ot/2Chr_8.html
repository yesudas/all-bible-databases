<html><head>
<meta http-equiv="Content-Type" content="text/html;charset=utf-8" />
<title>2Chr 8 &ndash; নবীদের কিতাবঃ ২ খান্দাননামা &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 8);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ২ খান্দাননামা</b> &ndash; <a href="2Chr_1.html">1</a> ... <a href="2Chr_6.html">6</a> <a href="2Chr_7.html">7</a> <b>8</b> <a href="2Chr_9.html">9</a> <a href="2Chr_10.html">10</a> ... <a href="2Chr_36.html">36</a> </div><hr>
<h1>2Chr 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ সোলায়মান (আঃ)-এর অন্যান্য কাজ</h2><span class="vn">1</span> <span class="br-p"><br><br></span>মাবুদের ঘর ও তাঁর নিজের বাড়ী তৈরী করতে সোলায়মানের বিশ বছর লেগেছিল।</div>
<div class="v" id="v2"><span class="vn">2</span> হীরম যে সব গ্রাম তাঁকে দিয়েছিলেন সোলায়মান সেই বিশ বছরের শেষে সেগুলো আবার গড়ে তুললেন এবং বনি-ইসরাইলদের সেখানে বাস করতে দিলেন।</div>
<div class="v" id="v3"><span class="vn">3</span> তারপর সোলায়মান হামা-সোবাতে গিয়ে সেটা দখল করে নিলেন।</div>
<div class="v" id="v4"><span class="vn">4</span> তিনি মরুভূমিতে তদ্‌মোর শহর এবং হামা এলাকার সমস্ত ভাণ্ডার-শহর আবার তৈরী করালেন।</div>
<div class="v" id="v5"><span class="vn">5</span> তিনি উপরের বৈৎ-হোরোণ ও নীচের বৈৎ-হোরোণে দরজা ও আগল সুদ্ধ দেয়াল তৈরী করে তা শক্তিশালী করলেন।</div>
<div class="v" id="v6"><span class="vn">6</span> তিনি বালৎ শহর ও তাঁর সব ভাণ্ডার-শহর তৈরী করলেন এবং রথ ও ঘোড়সওয়ারদের জন্য কতগুলো শহর তৈরী করলেন। জেরুজালেমে, লেবাননে এবং তাঁর শাসনের অধীনে যে সব রাজ্য ছিল সেগুলোর মধ্যে তিনি যা যা তৈরী করতে চেয়েছিলেন তা সবই করলেন।</div>
<div class="v" id="v7"><span class="vn">7</span> <span class="br-p"><br><br></span>যারা ইসরাইলীয় ছিল না, অর্থাৎ যে সব হিট্টীয়, আমোরীয়, পরিষীয়, হিব্বীয় ও যিবূষীয়দের বংশধরেরা তখনও দেশে বেঁচে ছিল,</div>
<div class="v" id="v8"><span class="vn">8</span> যাদের বনি-ইসরাইলরা ধ্বংস করে দেয় নি সোলায়মান তাদের গোলাম হিসাবে কাজ করতে বাধ্য করেছিলেন। তারা আজও সেই কাজ করছে।</div>
<div class="v" id="v9"><span class="vn">9</span> কিন্তু তাঁর কাজ করবার জন্য বনি-ইসরাইলদের তিনি গোলাম বানান নি; তারা ছিল তাঁর যোদ্ধা, তাঁর সেনাপতি এবং তাঁর রথচালক ও ঘোড়সওয়ারদের সেনাপতি।</div>
<div class="v" id="v10"><span class="vn">10</span> এছাড়া বাদশাহ্‌ সোলায়মানের দু’শো পঞ্চাশ জন প্রধান কর্মচারী ছিল যারা গোলামদের কাজের তদারক করত।</div>
<div class="v" id="v11"><span class="vn">11</span> <span class="br-p"><br><br></span>সোলায়মান ফেরাউনের মেয়ের জন্য যে বাড়ী তৈরী করেছিলেন তিনি দাউদ-শহর থেকে তাঁকে সেখানে নিয়ে আসলেন। তিনি বললেন, “আমার স্ত্রী ইসরাইলের বাদশাহ্‌ দাউদের রাজবাড়ীতে থাকবেন না, কারণ যে সব জায়গায় মাবুদের সিন্দুক আনা হয়েছিল সেগুলো পবিত্র।”</div>
<div class="v" id="v12"><span class="vn">12</span> <span class="br-p"><br><br></span>বায়তুল-মোকাদ্দসের বারান্দার সামনে সোলায়মান মাবুদের যে কোরবানগাহ্‌ তৈরী করেছিলেন তার উপর তিনি মাবুদের উদ্দেশে পোড়ানো-কোরবানী দিতেন।</div>
<div class="v" id="v13"><span class="vn">13</span> মূসার হুকুম মত তিনি বিশ্রামবারে, অমাবস্যায় ও বছরের তিনটি ঈদে, অর্থাৎ খামিহীন রুটির ঈদে, সাত-সপ্তাহের ঈদে ও কুঁড়ে-ঘরের ঈদে- সেই সব দিনগুলোর নিয়ম অনুসারে কোরবানী দিতেন।</div>
<div class="v" id="v14"><span class="vn">14</span> তাঁর পিতা দাউদের নির্দেশ অনুসারে তিনি ইমামদের কর্তব্য করবার জন্য তাঁদের বিভিন্ন দলে ভাগ করে কাজে নিযুক্ত করলেন এবং প্রতিদিনের কাজ অনুসারে প্রশংসা-কাওয়ালী গাইবার ও ইমামদের সাহায্য করবার জন্য তিনি লেবীয়দের নিযুক্ত করলেন। প্রত্যেকটি দরজার জন্য তিনি রক্ষীদের দল অনুসারে কাজে বহাল করলেন, কারণ এইভাবেই আল্লাহ্‌র বান্দা দাউদ হুকুম দিয়ে গিয়েছিলেন।</div>
<div class="v" id="v15"><span class="vn">15</span> বাদশাহ্‌ দাউদ ভাণ্ডারের কোন ব্যাপারে ও অন্য যে কোন বিষয়ে ইমামদের ও লেবীয়দের যে হুকুম দিয়ে গিয়েছিলেন তা তাঁরা অমান্য করলেন না।</div>
<div class="v" id="v16"><span class="vn">16</span> <span class="br-p"><br><br></span>মাবুদের ঘরের ভিত্তি গাঁথা থেকে শুরু করে তা শেষ করবার দিন পর্যন্ত সোলায়মানের সমস্ত কাজ ঠিকভাবেই করা হয়েছিল। এইভাবে মাবুদের ঘর তৈরীর কাজ শেষ হল।</div>
<div class="v" id="v17"><span class="vn">17</span> <span class="br-p"><br><br></span>তারপর সোলায়মান ইদোম দেশের সমুদ্র-পারের ইৎসিয়োন-গেবরে ও এলতে গেলেন।</div>
<div class="v" id="v18"><span class="vn">18</span> হীরম তাঁর নিজের লোকদের দিয়ে সোলায়মানকে কয়েকটা জাহাজ ও কয়েকজন দক্ষ নাবিক পাঠিয়ে দিলেন। এরা সোলায়মানের লোকদের সংগে ওফীরে গিয়ে সাড়ে সতেরো টন সোনা নিয়ে এসে বাদশাহ্‌ সোলায়মানকে দিল।</div>
</div>
<!-- PARSED ABOVE; EDITING MAY BREAK PARSER -->
</body></html>