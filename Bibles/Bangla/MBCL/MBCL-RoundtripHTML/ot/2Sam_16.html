<html><head>
<meta http-equiv="Content-Type" content="text/html;charset=utf-8" />
<title>2Sam 16 &ndash; নবীদের কিতাবঃ ২ শামুয়েল &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 16);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ২ শামুয়েল</b> &ndash; <a href="2Sam_1.html">1</a> ... <a href="2Sam_14.html">14</a> <a href="2Sam_15.html">15</a> <b>16</b> <a href="2Sam_17.html">17</a> <a href="2Sam_18.html">18</a> ... <a href="2Sam_24.html">24</a> </div><hr>
<h1>2Sam 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ দাউদ (আঃ) ও সীবঃ</h2><span class="vn">1</span> <span class="br-p"><br><br></span>দাউদ পাহাড়ের উপর থেকে একটু এগিয়ে যেতেই মফীবোশতের গোলাম সীবের সংগে তাঁর দেখা হল। তার সংগে ছিল পিঠে গদি লাগানো দু’টা গাধা। সেই গদির উপরে ছিল দু’শো রুটি, একশো তাল কিশমিশ, একশো তাল ডুমুর এবং চামড়ার থলির এক থলি আংগুর-রস।</div>
<div class="v" id="v2"><span class="vn">2</span> বাদশাহ্‌ সীবঃকে জিজ্ঞাসা করলেন, “তুমি এগুলো এনেছ কেন?” <span class="br-p"><br><br></span>জবাবে সীবঃ বলল, “গাধা দু’টা বাদশাহ্‌র পরিবারের লোকদের চড়বার জন্য, রুটি আর ফল লোকদের খাওয়ার জন্য আর আংগুর-রস হল তাদেরই জন্য যারা মরুভূমিতে ক্লান্ত হয়ে পড়বে।”</div>
<div class="v" id="v3"><span class="vn">3</span> <span class="br-p"><br><br></span>বাদশাহ্‌ জিজ্ঞাসা করলেন, “তোমার মালিকের নাতি কোথায়?” <span class="br-p"><br><br></span>সীবঃ তাঁকে বললেন, “তিনি জেরুজালেমেই রয়েছেন, কারণ তিনি বললেন, ‘আজ বনি-ইসরাইলরা আমার দাদার রাজ্য আমাকে ফিরিয়ে দেবে।’ ”</div>
<div class="v" id="v4"><span class="vn">4</span> <span class="br-p"><br><br></span>এই কথা শুনে বাদশাহ্‌ সীবঃকে বললেন, “এখন মফীবোশতের সমস্ত সম্পত্তি আমি তোমাকে দিলাম।” <span class="br-p"><br><br></span>সীবঃ বলল, “আমি তো আপনার পায়ের ধুলারও যোগ্য নই; আমার প্রভু মহারাজ যেন আমাকে দয়ার চোখে দেখেন।”</div>
<div class="v" id="v5"><h2>শিমিয়ির দেওয়া বদদোয়া</h2><span class="vn">5</span> <span class="br-p"><br><br></span>বাদশাহ্‌ দাউদ যখন বহুরীমে উপস্থিত হলেন তখন তালুতের বংশের একজন লোক সেখান থেকে বের হয়ে আসল। সে ছিল গেরার ছেলে শিমিয়ি। সে বদদোয়া দিতে দিতে আসছিল।</div>
<div class="v" id="v6"><span class="vn">6</span> যদিও দাউদের ডানে-বাঁয়ে সমস্ত সৈন্যদল এবং রক্ষীদল ছিল তবুও সে দাউদ ও তাঁর সব কর্মচারীদের পাথর ছুঁড়ে মারতে লাগল।</div>
<div class="v" id="v7"><span class="vn">7</span> শিমিয়ি বদদোয়া দিতে দিতে বলল, “দূর হ, দূর হ, খুনী, বদমাইশ কোথাকার!</div>
<div class="v" id="v8"><span class="vn">8</span> তুই যাঁর জায়গায় রাজত্ব করছিস সেই তালুতের বংশের সমস্ত লোকের রক্তপাতের প্রতিফল মাবুদ তোকে দিয়েছেন। সেই রাজ্যই মাবুদ তোর ছেলে অবশালোমকে দিয়েছেন। তুই খুনী বলেই তোর দশা এমন হয়েছে!”</div>
<div class="v" id="v9"><span class="vn">9</span> <span class="br-p"><br><br></span>এই সব কথা শুনে সরূয়ার ছেলে অবীশয় বাদশাহ্‌কে বললেন, “এই মরা কুকুরটা কেন আমার প্রভু মহারাজকে বদদোয়া দিচ্ছে? আমাকে ওর মাথা কেটে ফেলতে অনুমতি দিন।”</div>
<div class="v" id="v10"><span class="vn">10</span> <span class="br-p"><br><br></span>বাদশাহ্‌ বললেন, “হে সরূয়ার ছেলেরা, এই বিষয়ে তোমাদের সংগে আমার সম্বন্ধ কি? মাবুদই যদি তাকে বলে থাকেন ‘দাউদকে বদদোয়া দাও’ আর তাই সে বদদোয়া দেয়, তবে কে তাকে জিজ্ঞাসা করতে পারে, ‘কেন তুমি এই কাজ করছ?’ ”</div>
<div class="v" id="v11"><span class="vn">11</span> <span class="br-p"><br><br></span>দাউদ তখন অবীশয় ও তাঁর সমস্ত কর্মচারীদের বললেন, “আমার নিজের ছেলেই যখন আমার প্রাণ নেবার চেষ্টা করছে তখন বিন্যামীন-গোষ্ঠীর এই লোকটি তো আরও বেশী করে তা করবে। সে যা করছে তাকে তা করতে দাও; বদদোয়া দিতে দাও, কারণ মাবুদই তাকে তা করতে বলেছেন।</div>
<div class="v" id="v12"><span class="vn">12</span> হতে পারে মাবুদ আমার এই কষ্ট দেখবেন, আর আজকে আমি যে বদদোয়া পাচ্ছি তার বদলে আমার ভাল করবেন।”</div>
<div class="v" id="v13"><span class="vn">13</span> <span class="br-p"><br><br></span>এর পর দাউদ তাঁর লোকজন নিয়ে পথ দিয়ে যেতে লাগলেন আর শিমিয়ি বদদোয়া দিতে দিতে এবং বাদশাহ্‌র দিকে পাথর ও ধুলা ছুঁড়তে ছুঁড়তে পাহাড়ের গা দিয়ে চলতে লাগল।</div>
<div class="v" id="v14"><span class="vn">14</span> বাদশাহ্‌ ও তাঁর সংগের লোকেরা যেখানে যাচ্ছিলেন তাঁরা ক্লান্ত অবস্থায় সেখানে গিয়ে পৌঁছালেন। তারপর সেই জায়গায় দাউদ বিশ্রাম করলেন।</div>
<div class="v" id="v15"><h2>হূশয় ও অহীথোফলের পরামর্শ</h2><span class="vn">15</span> <span class="br-p"><br><br></span>এদিকে অবশালোম ও ইসরাইলের সমস্ত লোক জেরুজালেমে গেল। অহীথোফলও তাদের সংগে ছিল।</div>
<div class="v" id="v16"><span class="vn">16</span> তখন দাউদের বন্ধু অর্কীয় হূশয় অবশালোমের কাছে গিয়ে তাকে বললেন, “মহারাজ চিরজীবী হোন! মহারাজ চিরকাল বেঁচে থাকুন।”</div>
<div class="v" id="v17"><span class="vn">17</span> <span class="br-p"><br><br></span>অবশালোম হূশয়কে জিজ্ঞাসা করল, “আপনার বন্ধুর প্রতি কি আপনি এইভাবে বিশ্বস্ততা দেখাচ্ছেন? কেন আপনি আপনার বন্ধুর সংগে যান নি?”</div>
<div class="v" id="v18"><span class="vn">18</span> <span class="br-p"><br><br></span>হূশয় অবশালোমকে বললেন, “মাবুদ এবং এই লোকেরা, অর্থাৎ ইসরাইলের সমস্ত লোক যাঁকে বেছে নিয়েছেন, আমি তাঁরই হব। আমি তাঁর সংগেই থাকব।</div>
<div class="v" id="v19"><span class="vn">19</span> তা ছাড়া আমি কার সেবা করব? তাঁর ছেলের নয় কি? আমি যেমন আপনার পিতার সেবা করেছি তেমনি আপনারও সেবা করব।”</div>
<div class="v" id="v20"><span class="vn">20</span> <span class="br-p"><br><br></span>পরে অবশালোম অহীথোফলকে বলল, “এবার আমরা কি করব? আপনি কি পরামর্শ দেন?”</div>
<div class="v" id="v21"><span class="vn">21</span> <span class="br-p"><br><br></span>জবাবে অহীথোফল বলল, “রাজবাড়ীর দেখাশোনা করবার জন্য আপনার পিতা তাঁর যে সব উপস্ত্রীদের রেখে গেছেন আপনি তাদের সংগে সহবাস করুন। তাহলে ইসরাইলের সবাই জানতে পারবে যে, আপনি নিজেকে আপনার পিতার কাছে ঘৃণার পাত্র করে তুলেছেন। তাতে আপনার সংগের সমস্ত লোক সম্পূর্ণভাবে আপনার পক্ষে থাকবে।”</div>
<div class="v" id="v22"><span class="vn">22</span> লোকেরা তখন ছাদের উপর অবশালোমের জন্য একটা তাম্বু খাটিয়ে দিল আর সে সমস্ত বনি-ইসরাইলদের চোখের সামনে তাঁর পিতার উপস্ত্রীদের সংগে সহবাস করবার জন্য সেখানে ঢুকল।</div>
<div class="v" id="v23"><span class="vn">23</span> তখনকার দিনে অহীথোফলের দেওয়া পরামর্শকে মনে করা হত যেন তা আল্লাহ্‌র কাছ থেকে এসেছে। অহীথোফলের পরামর্শকে দাউদ ও অবশালোম দু’জনে তা-ই মনে করতেন।</div>
</div>
<!-- PARSED ABOVE; EDITING MAY BREAK PARSER -->
</body></html>