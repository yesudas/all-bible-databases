<html><head>
<meta http-equiv="Content-Type" content="text/html;charset=utf-8" />
<title>2Sam 2 &ndash; নবীদের কিতাবঃ ২ শামুয়েল &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 2);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ২ শামুয়েল</b> &ndash; <a href="2Sam_1.html">1</a> <b>2</b> <a href="2Sam_3.html">3</a> <a href="2Sam_4.html">4</a> ... <a href="2Sam_24.html">24</a> </div><hr>
<h1>2Sam 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত দাউদ এহুদা-গোষ্ঠীর বাদশাহ্‌ হলেন</h2><span class="vn">1</span> <span class="br-p"><br><br></span>পরে দাউদ মাবুদের কাছে জিজ্ঞাসা করলেন, “আমি কি এহুদা এলাকার কোন একটা শহরে চলে যাব?” <span class="br-p"><br><br></span>মাবুদ বললেন, “জ্বী, যাও।” <span class="br-p"><br><br></span>দাউদ জিজ্ঞাসা করলেন, “আমি কোথায় যাব?” <span class="br-p"><br><br></span>জবাবে মাবুদ বললেন, “হেবরনে যাও।”</div>
<div class="v" id="v2"><span class="vn">2</span> <span class="br-p"><br><br></span>তখন দাউদ তাঁর দুই স্ত্রীকে, অর্থাৎ যিষ্রিয়েলের অহীনোয়ম ও কর্মিলের নাবলের বিধবা অবীগলকে নিয়ে হেবরনে গেলেন।</div>
<div class="v" id="v3"><span class="vn">3</span> যে সব লোক তাঁর সংগে সংগে থাকত তিনি পরিবারসুদ্ধ তাদেরও নিয়ে গেলেন। তারা হেবরনের গ্রামগুলোতে বাস করতে লাগল।</div>
<div class="v" id="v4"><span class="vn">4</span> তখন এহুদার লোকেরা হেবরনে এসে দাউদকে এহুদা-গোষ্ঠীর লোকদের বাদশাহ্‌ হিসাবে অভিষেক করল। <span class="br-p"><br><br></span>লোকেরা দাউদকে এই খবর দিল যে, যাবেশ-গিলিয়দের লোকেরাই তালুতকে দাফন করেছে।</div>
<div class="v" id="v5"><span class="vn">5</span> তখন তিনি লোক পাঠিয়ে যাবেশ-গিলিয়দের লোকদের এই কথা বললেন, “আপনারা যে আপনাদের মালিক তালুতকে দাফন করে তাঁর প্রতি বিশ্বস্ততা দেখিয়েছেন সেইজন্য মাবুদ যেন আপনাদের দোয়া করেন।</div>
<div class="v" id="v6"><span class="vn">6</span> তিনি যেন এখন তাঁর অটল মহব্বত ও বিশ্বস্ততা আপনাদের দেখান, আর আপনাদের সেই কাজের জন্য আমিও আপনাদের সংগে ভাল ব্যবহার করব।</div>
<div class="v" id="v7"><span class="vn">7</span> কাজেই এখন আপনারা শক্ত হন ও বুকে সাহস রাখুন। আপনাদের মালিক তালুত মারা গেছেন এবং এহুদা-গোষ্ঠীর লোকেরা আমাকে তাদের উপর বাদশাহ্‌ হিসাবে অভিষেক করেছে।”</div>
<div class="v" id="v8"><h2>তালুত ও হযরত দাউদের লোকদের মধ্যে যুদ্ধ</h2><span class="vn">8</span> <span class="br-p"><br><br></span>এই সময়ের মধ্যে তালুতের সৈন্যদলের সেনাপতি নেরের ছেলে অবনের তালুতের ছেলে ঈশ্‌বোশত্‌কে জর্ডান নদীর ওপারে মহনয়িমে নিয়ে গিয়েছিলেন।</div>
<div class="v" id="v9"><span class="vn">9</span> তিনি ঈশ্‌বোশত্‌কে গিলিয়দ, অশূর, যিষ্রিয়েল, আফরাহীম, বিন্‌ইয়ামীন, এমন কি, সমস্ত ইসরাইল দেশের উপর বাদশাহ্‌ করেছিলেন।</div>
<div class="v" id="v10"><span class="vn">10</span> তালুতের ছেলে ঈশ্‌বোশৎ চল্লিশ বছর বয়সে ইসরাইল দেশের বাদশাহ্‌ হয়েছিলেন এবং দু’বছর রাজত্ব করেছিলেন। কিন্তু এহুদা-গোষ্ঠীর লোকেরা দাউদের অধীনে ছিল।</div>
<div class="v" id="v11"><span class="vn">11</span> দাউদ হেবরনে থেকে এহুদা-গোষ্ঠীর উপর সাড়ে সাত বছর রাজত্ব করেছিলেন।</div>
<div class="v" id="v12"><span class="vn">12</span> <span class="br-p"><br><br></span>এক দিন নেরের ছেলে অবনের তালুতের ছেলে ঈশ্‌বোশতের লোকদের নিয়ে মহনয়িম থেকে গিবিয়োনে গেলেন।</div>
<div class="v" id="v13"><span class="vn">13</span> তখন সরূয়ার ছেলে যোয়াব ও দাউদের লোকেরা বের হয়ে আসলেন। গিবিয়োনের পুকুরের কাছে এই দুই দল সামনাসামনি হল। এক দল বসল পুকুরের এপারে আর অন্য দল বসল পুকুরের ওপারে।</div>
<div class="v" id="v14"><span class="vn">14</span> <span class="br-p"><br><br></span>তখন অবনের যোয়াবকে বললেন, “দু’দলের কয়েকজন যুবক উঠে আমাদের সামনে যুদ্ধ করুক।” <span class="br-p"><br><br></span>যোয়াব বললেন, “ভাল, তা-ই হোক।”</div>
<div class="v" id="v15"><span class="vn">15</span> <span class="br-p"><br><br></span>বিন্যামীন-গোষ্ঠীর ও তালুতের ছেলে ঈশ্‌বোশতের পক্ষ থেকে বারোজনকে আর দাউদের পক্ষ থেকে বারোজনকে যুদ্ধ করবার জন্য বেছে নেওয়া হল।</div>
<div class="v" id="v16"><span class="vn">16</span> তখন দুই দলের লোকেরা প্রত্যেকেই একে অন্যের মাথা ধরে পাঁজরে ছোরা ঢুকিয়ে দিল এবং একসংগে মাটিতে পড়ে মারা গেল। সেইজন্য গিবিয়োনের সেই জায়গাটার নাম দেওয়া হল হিল্‌কৎ-হৎসূরীম (যার মানে “ছোরার মাঠ”)।</div>
<div class="v" id="v17"><span class="vn">17</span> <span class="br-p"><br><br></span>সেই দিন এক ভীষণ যুদ্ধ হল আর তাতে অবনের ও ইসরাইলের লোকেরা দাউদের লোকদের কাছে হেরে গেল।</div>
<div class="v" id="v18"><span class="vn">18</span> যোয়াব, অবীশয় ও অসাহেল নামে সরূয়ার তিন ছেলে সেখানে ছিল। অসাহেল বুনো হরিণের মত জোরে দৌড়াতে পারত।</div>
<div class="v" id="v19"><span class="vn">19</span> সে অবনেরের পিছনে তাড়া করল এবং ডানে-বাঁয়ে না গিয়ে সোজা তাঁর পিছনে পিছনে ছুটল।</div>
<div class="v" id="v20"><span class="vn">20</span> অবনের পিছন ফিরে তাকে জিজ্ঞাসা করলেন, “তুমি কি অসাহেল?” <span class="br-p"><br><br></span>অসাহেল বলল, “জ্বী, ঠিক বলেছেন।”</div>
<div class="v" id="v21"><span class="vn">21</span> <span class="br-p"><br><br></span>তখন অবনের তাকে বললেন, “তুমি ডানে বা বাঁয়ে ফিরে কোন যুবককে হারিয়ে দিয়ে তার যুদ্ধের সাজ-সরঞ্জাম নিয়ে নাও।” কিন্তু অসাহেল তাঁর পিছনে তাড়া করেই চলল।</div>
<div class="v" id="v22"><span class="vn">22</span> <span class="br-p"><br><br></span>অবনের অসাহেলকে আবার বললেন, “থাম, আমাকে তাড়া কোরো না। আমি তোমাকে মেরে ফেলতে চাই না। তা করলে আমি কেমন করে তোমার ভাই যোয়াবকে মুখ দেখাব?”</div>
<div class="v" id="v23"><span class="vn">23</span> <span class="br-p"><br><br></span>অসাহেল তবুও ফিরতে রাজী হল না। তখন অবনের তাঁর বর্শার পিছন দিকটা অসাহেলের পেটের ভিতরে এমনভাবে ঢুকিয়ে দিলেন যে, বর্শাটা তার পিঠ ফুঁড়ে বের হল। অসাহেল সেখানেই পড়ে মারা গেল। অসাহেল যে জায়গায় পড়ে মারা গিয়েছিল যত লোক সেই জায়গায় আসল তারা প্রত্যেকে সেখানে দাঁড়িয়ে রইল,</div>
<div class="v" id="v24"><span class="vn">24</span> কিন্তু যোয়াব ও অবীশয় অবনেরের পিছনে তাড়া করে গেলেন। এইভাবে তাঁরা গিবিয়োনের মরুভূমির মধ্য দিয়ে যাবার পথে গীহের সামনে অম্মা পাহাড়ের কাছে উপস্থিত হলেন। তখন সূর্য অস্ত যাচ্ছিল।</div>
<div class="v" id="v25"><span class="vn">25</span> অবনেরের পিছনে তখন বিন্যামীন-গোষ্ঠীর লোকেরা জমায়েত হয়েছিল। তারা এক দল হয়ে একটা পাহাড়ের উপরে গিয়ে দাঁড়াল।</div>
<div class="v" id="v26"><span class="vn">26</span> <span class="br-p"><br><br></span>তখন অবনের যোয়াবকে ডেকে বললেন, “তলোয়ার কি চিরকাল গিলতেই থাকবে? শেষে যে সব কিছু তেতো হয়ে উঠবে তা কি তুমি বুঝতে পারছ না? কখন তুমি তোমার লোকদের তাদের ভাইদের পিছনে তাড়া করা বন্ধ করতে হুকুম দেবে?”</div>
<div class="v" id="v27"><span class="vn">27</span> <span class="br-p"><br><br></span>জবাবে যোয়াব বললেন, “আল্লাহ্‌র কসম, তুমি কথা না বললেও সকালে লোকেরা তাদের ভাইদের তাড়া করা বন্ধ করত।”</div>
<div class="v" id="v28"><span class="vn">28</span> এই বলে তিনি শিংগা বাজালেন। তখন সমস্ত লোক থেমে গেল। তারা আর বনি-ইসরাইলদের পিছনে তাড়া করল না এবং যুদ্ধও করল না।</div>
<div class="v" id="v29"><span class="vn">29</span> <span class="br-p"><br><br></span>অবনের ও তাঁর লোকেরা সারা রাত আরবা সমভূমির মধ্য দিয়ে হেঁটে গিয়ে জর্ডান নদী পার হল। তারপর বিথ্রোণের মধ্য দিয়ে হেঁটে তারা মহনয়িমে গিয়ে উপস্থিত হল।</div>
<div class="v" id="v30"><span class="vn">30</span> <span class="br-p"><br><br></span>যোয়াব অবনেরের পিছনে তাড়া করা বাদ দিয়ে ফিরে গেলেন। তিনি তাঁর লোকদের জমায়েত করলে পর দেখা গেল অসাহেল নেই আর দাউদের ঊনিশজন লোক নেই।</div>
<div class="v" id="v31"><span class="vn">31</span> তবে যে বিন্‌ইয়ামীনীয়রা অবনেরের সংগে ছিল দাউদের লোকেরা তাদের তিনশো ষাটজনকে হত্যা করেছিল।</div>
<div class="v" id="v32"><span class="vn">32</span> তারা অসাহেলকে তুলে নিয়ে বেথেলহেমে গেল এবং তার পিতার কবরের মধ্যে তাকে দাফন করল। তারপর যোয়াব ও তাঁর লোকেরা সারা রাত হেঁটে ভোর বেলায় হেবরনে গিয়ে পৌঁছাল।</div>
</div>
<!-- PARSED ABOVE; EDITING MAY BREAK PARSER -->
</body></html>