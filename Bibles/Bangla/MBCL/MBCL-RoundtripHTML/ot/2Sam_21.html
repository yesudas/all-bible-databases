<html><head>
<meta http-equiv="Content-Type" content="text/html;charset=utf-8" />
<title>2Sam 21 &ndash; নবীদের কিতাবঃ ২ শামুয়েল &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 21);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ২ শামুয়েল</b> &ndash; <a href="2Sam_1.html">1</a> ... <a href="2Sam_19.html">19</a> <a href="2Sam_20.html">20</a> <b>21</b> <a href="2Sam_22.html">22</a> <a href="2Sam_23.html">23</a> <a href="2Sam_24.html">24</a> </div><hr>
<h1>2Sam 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>গিবিয়োনীয়দের মৃত্যুর জন্য প্রতিশোধ গ্রহণ</h2><span class="vn">1</span> <span class="br-p"><br><br></span>দাউদের রাজত্বের সময় পর পর তিন বছর দুর্ভিক্ষ হয়েছিল। সেইজন্য দাউদ মাবুদের কাছে এর কারণ জিজ্ঞাসা করলেন। জবাবে মাবুদ বললেন, “এটা হয়েছে তালুত ও তার বংশের জন্য। তারা রক্তপাতের দোষে দোষী; তালুত গিবিয়োনীয়দের মেরে ফেলেছিল।”</div>
<div class="v" id="v2"><span class="vn">2</span> <span class="br-p"><br><br></span>বাদশাহ্‌ তখন গিবিয়োনীয়দের ডেকে তাদের সংগে কথা বললেন। গিবিয়োনীয়রা ইসরাইলীয় ছিল না। আসলে তারা ছিল আমোরীয়দের বেঁচে থাকা লোক। তাদের ধ্বংস করবে না বলে বনি-ইসরাইলরা কসম খেয়েছিল, কিন্তু ইসরাইল ও এহুদার প্রতি বিশেষ আগ্রহের জন্য তালুত তাদের সবাইকে হত্যা করবার চেষ্টা করেছিল।</div>
<div class="v" id="v3"><span class="vn">3</span> দাউদ গিবিয়োনীয়দের জিজ্ঞাসা করলেন, “আমি তোমাদের জন্য কি করব? কিভাবে আমি ক্ষতিপূরণ করতে পারি যাতে তোমরা মাবুদের সম্পত্তি বনি-ইসরাইলদের দোয়া কর?”</div>
<div class="v" id="v4"><span class="vn">4</span> <span class="br-p"><br><br></span>জবাবে গিবিয়োনীয়রা তাঁকে বলল, “তালুত বা তার বংশের কাছে আমাদের যে দাবি তা সোনা বা রূপার ব্যাপার নয় কিংবা বনি-ইসরাইলদের মেরে ফেলবার ব্যাপারও নয়।” <span class="br-p"><br><br></span>দাউদ জিজ্ঞাসা করলেন, “তবে তোমরা আমাকে তোমাদের জন্য কি করতে বল?”</div>
<div class="v" id="v5"><span class="vn">5</span> <span class="br-p"><br><br></span>জবাবে তারা বাদশাহ্‌কে বলল, “যে লোকটি আমাদের ধ্বংস করেছে এবং ইসরাইলের সীমার মধ্য থেকে আমাদের মুছে ফেলবার জন্য আমাদের বিরুদ্ধে কুমতলব করেছে,</div>
<div class="v" id="v6"><span class="vn">6</span> তার বংশের সাতজন পুরুষ লোককে আমাদের হাতে তুলে দিন। আমরা মাবুদের বেছে নেওয়া সেই লোকের, অর্থাৎ তালুতের শহর গিবিয়াতে মাবুদকে সাক্ষী রেখে তাদের মেরে ফেলব এবং সকলের সামনে তাদের লাশগুলো ফেলে রাখব।” <span class="br-p"><br><br></span>এতে বাদশাহ্‌ বললেন, “আমি তোমাদের হাতে তাদের তুলে দেব।”</div>
<div class="v" id="v7"><span class="vn">7</span> <span class="br-p"><br><br></span>তালুতের নাতিকে, অর্থাৎ যোনাথনের ছেলে মফীবোশতকে বাদশাহ্‌ বাঁচিয়ে রাখলেন, কারণ তালুতের ছেলে যোনাথনের কাছে দাউদ মাবুদকে সাক্ষী রেখে একটা কসম খেয়েছিলেন।</div>
<div class="v" id="v8"><span class="vn">8</span> বাদশাহ্‌ তখন অয়ার মেয়ে রিসপার গর্ভের তালুতের দুই ছেলে অর্মোণি ও মফীবোশতকে এবং তালুতের মেয়ে মেরবের গর্ভের মহোলাতীয় বর্সিল্লয়ের ছেলে অদ্রীয়েলের পাঁচজন ছেলেকে নিয়ে গিবিয়োনীয়দের হাতে তুলে দিলেন। তারা তাদের একটা পাহাড়ের উপরে নিয়ে গিয়ে মাবুদকে সাক্ষী রেখে হত্যা করল এবং সকলের সামনে তাদের লাশগুলো ফেলে রাখল। সেই সাতজনের সবাইকে এক সংগে হত্যা করা হল; ফসল কাটবার সময়ে, অর্থাৎ যবের ফসল কাটবার শুরুতেই তাদের হত্যা করা হয়েছিল।</div>
<div class="v" id="v10"><span class="vn">10</span> <span class="br-p"><br><br></span>অয়ার মেয়ে রিসপা চট নিয়ে একটা পাথরের উপরে তার নিজের জন্য বিছিয়ে রাখল। প্রথম ফসল কাটবার সময় থেকে শুরু করে যতদিন না সেই লাশগুলোর উপর আকাশ থেকে বৃষ্টি পড়ল ততদিন পর্যন্ত সে দিনের বেলায় পাখীদের এবং রাতের বেলায় বুনো জন্তুদের সেই লাশগুলো ছুঁতে দিল না।</div>
<div class="v" id="v11"><span class="vn">11</span> তালুতের উপস্ত্রী অয়ার মেয়ে রিসপা যা করেছে তা দাউদকে বলা হল।</div>
<div class="v" id="v12"><span class="vn">12</span> দাউদ তখন যাবেশ-গিলিয়দের লোকদের কাছ থেকে তালুত ও তাঁর ছেলে যোনাথনের হাড়গুলো তুলে আনলেন। ফিলিস্তিনীরা গিল্‌বোয়ে তালুতকে হত্যা করবার পর তাঁদের দু’জনের লাশ বৈৎশানের শহর-চকে টাংগিয়ে দিয়েছিল। যাবেশ-গিলিয়দের লোকেরা সেখান থেকে লাশগুলো চুরি করে এনেছিল।</div>
<div class="v" id="v13"><span class="vn">13</span> দাউদ সেখান থেকে তালুত ও তাঁর ছেলে যোনাথনের হাড়গুলো নিয়ে আসলেন। যাদের সকলের সামনে হত্যা করা হয়েছিল তাদের হাড়গুলোও জড়ো করা হল।</div>
<div class="v" id="v14"><span class="vn">14</span> <span class="br-p"><br><br></span>দাউদের লোকেরা তালুত ও তাঁর ছেলে যোনাথনের হাড় বিন্‌ইয়ামীন এলাকার সেলাতে তাঁর পিতা কীশের কবরে রাখল। বাদশাহ্‌র হুকুম মতই তারা সব কিছু করল। তার পরে দেশের জন্য আল্লাহ্‌র কাছে মুনাজাত করা হলে পর তিনি জবাব দিলেন।</div>
<div class="v" id="v15"><h2>ফিলিস্তিনীদের বিরুদ্ধে যুদ্ধ</h2><span class="vn">15</span> <span class="br-p"><br><br></span>ফিলিস্তিনী এবং বনি-ইসরাইলদের মধ্যে আবার যুদ্ধ শুরু হল। দাউদ তাঁর লোকদের নিয়ে ফিলিস্তিনীদের বিরুদ্ধে যুদ্ধ করতে গেলেন। যুদ্ধ করতে করতে তিনি ক্লান্ত হয়ে পড়লেন।</div>
<div class="v" id="v16"><span class="vn">16</span> তখন যিশ্‌বী-বনোব নামে একজন রফায়ীয় নতুন সাজে সেজে দাউদকে হত্যা করতে আসল। তার বর্শার ব্রোঞ্জের মাথাটার ওজন ছিল প্রায় চার কেজি।</div>
<div class="v" id="v17"><span class="vn">17</span> কিন্তু সরূয়ার ছেলে অবীশয় দাউদকে রক্ষা করলেন। তিনি সেই ফিলিস্তিনীকে আঘাত করে হত্যা করলেন। তখন দাউদের লোকেরা কসম খেয়ে দাউদকে বলল, “আপনি আর কখনও আমাদের সংগে যুদ্ধে যাবেন না, ইসরাইলের বাতিটা আপনি নিভিয়ে দেবেন না।”</div>
<div class="v" id="v18"><span class="vn">18</span> <span class="br-p"><br><br></span>এর পরে গোবে ফিলিস্তিনীদের সংগে আবার একটা যুদ্ধ হল। সেই সময় হূশাতীয় সিব্বখয় সফ নামে একজন রফায়ীয়কে হত্যা করল।</div>
<div class="v" id="v19"><span class="vn">19</span> <span class="br-p"><br><br></span>গোবে ফিলিস্তিনীদের সংগে আর একটা যুদ্ধে বেথেলহেমীয় যারে-ওরগীমের ছেলে ইল্‌হানন গাতীয় জালুতকে হত্যা করল। এই জালুতের বর্শা ছিল তাঁতীদের বীমের মত।</div>
<div class="v" id="v20"><span class="vn">20</span> <span class="br-p"><br><br></span>আর একটা যুদ্ধ গাতে হয়েছিল। সেই যুদ্ধে একজন লম্বা-চওড়া লোক ছিল যার দু’হাতে ও দু’পায়ে ছয়টা করে মোট চব্বিশটা আংগুল ছিল। সে-ও ছিল একজন রফায়ীয়।</div>
<div class="v" id="v21"><span class="vn">21</span> সে যখন ইসরাইল জাতিকে টিট্‌কারি দিল তখন দাউদের ভাই শিমিয়ার ছেলে যোনাথন তাকে হত্যা করল।</div>
<div class="v" id="v22"><span class="vn">22</span> <span class="br-p"><br><br></span>এই চারজন ছিল গাতে বাসকারী রফায়ীয়। দাউদ ও তাঁর লোকদের হাতে এরা মারা পড়েছিল।</div>
</div>
<!-- PARSED ABOVE; EDITING MAY BREAK PARSER -->
</body></html>