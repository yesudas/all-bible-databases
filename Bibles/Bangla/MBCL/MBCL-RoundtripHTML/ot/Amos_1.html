<html><head>
<meta http-equiv="Content-Type" content="text/html;charset=utf-8" />
<title>Amos 1 &ndash; নবীদের কিতাবঃ আমোস &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Amos', 1);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ আমোস</b> &ndash; <b>1</b> <a href="Amos_2.html">2</a> <a href="Amos_3.html">3</a> ... <a href="Amos_9.html">9</a> </div><hr>
<h1>Amos 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তকোয়ের রাখালদের মধ্যে আমোস ছিলেন একজন। তখন এহুদার বাদশাহ্‌ ছিলেন উষিয় এবং ইসরাইলের বাদশাহ্‌ ছিলেন যিহোয়াশের ছেলে ইয়ারাবিম। ভূমিকমেপর দুই বছর আগে ইসরাইল সম্বন্ধে আল্লাহ্‌ আমোসকে যা দেখিয়েছিলেন তা তিনি বলেছিলেন।</div>
<div class="v" id="v2"><h2>ইসরাইলের প্রতিবেশীদের বিচার</h2><span class="vn">2</span> <span class="br-p"><br><br></span>আমোস বললেন, “মাবুদ সিয়োন থেকে গর্জন করছেন এবং জেরুজালেম থেকে জোরে কথা বলছেন। তাতে রাখালদের চারণ ভূমি সব শুকিয়ে যাচ্ছে ও কর্মিল পাহাড়ের চূড়ার গাছপালা মরে যাচ্ছে।”</div>
<div class="v" id="v3"><span class="vn">3</span> <span class="br-p"><br><br></span>মাবুদ বলছেন, “দামেস্কের তিনটা গুনাহ্‌, এমন কি, চারটা গুনাহের দরুন আমি নিশ্চয়ই তাকে শাস্তি দেব, কারণ লোহার কাঁটাযুক্ত মাড়াই-যন্ত্র দিয়ে সে গিলিয়দকে মাড়াই করেছে।</div>
<div class="v" id="v4"><span class="vn">4</span> সেইজন্য আমি হসায়েলের রাজবাড়ীর উপরে আগুন পাঠাব; তা বিন্‌হদদের কেল্লাগুলো পুড়িয়ে ফেলবে।</div>
<div class="v" id="v5"><span class="vn">5</span> আমি দামেস্কের দরজার আগল ভেংগে ফেলব; আমি আবনের উপত্যকার লোকদের এবং বৈৎ-আদনে যে লোক রাজদণ্ড ধরে আছে তাকে ধ্বংস করব। সিরিয়ার লোকেরা বন্দী হয়ে কীরে যাবে।”</div>
<div class="v" id="v6"><span class="vn">6</span> <span class="br-p"><br><br></span>মাবুদ বলছেন, “গাজার তিনটা গুনাহ্‌, এমন কি, চারটা গুনাহের দরুন আমি নিশ্চয়ই তাকে শাস্তি দেব, কারণ সে কতগুলো গ্রামের সমস্ত লোককে বন্দী করে ইদোমের হাতে তুলে দিয়েছে।</div>
<div class="v" id="v7"><span class="vn">7</span> সেইজন্য আমি গাজার দেয়ালের উপরে আগুন পাঠাব; তা তার কেল্লাগুলোকে পুড়িয়ে ফেলবে।</div>
<div class="v" id="v8"><span class="vn">8</span> আমি অস্‌দোদের লোকদের এবং অস্কিলোনে যে লোক রাজদণ্ড ধরে আছে তাকে ধ্বংস করব। আমি ইক্রোণের বিরুদ্ধে আমার হাত উঠাব, তাতে ফিলিস্তিনীদের বেঁচে থাকা লোকেরা মারা পড়বে।”</div>
<div class="v" id="v9"><span class="vn">9</span> <span class="br-p"><br><br></span>মাবুদ বলছেন, “টায়ারের তিনটা গুনাহ্‌, এমন কি, চারটা গুনাহের দরুন আমি নিশ্চয়ই তাকে শাস্তি দেব, কারণ ভাইয়ের সংগে ভাইয়ের চুক্তি অগ্রাহ্য করে সে কতগুলো গ্রামের সমস্ত লোককে বন্দী করে ইদোমের হাতে তুলে দিয়েছে।</div>
<div class="v" id="v10"><span class="vn">10</span> সেইজন্য আমি টায়ারের দেয়ালের উপরে আগুন পাঠিয়ে দেব; তা তার কেল্লাগুলো পুড়িয়ে ফেলবে।”</div>
<div class="v" id="v11"><span class="vn">11</span> <span class="br-p"><br><br></span>মাবুদ বলছেন, “ইদোমের তিনটা গুনাহ্‌, এমন কি, চারটা গুনাহের দরুন আমি নিশ্চয়ই তাকে শাস্তি দেব, কারণ সমস্ত মায়া-মমতা ত্যাগ করে সে তলোয়ার নিয়ে তার ভাইকে তাড়া করেছে। এছাড়া তার ভয়ংকর রাগ অনবরতই দেখা দিয়েছে আর সে তা পুষে রেখেছে।</div>
<div class="v" id="v12"><span class="vn">12</span> কাজেই আমি তৈমনের উপরে আগুন পাঠাব; তা বস্রার কেল্লাগুলো পুড়িয়ে ফেলবে।”</div>
<div class="v" id="v13"><span class="vn">13</span> <span class="br-p"><br><br></span>মাবুদ বলছেন, “অম্মোনের তিনটা গুনাহ্‌, এমন কি, চারটা গুনাহের দরুন আমি নিশ্চয়ই তাকে শাস্তি দেব, কারণ তার সীমানা বাড়াবার জন্য সে গিলিয়দের গর্ভবতী স্ত্রীলোকদের পেট চিরে দিয়েছে।</div>
<div class="v" id="v14"><span class="vn">14</span> সেইজন্য যুদ্ধের দিনে যুদ্ধের হাঁকের মধ্যে, ভয়ংকর ঝড়ের মত যুদ্ধের মধ্যে আমি রব্বার দেয়ালে আগুন ধরিয়ে দেব; তা তার কেল্লাগুলো পুড়িয়ে ফেলবে।</div>
<div class="v" id="v15"><span class="vn">15</span> তার বাদশাহ্‌ ও তার শাসনকর্তাদের একসংগে বন্দী করে নিয়ে যাওয়া হবে।”</div>
</div>
<!-- PARSED ABOVE; EDITING MAY BREAK PARSER -->
</body></html>