<html><head>
<meta http-equiv="Content-Type" content="text/html;charset=utf-8" />
<title>Amos 2 &ndash; নবীদের কিতাবঃ আমোস &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Amos', 2);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ আমোস</b> &ndash; <a href="Amos_1.html">1</a> <b>2</b> <a href="Amos_3.html">3</a> <a href="Amos_4.html">4</a> ... <a href="Amos_9.html">9</a> </div><hr>
<h1>Amos 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>মাবুদ বলছেন, “মোয়াবের তিনটা গুনাহ্‌, এমন কি, চারটা গুনাহের দরুন আমি নিশ্চয়ই তাকে শাস্তি দেব, কারণ সে ইদোমের বাদশাহ্‌র হাড়গুলো পুড়িয়ে ছাই করে দিয়েছে।</div>
<div class="v" id="v2"><span class="vn">2</span> কাজেই আমি মোয়াবের উপরে আগুন পাঠিয়ে দেব; তা করিয়োতের কেল্লাগুলো পুড়িয়ে ফেলবে। যুদ্ধের হাঁক ও শিংগার আওয়াজের সংগে ভীষণ গোলমালের মধ্যে মোয়াবের পতন হবে।</div>
<div class="v" id="v3"><span class="vn">3</span> তার বাদশাহ্‌কে আমি ধ্বংস করব এবং তার সংগে তার সব শাসনকর্তাদের মেরে ফেলব।”</div>
<div class="v" id="v4"><span class="vn">4</span> <span class="br-p"><br><br></span>মাবুদ বলছেন, “এহুদার তিনটা গুনাহ্‌, এমন কি, চারটা গুনাহের দরুন আমি নিশ্চয়ই তাকে শাস্তি দেব, কারণ তার লোকেরা মাবুদের শরীয়ত অগ্রাহ্য করেছে, আর তাঁর নিয়মগুলো পালন করে নি। তাদের পূর্বপুরুষেরা যে মিথ্যা দেব-দেবীর পিছনে গিয়েছিল তারাও সেইভাবে বিপথে গিয়েছে।</div>
<div class="v" id="v5"><span class="vn">5</span> কাজেই এহুদার উপরে আমি আগুন পাঠিয়ে দেব; তা জেরুজালেমের কেল্লাগুলো পুড়িয়ে ফেলবে।”</div>
<div class="v" id="v6"><h2>ইসরাইলের বিচার</h2><span class="vn">6</span> <span class="br-p"><br><br></span>মাবুদ বলছেন, “ইসরাইলের তিনটা গুনাহ্‌, এমন কি, চারটা গুনাহের দরুন আমি নিশ্চয়ই তাকে শাস্তি দেব। তার লোকেরা টাকা-পয়সার জন্য সৎ লোকদের এবং পায়ের এক জোড়া জুতার জন্য অভাবীদের বিক্রি করে।</div>
<div class="v" id="v7"><span class="vn">7</span> ধুলা মাড়াবার মত করে তারা গরীবদের মাড়ায় এবং পথ থেকে অভাবীদের ঠেলে সরিয়ে দেয়। পিতা ও ছেলে একই মেয়ের সংগে জেনা করে এবং এইভাবে আমার পবিত্র নামের অসম্মান করে।</div>
<div class="v" id="v8"><span class="vn">8</span> তারা প্রত্যেকটি বেদীর কাছে বন্ধক নেওয়া পোশাকের উপরে ঘুমায়। তাদের উপাসনা-ঘরে তারা জরিমানার টাকা দিয়ে কেনা আংগুর-রস খায়।</div>
<div class="v" id="v9"><span class="vn">9</span> <span class="br-p"><br><br></span>“হে ইসরাইলের লোকেরা, আমোরীয়রা যদিও এরস গাছের মত লম্বা ও এলোন গাছের মত শক্তিশালী ছিল তবুও তোমাদের সামনে সেই আমোরীয়দের আমিই ধ্বংস করেছিলাম। আমি তাদের ফল ও তার শিকড় ধ্বংস করেছিলাম।</div>
<div class="v" id="v10"><span class="vn">10</span> আমোরীয়দের দেশ তোমাদের দেবার জন্য আমিই মিসর থেকে তোমাদের বের করে এনে মরুভূমিতে চল্লিশ বছর পরিচালনা করেছিলাম।</div>
<div class="v" id="v11"><span class="vn">11</span> হে ইসরাইলের লোকেরা, এই কথা কি সত্যি নয় যে, আমি তোমাদের ছেলেদের মধ্য থেকে কয়েকজনকে নবী ও কয়েকজনকে নাসরীয় হিসাবে বেছে নিয়েছিলাম?</div>
<div class="v" id="v12"><span class="vn">12</span> কিন্তু তোমরা সেই নাসরীয়দের আংগুর-রস খাইয়েছিলে এবং নবী হিসাবে কথা না বলবার জন্য নবীদের হুকুম দিয়েছিলে।</div>
<div class="v" id="v13"><span class="vn">13</span> <span class="br-p"><br><br></span>“শস্য বোঝাই গাড়ির নীচে কিছু পড়লে যেমন চুরমার হয়ে যায় তেমনি করে এখন আমি তোমাদের চুরমার করব।</div>
<div class="v" id="v14"><span class="vn">14</span> যারা তাড়াতাড়ি দৌড়াতে পারে তারা নিজেদের রক্ষা করতে পারবে না, বলবানেরা তাদের শক্তি দেখাতে পারবে না এবং যোদ্ধারা নিজেদের প্রাণ বাঁচাতে পারবে না।</div>
<div class="v" id="v15"><span class="vn">15</span> ধনুকধারীরা স্থিরভাবে দাঁড়াতে পারবে না, তাড়াতাড়ি দৌড়ে যাওয়া লোকেরা পালাতে পারবে না; এমন কি, ঘোড়সওয়ারও নিজের প্রাণ রক্ষা করতে পারবে না।</div>
<div class="v" id="v16"><span class="vn">16</span> যোদ্ধাদের মধ্যে যে সবচেয়ে সাহসী সেও সেই দিন উলংগ হয়ে পালিয়ে যাবে। আমি মাবুদ এই কথা বলছি।”</div>
</div>
<!-- PARSED ABOVE; EDITING MAY BREAK PARSER -->
</body></html>