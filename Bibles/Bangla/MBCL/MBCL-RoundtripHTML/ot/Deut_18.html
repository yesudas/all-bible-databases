<html><head>
<meta http-equiv="Content-Type" content="text/html;charset=utf-8" />
<title>Deut 18 &ndash; তৌরাত শরীফঃ দ্বিতীয় বিবরণ &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 18);">
<div id="navbar"><a href="../index.html">Kitabul Mukkadas</a> &ndash; <b>তৌরাত শরীফঃ দ্বিতীয় বিবরণ</b> &ndash; <a href="Deut_1.html">1</a> ... <a href="Deut_16.html">16</a> <a href="Deut_17.html">17</a> <b>18</b> <a href="Deut_19.html">19</a> <a href="Deut_20.html">20</a> ... <a href="Deut_34.html">34</a> </div><hr>
<h1>Deut 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইমাম ও লেবীয়দের জন্য দান</h2><span class="vn">1</span> <span class="br-p"><br><br></span>“লেবীয় ইমামেরা এবং লেবি-গোষ্ঠীর অন্যান্য লোকেরা বাকী বনি-ইসরাইলদের মত কোন জায়গা-জমি কিংবা সম্পত্তি পাবে না। মাবুদের উদ্দেশে আগুনে দেওয়া কোরবানীর জন্য যে সব জিনিস আনা হবে এবং মাবুদকে আর যা কিছু দেওয়া হবে তা-ই তারা খাবে।</div>
<div class="v" id="v2"><span class="vn">2</span> ইসরাইলীয় ভাইদের মধ্যে তাদের সম্পত্তি বলে কিছু থাকবে না। মাবুদের ওয়াদা অনুসারে মাবুদই হবেন তাদের সম্পত্তি।</div>
<div class="v" id="v3"><span class="vn">3</span> <span class="br-p"><br><br></span>“লোকেরা যে সব গরু-ছাগল-ভেড়া কোরবানী দেবে সেগুলোর কাঁধ, চোয়ালের গোশ্‌ত এবং পাকস্থলী তারা ইমামকে দেবে; এগুলো হবে ইমামের পাওনা।</div>
<div class="v" id="v4"><span class="vn">4</span> তোমাদের প্রথমে তোলা ফসল, নতুন আংগুর-রস ও তেল আর ছাগল-ভেড়ার গা থেকে প্রথমবার কেটে নেওয়া লোম তোমরা ইমামদের দেবে,</div>
<div class="v" id="v5"><span class="vn">5</span> কারণ তোমাদের মাবুদ আল্লাহ্‌ তোমাদের সমস্ত গোষ্ঠীর মধ্য থেকে লেবীয়দের এবং তাদের বংশধরদের বেছে নিয়েছেন, যেন তারা সব সময় মাবুদের নামে এবাদত-কাজ করতে পারে।</div>
<div class="v" id="v6"><span class="vn">6</span> <span class="br-p"><br><br></span>“ইসরাইলীয়দের দেশের কোন লেবীয় যদি তার বাসস্থান ছেড়ে সত্যিকারের ইচ্ছা নিয়ে মাবুদের বেছে নেওয়া জায়গায় যায়,</div>
<div class="v" id="v7"><span class="vn">7</span> তবে অন্যান্য লেবীয় ভাইদের মত সে-ও সেখানে তার মাবুদ আল্লাহ্‌র নামে এবাদত-কাজ করতে পারবে।</div>
<div class="v" id="v8"><span class="vn">8</span> তার পিতার রেখে যাওয়া জিনিসপত্র বিক্রি করে টাকা পেলেও সেখানকার লেবীয়দের সংগে সে সমান ভাগের অধিকারী হবে।</div>
<div class="v" id="v9"><h2>মাবুদের চোখে যে সব কাজ জঘন্য</h2><span class="vn">9</span> <span class="br-p"><br><br></span>“তোমাদের মাবুদ আল্লাহ্‌ তোমাদের যে দেশ দিতে যাচ্ছেন সেখানে গিয়ে সেখানকার জাতিগুলো যে সব জঘন্য কাজ করে তোমরা তা করতে শিখবে না।</div>
<div class="v" id="v10"><span class="vn">10</span> তোমাদের মধ্যে যেন এমন কোন লোক না থাকে যে তার নিজের সন্তানকে আগুনে পুড়িয়ে কোরবানী করে, যে গোণাপড়া করে কিংবা মায়াবিদ্যা খাটায় কিংবা লক্ষণ দেখে ভবিষ্যতের কথা বলে, যে জাদু করে,</div>
<div class="v" id="v11"><span class="vn">11</span> যে মন্ত্রতন্ত্র খাটায়, যে ভূতের মাধ্যম হয়, যে ভূতের সংগে সম্বন্ধ রাখে এবং যে মৃত লোকের সংগে যোগাযোগ রাখে।</div>
<div class="v" id="v12"><span class="vn">12</span> এই সব কাজ যে করে মাবুদ তাকে জঘন্য মনে করেন। এই সব জঘন্য কাজের জন্যই তোমাদের মাবুদ আল্লাহ্‌ ঐ সব জাতি তোমাদের সামনে থেকে তাড়িয়ে দেবেন।</div>
<div class="v" id="v13"><span class="vn">13</span> তোমাদের মাবুদ আল্লাহ্‌র সামনে তোমাদের নির্দোষ থাকতে হবে।</div>
<div class="v" id="v14"><h2>সেই নবী</h2><span class="vn">14</span> <span class="br-p"><br><br></span>“তোমরা যে সব জাতিদের বেদখল করবে তারা মায়াবিদ্যা ব্যবহারকারী ও গণকদের কথায় কান দেয়, কিন্তু তোমাদের বেলায় এই সব ব্যাপারে তোমাদের মাবুদ আল্লাহ্‌র নিষেধ রয়েছে।</div>
<div class="v" id="v15"><span class="vn">15</span> তোমাদের মাবুদ আল্লাহ্‌ তোমাদের মধ্য থেকে, তোমাদের ভাইদের মধ্য থেকেই তোমাদের জন্য আমার মত একজন নবী দাঁড় করাবেন। তাঁর কথামত তোমাদের চলতে হবে।</div>
<div class="v" id="v16"><span class="vn">16</span> তুর পাহাড়ের কাছে যেদিন তোমরা সবাই মাবুদের সামনে জমায়েত হয়েছিলে সেই দিন তোমরা তোমাদের মাবুদ আল্লাহ্‌র কাছে তা-ই চেয়েছিলে। তোমরা বলেছিলে, ‘আর আমরা আমাদের মাবুদ আল্লাহ্‌র কথা শুনতে কিংবা এই মহান আগুন দেখতে চাই না; তা হলে আমরা মারা যাব।’</div>
<div class="v" id="v17"><span class="vn">17</span> <span class="br-p"><br><br></span>“মাবুদ আমাকে বলেছিলেন, ‘তারা ভালই বলেছে।</div>
<div class="v" id="v18"><span class="vn">18</span> আমি তাদের ভাইদের মধ্য থেকে তাদের জন্য তোমার মত একজন নবী দাঁড় করাব। তার মুখ দিয়েই আমি আমার কথা বলব, আর আমি যা বলতে তাকে হুকুম দেব সে তা-ই তাদের বলবে।</div>
<div class="v" id="v19"><span class="vn">19</span> সেই নবী আমার নাম করে যে কথা বলবে কেউ যদি আমার সেই কথা না শোনে, তবে আমি নিজেই সেই লোককে দায়ী করব।</div>
<div class="v" id="v20"><span class="vn">20</span> কিন্তু আমি হুকুম দিই নি এমন কোন কথা যদি কোন নবী আমার নাম করে বলতে সাহস করে কিংবা সে যদি দেব-দেবীর নামে কথা বলে, তবে তাকে হত্যা করতে হবে।’</div>
<div class="v" id="v21"><span class="vn">21</span> <span class="br-p"><br><br></span>“কোন একটা কথা সম্বন্ধে তোমরা মনে মনে বলতে পার, ‘মাবুদ এই কথা বলেছেন কিনা তা আমরা কি করে জানব?’</div>
<div class="v" id="v22"><span class="vn">22</span> কোন নবী যদি মাবুদের নাম করে কোন কথা বলে আর তা যদি অসত্য হয় কিংবা না ঘটে, তবে বুঝতে হবে সেই কথা মাবুদ বলেন নি। সেই নবী দুঃসাহস করে ঐ কথা বলেছে। তাকে তোমরা ভয় কোরো না।</div>
</div>
<!-- PARSED ABOVE; EDITING MAY BREAK PARSER -->
</body></html>