<html><head>
<meta http-equiv="Content-Type" content="text/html;charset=utf-8" />
<title>Deut 24 &ndash; তৌরাত শরীফঃ দ্বিতীয় বিবরণ &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 24);">
<div id="navbar"><a href="../index.html">Kitabul Mukkadas</a> &ndash; <b>তৌরাত শরীফঃ দ্বিতীয় বিবরণ</b> &ndash; <a href="Deut_1.html">1</a> ... <a href="Deut_22.html">22</a> <a href="Deut_23.html">23</a> <b>24</b> <a href="Deut_25.html">25</a> <a href="Deut_26.html">26</a> ... <a href="Deut_34.html">34</a> </div><hr>
<h1>Deut 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>“বিয়ে করবার পরে যদি কেউ স্ত্রীর মধ্যে কোন দোষ দেখে তার উপর অসন্তুষ্ট হয় আর তালাক-নামা লিখে তার হাতে দিয়ে তাকে বাড়ী থেকে বিদায় করে দেয়,</div>
<div class="v" id="v2"><span class="vn">2</span> আর স্ত্রীলোকটি তার বাড়ী থেকে চলে গিয়ে যদি আর কাউকে বিয়ে করে এবং তার দ্বিতীয় স্বামীও যদি পরে তাকে অপছন্দ করে তার প্রতি তা-ই করে, কিংবা সেই স্বামী যদি মারা যায়,</div>
<div class="v" id="v4"><span class="vn">4</span> তবে তার প্রথম স্বামী, যে তাকে বিদায় করে দিয়েছিল সে তাকে আর বিয়ে করতে পারবে না, কারণ সে নাপাক হয়ে গেছে। এই রকমের বিয়ে মাবুদ ঘৃণা করেন। সম্পত্তি হিসাবে যে দেশটা তোমাদের মাবুদ আল্লাহ্‌ তোমাদের দিতে যাচ্ছেন তোমরা এইভাবে তার উপর গুনাহ্‌ ডেকে আনবে না।</div>
<div class="v" id="v5"><span class="vn">5</span> <span class="br-p"><br><br></span>“অল্পদিন হয় বিয়ে করেছে এমন কোন লোককে যুদ্ধে পাঠানো চলবে না কিংবা তার উপর অন্য কোন কাজের বোঝা চাপিয়ে দেওয়া চলবে না। সে যাকে বিয়ে করেছে তার সন্তুষ্টির জন্য এক বছর পর্যন্ত এই সব কাজ থেকে রেহাই দিয়ে তাকে বাড়ীতে থাকতে দিতে হবে।</div>
<div class="v" id="v6"><span class="vn">6</span> <span class="br-p"><br><br></span>“ঋণের বন্ধক হিসাবে কারও জাঁতা কিংবা তার উপরের পাথরটাও নেওয়া চলবে না, কারণ তাতে লোকটির বেঁচে থাকবার উপায়টাই বন্ধক নেওয়া হবে।</div>
<div class="v" id="v7"><span class="vn">7</span> <span class="br-p"><br><br></span>“যদি দেখা যায়, কোন লোক কোন ইসরাইলীয় ভাইকে চুরি করে নিয়ে গোলাম হিসাবে ব্যবহার করছে কিংবা বিক্রি করে দিয়েছে, তবে সেই চোরকে মরতে হবে। তোমাদের মধ্য থেকে তোমরা এই রকম খারাপী শেষ করে দেবে।</div>
<div class="v" id="v8"><span class="vn">8</span> <span class="br-p"><br><br></span>“চর্মরোগ দেখা দিলে তোমাদের সতর্ক হতে হবে এবং লেবীয় ইমামেরা যে নির্দেশ দেবে তা যত্নের সংগে পালন করতে হবে। আমি তাদের যে হুকুম দিয়েছি তোমাদের সাবধান হয়ে সেইমত চলতে হবে।</div>
<div class="v" id="v9"><span class="vn">9</span> মিসর দেশ থেকে বেরিয়ে আসবার পরে পথে তোমাদের মাবুদ আল্লাহ্‌ মরিয়মের ব্যাপারে যে ব্যবস্থা দিয়েছিলেন তা ভুলে যেয়ো না।</div>
<div class="v" id="v10"><span class="vn">10</span> <span class="br-p"><br><br></span>“কাউকে কিছু ধার দিয়ে বন্ধক হিসাবে কোন জিনিস নেবার জন্য তার বাড়ীর মধ্যে যেয়ো না।</div>
<div class="v" id="v11"><span class="vn">11</span> তোমরা বাইরে থেকো এবং যাকে তুমি ধার দিচ্ছ তাকেই বন্ধক দেবার জিনিসটা বাইরে তোমাদের কাছে নিয়ে আসতে দিয়ো।</div>
<div class="v" id="v12"><span class="vn">12</span> লোকটি যদি গরীব হয় তবে তার বন্ধক রাখা কাপড়টা নিজের কাছে রেখে দিয়ে ঘুমাতে যেয়ো না।</div>
<div class="v" id="v13"><span class="vn">13</span> সন্ধ্যার সময় তাকে তা ফিরিয়ে দিতেই হবে যাতে সে তা গায়ে দিয়ে ঘুমাতে পারে। এতে সে তোমাদের ভাল চাইবে, আর তোমাদের মাবুদ আল্লাহ্‌র চোখে সেই ফিরিয়ে দেবার কাজটা হবে তোমাদের পক্ষে তাঁর ইচ্ছামত চলা।</div>
<div class="v" id="v14"><span class="vn">14</span> <span class="br-p"><br><br></span>“পাওনার ব্যাপারে কোন গরীব এবং অভাবী মজুরের প্রতি অন্যায় করবে না- সে তোমাদের কোন ইসরাইলীয় ভাই হোক কিংবা তোমাদের দেশের ভিন্ন জাতির কোন বাসিন্দাই হোক।</div>
<div class="v" id="v15"><span class="vn">15</span> সূর্য ডুববার আগেই তোমরা তার মজুরি দিয়ে দেবে, কারণ সে গরীব এবং সেই মজুরির উপরেই সে ভরসা করছে। তা না করলে তোমাদের গুনাহ্‌ হবে, আর সে তোমাদের বিরুদ্ধে মাবুদের কাছে কাতর হয়ে বিচার চাইতে পারে।</div>
<div class="v" id="v16"><span class="vn">16</span> <span class="br-p"><br><br></span>“ছেলেমেয়েদের গুনাহের জন্য বাবাকে কিংবা বাবার গুনাহের জন্য ছেলেমেয়েদের হত্যা করা চলবে না। প্রত্যেককেই তার নিজের গুনাহের জন্য মরতে হবে।</div>
<div class="v" id="v17"><span class="vn">17</span> <span class="br-p"><br><br></span>“বিদেশী বাসিন্দা কিংবা এতিমের প্রতি অন্যায় বিচার হতে দিয়ো না। কোন বিধবার কাছ থেকে বন্ধক হিসাবে তার গায়ের কাপড় নিয়ো না।</div>
<div class="v" id="v18"><span class="vn">18</span> মনে রেখো, মিসর দেশে তোমরা গোলাম ছিলে আর তোমাদের মাবুদ আল্লাহ্‌ সেখান থেকে তোমাদের মুক্ত করে এনেছেন। সেইজন্যই আমি তোমাদের এই সব করবার হুকুম দিচ্ছি।</div>
<div class="v" id="v19"><span class="vn">19</span> <span class="br-p"><br><br></span>“তোমাদের জমির ফসল কাটবার পরে যদি শস্যের কোন আঁটি তোমরা সংগে নিতে ভুলে যাও তবে সেটা আর ফিরে আনতে যেয়ো না। বিদেশী বাসিন্দা, এতিম এবং বিধবাদের জন্য সেটা ফেলে রেখো। তাতে তোমাদের মাবুদ আল্লাহ্‌ সব কাজেই তোমাদের দোয়া করবেন।</div>
<div class="v" id="v20"><span class="vn">20</span> জলপাই পাড়বার সময় তোমরা একই ডাল থেকে দু’বার ফল পাড়তে যেয়ো না। যা থেকে যাবে তা বিদেশী বাসিন্দা, এতিম ও বিধবাদের জন্য রেখে দিয়ো।</div>
<div class="v" id="v21"><span class="vn">21</span> তোমাদের আংগুর ক্ষেতের আংগুর তুলবার সময় তোমরা একই ডাল থেকে দু’বার আংগুর তুলো না। যা থেকে যাবে তা বিদেশী বাসিন্দা, এতিম ও বিধবাদের জন্য রেখে দিয়ো।</div>
<div class="v" id="v22"><span class="vn">22</span> ভুলে যেয়ো না তোমরা মিসর দেশে গোলাম ছিলে। সেইজন্য আমি তোমাদের এই সব করতে হুকুম দিচ্ছি।</div>
</div>
<!-- PARSED ABOVE; EDITING MAY BREAK PARSER -->
</body></html>