<html><head>
<meta http-equiv="Content-Type" content="text/html;charset=utf-8" />
<title>Deut 33 &ndash; তৌরাত শরীফঃ দ্বিতীয় বিবরণ &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 33);">
<div id="navbar"><a href="../index.html">Kitabul Mukkadas</a> &ndash; <b>তৌরাত শরীফঃ দ্বিতীয় বিবরণ</b> &ndash; <a href="Deut_1.html">1</a> ... <a href="Deut_31.html">31</a> <a href="Deut_32.html">32</a> <b>33</b> <a href="Deut_34.html">34</a> </div><hr>
<h1>Deut 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বনি-ইসরাইলদের প্রতি হযরত মূসা (আঃ)-এর শেষ দোয়া</h2><span class="vn">1</span> <span class="br-p"><br><br></span>আল্লাহ্‌র বান্দা মূসা ইন্তেকাল করবার আগে বনি-ইসরাইলদের এই বলে দোয়া করেছিলেন,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“মাবুদ তুর পাহাড় থেকে আসলেন, <br><span class="br-ind"><br><span class="indent">&nbsp;</span></span>তিনি সেয়ীর থেকে তাদের উপর আলো দিলেন; <br><span class="br-ind"><br><span class="indent">&nbsp;</span></span>তাঁর আলো পারণ পাহাড় থেকে ছড়িয়ে পড়ল। <br><span class="br-ind"><br><span class="indent">&nbsp;</span></span>তিনি লক্ষ লক্ষ পবিত্র ফেরেশতাদের মাঝখান থেকে আসলেন; <br><span class="br-ind"><br><span class="indent">&nbsp;</span></span>তাঁর ডান হাতে রয়েছে তাদের জন্য আগুন ভরা আইন। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>“সত্যিই তিনি তাঁর নিজের বান্দাদের মহব্বত করেন। <br><span class="br-ind"><br><span class="indent">&nbsp;</span></span>পবিত্র ফেরেশতারা তাঁর অধীনে রয়েছেন, <br><span class="br-ind"><br><span class="indent">&nbsp;</span></span>তাঁরা সবাই তাঁর পায়ে নত হয়ে আছেন; <br><span class="br-ind"><br><span class="indent">&nbsp;</span></span>তাঁরই কাছে তাঁরা হুকুম পান। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমাদের কাছে মূসা যে শরীয়ত দিয়েছিলেন, <br><span class="br-ind"><br><span class="indent">&nbsp;</span></span>সেটাই হল ইয়াকুব-গোষ্ঠীর ধন। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যখন ইসরাইলীয় সর্দারেরা জমায়েত হলেন, <br><span class="br-ind"><br><span class="indent">&nbsp;</span></span>তাদের সংগে ইসরাইলীয় সব গোষ্ঠী জমায়েত হল, <br><span class="br-ind"><br><span class="indent">&nbsp;</span></span>তখন মাবুদই ছিলেন ইসরাইলের বাদশাহ্‌।” <br></div>
<div class="v" id="v6"><h2>বারো গোষ্ঠির প্রতি দোয়া</h2><span class="vn">6</span> <span class="br-p"><br><br></span>রূবেণ সম্বন্ধে মূসা বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“রূবেণকে বাঁচিয়ে রাখ, মৃত্যু তার দূরে রাখ; <br><span class="br-ind"><br><span class="indent">&nbsp;</span></span>তার লোকসংখ্যা যেন কম থাকে।” <br></div>
<div class="v" id="v7"><span class="vn">7</span> <span class="br-p"><br><br></span>এহুদা সমন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“হে মাবুদ, তুমি এহুদার কথা শোন; <br><span class="br-ind"><br><span class="indent">&nbsp;</span></span>তার লোকদের মধ্যে তাকে ফিরিয়ে আন। <br><span class="br-ind"><br><span class="indent">&nbsp;</span></span>তার নিজের দু’হাত সে যুদ্ধে লাগায়; <br><span class="br-ind"><br><span class="indent">&nbsp;</span></span>শত্রুর বিরুদ্ধে তুমি তার সহায় হও।” <br></div>
<div class="v" id="v8"><span class="vn">8</span> <span class="br-p"><br><br></span>লেবি সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“তোমার ভক্তের কাছে তোমার তূম্মীম ও ঊরীম আছে; <br><span class="br-ind"><br><span class="indent">&nbsp;</span></span>মঃসাতে তুমি তার পরীক্ষা করেছিলে, <br><span class="br-ind"><br><span class="indent">&nbsp;</span></span>মরীবার পানির কাছে তার সংগে ঝগড়া করেছিলে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>নিজের পিতা-মাতাকে বড় করে না দেখে, <br><span class="br-ind"><br><span class="indent">&nbsp;</span></span>নিজের ভাইদের স্বীকার না করে, <br><span class="br-ind"><br><span class="indent">&nbsp;</span></span>নিজের ছেলেমেয়েদের অস্বীকার করে, <br><span class="br-ind"><br><span class="indent">&nbsp;</span></span>সে তোমার কালাম পাহারা দিয়েছে <br><span class="br-ind"><br><span class="indent">&nbsp;</span></span>আর তোমার ব্যবস্থা রক্ষা করেছে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমার হুকুম সে ইয়াকুবকে শিখায়, <br><span class="br-ind"><br><span class="indent">&nbsp;</span></span>আর শরীয়ত শিখায় ইসরাইলকে। <br><span class="br-ind"><br><span class="indent">&nbsp;</span></span>সে তোমার সামনে ধূপ জ্বালায়, <br><span class="br-ind"><br><span class="indent">&nbsp;</span></span>তোমার কোরবানগাহের উপরে পোড়ানো-কোরবানী দেয়। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে মাবুদ, তুমি তার সম্পত্তিতে দোয়া কর, <br><span class="br-ind"><br><span class="indent">&nbsp;</span></span>তার সব কাজে তুমি খুশী হও। <br><span class="br-ind"><br><span class="indent">&nbsp;</span></span>তুমি তার শত্রুর কোমর ভেংগে দাও; <br><span class="br-ind"><br><span class="indent">&nbsp;</span></span>যারা তাকে ঘৃণা করে তাদের কোমর ভেংগে দাও, <br><span class="br-ind"><br><span class="indent">&nbsp;</span></span>যেন তারা আর দাঁড়াতে না পারে।” <br></div>
<div class="v" id="v12"><span class="vn">12</span> <span class="br-p"><br><br></span>বিন্‌ইয়ামীন সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“মাবুদ যাকে মহব্বত করেন <br><span class="br-ind"><br><span class="indent">&nbsp;</span></span>সে নিরাপদে তাঁর কাছে থাকবে; <br><span class="br-ind"><br><span class="indent">&nbsp;</span></span>তিনি সব সময় তাকে আড়ালে রাখেন; <br><span class="br-ind"><br><span class="indent">&nbsp;</span></span>তাঁরই পিঠের উপর তার স্থান।” <br></div>
<div class="v" id="v13"><span class="vn">13</span> <span class="br-p"><br><br></span>ইউসুফ সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“মাবুদ তার দেশকে যেন দোয়া করেন <br><span class="br-ind"><br><span class="indent">&nbsp;</span></span>আসমানের মহামূল্য শিশির দিয়ে, <br><span class="br-ind"><br><span class="indent">&nbsp;</span></span>মাটির নীচের পানি দিয়ে, <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সূর্যের সেরা দান দিয়ে, <br><span class="br-ind"><br><span class="indent">&nbsp;</span></span>মৌসুমের সেরা ফসল দিয়ে, <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>পুরানো পাহাড়ের সম্পদ দিয়ে, <br><span class="br-ind"><br><span class="indent">&nbsp;</span></span>চিরকালের পাহাড়ের ধন দিয়ে, <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ভরা দুনিয়ার ভাল ভাল জিনিস দিয়ে, <br><span class="br-ind"><br><span class="indent">&nbsp;</span></span>আর জ্বলন্ত ঝোপে যিনি ছিলেন তাঁর রহমত দিয়ে। <br><span class="br-ind"><br><span class="indent">&nbsp;</span></span>ইউসুফের মাথায় এই সব দোয়া ঝরে পড়ুক; <br><span class="br-ind"><br><span class="indent">&nbsp;</span></span>ভাইদের মধ্যে যে মহৎ তাঁরই মাথায় ঝরে পড়ুক <br><span class="br-ind"><br><span class="indent">&nbsp;</span></span>এই সব দোয়া। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তার মহিমা প্রথমে জন্মানো ষাঁড়ের মত, <br><span class="br-ind"><br><span class="indent">&nbsp;</span></span>তার মাথায় রয়েছে বুনো ষাঁড়ের শিং। <br><span class="br-ind"><br><span class="indent">&nbsp;</span></span>তা দিয়ে সে গুঁতাবে দুনিয়ার সব জাতিকে, <br><span class="br-ind"><br><span class="indent">&nbsp;</span></span>এমন কি, এর শেষ সীমানার জাতিকেও। <br><span class="br-ind"><br><span class="indent">&nbsp;</span></span>এই রকমই হবে আফরাহীমের লক্ষ লক্ষ <br><span class="br-ind"><br><span class="indent">&nbsp;</span></span>আর মানশার হাজার হাজার লোক।” <br></div>
<div class="v" id="v18"><span class="vn">18</span> <span class="br-p"><br><br></span>সবূলূন সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“সবূলূন বাইরের কাজে খুশী হোক, <br><span class="br-ind"><br><span class="indent">&nbsp;</span></span>আর ইষাখর খুশী হোক ঘরের কাজে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>লোকদের তারা পাহাড়ের ধারে ডাকবে; <br><span class="br-ind"><br><span class="indent">&nbsp;</span></span>সেখানে যোগ্য মনোভাব নিয়ে তারা পশু-কোরবানী দেবে। <br><span class="br-ind"><br><span class="indent">&nbsp;</span></span>সাগর থেকে তারা তুলবে সাগরের ধন, <br><span class="br-ind"><br><span class="indent">&nbsp;</span></span>আর বালি থেকে তুলে আনবে বালির তলার ধন।” <br></div>
<div class="v" id="v20"><span class="vn">20</span> <span class="br-p"><br><br></span>গাদ সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“ধন্য তিনি, যিনি গাদের রাজ্যের সীমা বাড়াবেন। <br><span class="br-ind"><br><span class="indent">&nbsp;</span></span>সে সিংহের মত বসবে <br><span class="br-ind"><br><span class="indent">&nbsp;</span></span>আর শত্রুর মাথা ও হাত ছিঁড়বে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সব জায়গার সেরা জায়গা সে বেছে নিয়েছে; <br><span class="br-ind"><br><span class="indent">&nbsp;</span></span>নেতার যোগ্য পাওনা তার জন্য রাখা আছে। <br><span class="br-ind"><br><span class="indent">&nbsp;</span></span>যুদ্ধে জমায়েত হওয়া সর্দারদের মধ্যে <br><span class="br-ind"><br><span class="indent">&nbsp;</span></span>সে-ই মাবুদের ন্যায়-ভরা হুকুম পালন করেছে, <br><span class="br-ind"><br><span class="indent">&nbsp;</span></span>পালন করেছে ইসরাইলকে দেওয়া মাবুদের নিয়ম।” <br></div>
<div class="v" id="v22"><span class="vn">22</span> <span class="br-p"><br><br></span>দান সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“সে যেন বাশন থেকে লাফিয়ে আসা সিংহের বাচ্চা।” <br></div>
<div class="v" id="v23"><span class="vn">23</span> <span class="br-p"><br><br></span>নপ্তালি সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“নপ্তালি মাবুদের মমতায় পূর্ণ; <br><span class="br-ind"><br><span class="indent">&nbsp;</span></span>তাঁরই দোয়ায় সে পূর্ণ হয়ে উঠেছে। <br><span class="br-ind"><br><span class="indent">&nbsp;</span></span>তুমি তোমার সীমানার মধ্যে নিয়ে এস <br><span class="br-ind"><br><span class="indent">&nbsp;</span></span>গালীল সাগর ও তার দক্ষিণের দেশ।” <br></div>
<div class="v" id="v24"><span class="vn">24</span> <span class="br-p"><br><br></span>আশের সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“আশের অন্যের চেয়ে বেশী দোয়া পাবে; <br><span class="br-ind"><br><span class="indent">&nbsp;</span></span>সে যেন ভাইদের প্রিয় হয়, <br><span class="br-ind"><br><span class="indent">&nbsp;</span></span>তার পা দু’খানা যেন জলপাই তেলের মধ্যে ডুবে থাকে। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>লোহা আর ব্রোঞ্জের আগল দিয়ে <br><span class="br-ind"><br><span class="indent">&nbsp;</span></span>তার সদর দরজা বাঁধা থাকবে। <br><span class="br-ind"><br><span class="indent">&nbsp;</span></span>যতদিন সে বেঁচে থাকবে <br><span class="br-ind"><br><span class="indent">&nbsp;</span></span>ততদিন তার গায়ে শক্তি থাকবে।” <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>মূসা বলেছিলেন, “ইসরাইলের আল্লাহ্‌র মত আর কেউ নেই। <br><span class="br-ind"><br><span class="indent">&nbsp;</span></span>তোমার সাহায্যকারী হবার জন্য মেঘের উপর চড়ে <br><span class="br-ind"><br><span class="indent">&nbsp;</span></span>নিজের মহিমায় তিনি আসমান-পথে চলেন। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>যিনি আদিকালের আল্লাহ্‌ তিনিই তোমার আশ্রয়; <br><span class="br-ind"><br><span class="indent">&nbsp;</span></span>তাঁর চিরকালের হাতে তিনিই তোমাকে ধরে আছেন। <br><span class="br-ind"><br><span class="indent">&nbsp;</span></span>তোমার সামনে যত শত্রু আছে <br><span class="br-ind"><br><span class="indent">&nbsp;</span></span>তিনি তাদের তাড়িয়ে দেবেন; <br><span class="br-ind"><br><span class="indent">&nbsp;</span></span>তিনি বলবেন, ‘এদের ধ্বংস কর।’ <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>ইসরাইল জাতি তাই নিরাপদে থাকবে। <br><span class="br-ind"><br><span class="indent">&nbsp;</span></span>ইয়াকুবের ঝর্ণা থাকবে বিপদ-সীমার বাইরে; <br><span class="br-ind"><br><span class="indent">&nbsp;</span></span>সেখানে থাকবে প্রচুর শস্য ও নতুন আংগুর-রস, <br><span class="br-ind"><br><span class="indent">&nbsp;</span></span>তার উপরে আকাশের শিশির ঝরে পড়বে। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>হে ইসরাইল জাতি, ধন্য তুমি! <br><span class="br-ind"><br><span class="indent">&nbsp;</span></span>তুমিই মাবুদের উদ্ধার-করা জাতি, <br><span class="br-ind"><br><span class="indent">&nbsp;</span></span>তোমার মত আর কোন জাতি নেই। <br><span class="br-ind"><br><span class="indent">&nbsp;</span></span>তিনিই তোমার সাহায্যের ঢাল, <br><span class="br-ind"><br><span class="indent">&nbsp;</span></span>তোমার গৌরবের তলোয়ার। <br><span class="br-ind"><br><span class="indent">&nbsp;</span></span>শত্রুরা তোমার সামনে থর থর করে কাঁপবে, <br><span class="br-ind"><br><span class="indent">&nbsp;</span></span>আর তুমি তাদের পিঠ মাড়িয়ে চলে যাবে।”<br></div>
</div>
<!-- PARSED ABOVE; EDITING MAY BREAK PARSER -->
</body></html>