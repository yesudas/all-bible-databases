<html><head>
<meta http-equiv="Content-Type" content="text/html;charset=utf-8" />
<title>Eccl 3 &ndash; নবীদের কিতাবঃ হেদায়েতকারী &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 3);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ হেদায়েতকারী</b> &ndash; <a href="Eccl_1.html">1</a> <a href="Eccl_2.html">2</a> <b>3</b> <a href="Eccl_4.html">4</a> <a href="Eccl_5.html">5</a> ... <a href="Eccl_12.html">12</a> </div><hr>
<h1>Eccl 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সব কিছুর সময় আছে</h2><span class="vn">1</span> <span class="br-p"><br><br></span>সব কিছুর জন্য একটা সময় আছে; <span class="br-p"><br><br></span><span class="br-ind"><br><span class="indent">&nbsp;</span></span>আসমানের নীচে প্রত্যেকটি কাজেরই <br><span class="br-ind"><br><span class="indent">&nbsp;</span></span>একটা নির্দিষ্ট সময় আছে- <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>জন্মের সময় ও মরণের সময়, <br><span class="br-ind"><br><span class="indent">&nbsp;</span></span>বুনবার সময় ও উপ্‌ড়ে ফেলবার সময়, <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>মেরে ফেলবার সময় ও সুস্থ করবার সময়, <br><span class="br-ind"><br><span class="indent">&nbsp;</span></span>ভেংগে ফেলবার সময় ও গড়বার সময়, <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>কাঁদবার সময় ও হাসবার সময়, <br><span class="br-ind"><br><span class="indent">&nbsp;</span></span>শোক করবার সময় ও নাচবার সময়, <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>পাথর ছুঁড়বার সময় ও সেগুলো জড়ো করবার সময়, <br><span class="br-ind"><br><span class="indent">&nbsp;</span></span>ভালবেসে জড়িয়ে ধরবার সময় ও জড়িয়ে না ধরবার সময়, <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>খুঁজে পাওয়ার সময় ও হারাবার সময়, <br><span class="br-ind"><br><span class="indent">&nbsp;</span></span>রাখবার সময় ও ফেলে দেবার সময়, <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ছিঁড়ে ফেলবার সময় ও সেলাই করবার সময়, <br><span class="br-ind"><br><span class="indent">&nbsp;</span></span>চুপ করে থাকবার সময় ও কথা বলবার সময়, <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ভালবাসবার সময় ও ভাল না বাসবার সময়, <br><span class="br-ind"><br><span class="indent">&nbsp;</span></span>যুদ্ধের সময় ও শান্তির সময়। <br></div>
<div class="v" id="v9"><span class="vn">9</span> <span class="br-p"><br><br></span>যে কাজ করে সে তার পরিশ্রমের কি ফল পায়?</div>
<div class="v" id="v10"><span class="vn">10</span> আল্লাহ্‌ মানুষের উপর যে বোঝা চাপিয়ে দিয়েছেন তা আমি দেখেছি।</div>
<div class="v" id="v11"><span class="vn">11</span> তিনি সব কিছুর জন্য উপযুক্ত সময় ঠিক করে রেখেছেন। তিনি মানুষের দিলে অনন্তকাল সম্বন্ধে বুঝবার ইচ্ছা দিয়েছেন, কিন্তু তিনি প্রথম থেকে শেষ পর্যন্ত কি করেন তা মানুষ বুঝতে পারে না।</div>
<div class="v" id="v12"><span class="vn">12</span> আমি জানি, মানুষের জীবনকালে আনন্দ ও ভাল কাজ করা ছাড়া তার জন্য আর ভাল কিছু নেই।</div>
<div class="v" id="v13"><span class="vn">13</span> এটা আল্লাহ্‌র দান যে, সব মানুষ খাওয়া-দাওয়া করবে ও তার সব কাজে সন্তুষ্ট হবে।</div>
<div class="v" id="v14"><span class="vn">14</span> আমি জানি আল্লাহ্‌ যা কিছু করেন তা চিরকাল থাকে; কিছুই তার সংগে যোগ করা যায় না এবং কিছুই তা থেকে বাদ দেওয়াও যায় না। আল্লাহ্‌ তা করেন যেন মানুষ তাঁকে ভয় করে।</div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>যা কিছু আছে তা আগে থেকেই ছিল, <br><span class="br-ind"><br><span class="indent">&nbsp;</span></span>যা হবে তাও আগে ছিল; <br><span class="br-ind"><br><span class="indent">&nbsp;</span></span>যা হয়ে গেছে আল্লাহ্‌ তা আবার ঘটান। <br></div>
<div class="v" id="v16"><span class="vn">16</span> <span class="br-p"><br><br></span>আমি সূর্যের নীচে আর একটা ব্যাপার দেখলাম যে, ন্যায়বিচার ও সততার জায়গায় দুষ্টতা রয়েছে।</div>
<div class="v" id="v17"><span class="vn">17</span> আমি মনে মনে বললাম, “আল্লাহ্‌ সৎ ও দুষ্ট এই দু’জনেরই বিচার করবেন, কারণ আল্লাহ্‌র কাছে সমস্ত ব্যাপার ও সমস্ত কাজের একটা নির্দিষ্ট সময় রয়েছে।”</div>
<div class="v" id="v18"><span class="vn">18</span> <span class="br-p"><br><br></span>আমি এ-ও ভাবলাম যে, মানুষকে আল্লাহ্‌ পরীক্ষা করেন যাতে তারা দেখতে পায় তারা পশুদেরই মত,</div>
<div class="v" id="v19"><span class="vn">19</span> কারণ মানুষের প্রতি যা ঘটে পশুর প্রতিও তা-ই ঘটে। এ যেমন মরে সেও তেমনি মরে। তাদের সবার প্রাণবায়ু একই রকমের। এই ব্যাপারে পশু আর মানুষের মধ্যে আলাদা কিছু নেই; কোন কিছুই স্থায়ী নয়।</div>
<div class="v" id="v20"><span class="vn">20</span> সকলেই এক জায়গায় যায়; সবাই মাটি থেকে তৈরী আর মাটিতেই ফিরে যায়।</div>
<div class="v" id="v21"><span class="vn">21</span> মানুষের প্রাণবায়ু যে উপর দিকে ওঠে আর পশুর প্রাণবায়ু নীচে মাটির তলায় যায় তা কে জানে?</div>
<div class="v" id="v22"><span class="vn">22</span> <span class="br-p"><br><br></span>কাজেই আমি দেখলাম, নিজের কাজে আনন্দ করা ছাড়া আর ভাল কিছু মানুষের জন্য নেই। ওটাই তার পাওনা, কারণ তার মৃত্যুর পরে কি ঘটবে তা কে তাকে দেখাতে পারে?</div>
</div>
<!-- PARSED ABOVE; EDITING MAY BREAK PARSER -->
</body></html>