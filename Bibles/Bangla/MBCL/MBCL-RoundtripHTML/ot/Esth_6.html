<html><head>
<meta http-equiv="Content-Type" content="text/html;charset=utf-8" />
<title>Esth 6 &ndash; নবীদের কিতাবঃ ইষ্টের &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Esth', 6);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইষ্টের</b> &ndash; <a href="Esth_1.html">1</a> ... <a href="Esth_4.html">4</a> <a href="Esth_5.html">5</a> <b>6</b> <a href="Esth_7.html">7</a> <a href="Esth_8.html">8</a> ... <a href="Esth_10.html">10</a> </div><hr>
<h1>Esth 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত মর্দখয় সম্মানিত হলেন</h2><span class="vn">1</span> <span class="br-p"><br><br></span>সেই রাতে বাদশাহ্‌ ঘুমাতে পারছিলেন না। তিনি হুকুম দিলেন যেন তাঁর রাজ্যের ইতিহাস বইখানা তাঁর কাছে আনা হয়। তারপর সেই বইটি তাঁকে পড়ে শোনানো হল।</div>
<div class="v" id="v2"><span class="vn">2</span> সেখানে দেখা গেল বিগ্‌থন ও তেরশ নামে বাদশাহ্‌র দু’জন দারোয়ান যখন বাদশাহ্‌ জারেক্সেসকে হত্যা করবার ষড়যন্ত্র করেছিল তখন মর্দখয় সেই খবর বাদশাহ্‌কে দিয়েছিলেন।</div>
<div class="v" id="v3"><span class="vn">3</span> <span class="br-p"><br><br></span>বাদশাহ্‌ জিজ্ঞাসা করলেন, “এর জন্য মর্দখয়কে কি রকম সম্মান ও মর্যাদা দেওয়া হয়েছে?” <span class="br-p"><br><br></span>তাঁর কর্মচারীরা জবাবে বলল, “কিছুই করা হয় নি।”</div>
<div class="v" id="v4"><span class="vn">4</span> <span class="br-p"><br><br></span>বাদশাহ্‌ বললেন, “দরবারে কে আছে?” মর্দখয়ের জন্য হামান যে ফাঁসিকাঠ তৈরী করেছিল তাতে মর্দখয়কে ফাঁসি দেবার কথা বাদশাহ্‌কে বলবার জন্য ঠিক সেই সময়েই সে রাজবাড়ীর বাইরের দরবারে এসেছিল।</div>
<div class="v" id="v5"><span class="vn">5</span> <span class="br-p"><br><br></span>বাদশাহ্‌র কর্মচারীরা বলল, “হামান দরবারে দাঁড়িয়ে আছেন।” <span class="br-p"><br><br></span>বাদশাহ্‌ বললেন, “হামান ভিতরে আসুক।”</div>
<div class="v" id="v6"><span class="vn">6</span> <span class="br-p"><br><br></span>হামান ভিতরে আসলে পর বাদশাহ্‌ তাকে জিজ্ঞাসা করলেন, “বাদশাহ্‌ যাকে সম্মান দেখাতে চান তার প্রতি কি করা উচিত?” <span class="br-p"><br><br></span>তখন হামান মনে মনে ভাবল, তাকে ছাড়া আর কাকেই বা বাদশাহ্‌ সম্মান দেখাবেন?</div>
<div class="v" id="v7"><span class="vn">7</span> সেইজন্য সে জবাবে বলল, “বাদশাহ্‌ যাঁকে সম্মান দেখাতে চান তাঁর জন্য মহারাজের একটা রাজপোশাক আনা হোক এবং যে ঘোড়ার মাথায় রাজকীয় তাজ পরানো থাকে বাদশাহ্‌র সেই ঘোড়াও আনা হোক।</div>
<div class="v" id="v9"><span class="vn">9</span> তারপর সেই পোশাক ও ঘোড়া বাদশাহ্‌র উঁচু পদের কর্মচারীদের মধ্যে একজনের হাতে দেওয়া হোক। বাদশাহ্‌ যাঁকে সম্মান দেখাতে চান তাঁকে সেই পোশাক পরানো হোক এবং তাঁকে সেই ঘোড়ায় চড়িয়ে নিয়ে শহর-চকে তাঁর আগে আগে এই কথা ঘোষণা করা হোক, ‘বাদশাহ্‌ যাঁকে সম্মান দেখাতে চান তাঁর প্রতি এই রকমই করা হবে।’ ”</div>
<div class="v" id="v10"><span class="vn">10</span> <span class="br-p"><br><br></span>তখন বাদশাহ্‌ হামানকে হুকুম দিলেন, “তুমি এখনই গিয়ে রাজপোশাক এবং ঘোড়া নিয়ে যেমন বললে রাজবাড়ীর দরজায় বসা সেই ইহুদী মর্দখয়ের প্রতি তেমনই কর। তুমি যা যা বললে তার কোনটাই করতে যেন অবহেলা করা না হয়।”</div>
<div class="v" id="v11"><span class="vn">11</span> <span class="br-p"><br><br></span>কাজেই হামান রাজপোশাক ও ঘোড়া নিল এবং মর্দখয়কে রাজপোশাক পরিয়ে ঘোড়ায় চড়িয়ে নিয়ে শহর-চকে তাঁর আগে আগে এই কথা ঘোষণা করে বেড়াতে লাগল, “বাদশাহ্‌ যাঁকে সম্মান দেখাতে চান তাঁর প্রতি এই রকমই করা হবে।”</div>
<div class="v" id="v12"><span class="vn">12</span> <span class="br-p"><br><br></span>এর পর মর্দখয় আবার রাজবাড়ীর দরজায় গেলেন। কিন্তু হামান দুঃখে মাথা ঢেকে তাড়াতাড়ি করে ঘরে গেল।</div>
<div class="v" id="v13"><span class="vn">13</span> তার প্রতি যা ঘটেছে তা সব তার স্ত্রী সেরশকে ও তার সব বন্ধুদের বলল। <span class="br-p"><br><br></span>হামানের সেই পরামর্শদাতারা ও তার স্ত্রী সেরশ তাকে বলল, “যার সামনে তোমার এই পতন শুরু হয়েছে সেই মর্দখয় যদি ইহুদী বংশের লোক হয় তবে তার বিরুদ্ধে তুমি দাঁড়াতে পারবে না, নিশ্চয়ই তুমি ধ্বংস হয়ে যাবে।”</div>
<div class="v" id="v14"><h2>হামানের ফাঁসি</h2><span class="vn">14</span> <span class="br-p"><br><br></span>তারা তখনও হামানের সংগে কথা বলছে এমন সময় বাদশাহ্‌র সেবাকারীরা এসে তাড়াতাড়ি করে হামানকে ইষ্টেরের তৈরী ভোজে যোগ দেবার জন্য নিয়ে গেল।</div>
</div>
<!-- PARSED ABOVE; EDITING MAY BREAK PARSER -->
</body></html>