<html><head>
<meta http-equiv="Content-Type" content="text/html;charset=utf-8" />
<title>Ezek 25 &ndash; নবীদের কিতাবঃ ইহিস্কেল &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 25);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইহিস্কেল</b> &ndash; <a href="Ezek_1.html">1</a> ... <a href="Ezek_23.html">23</a> <a href="Ezek_24.html">24</a> <b>25</b> <a href="Ezek_26.html">26</a> <a href="Ezek_27.html">27</a> ... <a href="Ezek_48.html">48</a> </div><hr>
<h1>Ezek 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অম্মোনের বিরুদ্ধে ভবিষ্যদ্বাণী</h2><span class="vn">1</span> <span class="br-p"><br><br></span>পরে মাবুদ আমাকে বললেন,</div>
<div class="v" id="v2"><span class="vn">2</span> “হে মানুষের সন্তান, অম্মোনীয়দের দিকে তোমার মুখ রেখে তাদের বিরুদ্ধে ভবিষ্যদ্বাণী বল।</div>
<div class="v" id="v3"><span class="vn">3</span> আল্লাহ্‌ মালিকের এই কালাম তাদের শুনতে বল, ‘আমার ঘর নাপাক হতে দেখে ও ইসরাইল দেশকে পতিত জমি হতে দেখে এবং এহুদার লোকদের বন্দী হিসাবে নিয়ে যেতে দেখে তোমরা বেশ খুশী হয়েছিলে।</div>
<div class="v" id="v4"><span class="vn">4</span> সেইজন্য আমি পূর্বদেশের লোকদের হাতে তোমাদের তুলে দেব। তারা তোমাদের দেশে তাদের তাম্বু খাটিয়ে তোমাদের মধ্যে বাস করবে; তারা তোমাদের ফল ও দুধ খাবে।</div>
<div class="v" id="v5"><span class="vn">5</span> আমি রব্বা শহরকে করব উটের চারণ ভূমি ও অম্মোন দেশকে করব ভেড়ার বিশ্রামস্থান। তখন তোমরা জানবে যে, আমিই মাবুদ।</div>
<div class="v" id="v6"><span class="vn">6</span> তোমরা ইসরাইল দেশের অবস্থা দেখে হাততালি দিয়েছ, নেচেছ এবং দিলের সংগে তাকে হিংসা করে আনন্দ করেছ।</div>
<div class="v" id="v7"><span class="vn">7</span> সেইজন্য তোমাদের বিরুদ্ধে আমি আমার হাত বাড়াব এবং লুটের মাল হিসাবে অন্য জাতিদের হাতে তোমাদের তুলে দেব। অন্যান্য জাতি ও দেশের মধ্য থেকে আমি তোমাদের ছেঁটে ফেলে ধ্বংস করে দেব। তাতে তোমরা জানবে যে, আমিই মাবুদ।’ ”</div>
<div class="v" id="v8"><h2>মোয়াবের বিরুদ্ধে ভবিষ্যদ্বাণী</h2><span class="vn">8</span> <span class="br-p"><br><br></span>পরে আল্লাহ্‌ মালিক বললেন, “মোয়াব ও সেয়ীর বলেছে, ‘দেখ, এহুদার লোকেরা অন্যান্য সব জাতিদের মত হয়ে গেছে।’</div>
<div class="v" id="v9"><span class="vn">9</span> সেইজন্য আমি মোয়াবের এক দিকের সীমানা খুলে দেব। তাতে মোয়াবের গৌরবের শহর বৈৎ-যিশীমোৎ, বাল-মিয়োন ও কিরিয়াথয়িম আক্রমণ করা হবে।</div>
<div class="v" id="v10"><span class="vn">10</span> আমি অম্মোনীয়দের সংগে মোয়াবকেও পূর্বদেশের লোকদের হাতে তুলে দেব যাতে জাতিদের মধ্যে অম্মোনীয়দের কথা লোকে ভুলে যায় আর মোয়াবও শাস্তি পায়। তখন তারা জানবে যে, আমিই মাবুদ।”</div>
<div class="v" id="v12"><h2>ইদোমের বিরুদ্ধে ভবিষ্যদ্বাণী</h2><span class="vn">12</span> <span class="br-p"><br><br></span>পরে আল্লাহ্‌ মালিক বললেন, “ইদোম এহুদার লোকদের উপর বারবার প্রতিশোধ নিয়ে খুব অন্যায় করেছে।</div>
<div class="v" id="v13"><span class="vn">13</span> সেইজন্য আমি আল্লাহ্‌ মালিক বলছি, ইদোমের বিরুদ্ধে আমি আমার হাত বাড়াব এবং সেখানকার সমস্ত লোকজন ও পশু মেরে ফেলব। আমি সেটা ধ্বংসস্থান করে রাখব এবং তৈমন থেকে দদান পর্যন্ত লোকে যুদ্ধে মারা পড়বে।</div>
<div class="v" id="v14"><span class="vn">14</span> আমি আমার বান্দা ইসরাইলের হাত দিয়ে ইদোমের উপর প্রতিশোধ নেব আর তারা আমার রাগ ও গজব অনুসারে ইদোমের বিরুদ্ধে কাজ করবে। তখন তারা জানতে পারবে যে, আমি প্রতিশোধ নিয়েছি।”</div>
<div class="v" id="v15"><h2>ফিলিস্তীনের বিরুদ্ধে ভবিষ্যদ্বাণী</h2><span class="vn">15</span> <span class="br-p"><br><br></span>পরে আল্লাহ্‌ মালিক বললেন, “ফিলিস্তিনীরা হিংসার মনোভাব নিয়ে এহুদার উপর প্রতিশোধ নিয়েছে; তারা পুরানো শত্রুতার মনোভাব নিয়ে এহুদাকে ধ্বংস করতে চেয়েছে।</div>
<div class="v" id="v16"><span class="vn">16</span> সেইজন্য আমি আল্লাহ্‌ মালিক বলছি, ‘ফিলিস্তীনের বিরুদ্ধে আমি আমার হাত বাড়াব; আমি করেথীয়দের কেটে ফেলব এবং সাগরের কিনারা বরাবর বাকী লোকদের ধ্বংস করব।</div>
<div class="v" id="v17"><span class="vn">17</span> আমি তাদের উপর ভীষণ প্রতিশোধ নেবার জন্য আমার রাগে তাদের শাস্তি দেব। আমি যখন তাদের উপর প্রতিশোধ নেব তখন তারা জানবে যে, আমিই মাবুদ।’ ”</div>
</div>
<!-- PARSED ABOVE; EDITING MAY BREAK PARSER -->
</body></html>