<html><head>
<meta http-equiv="Content-Type" content="text/html;charset=utf-8" />
<title>Ezek 44 &ndash; নবীদের কিতাবঃ ইহিস্কেল &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 44);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইহিস্কেল</b> &ndash; <a href="Ezek_1.html">1</a> ... <a href="Ezek_42.html">42</a> <a href="Ezek_43.html">43</a> <b>44</b> <a href="Ezek_45.html">45</a> <a href="Ezek_46.html">46</a> ... <a href="Ezek_48.html">48</a> </div><hr>
<h1>Ezek 44</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শাসনকর্তা, লেবীয়রা ও ইমামেরা</h2><span class="vn">1</span> <span class="br-p"><br><br></span>তারপর সেই মানুষটি আমাকে বায়তুল-মোকাদ্দসের পূর্বমুখী বাইরের দরজার কাছে ফিরিয়ে আনলেন; দরজাটা বন্ধ ছিল।</div>
<div class="v" id="v2"><span class="vn">2</span> মাবুদ আমাকে বললেন, “এই দরজাটা বন্ধই থাকবে, খোলা হবে না যাতে কেউ এর ভিতর দিয়ে ঢুকতে না পারে। এটা বন্ধ থাকবে, কারণ ইসরাইলের মাবুদ আল্লাহ্‌ এর মধ্য দিয়ে ঢুকেছেন।</div>
<div class="v" id="v3"><span class="vn">3</span> কেবলমাত্র শাসনকর্তাই দরজার মধ্যে বসে মাবুদের সামনে খেতে পারবে। সে শেষের কামরা দিয়ে দরজায় ঢুকবে আর একই পথ দিয়ে বের হবে।”</div>
<div class="v" id="v4"><span class="vn">4</span> <span class="br-p"><br><br></span>তারপর সেই মানুষটি আমাকে উত্তর দরজার পথ দিয়ে বায়তুল-মোকাদ্দসের সামনে নিয়ে আসলেন। আমি দেখলাম মাবুদের ঘরটা তাঁর মহিমায় ভরে গেছে; তখন আমি উবুড় হয়ে পড়লাম।</div>
<div class="v" id="v5"><span class="vn">5</span> তখন মাবুদ আমাকে বললেন, “হে মানুষের সন্তান, তুমি ভাল করে দেখ ও কান দিয়ে শোন এবং আমার ঘর সম্বন্ধে আমি তোমাকে যে সব নিয়ম ও শরীয়তের বিষয় বলব তার প্রত্যেকটিতে মনোযোগ দাও। বায়তুল-মোকাদ্দসে কারা ঢুকতে পারবে এবং কারা ঢুকতে পারবে না সেই বিষয়ে মনোযোগ দাও।</div>
<div class="v" id="v6"><span class="vn">6</span> তুমি বিদ্রোহী জাতি ইসরাইলকে বল যে, আল্লাহ্‌ মালিক বলছেন, ‘হে বনি-ইসরাইলরা, তোমাদের জঘন্য আচার-ব্যবহার যথেষ্ট হয়েছে।</div>
<div class="v" id="v7"><span class="vn">7</span> তোমাদের অন্যান্য জঘন্য আচার-ব্যবহারের সংগে তোমরা আমার কাছে খাবার, চর্বি ও রক্ত কোরবানী দেবার সময় অন্তর ও শরীরে খৎনা-না-করানো বিদেশীদের আমার ঘরে এনে আমার ঘর অপবিত্র করেছ এবং তাদের কাজের মধ্য দিয়ে তোমরা আমার ব্যবস্থা বাতিল করেছ।</div>
<div class="v" id="v8"><span class="vn">8</span> আমার পাক-পবিত্র জিনিসগুলোর প্রতি তোমাদের যে কর্তব্য করবার কথা তা না করে আমার ঘরের ভার তোমরা অন্যদের হাতে তুলে দিয়েছ।</div>
<div class="v" id="v9"><span class="vn">9</span> যে বিদেশীদের অন্তর ও শরীরের খৎনা করানো হয় নি তারা আমার ঘরে ঢুকতে পারবে না; এমন কি, বনি-ইসরাইলদের মধ্যে বাস করা বিদেশীরাও পারবে না।</div>
<div class="v" id="v10"><span class="vn">10</span> <span class="br-p"><br><br></span>“ ‘বনি-ইসরাইলরা যখন বিপথে গিয়েছিল তখন তাদের সংগে যে লেবীয়রা আমাকে ছেড়ে তাদের মূর্তিগুলোর পিছনে ঘুরে বেড়িয়ে আমার কাছ থেকে দূরে সরে গিয়েছিল তাদের গুনাহের ফল তাদের বহন করতেই হবে।</div>
<div class="v" id="v11"><span class="vn">11</span> তবুও বায়তুল-মোকাদ্দসের দরজাগুলো রক্ষার ভার পেয়ে ও সেখানে কাজ করে তারা আমার ঘরের এবাদত-কাজ করতে পারবে। তারা পোড়ানো-কোরবানীর পশু জবাই করতে ও লোকদের জন্য কোরবানী দিতে পারবে এবং লোকদের সেবা করবার জন্য তাদের সামনে দাঁড়াতে পারবে।</div>
<div class="v" id="v12"><span class="vn">12</span> কিন্তু তারা মূর্তিগুলোর সামনে লোকদের সেবা করেছে এবং ইসরাইল জাতিকে গুনাহে ফেলেছে, সেইজন্য আমি আল্লাহ্‌ মালিক কসম খেয়েছি যে, তাদের গুনাহের ফল তাদের বহন করতেই হবে।</div>
<div class="v" id="v13"><span class="vn">13</span> তারা ইমাম হিসাবে আমার এবাদত-কাজ করবার জন্য আমার কাছে আসবে না কিংবা আমার কোন পবিত্র কিংবা মহাপবিত্র জিনিসের কাছে আসতে পারবে না; তাদের জঘন্য আচার-ব্যবহারের লজ্জা তাদের বহন করতেই হবে।</div>
<div class="v" id="v14"><span class="vn">14</span> তবুও বায়তুল-মোকাদ্দসের প্রতি কর্তব্য ও সেখানকার সমস্ত কাজের ভার আমি তাদের উপর দেব।</div>
<div class="v" id="v15"><span class="vn">15</span> <span class="br-p"><br><br></span>“ ‘কিন্তু বনি-ইসরাইলরা যখন আমার কাছ থেকে বিপথে গিয়েছিল তখন সাদোকের বংশের যে লেবীয়রা ইমাম হিসাবে আমার ঘরে বিশ্বস্তভাবে তাদের কর্তব্য করেছে তারাই আমার এবাদত-কাজ করতে আমার কাছে আসতে পারবে; তারা চর্বি ও রক্ত কোরবানী দেবার জন্য আমার সামনে দাঁড়াতে পারবে। আমি আল্লাহ্‌ মালিক এই কথা বলছি।</div>
<div class="v" id="v16"><span class="vn">16</span> তারাই কেবল আমার ঘরে ঢুকতে পারবে; কেবল তারাই আমার এবাদত-কাজের জন্য আমার টেবিলের কাছে আসতে পারবে এবং তারাই আমার ঘরের সমস্ত কাজ করবে।</div>
<div class="v" id="v17"><span class="vn">17</span> <span class="br-p"><br><br></span>“ ‘মসীনার পোশাক পরে তারা ভিতরের উঠানের দরজাগুলো দিয়ে ঢুকবে; ভিতরের উঠানের দরজাগুলোর কাছে কিংবা বায়তুল-মোকাদ্দসের মধ্যে এবাদত-কাজের সময় তারা কোন পশমের পোশাক পরতে পারবে না।</div>
<div class="v" id="v18"><span class="vn">18</span> তাদের মাথায় মসীনার পাগড়ী থাকবে এবং তারা মসীনার জাংগিয়া পরবে; যাতে ঘাম হয় এমন কাপড় তারা পরবে না।</div>
<div class="v" id="v19"><span class="vn">19</span> তারা যখন বাইরের উঠানে থাকা লোকদের কাছে যাবে তখন এবাদত-কাজের জন্য তারা যে পোশাক পরেছিল তা খুলে পবিত্র কামরায় রেখে অন্য কাপড়-চোপড় পরবে, যাতে তাদের পোশাকের ছোঁয়ায় লোকেরা পবিত্র হয়ে না যায়।</div>
<div class="v" id="v20"><span class="vn">20</span> <span class="br-p"><br><br></span>“ ‘তাদের মাথার চুল তারা কামিয়ে ফেলবে না কিংবা চুল লম্বা রাখবে না কিন্তু চুল ছোট করে কাটবে।</div>
<div class="v" id="v21"><span class="vn">21</span> কোন ইমাম আংগুর-রস খেয়ে ভিতরের উঠানে ঢুকবে না।</div>
<div class="v" id="v22"><span class="vn">22</span> বিধবা কিংবা স্বামী যাকে ছেড়ে দিয়েছে এমন কোন স্ত্রীলোককে তারা বিয়ে করবে না; তারা কেবল ইসরাইল জাতির অবিবাহিতা মেয়েদের কিংবা ইমামের বিধবা স্ত্রীকে বিয়ে করতে পারবে।</div>
<div class="v" id="v23"><span class="vn">23</span> যা পবিত্র করা হয়েছে ও যা পবিত্র করা হয় নি তার মধ্যে পার্থক্য কি তা তারা আমার বান্দাদের শিক্ষা দেবে এবং কোন্‌টা পাক ও কোন্‌টা নাপাক তা তাদের দেখিয়ে দেবে।</div>
<div class="v" id="v24"><span class="vn">24</span> <span class="br-p"><br><br></span>“ ‘কোন মামলা-মকদ্দমা হলে ইমামেরা বিচারকের কাজ করবে এবং আমার নির্দেশ অনুসারে তার রায় দেবে। আমার নির্দিষ্ট করা সব ঈদগুলোর জন্য তারা আমার শরীয়ত ও নিয়মগুলো পালন করবে এবং বিশ্রাম দিনগুলোর পবিত্রতা রক্ষা করবে।</div>
<div class="v" id="v25"><span class="vn">25</span> <span class="br-p"><br><br></span>“ ‘ইমাম কোন মৃত লোকের কাছে গিয়ে নিজেকে নাপাক করবে না; কিন্তু মা-বাবা, ছেলে-মেয়ে, ভাই কিংবা অবিবাহিতা বোনের জন্য নিজেকে নাপাক করতে পারবে।</div>
<div class="v" id="v26"><span class="vn">26</span> পাক-সাফ হলে পর তাকে সাত দিন অপেক্ষা করতে হবে।</div>
<div class="v" id="v27"><span class="vn">27</span> তারপর যেদিন সে এবাদত-কাজের জন্য বায়তুল-মোকাদ্দসের ভিতরের উঠানে যাবে সেই দিন তাকে নিজের জন্য গুনাহের কোরবানী দিতে হবে। আমি আল্লাহ্‌ মালিক এই কথা বলছি।</div>
<div class="v" id="v28"><span class="vn">28</span> <span class="br-p"><br><br></span>“ ‘ইমামদের সম্পত্তি বলতে কেবল আমিই থাকব। তোমরা বনি-ইসরাইলরা তোমাদের দেশে তাদের কোন সম্পত্তি দেবে না; আমিই হব তাদের সম্পত্তি।</div>
<div class="v" id="v29"><span class="vn">29</span> তারা শস্য-কোরবানী, গুনাহের কোরবানী ও দোষের কোরবানীর জিনিস খাবে; ইসরাইল দেশে মাবুদের উদ্দেশে দেওয়া প্রত্যেকটি জিনিসই তাদের হবে; সেগুলো ছাড়িয়ে আনা যাবে না।</div>
<div class="v" id="v30"><span class="vn">30</span> প্রথমে কাটা সব রকম ফসলের সবচেয়ে ভাল অংশটা এবং তোমাদের সমস্ত উপহারগুলো ইমামদের হবে। তোমাদের নতুন ময়দার প্রথম অংশ তোমরা তাদের দেবে যাতে তোমাদের পরিবারের উপর দোয়া থাকে।</div>
<div class="v" id="v31"><span class="vn">31</span> মরে গেছে কিংবা বুনো জানোয়ারে ছিঁড়ে ফেলেছে এমন কোন পাখী বা পশু ইমামেরা খাবে না।</div>
</div>
<!-- PARSED ABOVE; EDITING MAY BREAK PARSER -->
</body></html>