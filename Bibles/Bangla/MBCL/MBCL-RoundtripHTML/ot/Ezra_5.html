<html><head>
<meta http-equiv="Content-Type" content="text/html;charset=utf-8" />
<title>Ezra 5 &ndash; নবীদের কিতাবঃ উযায়ের &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezra', 5);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ উযায়ের</b> &ndash; <a href="Ezra_1.html">1</a> ... <a href="Ezra_3.html">3</a> <a href="Ezra_4.html">4</a> <b>5</b> <a href="Ezra_6.html">6</a> <a href="Ezra_7.html">7</a> ... <a href="Ezra_10.html">10</a> </div><hr>
<h1>Ezra 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ দারিয়ুসের কাছে চিঠি</h2><span class="vn">1</span> <span class="br-p"><br><br></span>বাদশাহ্‌ দারিয়ুসের রাজত্বের দ্বিতীয় বছরে নবী হগয় এবং ইদ্দোর বংশধর নবী জাকারিয়া ইসরাইলের আল্লাহ্‌র নামে এহুদা ও জেরুজালেমের ইহুদীদের কাছে আল্লাহ্‌র দেওয়া কালাম বলতে লাগলেন।</div>
<div class="v" id="v2"><span class="vn">2</span> তখন শল্টীয়েলের ছেলে সরুব্বাবিল এবং যোষাদকের ছেলে ইউসা জেরুজালেমে আল্লাহ্‌র ঘরটি আবার তৈরী করবার কাজে হাত দিলেন। আল্লাহ্‌র নবীরাও তাঁদের সংগে থেকে তাঁদের সাহায্য করতে লাগলেন।</div>
<div class="v" id="v3"><span class="vn">3</span> <span class="br-p"><br><br></span>তখন ফোরাত নদীর পশ্চিম পারের এলাকাগুলোর শাসনকর্তা তত্তনয়, শথরবোষণয় ও সেখানকার উঁচু পদের কর্মচারীরা ইহুদীদের কাছে গিয়ে তাদের বললেন, “বায়তুল-মোকাদ্দস আবার তৈরী করবার জন্য কে তোমাদের হুকুম দিয়েছে?”</div>
<div class="v" id="v4"><span class="vn">4</span> তাঁরা আরও বললেন, “যারা এই দালানটা তৈরী করছে তাদের নাম কি?”</div>
<div class="v" id="v5"><span class="vn">5</span> কিন্তু ইহুদীদের বৃদ্ধ নেতাদের দিকে আল্লাহ্‌ মনোযোগ দিয়েছিলেন। যতদিন না দারিয়ুসের কাছে খবর পাঠানো হল এবং তাঁর কাছ থেকে লিখিত জবাব পাওয়া গেল ততদিন পর্যন্ত নেতারা কাজ থামিয়ে দিলেন না।</div>
<div class="v" id="v6"><span class="vn">6</span> <span class="br-p"><br><br></span>ফোরাত নদীর পশ্চিম পারের এলাকাগুলোর শাসনকর্তা তত্তনয়, শথরবোষণয় এবং সেখানকার উঁচু পদের কর্মচারীরা বাদশাহ্‌ দারিয়ুসের কাছে যে চিঠি পাঠিয়েছিলেন তা এই: <span class="br-p"><br><br></span>মহারাজ দারিয়ুস, আপনার শান্তি হোক।</div>
<div class="v" id="v8"><span class="vn">8</span> <span class="br-p"><br><br></span>মহারাজ যেন জানতে পারেন যে, আমরা এহুদা প্রদেশে আল্লাহ্‌তা’লার ঘরে গিয়েছিলাম। লোকেরা বড় বড় পাথর দিয়ে ঘরটি তৈরী করছে এবং দেয়ালের উপরে বীম বসাচ্ছে। খুব যত্নের সংগে কাজটা করা হচ্ছে এবং তা সফলতার সংগে এগিয়ে যাচ্ছে।</div>
<div class="v" id="v9"><span class="vn">9</span> <span class="br-p"><br><br></span>বৃদ্ধ নেতাদের আমরা জিজ্ঞাসা করলাম, “এবাদত-খানাটি আবার তৈরী করবার জন্য কে তোমাদের হুকুম দিয়েছে?”</div>
<div class="v" id="v10"><span class="vn">10</span> আমরা তাদের নামও জিজ্ঞাসা করেছি যেন তাদের নেতাদের নাম আপনাকে জানাবার জন্য লিখে রাখতে পারি।</div>
<div class="v" id="v11"><span class="vn">11</span> <span class="br-p"><br><br></span>জবাবে তারা আমাদের বলল, “আমরা আসমান ও জমীনের আল্লাহ্‌র গোলাম। আমরা সেই এবাদত-খানাটি আবার তৈরী করছি যেটি ইসরাইলের একজন মহান বাদশাহ্‌ অনেক দিন আগে তৈরী করে শেষ করেছিলেন।</div>
<div class="v" id="v12"><span class="vn">12</span> কিন্তু আমাদের পূর্বপুরুষেরা বেহেশতের আল্লাহ্‌কে রাগিয়েছিলেন বলে তিনি ব্যাবিলনের বাদশাহ্‌ ক্যালডীয় বখতে-নাসারের হাতে তাঁদের তুলে দিয়েছিলেন। বখতে-নাসার এই এবাদত-খানাটি ধ্বংস করেছিলেন এবং লোকদের বন্দী করে ব্যাবিলনে নিয়ে গিয়েছিলেন।</div>
<div class="v" id="v13"><span class="vn">13</span> কিন্তু ব্যাবিলনের বাদশাহ্‌ কাইরাসের রাজত্বের প্রথম বছরে তিনি আল্লাহ্‌র এই ঘরটি আবার তৈরী করবার হুকুম দিয়েছিলেন।</div>
<div class="v" id="v14"><span class="vn">14</span> এমন কি, তিনি ব্যাবিলনের মন্দির থেকে আল্লাহ্‌র ঘরের সেই সব সোনা ও রূপার পাত্রগুলো বের করে দিয়েছিলেন যা বখতে-নাসার জেরুজালেমের এবাদত-খানা থেকে নিয়ে গিয়েছিলেন। বাদশাহ্‌ কাইরাস সেগুলো তাঁর নিযুক্ত শাসনকর্তা শেশ্‌বসরের হাতে দিয়েছিলেন।</div>
<div class="v" id="v15"><span class="vn">15</span> বাদশাহ্‌ তাঁকে বলেছিলেন যে, তিনি যেন জেরুজালেমে আগের জায়গাতেই আল্লাহ্‌র ঘরটি আবার তৈরী করেন এবং সেই জিনিসগুলো নিয়ে গিয়ে সেখানে জমা রাখেন।</div>
<div class="v" id="v16"><span class="vn">16</span> কাজেই শেশ্‌বসর এসে জেরুজালেমে আল্লাহ্‌র ঘরের ভিত্তি স্থাপন করেছেন। সেই দিন থেকে আজ পর্যন্ত সেটি তৈরীর কাজ চলছে, এখনও শেষ হয় নি।”</div>
<div class="v" id="v17"><span class="vn">17</span> <span class="br-p"><br><br></span>এখন মহারাজ যদি চান তবে ব্যাবিলনের রাজ-সরকারের নথিপত্র রাখবার জায়গায় খোঁজ করে দেখতে পারেন যে, জেরুজালেমে আল্লাহ্‌র এই ঘরটি তৈরী করবার হুকুম বাদশাহ্‌ কাইরাস সত্যিই দিয়েছিলেন কি না। তারপর এই ব্যাপারে মহারাজ যা ঠিক করবেন তা যেন আমাদের জানিয়ে দেন।</div>
</div>
<!-- PARSED ABOVE; EDITING MAY BREAK PARSER -->
</body></html>