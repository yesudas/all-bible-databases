<html><head>
<meta http-equiv="Content-Type" content="text/html;charset=utf-8" />
<title>Ezra 7 &ndash; নবীদের কিতাবঃ উযায়ের &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezra', 7);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ উযায়ের</b> &ndash; <a href="Ezra_1.html">1</a> ... <a href="Ezra_5.html">5</a> <a href="Ezra_6.html">6</a> <b>7</b> <a href="Ezra_8.html">8</a> <a href="Ezra_9.html">9</a> <a href="Ezra_10.html">10</a> </div><hr>
<h1>Ezra 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত উযায়ের (আঃ) জেরুজালেমে গেলেন</h2><span class="vn">1</span> <span class="br-p"><br><br></span>এই সব ঘটনার পরে পারস্যের বাদশাহ্‌ আর্টা-জারেক্সেসের রাজত্বের সময়ে উযায়ের ব্যাবিলন থেকে আসলেন। উযায়ের সরায়ের ছেলে, সরায় অসরিয়ের ছেলে, অসরিয় হিল্কিয়ের ছেলে,</div>
<div class="v" id="v2"><span class="vn">2</span> হিল্কিয় শল্লুমের ছেলে, শল্লুম সাদোকের ছেলে, সাদোক অহীটূবের ছেলে,</div>
<div class="v" id="v3"><span class="vn">3</span> অহীটূব অমরিয়ের ছেলে, অমরিয় অসরিয়ের ছেলে, অসরিয় মরায়োতের ছেলে,</div>
<div class="v" id="v4"><span class="vn">4</span> মরায়োৎ সরহিয়ের ছেলে, সরহিয় উষির ছেলে, উষি বুক্কির ছেলে,</div>
<div class="v" id="v5"><span class="vn">5</span> বুক্কি অবীশূয়ের ছেলে, অবীশূয় পীনহসের ছেলে, পীনহস ইলিয়াসরের ছেলে এবং ইলিয়াসর ছিলেন প্রধান ইমাম হারুনের ছেলে।</div>
<div class="v" id="v6"><span class="vn">6</span> উযায়ের ছিলেন একজন আলেম। ইসরাইলের মাবুদ আল্লাহ্‌র দেওয়া মূসার শরীয়ত সম্বন্ধে তাঁর ভাল জ্ঞান ছিল। তাঁর মাবুদ আল্লাহ্‌র হাত তাঁর উপর ছিল বলে তিনি যা চাইতেন বাদশাহ্‌ তাঁকে তা-ই দিতেন। বাদশাহ্‌ আর্টা-জারেক্সেসের রাজত্বের সপ্তম বছরে যখন উযায়ের জেরুজালেমে এসেছিলেন তখন তাঁর সংগে কিছু ইসরাইলীয়ও এসেছিল। তাদের মধ্যে ছিল ইমাম, লেবীয়, কাওয়াল এবং বায়তুল-মোকাদ্দসের রক্ষী ও খেদমতকারীরা।</div>
<div class="v" id="v8"><span class="vn">8</span> <span class="br-p"><br><br></span>আল্লাহ্‌র মেহেরবানীর হাত উযায়েরের উপরে ছিল বলে তিনি প্রথম মাসের প্রথম দিনে ব্যাবিলন থেকে যাত্রা করে পঞ্চম মাসের প্রথম দিনে জেরুজালেমে এসে পৌঁছেছিলেন।</div>
<div class="v" id="v10"><span class="vn">10</span> উযায়ের মাবুদের দেওয়া তৌরাত কিতাব তেলাওয়াত করবার, তা পালন করবার এবং তার নিয়ম ও নির্দেশ ইসরাইল দেশে শিক্ষা দেবার জন্য নিজেকে সঁপে দিয়েছিলেন।</div>
<div class="v" id="v11"><h2>হযরত উযায়ের (আঃ)-এর কাছে বাদশাহ্‌ আর্টা-জারেক্সেসের চিঠি</h2><span class="vn">11</span> <span class="br-p"><br><br></span>যিনি ইসরাইলকে দেওয়া মাবুদের সব হুকুম ও নিয়ম সম্বন্ধে শিক্ষা লাভ করেছিলেন সেই ইমাম ও আলেম উযায়েরের কাছে বাদশাহ্‌ আর্টা-জারেক্সেস এই চিঠি লিখেছিলেন:</div>
<div class="v" id="v12"><span class="vn">12</span> <span class="br-p"><br><br></span>বেহেশতের আল্লাহ্‌র শরীয়তের ওস্তাদ ইমাম উযায়েরের কাছে আমি বাদশাহ্‌দের বাদশাহ্‌ আর্টা-জারেক্সেস লিখছি। <span class="br-p"><br><br></span>আপনার শান্তি হোক।</div>
<div class="v" id="v13"><span class="vn">13</span> আমি এখন এই হুকুম দিচ্ছি যে, আমার রাজ্যের যে সব ইসরাইলীয় এবং তাদের ইমামেরা ও লেবীয়রা আপনার সংগে জেরুজালেমে যেতে চায় তারা যেতে পারে।</div>
<div class="v" id="v14"><span class="vn">14</span> আপনার হাতে আপনাদের আল্লাহ্‌র যে শরীয়ত আছে সেই অনুসারে এহুদা ও জেরুজালেমের অবস্থা কেমন তার খোঁজ নেবার জন্য বাদশাহ্‌ ও তাঁর সাতজন পরামর্শদাতা আপনাকে সেখানে পাঠাচ্ছেন।</div>
<div class="v" id="v15"><span class="vn">15</span> ইসরাইলের আল্লাহ্‌, যিনি জেরুজালেমে বাস করেন তাঁকে বাদশাহ্‌ ও তাঁর পরামর্শদাতারা যে সব সোনা-রূপা নিজেদের ইচ্ছায় দিচ্ছেন তা আপনি নিয়ে যাবেন।</div>
<div class="v" id="v16"><span class="vn">16</span> এছাড়া যে সব সোনা-রূপা আপনি ব্যাবিলন প্রদেশ থেকে পাবেন এবং বনি-ইসরাইলরা ও তাদের ইমামেরা জেরুজালেমে তাদের আল্লাহ্‌র ঘরের জন্য যা নিজের ইচ্ছায় দেবে আপনি তা সবই নিয়ে যাবেন।</div>
<div class="v" id="v17"><span class="vn">17</span> সেই সোনা-রূপা দিয়ে ষাঁড়, ভেড়া ও ভেড়ার বাচ্চা আর তার সংগেকার শস্য-কোরবানী ও ঢালন-কোরবানীর জিনিস ভাল করে দেখে-শুনে কিনবেন এবং জেরুজালেমে আপনাদের আল্লাহ্‌র ঘরের কোরবানগাহের উপরে সেগুলো কোরবানী দেবেন।</div>
<div class="v" id="v18"><span class="vn">18</span> <span class="br-p"><br><br></span>তারপর আপনি ও আপনার ইহুদী ভাইয়েরা বাকী সোনা-রূপা নিয়ে আপনাদের আল্লাহ্‌র ইচ্ছা অনুসারে যা ভাল মনে করেন তা-ই করবেন।</div>
<div class="v" id="v19"><span class="vn">19</span> আপনাদের আল্লাহ্‌র ঘরে এবাদতের জন্য যে সব পাত্র আপনার হাতে দেওয়া হল তা আপনি জেরুজালেমের আল্লাহ্‌র সামনে উপস্থিত করবেন।</div>
<div class="v" id="v20"><span class="vn">20</span> এছাড়া আপনাদের আল্লাহ্‌র ঘরের জন্য আর যা কিছু দরকার তার খরচ আপনি রাজভাণ্ডার থেকে নিয়ে দেবেন।</div>
<div class="v" id="v21"><span class="vn">21</span> <span class="br-p"><br><br></span>এখন আমি বাদশাহ্‌ আর্টা-জারেক্সেস ফোরাত নদীর পশ্চিম পারের সমস্ত ধনভাণ্ডারের রক্ষকদের এই হুকুম দিচ্ছি যে, বেহেশতের আল্লাহ্‌র শরীয়তের ওস্তাদ ইমাম উযায়ের আপনাদের কাছে যা কিছু চাইবেন তা আপনারা ঠিকভাবে তাঁকে দেবেন।</div>
<div class="v" id="v22"><span class="vn">22</span> আপনারা তাঁকে তিন হাজার ন’শো কেজি পর্যন্ত রূপা, আঠারো হাজার কেজি পর্যন্ত গম, দু’হাজার দু’শো লিটার পর্যন্ত আংগুর-রস, দু’হাজার দু’শো লিটার পর্যন্ত তেল এবং যত পরিমাণে লবণ দরকার তা দিতে পারবেন।</div>
<div class="v" id="v23"><span class="vn">23</span> বেহেশতের আল্লাহ্‌ যেভাবে নির্দেশ দিয়েছেন সেইমতই বেহেশতের আল্লাহ্‌র ঘরের জন্য যেন সব কিছু যত্নের সংগে করা হয়। বাদশাহ্‌ ও তাঁর ছেলেদের রাজ্যের বিরুদ্ধে যেন তাঁর রাগ প্রকাশিত না হয়।</div>
<div class="v" id="v24"><span class="vn">24</span> আমরা আপনাদের আরও বলছি যে, আল্লাহ্‌র সেই ঘরের কোন ইমাম, লেবীয়, কাওয়াল, রক্ষী, খেদমতকারী কিংবা অন্য কোন কর্মচারীর উপর কোন খাজনা, কর্‌ বা শুল্ক বসাবার ক্ষমতা আপনাদের নেই।</div>
<div class="v" id="v25"><span class="vn">25</span> <span class="br-p"><br><br></span>হে উযায়ের, আল্লাহ্‌র বিষয়ে আপনার যে জ্ঞান আছে সেই অনুসারে আপনি ফোরাত নদীর পশ্চিম পারের সমস্ত লোকদের বিচারের জন্য এমন সব কর্মচারী ও বিচারক নিযুক্ত করবেন যারা আপনার আল্লাহ্‌র দেওয়া শরীয়ত জানে। যারা তা জানে না আপনারা তাদের তা শিক্ষা দেবেন।</div>
<div class="v" id="v26"><span class="vn">26</span> যারা আপনার আল্লাহ্‌র শরীয়ত অথবা বাদশাহ্‌র আইন মানবে না তাদের ঠিকমত শাস্তি দিতে হবে। সেই শাস্তি হতে পারে মৃত্যু কিংবা দেশ থেকে দূর করে দেওয়া কিংবা সম্পত্তি বাজেয়াপ্ত করা কিংবা জেলে বন্দী করা।</div>
<div class="v" id="v27"><h2>হযরত উযায়ের (আঃ)-এর মুখে আল্লাহ্‌র প্রশংসা</h2><span class="vn">27</span> <span class="br-p"><br><br></span>আমাদের পূর্বপুরুষদের মাবুদ আল্লাহ্‌র প্রশংসা হোক। জেরুজালেমে মাবুদের ঘরের প্রতি এইভাবে সম্মান দেখাবার মনোভাব তিনিই বাদশাহ্‌র দিলে জাগিয়েছেন।</div>
<div class="v" id="v28"><span class="vn">28</span> বাদশাহ্‌ ও তাঁর পরামর্শদাতাদের এবং তাঁর সব ক্ষমতাশালী কর্মচারীদের সামনে তিনিই আমাকে তাঁর অটল মহব্বত দেখিয়েছেন। আমার উপর আমার মাবুদ আল্লাহ্‌র হাত ছিল বলেই আমি সাহস পেলাম এবং আমার সংগে জেরুজালেমে ফিরে যাবার জন্য বনি-ইসরাইলদের মধ্য থেকে নেতাদের একত্র করলাম।</div>
</div>
<!-- PARSED ABOVE; EDITING MAY BREAK PARSER -->
</body></html>