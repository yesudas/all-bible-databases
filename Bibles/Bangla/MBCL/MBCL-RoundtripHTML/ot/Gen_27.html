<html><head>
<meta http-equiv="Content-Type" content="text/html;charset=utf-8" />
<title>Gen 27 &ndash; তৌরাত শরীফঃ পয়দায়েশ &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 27);">
<div id="navbar"><a href="../index.html">Kitabul Mukkadas</a> &ndash; <b>তৌরাত শরীফঃ পয়দায়েশ</b> &ndash; <a href="Gen_1.html">1</a> ... <a href="Gen_25.html">25</a> <a href="Gen_26.html">26</a> <b>27</b> <a href="Gen_28.html">28</a> <a href="Gen_29.html">29</a> ... <a href="Gen_50.html">50</a> </div><hr>
<h1>Gen 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিবি রেবেকার চালাকি</h2><span class="vn">1</span> <span class="br-p"><br><br></span>বুড়ো বয়সে ইসহাকের চোখে দেখবার ক্ষমতা এত কমে গেল যে, শেষে তিনি আর দেখতেই পেতেন না। একদিন তিনি তাঁর বড় ছেলে ইস্‌কে ডেকে বললেন, “বাবা আমার।” <span class="br-p"><br><br></span>ইস্‌ জবাব দিলেন, “এই যে আমি।”</div>
<div class="v" id="v2"><span class="vn">2</span> <span class="br-p"><br><br></span>ইসহাক বললেন, “দেখ, আমি তো বুড়ো হয়ে গেছি; কবে যে মারা যাই তা বলতে পারি না।</div>
<div class="v" id="v3"><span class="vn">3</span> তুমি এক কাজ কর; তোমার অস্ত্র, অর্থাৎ তীর-ধনুক নিয়ে শিকার করবার জন্য মাঠে যাও আর আমার জন্য কিছু শিকার করে আন।</div>
<div class="v" id="v4"><span class="vn">4</span> তারপর আমার পছন্দমত ভাল খাবার তৈরী করে আমার কাছে নিয়ে এস, যাতে তা খেয়ে মারা যাবার আগে আমি তোমাকে দোয়া করে যেতে পারি।”</div>
<div class="v" id="v5"><span class="vn">5</span> <span class="br-p"><br><br></span>ইসহাক যখন তাঁর আদরের ছেলে ইসের সংগে কথা বলছিলেন তখন রেবেকা তা শুনছিলেন। তাই ইস্‌ যখন শিকার করতে গেলেন,</div>
<div class="v" id="v6"><span class="vn">6</span> তখন রেবেকাও তাঁর আদরের ছেলে ইয়াকুবকে বললেন, “দেখ, আমি শুনলাম, তোমার বাবা তোমার ভাই ইস্‌কে বলেছেন,</div>
<div class="v" id="v7"><span class="vn">7</span> ‘তুমি আমার জন্য কিছু শিকার করে এনে ভাল খাবার তৈরী কর। তা খেয়ে আমি মারা যাবার আগে মাবুদকে সাক্ষী রেখে তোমাকে দোয়া করে যেতে চাই।’</div>
<div class="v" id="v8"><span class="vn">8</span> তাই বাবা, আমি তোমাকে এখন যা করতে বলি তুমি ঠিক তা-ই কর।</div>
<div class="v" id="v9"><span class="vn">9</span> তুমি এখনই গিয়ে ছাগলের পাল থেকে দু’টা মোটাসোটা বাচ্চা এনে আমাকে দাও। আমি তা দিয়ে তোমার বাবার পছন্দমত ভাল খাবার তৈরী করে দেব।</div>
<div class="v" id="v10"><span class="vn">10</span> পরে তুমি তা তোমার বাবার কাছে নিয়ে যাবে যেন তা খেয়ে তিনি মারা যাবার আগে তোমাকে দোয়া করেন।”</div>
<div class="v" id="v11"><span class="vn">11</span> <span class="br-p"><br><br></span>তখন ইয়াকুব তাঁর মাকে বললেন, “কিন্তু আমার ভাই ইসের শরীর তো লোমে ভরা, আর আমার গায়ে লোম নেই।</div>
<div class="v" id="v12"><span class="vn">12</span> বাবা হয়তো আমার গায়ে হাত বুলাবেন আর ভাববেন আমি তাঁর সংগে ঠাট্টা করছি। ফলে দোয়ার বদলে আমি নিজের উপর বদদোয়াই ডেকে আনব।”</div>
<div class="v" id="v13"><span class="vn">13</span> <span class="br-p"><br><br></span>কিন্তু তাঁর মা তাঁকে বললেন, “বাবা, তোমার সেই বদদোয়া আমার উপরে পড়ুক। তুমি কেবল আমার কথা শোন আর গিয়ে দু’টা ছাগলের বাচ্চা আমাকে এনে দাও।”</div>
<div class="v" id="v14"><span class="vn">14</span> <span class="br-p"><br><br></span>কাজেই ইয়াকুব গিয়ে ছাগলের বাচ্চা এনে তাঁর মাকে দিলেন, আর রেবেকা ইয়াকুবের পিতার পছন্দমত ভাল খাবার তৈরী করলেন।</div>
<div class="v" id="v15"><span class="vn">15</span> তারপর তিনি তাঁর বড় ছেলের সবচেয়ে ভাল জামা-কাপড় নিয়ে তাঁর ছোট ছেলেকে পরিয়ে দিলেন; কাপড়গুলো ঘরেই ছিল।</div>
<div class="v" id="v16"><span class="vn">16</span> ইয়াকুবের হাতে ও গলায় যেখানে লোম ছিল না সেখানে তিনি ছাগলের বাচ্চার চামড়া জড়িয়ে দিলেন।</div>
<div class="v" id="v17"><span class="vn">17</span> তারপর নিজের তৈরী সেই ভাল খাবার ও রুটি ইয়াকুবের হাতে তুলে দিলেন।</div>
<div class="v" id="v18"><span class="vn">18</span> <span class="br-p"><br><br></span>ইয়াকুব তাঁর পিতার কাছে গিয়ে ডাকলেন, “বাবা।” <span class="br-p"><br><br></span>জবাবে ইসহাক বললেন, “এই যে আমি। তুমি কে, বাবা?”</div>
<div class="v" id="v19"><span class="vn">19</span> <span class="br-p"><br><br></span>ইয়াকুব তাঁর পিতাকে বললেন, “আমি তোমার বড় ছেলে ইস্‌। তুমি আমাকে যা করতে বলেছিলে আমি তা করেছি। এখন তুমি উঠে বস আর আমার শিকার করে আনা গোশ্‌ত খাও যাতে তুমি আমাকে দোয়া করতে পার।”</div>
<div class="v" id="v20"><span class="vn">20</span> <span class="br-p"><br><br></span>জবাবে ইসহাক তাঁর ছেলেকে বললেন, “বাবা, তুমি কি করে এত তাড়াতাড়ি শিকার পেয়ে গেলে?” <span class="br-p"><br><br></span>জবাবে ইয়াকুব বললেন, “পেলাম তোমার মাবুদ আল্লাহ্‌র পরিচালনায়।”</div>
<div class="v" id="v21"><span class="vn">21</span> <span class="br-p"><br><br></span>তখন ইসহাক ইয়াকুবকে বললেন, “আমার কাছে এস বাবা, যাতে তোমার গায়ে হাত দিয়ে আমি বুঝতে পারি তুমি সত্যিই আমার ছেলে ইস্‌ কিনা।”</div>
<div class="v" id="v22"><span class="vn">22</span> <span class="br-p"><br><br></span>ইয়াকুব তাঁর পিতা ইসহাকের আরও কাছে গেলেন। ইসহাক তাঁর গায়ে হাত দিয়ে দেখে বললেন, “গলার স্বরটা ইয়াকুবের বটে, কিন্তু হাত দু’টা তো ইসের।”</div>
<div class="v" id="v23"><span class="vn">23</span> <span class="br-p"><br><br></span>ইয়াকুবের হাত তাঁর ভাই ইসের মতই লোমে ভরা ছিল বলে ইসহাক তাঁকে চিনতে পারলেন না। যাহোক, তিনি তাঁকে দোয়া করবার জন্য তৈরী হলেন।</div>
<div class="v" id="v24"><span class="vn">24</span> তবুও তিনি তাঁকে আবার জিজ্ঞাসা করলেন, “তুমি কি সত্যিই আমার ছেলে ইস্‌?” <span class="br-p"><br><br></span>ইয়াকুব বললেন, “জ্বী, বাবা।”</div>
<div class="v" id="v25"><span class="vn">25</span> <span class="br-p"><br><br></span>ইসহাক বললেন, “তাহলে তোমার শিকার-করা গোশ্‌তের কিছুটা আমার কাছে নিয়ে এস, যাতে আমি তা খেয়ে তোমাকে দোয়া করে যেতে পারি।” <span class="br-p"><br><br></span>তখন ইয়াকুব ইসহাকের কাছে খাবার নিয়ে গেলেন, আর ইসহাক তা থেকে খেলেন। এর পর ইয়াকুব তাঁকে আংগুর-রস দিলেন আর ইসহাক তা খেলেন।</div>
<div class="v" id="v26"><span class="vn">26</span> তারপর তাঁর পিতা ইসহাক তাঁকে বললেন, “বাবা, কাছে এসে তুমি আমাকে চুম্বন কর।”</div>
<div class="v" id="v27"><h2>হযরত ইয়াকুবের প্রতি ইসহাক (আঃ)-এর দোয়া</h2><span class="vn">27</span> <span class="br-p"><br><br></span>তখন ইয়াকুব কাছে গিয়ে তাঁকে চুম্বন করলেন, আর ইসহাক তাঁর গায়ের কাপড়ের গন্ধ পেয়ে তাঁকে এই বলে দোয়া করলেন: <span class="br-p"><br><br></span><span class="br-ind"><br><span class="indent">&nbsp;</span></span>“এই তো আমার ছেলের গন্ধ, <br><span class="br-ind"><br><span class="indent">&nbsp;</span></span>মাবুদের দোয়া-করা জমির মতই এই গন্ধ। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>আল্লাহ্‌ যেন তোমাকে আকাশের শিশির দেন, <br><span class="br-ind"><br><span class="indent">&nbsp;</span></span>আর তোমার জমিতে উর্বরতা দেন; <br><span class="br-ind"><br><span class="indent">&nbsp;</span></span>তাতে তুমি প্রচুর ফসল আর নতুন আংগুর-রস পাবে। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>বিভিন্ন জাতি তোমার সেবা করুক, <br><span class="br-ind"><br><span class="indent">&nbsp;</span></span>আর সব লোক তোমাকে মাটিতে উবুড় হয়ে সম্মান দিক। <br><span class="br-ind"><br><span class="indent">&nbsp;</span></span>তোমার গোষ্ঠীর লোকদের তুমি প্রভু হও, <br><span class="br-ind"><br><span class="indent">&nbsp;</span></span>তারা তোমাকে মাটিতে উবুড় হয়ে সম্মান দিক। <br><span class="br-ind"><br><span class="indent">&nbsp;</span></span>যারা তোমাকে বদদোয়া দেবে <br><span class="br-ind"><br><span class="indent">&nbsp;</span></span>তাদের উপর বদদোয়া পড়ুক; <br><span class="br-ind"><br><span class="indent">&nbsp;</span></span>যারা তোমাকে দোয়া করবে <br><span class="br-ind"><br><span class="indent">&nbsp;</span></span>তাদের উপরে দোয়া নেমে আসুক।” <br></div>
<div class="v" id="v30"><h2>হারানো দোয়ার জন্য ইসের কাকুতি-মিনতি</h2><span class="vn">30</span> <span class="br-p"><br><br></span>ইসহাক ইয়াকুবকে দোয়া করা শেষ করলেন। ইয়াকুব তাঁর পিতা ইসহাকের সামনে থেকে যেতে না যেতেই তাঁর ভাই ইস্‌ শিকার করে ঘরে ফিরে আসলেন।</div>
<div class="v" id="v31"><span class="vn">31</span> তিনিও ভাল খাবার তৈরী করে তাঁর পিতার কাছে এনে বললেন, “আব্বা, উঠে বসে তোমার ছেলের শিকার করে আনা গোশ্‌ত খেয়ে আমাকে দোয়া কর।”</div>
<div class="v" id="v32"><span class="vn">32</span> <span class="br-p"><br><br></span>তাঁর পিতা তাঁকে বললেন, “তুমি কে?” <span class="br-p"><br><br></span>ইস্‌ বললেন, “আমি তোমার বড় ছেলে ইস্‌।”</div>
<div class="v" id="v33"><span class="vn">33</span> <span class="br-p"><br><br></span>এই কথা শুনে ইসহাকের গায়ে ভীষণ কাঁপুনি ধরে গেল। তিনি বললেন, “তবে যে আমার কাছে শিকারের গোশ্‌ত নিয়ে এসেছিল সে কে? তুমি আসবার আগেই আমি তা খেয়েছি এবং তাকে দোয়াও করেছি, আর সেই দোয়ার ফল সে পাবেই।”</div>
<div class="v" id="v34"><span class="vn">34</span> <span class="br-p"><br><br></span>ইস্‌ তাঁর পিতার কথা শুনে এক বুক-ফাটা কান্নায় ভেংগে পড়লেন। তারপর তিনি তাঁর পিতাকে বললেন, “আব্বা, আমাকে, আমাকেও দোয়া কর।”</div>
<div class="v" id="v35"><span class="vn">35</span> <span class="br-p"><br><br></span>ইসহাক বললেন, “তোমার ভাই এসে ছলনা করে তোমার পাওনা দোয়া নিয়ে গেছে।”</div>
<div class="v" id="v36"><span class="vn">36</span> <span class="br-p"><br><br></span>ইস্‌ বললেন, “তার এই ইয়াকুব নামটা দেওয়া ঠিকই হয়েছে, কারণ এই নিয়ে দু’বার সে আমাকে আমার জায়গা থেকে সরিয়ে দিল। বড় ছেলে হিসাবে আমার যে অধিকার তা সে আগেই নিয়ে নিয়েছে আর এবার আমার দোয়াও নিয়ে গেল।” <span class="br-p"><br><br></span>ইস্‌ আরও বললেন, “আমার জন্য কি কোন দোয়াই রাখ নি?”</div>
<div class="v" id="v37"><span class="vn">37</span> <span class="br-p"><br><br></span>জবাবে ইসহাক বললেন, “দেখ, আমি তাকে তোমার প্রভু করেছি এবং তার গোষ্ঠীর সবাইকে তার গোলাম করেছি। আমি তার জন্য ফসল ও নতুন আংগুর-রসের ব্যবস্থা করেছি। এর পর বাবা, আমি তোমার জন্য আর কি করতে পারি?”</div>
<div class="v" id="v38"><span class="vn">38</span> <span class="br-p"><br><br></span>তখন ইস্‌ তাঁর পিতাকে কাকুতি-মিনতি করে বললেন, “আব্বা, তোমার কাছে কি ঐ একটা দোয়াই ছিল? আব্বা, তুমি আমাকে, আমাকেও দোয়া কর।” এই বলে ইস্‌ গলা ছেড়ে কাঁদতে লাগলেন।</div>
<div class="v" id="v39"><span class="vn">39</span> <span class="br-p"><br><br></span>তখন তাঁর পিতা বললেন, <span class="br-p"><br><br></span><span class="br-ind"><br><span class="indent">&nbsp;</span></span>“যে জমিতে তুমি বাস করবে <br><span class="br-ind"><br><span class="indent">&nbsp;</span></span>সেই জমি উর্বর হবে না; <br><span class="br-ind"><br><span class="indent">&nbsp;</span></span>সেখানে আকাশের শিশিরও পড়বে না। <br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>তলোয়ারই হবে তোমার জীবন, <br><span class="br-ind"><br><span class="indent">&nbsp;</span></span>তুমি তোমার ভাইয়ের গোলাম হয়ে থাকবে। <br><span class="br-ind"><br><span class="indent">&nbsp;</span></span>কিন্তু যখন তুমি অধৈর্য হয়ে উঠবে <br><span class="br-ind"><br><span class="indent">&nbsp;</span></span>তখন তুমি তোমার ঘাড় থেকে <br><span class="br-ind"><br><span class="indent">&nbsp;</span></span>তার জোয়াল ঠেলে ফেলে দেবে।” <br></div>
<div class="v" id="v41"><h2>হযরত ইয়াকুবের প্রতি বিবি রেবেকার পরামর্শ</h2><span class="vn">41</span> <span class="br-p"><br><br></span>ইয়াকুব তাঁর পিতার কাছ থেকে দোয়া লাভ করেছিলেন বলে ইস্‌ তাঁকে হিংসা করতে লাগলেন। তিনি মনে মনে বললেন, “আমার বাবার জন্য শোক করবার দিন ঘনিয়ে এসেছে। তার পরেই আমি আমার ভাই ইয়াকুবকে খুন করব।”</div>
<div class="v" id="v42"><span class="vn">42</span> <span class="br-p"><br><br></span>রেবেকা তাঁর বড় ছেলে ইসের এই সব কথা জানতে পেরে লোক পাঠিয়ে ছোট ছেলে ইয়াকুবকে ডেকে এনে বললেন, “শোন, তোমার ভাই ইস্‌ তোমাকে হত্যা করবার আশায় নিজেকে সান্ত্বনা দিচ্ছে।</div>
<div class="v" id="v43"><span class="vn">43</span> সেইজন্য বাবা আমার, তুমি আমার কথা শোন। তুমি হারণ শহরে আমার ভাই লাবনের কাছে পালিয়ে যাও আর তোমার ভাইয়ের রাগ না পড়া পর্যন্ত তাঁর কাছেই থাক।</div>
<div class="v" id="v45"><span class="vn">45</span> কিছু দিন পরে যখন তার রাগ পড়ে যাবে এবং সে ভুলে যাবে তুমি তার বিরুদ্ধে কি করেছ, তখন আমি লোক পাঠিয়ে তোমাকে সেখান থেকে ফিরিয়ে আনব। কেন আমি একই দিনে তোমাদের দু’জনকে হারাব?”</div>
<div class="v" id="v46"><span class="vn">46</span> <span class="br-p"><br><br></span>পরে রেবেকা ইসহাককে বললেন, “এই হিট্টীয় মেয়েগুলোর জন্য আমার আর বেঁচে থাকতে ইচ্ছা করে না। এর উপর ইয়াকুবও যদি এই দেশের কোন হিট্টীয় মেয়েকে বিয়ে করে তবে আমার বেঁচে থেকে কি লাভ?”</div>
</div>
<!-- PARSED ABOVE; EDITING MAY BREAK PARSER -->
</body></html>