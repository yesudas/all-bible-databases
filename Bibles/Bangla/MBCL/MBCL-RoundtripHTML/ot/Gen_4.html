<html><head>
<meta http-equiv="Content-Type" content="text/html;charset=utf-8" />
<title>Gen 4 &ndash; তৌরাত শরীফঃ পয়দায়েশ &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 4);">
<div id="navbar"><a href="../index.html">Kitabul Mukkadas</a> &ndash; <b>তৌরাত শরীফঃ পয়দায়েশ</b> &ndash; <a href="Gen_1.html">1</a> <a href="Gen_2.html">2</a> <a href="Gen_3.html">3</a> <b>4</b> <a href="Gen_5.html">5</a> <a href="Gen_6.html">6</a> ... <a href="Gen_50.html">50</a> </div><hr>
<h1>Gen 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হাবিল ও কাবিল</h2><span class="vn">1</span> <span class="br-p"><br><br></span>আদম তাঁর স্ত্রী হাওয়ার কাছে গেলে পর হাওয়া গর্ভবতী হলেন, আর কাবিল নামে তাঁর একটি ছেলে হল। তখন হাওয়া বললেন, “মাবুদ আমাকে একটি পুরুষ সন্তান দিয়েছেন।”</div>
<div class="v" id="v2"><span class="vn">2</span> পরে তাঁর গর্ভে কাবিলের ভাই হাবিলের জন্ম হল। হাবিল ভেড়ার পাল চরাত আর কাবিল জমি চাষ করত।</div>
<div class="v" id="v3"><span class="vn">3</span> <span class="br-p"><br><br></span>পরে এক সময়ে কাবিল মাবুদের কাছে তার জমির ফসল এনে কোরবানী করল।</div>
<div class="v" id="v4"><span class="vn">4</span> হাবিলও তার পাল থেকে প্রথমে জন্মেছে এমন কয়েকটা ভেড়া এনে তার চর্বিযুক্ত অংশগুলো কোরবানী দিল। মাবুদ হাবিল ও তার কোরবানী কবুল করলেন,</div>
<div class="v" id="v5"><span class="vn">5</span> কিন্তু কাবিল ও তার কোরবানী কবুল করলেন না। এতে কাবিলের খুব রাগ হল আর সে মুখ কালো করে রইল।</div>
<div class="v" id="v6"><span class="vn">6</span> এই অবস্থা দেখে মাবুদ কাবিলকে বললেন, “কেন তুমি রাগ করেছ আর কেনই বা মুখ কালো করে আছ?</div>
<div class="v" id="v7"><span class="vn">7</span> যদি তুমি ভাল কাজ কর তাহলে কি তোমার মুখ উজ্জ্বল হয়ে উঠবে না? কিন্তু যদি ভাল কাজ না কর তবে তো গুনাহ্‌ তোমাকে পাবার জন্য তোমার দরজায় এসে বসে থাকবে; কিন্তু তাকে তোমার বশে আনতে হবে।”</div>
<div class="v" id="v8"><span class="vn">8</span> এর পর একদিন মাঠে থাকবার সময় কাবিল তার ভাই হাবিলের সংগে কথা বলছিল, আর তখন সে হাবিলকে হামলা করে হত্যা করল।</div>
<div class="v" id="v9"><span class="vn">9</span> <span class="br-p"><br><br></span>তখন মাবুদ কাবিলকে বললেন, “তোমার ভাই হাবিল কোথায়?” <span class="br-p"><br><br></span>কাবিল বলল, “আমি জানি না। আমার ভাইয়ের দেখাশোনার ভার কি আমার উপর?”</div>
<div class="v" id="v10"><span class="vn">10</span> <span class="br-p"><br><br></span>তখন মাবুদ বললেন, “এ তুমি কি করেছ? দেখ, জমি থেকে তোমার ভাইয়ের রক্ত আমার কাছে কাঁদছে।</div>
<div class="v" id="v11"><span class="vn">11</span> জমি যখন তোমার হাত থেকে তোমার ভাইয়ের রক্ত গ্রহণ করবার জন্য মুখ খুলেছে তখন জমির বদদোয়াই তোমার উপর পড়ল।</div>
<div class="v" id="v12"><span class="vn">12</span> তুমি যখন জমি চাষ করবে তখন তা আর তোমাকে তেমন ফসল দেবে না। তুমি পলাতক হয়ে দুনিয়াতে ঘুরে বেড়াবে।”</div>
<div class="v" id="v13"><span class="vn">13</span> <span class="br-p"><br><br></span>তখন কাবিল মাবুদকে বলল, “এই শাস্তি আমার সহ্যের বাইরে।</div>
<div class="v" id="v14"><span class="vn">14</span> আজ তুমি আমাকে জমি থেকে তাড়িয়ে দিলে, যার ফলে আমি তোমার চোখের আড়াল হয়ে যাব। পলাতক হয়ে যখন আমি দুনিয়াতে ঘুরে বেড়াব তখন যার সামনে আমি পড়ব সে-ই আমাকে খুন করতে পারে।”</div>
<div class="v" id="v15"><span class="vn">15</span> <span class="br-p"><br><br></span>তখন মাবুদ তাকে বললেন, “তাহলে যে তোমাকে খুন করবে তার উপর সাতগুণ প্রতিশোধ নেওয়া হবে।” এই বলে মাবুদ কাবিলের জন্য এমন একটা চিহ্নের ব্যবস্থা করলেন যাতে কেউ তাকে হাতে পেয়েও খুন না করে।</div>
<div class="v" id="v16"><h2>কাবিলের বংশের কথা</h2><span class="vn">16</span> <span class="br-p"><br><br></span>এর পরে কাবিল মাবুদের সামনে থেকে চলে গিয়ে আদনের পূর্ব দিকে নোদ নামে একটা দেশে বাস করতে লাগল।</div>
<div class="v" id="v17"><span class="vn">17</span> পরে কাবিল তার স্ত্রীর কাছে গেলে সে গর্ভবতী হল এবং হনোকের জন্ম হল। তখন কাবিল একটা শহর তৈরী করছিল। সে তার ছেলের নাম অনুসারে শহরটার নাম রাখল হনোক।</div>
<div class="v" id="v18"><span class="vn">18</span> হনোকের ছেলের নাম ঈরদ; ঈরদের ছেলের নাম মহূয়ায়েল; মহূয়ায়েলের ছেলের নাম মথূশায়েল; মথূশায়েলের ছেলের নাম লেমক।</div>
<div class="v" id="v19"><span class="vn">19</span> <span class="br-p"><br><br></span>লেমকের দু’টি স্ত্রী ছিল। তার একজনের নাম আদা, অন্যজনের নাম সিল্লা।</div>
<div class="v" id="v20"><span class="vn">20</span> আদার গর্ভে যাবলের জন্ম হল। যারা তাম্বুতে তাম্বুতে বাস করে এবং পশুপালন করে জীবন কাটায় এই যাবল তাদের পূর্বপুরুষ।</div>
<div class="v" id="v21"><span class="vn">21</span> যাবলের ভাইয়ের নাম ছিল যূবল। যারা বীণা ও বাঁশী বাজায় যূবল তাদের সকলের পূর্বপুরুষ।</div>
<div class="v" id="v22"><span class="vn">22</span> সিল্লার গর্ভে তূবল-কাবিলের জন্ম হল। ব্রোঞ্জ আর লোহার সব রকমের যন্ত্রপাতি তৈরী করা ছিল তার কাজ। তূবল-কাবিলের বোনের নাম ছিল নয়মা।</div>
<div class="v" id="v23"><span class="vn">23</span> <span class="br-p"><br><br></span>একদিন লেমক তার দুই স্ত্রীকে বলল, <span class="br-p"><br><br></span><span class="br-ind"><br><span class="indent">&nbsp;</span></span>“আদা আর সিল্লা, তোমরা আমার কথা শোন; <br><span class="br-ind"><br><span class="indent">&nbsp;</span></span>লেমকের স্ত্রীরা, আমার কথায় কান দাও। <br><span class="br-ind"><br><span class="indent">&nbsp;</span></span>যে লোক আমাকে জখম করেছে, <br><span class="br-ind"><br><span class="indent">&nbsp;</span></span>অর্থাৎ যে যুবক আমার গায়ে হাত তুলেছে, <br><span class="br-ind"><br><span class="indent">&nbsp;</span></span>আমি তাকে খুন করেছি। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>কাবিলকে খুন করবার প্রতিশোধ যদি সাতগুণ হয়, <br><span class="br-ind"><br><span class="indent">&nbsp;</span></span>তবে লেমককে খুন করবার প্রতিশোধ হবে সাতাত্তর গুণ।” <br></div>
<div class="v" id="v25"><h2>হযরত শিস (আঃ)</h2><span class="vn">25</span> <span class="br-p"><br><br></span>পরে আদম আবার তাঁর স্ত্রীর কাছে গেলেন এবং তাঁর স্ত্রীর একটি ছেলে হল। তাঁর স্ত্রী তার নাম রাখলেন শিস। হাওয়া বললেন, “কাবিল হাবিলকে খুন করেছে বলে আল্লাহ্‌ হাবিলের জায়গায় আমাকে আর একটি সন্তান দিলেন।”</div>
<div class="v" id="v26"><span class="vn">26</span> <span class="br-p"><br><br></span>পরে শিসের একটি ছেলে হল। তিনি তার নাম রাখলেন আনুশ। সেই সময় থেকে লোকেরা মাবুদের এবাদত করতে শুরু করল।</div>
</div>
<!-- PARSED ABOVE; EDITING MAY BREAK PARSER -->
</body></html>