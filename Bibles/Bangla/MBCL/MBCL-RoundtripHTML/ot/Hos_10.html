<html><head>
<meta http-equiv="Content-Type" content="text/html;charset=utf-8" />
<title>Hos 10 &ndash; নবীদের কিতাবঃ হোসিয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 10);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ হোসিয়া</b> &ndash; <a href="Hos_1.html">1</a> ... <a href="Hos_8.html">8</a> <a href="Hos_9.html">9</a> <b>10</b> <a href="Hos_11.html">11</a> <a href="Hos_12.html">12</a> ... <a href="Hos_14.html">14</a> </div><hr>
<h1>Hos 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>ইসরাইল ছিল একটা ছড়িয়ে যাওয়া লতা; তাতে প্রচুর ফল ধরেছিল। তার ফল যত বেড়েছে তত বেশী সংখ্যায় সে বেদী তৈরী করেছে; তার দেশের যত উন্নতি হয়েছে ততই সে তার পূজার পাথরগুলো সুন্দরভাবে সাজিয়েছে।</div>
<div class="v" id="v2"><span class="vn">2</span> তার লোকদের অন্তর অবিশ্বস্ত; সেইজন্য এখন তাদের দোষের বোঝা বইতে হবে। মাবুদ তাদের বেদীগুলো ভেংগে ফেলবেন এবং তাদের পূজার পাথরগুলো নষ্ট করে দেবেন।</div>
<div class="v" id="v3"><span class="vn">3</span> <span class="br-p"><br><br></span>তারা তখন নিশ্চয় বলবে, “আমরা মাবুদকে ভয় করি নি বলে আমাদের কোন বাদশাহ্‌ নেই। কিন্তু বাদশাহ্‌ থাকলেও তিনি আমাদের জন্য কি করতে পারতেন?”</div>
<div class="v" id="v4"><span class="vn">4</span> লোকেরা অনেক বাজে কথা বলে এবং চুক্তি করবার সময় মিথ্যা কসম খায়। কাজেই চাষ করা জমিতে বিষাক্ত আগাছার মত মামলা-মোকদ্দমা গজিয়ে ওঠে।</div>
<div class="v" id="v5"><span class="vn">5</span> সামেরিয়ায় বাসকারী লোকেরা বৈৎ-আবনের বাছুর-মূর্তির জন্য ভয় পেয়েছে। তার লোকেরা শোক করছে ও তার মূর্তিপূজাকারী পুরোহিতেরা বিলাপ করছে, কারণ সেই মূর্তির জাঁকজমক তাদের কাছ থেকে দূর করা হয়েছে।</div>
<div class="v" id="v6"><span class="vn">6</span> সেটা আশেরিয়ায় নিয়ে যাওয়া হয়েছে এবং মহারাজার খাজনা হিসাবে দেওয়া হয়েছে। সেইজন্য আফরাহীম অসম্মানিত হবে, ইসরাইল তার নিজের পরিকল্পনার জন্য লজ্জা পাবে।</div>
<div class="v" id="v7"><span class="vn">7</span> পানি যেমন ছোট ডালকে ভাসিয়ে নিয়ে যায় তেমনি সামেরিয়া ও তার বাদশাহ্‌কে নিয়ে যাওয়া হবে।</div>
<div class="v" id="v8"><span class="vn">8</span> বৈৎ-আবনের পূজার উঁচু স্থানগুলো, অর্থাৎ ইসরাইলের গুনাহের জায়গাগুলো ধ্বংস হবে। কাঁটাগাছ গজিয়ে উঠে তাদের বেদীগুলো ঢেকে ফেলবে। তখন তারা বড় বড় পাহাড়কে বলবে, “আমাদের ঢেকে ফেল” আর ছোট ছোট পাহাড়কে বলবে, “আমাদের উপরে পড়।”</div>
<div class="v" id="v9"><span class="vn">9</span> <span class="br-p"><br><br></span>মাবুদ বলছেন, “হে ইসরাইল, গিবিয়ায় যখন তুমি গুনাহ্‌ করেছিলে তখন থেকেই তুমি গুনাহ্‌ করে আসছ, আর গুনাহের মধ্যেই তুমি রয়ে গেছ। যুদ্ধ কি গিবিয়ায় অন্যায়কারীদের নাগাল পাবে না?</div>
<div class="v" id="v10"><span class="vn">10</span> আমার যখন খুশী তখন আমি তাদের শাস্তি দেব; তাদের দু’টা গুনাহের দরুন তাদের বাঁধবার জন্য বিভিন্ন জাতি তাদের বিরুদ্ধে একত্র হবে।</div>
<div class="v" id="v11"><span class="vn">11</span> আফরাহীম একটা শিক্ষা পাওয়া গাভী যে শস্য মাড়াই করতে ভালবাসে, কিন্তু আমি তার সুন্দর গলার উপরে জোয়াল তুলে দেব। আফরাহীম হবে আমার চাষ করবার গরু এবং এহুদা আমার লাংগল টানবে, আর ইয়াকুব মাটি ভাংগার কাজ করবে।”</div>
<div class="v" id="v12"><span class="vn">12</span> <span class="br-p"><br><br></span>তোমরা নিজেদের জন্য ন্যায়ের বীজ বোন, বিশ্বস্ততার ফসল কাট এবং তোমাদের চাষ-না-করা অন্তর ভাংগ, কারণ মাবুদের দিকে ফিরবার সময় হয়েছে। যখন তোমরা তা করবে তখন তিনি এসে তোমাদের উপরে সততার বৃষ্টি দেবেন।</div>
<div class="v" id="v13"><span class="vn">13</span> কিন্তু তোমরা তো দুষ্টতা লাগিয়েছ, খারাপীর ফসল কেটেছ আর ছলনার ফল খেয়েছ। তোমরা নিজেদের শক্তি ও অনেক যোদ্ধার উপর ভরসা করেছ;</div>
<div class="v" id="v14"><span class="vn">14</span> সেইজন্য তোমাদের বিরুদ্ধে যুদ্ধের হৈ চৈ উঠবে এবং তোমাদের সব কেল্লাগুলো ধ্বংস হয়ে যাবে, যেমন করে শল্‌মন যুদ্ধের দিনে বৈৎ-অর্বেল ধ্বংস করেছিল। সেই দিন ছেলেমেয়েদের সংগে মায়েদের মাটিতে আছাড় মারা হয়েছিল।</div>
<div class="v" id="v15"><span class="vn">15</span> হে বেথেল, তোমার প্রতি তেমনই ঘটবে, কারণ তোমার দুষ্টতা খুব বেশী। ভোর হলে পর ইসরাইলের বাদশাহ্‌কে সম্পূর্ণভাবে ধ্বংস করে ফেলা হবে।</div>
</div>
<!-- PARSED ABOVE; EDITING MAY BREAK PARSER -->
</body></html>