<html><head>
<meta http-equiv="Content-Type" content="text/html;charset=utf-8" />
<title>Hos 4 &ndash; নবীদের কিতাবঃ হোসিয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 4);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ হোসিয়া</b> &ndash; <a href="Hos_1.html">1</a> <a href="Hos_2.html">2</a> <a href="Hos_3.html">3</a> <b>4</b> <a href="Hos_5.html">5</a> <a href="Hos_6.html">6</a> ... <a href="Hos_14.html">14</a> </div><hr>
<h1>Hos 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের বিরুদ্ধে নালিশ</h2><span class="vn">1</span> <span class="br-p"><br><br></span>হে বনি-ইসরাইলরা, তোমরা মাবুদের কালাম শোন, কারণ যারা দেশে বাস করে তাদের বিরুদ্ধে মাবুদের একটা নালিশ আছে। তা হল, দেশে বিশ্বস্ততা ও অটল মহব্বত নেই এবং আল্লাহ্‌কে কেউ সত্যিকারভাবে জানে না;</div>
<div class="v" id="v2"><span class="vn">2</span> আছে কেবল কসম ভাংগা, মিথ্যা কথা বলা, খুন করা, চুরি করা ও জেনা করা। তারা আইন অমান্য করে এবং রক্তপাতের উপরে রক্তপাত করে।</div>
<div class="v" id="v3"><span class="vn">3</span> এইজন্য দেশ শোক করছে এবং যারা তার মধ্যে বাস করে তারা শেষ হয়ে যাচ্ছে এবং পশু, পাখী ও মাছ মরে যাচ্ছে।</div>
<div class="v" id="v4"><span class="vn">4</span> <span class="br-p"><br><br></span>মাবুদ বলছেন, “কেউ কারও বিরুদ্ধে নালিশ না করুক, কেউ কাউকে দোষী না করুক, কারণ তোমরা সেই লোকদের মত হয়েছ যারা ইমামদের বিরুদ্ধে নালিশ করে।</div>
<div class="v" id="v5"><span class="vn">5</span> ইমামেরা, তোমরা দিনে ও রাতে উচোট খা"ছ এবং তোমাদের সংগে উচোট খাচ্ছে নবীরা। কাজেই আমি তোমাদের মা ইসরাইলকে ধ্বংস করে দেব।</div>
<div class="v" id="v6"><span class="vn">6</span> আল্লাহ্‌ সম্বন্ধে জ্ঞানের অভাবে আমার বান্দারা ধ্বংস হয়ে যাচ্ছে। তোমরা সেই জ্ঞানকে অগ্রাহ্য করেছ বলে আমিও আমার ইমাম হিসাবে তোমাদের অগ্রাহ্য করলাম। তোমরা তোমাদের আল্লাহ্‌র শরীয়ত ভুলে গেছ, তাই আমিও তোমাদের ছেলেমেয়েদের ভুলে যাব।</div>
<div class="v" id="v7"><span class="vn">7</span> <span class="br-p"><br><br></span>“ইমামেরা সংখ্যায় যত বাড়ছে ততই তারা আমার বিরুদ্ধে গুনাহ্‌ করছে, সেইজন্য আমি সম্মানের বদলে তাদের অসম্মানিত করব।</div>
<div class="v" id="v8"><span class="vn">8</span> আমার বান্দাদের গুনাহের দরুন তারা লাভবান হয় বলে তারা আমার বান্দাদের গুনাহ্‌ করতে উৎসাহ দেয়।</div>
<div class="v" id="v9"><span class="vn">9</span> যেমন লোকদের তেমনি ইমামদেরও শাস্তি দেওয়া হবে; তাদের আচার-ব্যবহারের জন্য তাদের সকলকেই আমি শাস্তি দেব এবং তাদের কাজ অনুসারে ফল দেব।</div>
<div class="v" id="v10"><span class="vn">10</span> তারা খাবে কিন্তু তৃপ্ত হবে না; তারা জেনা করবে কিন্তু সংখ্যায় বাড়বে না, কারণ তারা মূর্তিপূজার জন্য মাবুদকে ত্যাগ করেছে।</div>
<div class="v" id="v11"><span class="vn">11</span> <span class="br-p"><br><br></span>“জেনা এবং নতুন ও পুরানো আংগুর-রস আমার বান্দাদের বুদ্ধি নষ্ট করছে।</div>
<div class="v" id="v12"><span class="vn">12</span> তারা কাঠের মূর্তির কাছে পরামর্শ চায় আর কাঠের লাঠি তাদের নির্দেশ দেয়, কারণ জেনার মন তাদের বিপথে নিয়ে গেছে; তারা তাদের আল্লাহ্‌র কাছে অবিশ্বস্ত হয়েছে।</div>
<div class="v" id="v13"><span class="vn">13</span> পাহাড়ের চূড়ায় চূড়ায় তারা পশু উৎসর্গ করে এবং পাহাড়ের উপরে অলোন, লিব্‌নী ও এলা গাছের নীচে যেখানে ছায়া আরাম দেয় সেখানে তারা ধূপ জ্বালায়। সেইজন্য তোমাদের মেয়েরা বেশ্যা হয় এবং ছেলের স্ত্রীরা জেনা করে।</div>
<div class="v" id="v14"><span class="vn">14</span> তোমাদের মেয়েরা বেশ্যা হলে আর ছেলের স্ত্রীরা জেনা করলে আমি শাস্তি দেব না, কারণ পুরুষেরা নিজেরাই বেশ্যাদের কাছে যায় এবং মন্দির-বেশ্যাদের সংগে পশু উৎসর্গ করে। এই বুদ্ধিহীন জাতি ধ্বংস হয়ে যাবে।</div>
<div class="v" id="v15"><span class="vn">15</span> <span class="br-p"><br><br></span>“হে ইসরাইল, তুমি যদিও জেনা করছ তবুও এহুদা যেন একই দোষে দোষী না হয়। তোমরা গিল্‌গলে যেয়ো না; বৈৎ-আবনে যেয়ো না; ‘আল্লাহ্‌র কসম’ বলে কসম খেয়ো না।</div>
<div class="v" id="v16"><span class="vn">16</span> বনি-ইসরাইলরা একগুঁয়ে গাভীর মত। কাজেই মাঠে ভেড়ার বাচ্চাদের মত মাবুদ কি করে তাদের চরাবেন?</div>
<div class="v" id="v17"><span class="vn">17</span> আফরাহীম প্রতিমাদের সংগে যোগ দিয়েছে; তাকে তা-ই করতে দাও।</div>
<div class="v" id="v18"><span class="vn">18</span> যখন তাদের মদ খাওয়া শেষ হয়ে যায় তখন তারা জেনা চালাতে থাকে; তাদের শাসনকর্তারা লজ্জাপূর্ণ আচার-ব্যবহার খুব ভালবাসে।</div>
<div class="v" id="v19"><span class="vn">19</span> শাস্তি বাতাসের মত করে যেন তাদের উড়িয়ে নিয়ে যাবে; তাদের উৎসর্গ অনুষ্ঠানগুলোর জন্য তারা লজ্জা পাবে।”</div>
</div>
<!-- PARSED ABOVE; EDITING MAY BREAK PARSER -->
</body></html>