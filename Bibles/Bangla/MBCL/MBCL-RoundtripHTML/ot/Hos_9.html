<html><head>
<meta http-equiv="Content-Type" content="text/html;charset=utf-8" />
<title>Hos 9 &ndash; নবীদের কিতাবঃ হোসিয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 9);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ হোসিয়া</b> &ndash; <a href="Hos_1.html">1</a> ... <a href="Hos_7.html">7</a> <a href="Hos_8.html">8</a> <b>9</b> <a href="Hos_10.html">10</a> <a href="Hos_11.html">11</a> ... <a href="Hos_14.html">14</a> </div><hr>
<h1>Hos 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের শাস্তি</h2><span class="vn">1</span> <span class="br-p"><br><br></span>হে ইসরাইল, অন্যান্য জাতিদের মত তুমি আনন্দের উৎসব কোরো না। তুমি তো তোমার আল্লাহ্‌কে ত্যাগ করে তাঁর প্রতি অবিশ্বস্ত হয়েছ; প্রত্যেকটি খামারে তুমি বেশ্যার পাওনা পেয়ে খুশী হয়েছ।</div>
<div class="v" id="v2"><span class="vn">2</span> <span class="br-p"><br><br></span>এর পরে খামার ও আংগুর মাড়াইয়ের জায়গা লোকদের খাবার দেবে না; তারা নতুন আংগুর-রস পাবে না।</div>
<div class="v" id="v3"><span class="vn">3</span> তারা মাবুদের দেশে থাকবে না; আফরাহীম মিসরে ফিরে যাবে এবং আশেরিয়ার নাপাক খাবার খাবে।</div>
<div class="v" id="v4"><span class="vn">4</span> তারা মাবুদের উদ্দেশে আংগুর-রস দিয়ে ঢালন-কোরবানী করবে না এবং তাদের পশু-কোরবানীগুলোও তাঁকে সন্তুষ্ট করবে না। ঐ রকম কোরবানী তাদের কাছে শোক প্রকাশকারীদের খাবারের মতই হবে; যারা তা খাবে তারা সবাই নাপাক হবে। সেই খাবার তাদের নিজেদের খিদে মিটাবার জন্যই হবে, তা মাবুদের ঘরে আসবে না।</div>
<div class="v" id="v5"><span class="vn">5</span> তাদের ঈদের দিনে ও মাবুদের উৎসব-দিনে তারা কি করবে?</div>
<div class="v" id="v6"><span class="vn">6</span> যখন তারা ধ্বংসের হাত থেকে পালিয়ে যাবে তখন মিসর তাদের জড়ো করবে এবং মেম্ফিস শহরে তাদের দাফন করবে। তাদের জমা করা রূপা আর তাদের বাসস্থান আগাছা ও কাঁটাগাছে ঢেকে ফেলবে।</div>
<div class="v" id="v7"><span class="vn">7</span> ইসরাইল যেন জেনে রাখে যে, শাস্তির দিন এসে গেছে, হিসাব-নিকাশের দিন উপস্থিত হয়েছে। তাদের গুনাহ্‌ সংখ্যায় অনেক এবং তারা আল্লাহ্‌কে এত ঘৃণা করে যে, তারা নবীকে বোকা আর আল্লাহ্‌র রূহে পাওয়া লোককে পাগল ভাবে।</div>
<div class="v" id="v8"><span class="vn">8</span> নবী আমার আল্লাহ্‌র সংগে আফরাহীমের পাহারাদার হলেও তার সমস্ত পথেই রয়েছে ফাঁদ আর তার আল্লাহ্‌র ঘরে রয়েছে তার বিরুদ্ধে শত্রুতা।</div>
<div class="v" id="v9"><span class="vn">9</span> গিবিয়ার সময়ে যেমন ছিল সেইভাবে বনি-ইসরাইলরা অন্যায়ের মধ্যে ডুবে গেছে। আল্লাহ্‌ তাদের দুষ্টতার কথা মনে করবেন এবং তাদের গুনাহের জন্য শাস্তি দেবেন।</div>
<div class="v" id="v10"><span class="vn">10</span> <span class="br-p"><br><br></span>মাবুদ বলছেন, “মরুভূমিতে আংগুর ফল পাবার মত করেই ইসরাইলকে আমি খুঁজে পেয়েছিলাম; প্রথমবার ফল দেওয়া ডুমুর গাছের আগাম ফলের মতই তোমাদের পূর্বপুরুষদের দেখেছিলাম। কিন্তু তারা বাল-পিয়োরের কাছে গিয়ে সেই লজ্জাপূর্ণ মূর্তির কাছে নিজেদের দিয়ে দিয়েছিল এবং তাদের প্রিয় মূর্তির মতই তারা জঘন্য হয়ে পড়েছিল।</div>
<div class="v" id="v11"><span class="vn">11</span> আফরাহীমের গৌরব পাখীর মত উড়ে যাবে; তখন সন্তানের জন্ম হবে না, কেউ গর্ভবতী হবে না এবং কেউ সন্তান গর্ভে ধরবে না।</div>
<div class="v" id="v12"><span class="vn">12</span> যদি বা কেউ সন্তান লালন-পালন করে তবুও সেই সন্তানদের আমি মেরে ফেলব; তাদের একজনও থাকবে না। ঘৃণ্য তারা, যখন আমি তাদের কাছ থেকে চলে যাব।</div>
<div class="v" id="v13"><span class="vn">13</span> আফরাহীমকে আমি টায়ারের মত সুন্দর জায়গায় লাগানো দেখেছি। কিন্তু আফরাহীম তার সন্তানদের বের করে নিয়ে যাবে তার কাছে যে তাদের মেরে ফেলবে।”</div>
<div class="v" id="v14"><span class="vn">14</span> <span class="br-p"><br><br></span>হে মাবুদ, আমি এই লোকদের জন্য কি চাইব? তুমি তাদের কি দেবে? তুমি তাদের সন্তান নষ্ট হয়ে যাবার গর্ভ ও শুকনা বুক দাও।</div>
<div class="v" id="v15"><span class="vn">15</span> <span class="br-p"><br><br></span>মাবুদ বলছেন, “গিল্‌গলে তারা তাদের সব দুষ্টতা শুরু করেছিল, আর সেখানে আমি তাদের ঘৃণা করতে লাগলাম। তাদের গুনাহের জন্য আমার বান্দাদের মধ্য থেকে আমি তাদের তাড়িয়ে বের করে দেব। আমি তাদের আর মহব্বত করব না; তাদের নেতারা সবাই বিদ্রোহী।</div>
<div class="v" id="v16"><span class="vn">16</span> আফরাহীম ক্ষয় হয়ে যাচ্ছে, তার শিকড় শুকিয়ে গেছে, তাতে ফল ধরে না। যদি বা তার লোকেরা সন্তানের জন্ম দেয় তবুও আমি তাদের প্রিয় সন্তানদের মেরে ফেলব।”</div>
<div class="v" id="v17"><span class="vn">17</span> <span class="br-p"><br><br></span>আমার আল্লাহ্‌ তাদের অগ্রাহ্য করবেন, কারণ তারা তাঁর বাধ্য হয় নি; তারা বিভিন্ন জাতির মধ্যে ঘুরে বেড়াবে।</div>
</div>
<!-- PARSED ABOVE; EDITING MAY BREAK PARSER -->
</body></html>