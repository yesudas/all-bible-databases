<html><head>
<meta http-equiv="Content-Type" content="text/html;charset=utf-8" />
<title>Isa 11 &ndash; নবীদের কিতাবঃ ইশাইয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 11);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইশাইয়া</b> &ndash; <a href="Isa_1.html">1</a> ... <a href="Isa_9.html">9</a> <a href="Isa_10.html">10</a> <b>11</b> <a href="Isa_12.html">12</a> <a href="Isa_13.html">13</a> ... <a href="Isa_66.html">66</a> </div><hr>
<h1>Isa 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়াসিরের একটা চারা গাছ</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>ইয়াসিরের গোড়া থেকে একটা নতুন চারা বের হবেন; <br><span class="br-ind"><br><span class="indent">&nbsp;</span></span>তাঁর মূলের সেই চারায় ফল ধরবে। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তাঁর উপর থাকবেন <br><span class="br-ind"><br><span class="indent">&nbsp;</span></span>মাবুদের রূহ্‌, <br><span class="br-ind"><br><span class="indent">&nbsp;</span></span>জ্ঞান ও বুঝবার রূহ্‌, <br><span class="br-ind"><br><span class="indent">&nbsp;</span></span>পরামর্শ ও শক্তির রূহ্‌, <br><span class="br-ind"><br><span class="indent">&nbsp;</span></span>বুদ্ধি ও মাবুদের প্রতি ভয়ের রূহ্‌। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তিনি মাবুদের প্রতি ভয়ে আনন্দিত হবেন। <br><span class="br-ind"><br><span class="indent">&nbsp;</span></span>তিনি চোখে যা দেখবেন তা দিয়ে বিচার করবেন না, <br><span class="br-ind"><br><span class="indent">&nbsp;</span></span>কিংবা কানে যা শুনবেন তা দিয়ে মীমাংসা করবেন না; <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>কিন্তু অভাবীদের প্রতি ন্যায়বিচার করবেন, <br><span class="br-ind"><br><span class="indent">&nbsp;</span></span>আর দুনিয়ার গরীবদের ব্যাপার সততার সংগে মীমাংসা করবেন। <br><span class="br-ind"><br><span class="indent">&nbsp;</span></span>লাঠির মত করে তিনি মুখের কথায় দুনিয়াকে আঘাত করবেন, <br><span class="br-ind"><br><span class="indent">&nbsp;</span></span>আর দুষ্টদের হত্যা করবেন তাঁর মুখের শ্বাসে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সততা হবে তাঁর কোমর-বাঁধনি <br><span class="br-ind"><br><span class="indent">&nbsp;</span></span>আর বিশ্বস্ততা হবে তাঁর কোমরে জড়াবার পটি। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>নেকড়েবাঘ ভেড়ার বাচ্চার সংগে বাস করবে, <br><span class="br-ind"><br><span class="indent">&nbsp;</span></span>চিতাবাঘ শুয়ে থাকবে ছাগলের বাচ্চার সংগে; <br><span class="br-ind"><br><span class="indent">&nbsp;</span></span>গরুর বাচ্চা, যুব সিংহ ও মোটাসোটা বাছুর একসংগে থাকবে, <br><span class="br-ind"><br><span class="indent">&nbsp;</span></span>আর ছোট ছেলে তাদের চরাবে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>গরু ও ভল্লুক একসংগে চরবে, <br><span class="br-ind"><br><span class="indent">&nbsp;</span></span>আর তাদের বাচ্চারা একসংগে শুয়ে থাকবে; <br><span class="br-ind"><br><span class="indent">&nbsp;</span></span>সিংহ গরুর মত খড় খাবে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>কেউটে সাপের গর্তের কাছে ছোট শিশু খেলা করবে, <br><span class="br-ind"><br><span class="indent">&nbsp;</span></span>আর ছোট ছেলেমেয়ে বিষাক্ত সাপের গর্তে হাত দেবে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমার পবিত্র পাহাড়ের কোন জায়গায় <br><span class="br-ind"><br><span class="indent">&nbsp;</span></span>কেউ ক্ষতিও করবে না, ধ্বংসও করবে না, <br><span class="br-ind"><br><span class="indent">&nbsp;</span></span>কারণ সমুদ্র যেমন পানিতে পরিপূর্ণ থাকে <br><span class="br-ind"><br><span class="indent">&nbsp;</span></span>তেমনি মাবুদের বিষয়ে জ্ঞানে দুনিয়া পরিপূর্ণ হবে। <br></div>
<div class="v" id="v10"><span class="vn">10</span> <span class="br-p"><br><br></span>সেই দিন ইয়াসিরের মূল সব জাতির জন্য নিশানের মত হয়ে দাঁড়াবেন; সব জাতি তাঁর কাছে জমায়েত হবে এবং তাঁর বিশ্রামের স্থান গৌরবময় হবে।</div>
<div class="v" id="v11"><span class="vn">11</span> সেই দিন দীন-দুনিয়ার মালিক তাঁর বেঁচে থাকা বান্দাদের আশেরিয়া থেকে, মিসর ও পথ্রোষ থেকে, ইথিওপিয়া, ইলাম, ব্যাবিলন, হামা ও দ্বীপগুলো থেকে উদ্ধার করে আনবার জন্য দ্বিতীয়বার তাঁর হাত বাড়িয়ে দেবেন।</div>
<div class="v" id="v12"><span class="vn">12</span> <span class="br-p"><br><br></span>তিনি জাতিদের জন্য একটা নিশান তুলবেন আর বিদেশে বন্দী থাকা বনি-ইসরাইলদের জমায়েত করবেন; এহুদার ছড়িয়ে থাকা লোকদের তিনি দুনিয়ার চারদিক থেকে একত্র করবেন।</div>
<div class="v" id="v13"><span class="vn">13</span> আফরাহীমের হিংসা দূর হয়ে যাবে এবং এহুদার শত্রুভাব আর থাকবে না। আফরাহীম এহুদার উপর হিংসা করবে না, এহুদাও আফরাহীমের সংগে শত্রুতা করবে না।</div>
<div class="v" id="v14"><span class="vn">14</span> তারা পশ্চিম দিকে ফিলিস্তিনীদের দেশের ঢালু জায়গায় ছোঁ মারবে, তাঁরা একসংগে পূর্ব দিকের দেশ লুট করবে। তারা ইদোম ও মোয়াব দখল করে নেবে আর অম্মোনীয়রা তাদের অধীন হবে।</div>
<div class="v" id="v15"><span class="vn">15</span> মাবুদ সুয়েজ উপসাগর শুকিয়ে ফেলবেন; তিনি গরম শুকনা বাতাস দিয়ে ফোরাত নদীর উপরে তাঁর শক্তি দেখাবেন। তিনি সেটা ভাগ করে সাতটা নালা বানাবেন, যাতে লোকে জুতা পায়ে পার হতে পারে।</div>
<div class="v" id="v16"><span class="vn">16</span> মিসর থেকে বের হয়ে আসবার সময় যেমন বনি-ইসরাইলদের জন্য একটা পথ হয়েছিল তেমনি তাঁর বেঁচে থাকা বান্দাদের জন্য আশেরিয়া থেকে একটা রাজপথ হবে।</div>
</div>
<!-- PARSED ABOVE; EDITING MAY BREAK PARSER -->
</body></html>