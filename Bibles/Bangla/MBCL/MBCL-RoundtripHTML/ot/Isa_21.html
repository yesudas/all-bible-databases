<html><head>
<meta http-equiv="Content-Type" content="text/html;charset=utf-8" />
<title>Isa 21 &ndash; নবীদের কিতাবঃ ইশাইয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 21);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইশাইয়া</b> &ndash; <a href="Isa_1.html">1</a> ... <a href="Isa_19.html">19</a> <a href="Isa_20.html">20</a> <b>21</b> <a href="Isa_22.html">22</a> <a href="Isa_23.html">23</a> ... <a href="Isa_66.html">66</a> </div><hr>
<h1>Isa 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ব্যাবিলনের বিরুদ্ধে ভবিষ্যদ্বাণী</h2><span class="vn">1</span> <span class="br-p"><br><br></span>মরু-সমুদ্র সম্বন্ধে ভবিষ্যদ্বাণী এই: <span class="br-p"><br><br></span>নেগেভে যেমন করে ঘূর্ণিবাতাস বয়ে যায় তেমনি করে মরুভূমি থেকে, সেই ভয়ংকর দেশ থেকে একটা বিপদ আসছে।</div>
<div class="v" id="v2"><span class="vn">2</span> একটা ভীষণ দর্শন আমাকে দেখানো হয়েছে- বেঈমান বেঈমানী করছে, আর লুটকারী লুট করছে। হে ইলাম, আক্রমণ কর; মিডিয়া, ঘেরাও কর। ব্যাবিলন যে সব দুঃখ-কষ্ট ঘটিয়েছে তা আমি বন্ধ করে দেব।</div>
<div class="v" id="v3"><span class="vn">3</span> <span class="br-p"><br><br></span>আমি পেটের ব্যথায় ভীষণ কষ্ট পাচ্ছি, স্ত্রীলোকের প্রসব-যন্ত্রণার মত যন্ত্রণা আমাকে ধরেছে। আমি এমন যন্ত্রণা পাচ্ছি যে, শুনতে পাচ্ছি না, এমন ভয় পাচ্ছি যে, দেখতে পাচ্ছি না।</div>
<div class="v" id="v4"><span class="vn">4</span> আমার বুক ধুক্‌ ধুক্‌ করছে; ভীষণ ভয় আমাকে কাঁপিয়ে তুলছে। যে সন্ধ্যাবেলার জন্য আমি অপেক্ষা করে থাকতাম তা এখন আমার কাছে ভয়ের ব্যাপার হয়ে দাঁড়িয়েছে।</div>
<div class="v" id="v5"><span class="vn">5</span> <span class="br-p"><br><br></span>তারা খাবার সাজাচ্ছে, মাদুর বিছাচ্ছে আর খাওয়া-দাওয়া করছে। হে সেনাপতিরা, ওঠো, ঢালে তেল লাগাও।</div>
<div class="v" id="v6"><span class="vn">6</span> <span class="br-p"><br><br></span>দীন-দুনিয়ার মালিক আমাকে বলছেন, “তুমি গিয়ে একজন পাহারাদার নিযুক্ত কর। সে যা কিছু দেখবে তার খবর যেন সে দেয়।</div>
<div class="v" id="v7"><span class="vn">7</span> সে যখন জোড়ায় জোড়ায় ঘোড়সওয়ার দেখবে আর গাধা কিংবা উটের পিঠে চড়া লোকদের দেখবে, তখন যেন সে সতর্ক হয়, পুরোপুরি সতর্ক হয়।”</div>
<div class="v" id="v8"><span class="vn">8</span> <span class="br-p"><br><br></span>তখন সেই পাহারাদার চেঁচিয়ে বলবে, “হে হুজুর, দিনের পর দিন উঁচু পাহারা-ঘরে আমি দাঁড়িয়ে থাকি; আমি প্রত্যেক রাতে আমার পাহারা-স্থানেই থাকি।</div>
<div class="v" id="v9"><span class="vn">9</span> দেখুন, জোড়ায় জোড়ায় ঘোড়সওয়ার আসছে।” তারপর সে বলবে, “ব্যাবিলনের পতন হয়েছে, পতন হয়েছে। তার সব দেবতাদের মূর্তিগুলো চুরমার হয়ে মাটিতে পড়ে আছে।”</div>
<div class="v" id="v10"><span class="vn">10</span> <span class="br-p"><br><br></span>হে আমার লোকেরা, ফসলের মত তোমাদের তো মাড়াই করা হয়েছে। আল্লাহ্‌ রাব্বুল আলামীনের কাছ থেকে, ইসরাইলের মাবুদের কাছ থেকে আমি যা শুনেছি তা তোমাদের জানালাম।</div>
<div class="v" id="v11"><h2>ইদোমের বিরুদ্ধে ভবিষ্যদ্বাণী</h2><span class="vn">11</span> <span class="br-p"><br><br></span>দূমা, অর্থাৎ ইদোম সম্বন্ধে ভবিষ্যদ্বাণী এই: <span class="br-p"><br><br></span>সেয়ীর থেকে কেউ আমাকে ডেকে বলল, “পাহারাদার, রাত আর কতক্ষণ আছে? পাহারাদার, রাত আর কতক্ষণ আছে?”</div>
<div class="v" id="v12"><span class="vn">12</span> <span class="br-p"><br><br></span>পাহারাদার জবাব দিল, “সকাল হয়ে আসছে, কিন্তু তারপর রাতও আসছে। যদি আবার জিজ্ঞাসা করতে চাও তবে ফিরে এসে আবার জিজ্ঞাসা কোরো।”</div>
<div class="v" id="v13"><h2>আরবের বিরুদ্ধে ভবিষ্যদ্বাণী</h2><span class="vn">13</span> <span class="br-p"><br><br></span>আরব সম্বন্ধে ভবিষ্যদ্বাণী এই: <span class="br-p"><br><br></span>হে দদানীয় যাত্রীর দল, তোমরা যারা আরবের মরুভূমিতে তাম্বু খাটাও,</div>
<div class="v" id="v14"><span class="vn">14</span> তোমরা পিপাসিত লোকদের জন্য পানি আন। হে তাইমা দেশের বাসিন্দারা, তোমরা পালিয়ে যাওয়া লোকদের জন্য খাবার আন।</div>
<div class="v" id="v15"><span class="vn">15</span> তারা তলোয়ারের সামনে থেকে, খোলা তলোয়ারের সামনে থেকে, বাঁকানো ধনুকের সামনে থেকে আর ভয়ংকর যুদ্ধের সামনে থেকে পালিয়ে যাচ্ছে।</div>
<div class="v" id="v16"><span class="vn">16</span> <span class="br-p"><br><br></span>দীন-দুনিয়ার মালিক আমাকে বললেন, “চুক্তিতে বাঁধা চাকর যেমন বছর গোণে তেমনি ঠিক এক বছরের মধ্যে কায়দারের সমস্ত জাঁকজমক শেষ হয়ে যাবে।</div>
<div class="v" id="v17"><span class="vn">17</span> কায়দারের ধনুকধারী যোদ্ধাদের মধ্যে অল্প লোকই বেঁচে থাকবে। ইসরাইলের মাবুদ আল্লাহ্‌ এই কথা বলছেন।”</div>
</div>
<!-- PARSED ABOVE; EDITING MAY BREAK PARSER -->
</body></html>