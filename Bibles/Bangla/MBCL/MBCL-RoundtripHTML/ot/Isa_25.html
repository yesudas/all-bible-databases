<html><head>
<meta http-equiv="Content-Type" content="text/html;charset=utf-8" />
<title>Isa 25 &ndash; নবীদের কিতাবঃ ইশাইয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 25);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইশাইয়া</b> &ndash; <a href="Isa_1.html">1</a> ... <a href="Isa_23.html">23</a> <a href="Isa_24.html">24</a> <b>25</b> <a href="Isa_26.html">26</a> <a href="Isa_27.html">27</a> ... <a href="Isa_66.html">66</a> </div><hr>
<h1>Isa 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আল্লাহ্‌র মহান কাজ</h2><span class="vn">1</span> <span class="br-p"><br><br></span>হে আল্লাহ্‌, তুমিই আমার মাবুদ; আমি তোমার গৌরব করব আর তোমার প্রশংসা করব। যে সব অলৌকিক চিহ্ন অনেক দিন আগেই তুমি পরিকল্পনা করেছিলে তা তুমি সম্পূর্ণ বিশ্বস্তভাবে করেছ।</div>
<div class="v" id="v2"><span class="vn">2</span> তুমি শহরকে পাথরের ঢিবি করেছ আর দেয়াল-ঘেরা শহরকে করেছ ধ্বংসের স্তূপ। বিদেশী শত্রুদের কেল্লা আর থাকবে না; তা কখনও আর তৈরী করা হবে না।</div>
<div class="v" id="v3"><span class="vn">3</span> সেইজন্য শক্তিশালী জাতিরা তোমার প্রশংসা করবে এবং নিষ্ঠুর জাতিদের শহরগুলো তোমাকে ভয় করবে।</div>
<div class="v" id="v4"><span class="vn">4</span> তুমি তো গরীবদের কেল্লা, অভাবীদের কষ্টের সময়কার কেল্লা, ঝড় থেকে রক্ষা পাবার জায়গা আর রোদের গরম থেকে রক্ষা পাবার ছায়া। দেয়ালের গায়ে আঘাত করা ঝড় আর মরুভূমির গরমের মত নিষ্ঠুরদের নিঃশ্বাস থেকে তুমি রক্ষা করে থাক। তুমি বিদেশীদের চেঁচামেচি থামিয়ে দেবে। মেঘের ছায়া যেমন গরম কমিয়ে দেয় তেমনি তুমি নিষ্ঠুরদের গান থামিয়ে দেবে।</div>
<div class="v" id="v6"><span class="vn">6</span> <span class="br-p"><br><br></span>আল্লাহ্‌ রাব্বুল আলামীন এই পাহাড়ের উপরে সব জাতির লোকদের জন্য ভাল ভাল খাবার জিনিসের আর পুরানো আংগুর-রসের এক মহাভোজ দেবেন; তাতে থাকবে সবচেয়ে ভাল গোশ্‌ত আর সবচেয়ে ভাল আংগুর-রস।</div>
<div class="v" id="v7"><span class="vn">7</span> যে পর্দায় সব জাতির লোকেরা ঢাকা পড়েছে, যে চাদর সব জাতিকে ঢেকে ফেলেছে, এই পাহাড়েই তিনি তা নষ্ট করে দেবেন।</div>
<div class="v" id="v8"><span class="vn">8</span> মৃত্যুকে তিনি চিরকালের জন্য ধ্বংস করবেন। আল্লাহ্‌ মালিক সকলের চোখের পানি মুছিয়ে দেবেন আর সমস্ত দুনিয়া থেকে তাঁর বান্দাদের অসম্মান দূর করবেন। মাবুদ এই কথা বলেছেন।</div>
<div class="v" id="v9"><span class="vn">9</span> সেই দিন লোকে বলবে, “দেখ, ইনিই আমাদের আল্লাহ্‌; আমরা তাঁর অপেক্ষায় ছিলাম যেন তিনি আমাদের উদ্ধার করেন। ইনিই মাবুদ; আমরা তাঁর অপেক্ষায় ছিলাম। এস, আমরা তাঁর উদ্ধার-কাজের জন্য আনন্দ করি ও খুশী হই।”</div>
<div class="v" id="v10"><span class="vn">10</span> <span class="br-p"><br><br></span>মাবুদের হাত এই পাহাড়ের উপরে থাকবে। গোবরের সংগে খড় যেমন পায়ে মাড়ানো হয় ঠিক তেমনি করে মোয়াবকেও তিনি পায়ে মাড়াবেন।</div>
<div class="v" id="v11"><span class="vn">11</span> সাঁতারু যেমন হাত বাড়িয়ে সাঁতার কাটে তেমনি করে তারা গোবরের মধ্যে হাত বাড়াবে। তাদের হাতের চেষ্টা মিথ্যা হবে; আল্লাহ্‌ তাদের অহংকার ভেংগে দেবেন।</div>
<div class="v" id="v12"><span class="vn">12</span> তিনি মোয়াবের দেয়ালের উঁচু কেল্লাগুলো ধ্বংস করবেন; তিনি সেগুলো মাটিতে, এমন কি, ধুলায় মিশিয়ে দেবেন।</div>
</div>
<!-- PARSED ABOVE; EDITING MAY BREAK PARSER -->
</body></html>