<html><head>
<meta http-equiv="Content-Type" content="text/html;charset=utf-8" />
<title>Isa 26 &ndash; নবীদের কিতাবঃ ইশাইয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 26);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইশাইয়া</b> &ndash; <a href="Isa_1.html">1</a> ... <a href="Isa_24.html">24</a> <a href="Isa_25.html">25</a> <b>26</b> <a href="Isa_27.html">27</a> <a href="Isa_28.html">28</a> ... <a href="Isa_66.html">66</a> </div><hr>
<h1>Isa 26</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রশংসা-কাওয়ালী</h2><span class="vn">1</span> <span class="br-p"><br><br></span>সেই দিন এহুদা দেশে এই কাওয়ালীটি গাওয়া হবে: <span class="br-p"><br><br></span><span class="br-ind"><br><span class="indent">&nbsp;</span></span>আমাদের একটা শক্ত শহর আছে; <br><span class="br-ind"><br><span class="indent">&nbsp;</span></span>আল্লাহ্‌র দেওয়া উদ্ধার হবে তার দেয়াল ও রক্ষার ব্যবস্থা। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তোমরা দরজা খুলে দাও <br><span class="br-ind"><br><span class="indent">&nbsp;</span></span>যাতে সৎ ও বিশ্বস্ত সেই জাতি ঢুকতে পারে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যার মন তোমার উপর স্থির আছে <br><span class="br-ind"><br><span class="indent">&nbsp;</span></span>তাকে তুমি পূর্ণ শান্তিতে রাখবে, <br><span class="br-ind"><br><span class="indent">&nbsp;</span></span>কারণ সে তোমার উপর ভরসা করে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তোমরা চিরদিনের জন্য মাবুদের উপর ভরসা কর, <br><span class="br-ind"><br><span class="indent">&nbsp;</span></span>কারণ মাবুদ, সেই মাবুদই চিরস্থায়ী আশ্রয়-পাহাড়। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যারা উঁচুতে বাস করে তাদের তিনি নীচুতে নামান; <br><span class="br-ind"><br><span class="indent">&nbsp;</span></span>সেই উঁচু শহরকে তিনি ধ্বংস করে নীচু করেন। <br><span class="br-ind"><br><span class="indent">&nbsp;</span></span>তিনি তা মাটিতে, এমন কি, ধুলায় মিশিয়ে দেন। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>অত্যাচারিত ও গরীবেরা তা পায়ে মাড়ায়। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আল্লাহ্‌ভক্ত লোকদের পথ সমান থাকে; <br><span class="br-ind"><br><span class="indent">&nbsp;</span></span>হে ন্যায়বান, তুমি আল্লাহ্‌ভক্তদের পথ সমান করে থাক। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>জ্বী, মাবুদ, আমরা তোমার ন্যায় পথে চলে <br><span class="br-ind"><br><span class="indent">&nbsp;</span></span>তোমার জন্য অপেক্ষা করে আছি; <br><span class="br-ind"><br><span class="indent">&nbsp;</span></span>আমরা চাই যেন তুমি তোমার কাজের মধ্য দিয়ে প্রকাশিত হও। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>রাতে আমার প্রাণ তোমার জন্য কাঁদে; <br><span class="br-ind"><br><span class="indent">&nbsp;</span></span>আমার রূহ্‌ তোমার জন্য আকুল হয়। <br><span class="br-ind"><br><span class="indent">&nbsp;</span></span>দুনিয়াতে তোমার ন্যায়বিচার আসলে পর <br><span class="br-ind"><br><span class="indent">&nbsp;</span></span>দুনিয়ার লোক সততা শিক্ষা পাবে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>দুষ্টদের দয়া দেখানো হলেও <br><span class="br-ind"><br><span class="indent">&nbsp;</span></span>তারা সততা শিক্ষা করে না; <br><span class="br-ind"><br><span class="indent">&nbsp;</span></span>এমন কি, ন্যায়ের দেশেও তারা অন্যায় করতে থাকে <br><span class="br-ind"><br><span class="indent">&nbsp;</span></span>আর মাবুদের গৌরব স্বীকার করে না। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে মাবুদ, তোমার হাত তুমি উঁচুতে উঠিয়েছ, <br><span class="br-ind"><br><span class="indent">&nbsp;</span></span>কিন্তু তারা তা দেখে না। <br><span class="br-ind"><br><span class="indent">&nbsp;</span></span>তোমার বান্দাদের জন্য তোমার আগ্রহ <br><span class="br-ind"><br><span class="indent">&nbsp;</span></span>তারা দেখুক এবং লজ্জিত হোক; <br><span class="br-ind"><br><span class="indent">&nbsp;</span></span>আগুন তোমার শত্রুদের পুড়িয়ে ফেলুক। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>হে মাবুদ, আমাদের জন্য তুমি শান্তি স্থাপন করবে; <br><span class="br-ind"><br><span class="indent">&nbsp;</span></span>কারণ আমরা যা করতে পেরেছি <br><span class="br-ind"><br><span class="indent">&nbsp;</span></span>তা সবই তুমি আমাদের জন্য করেছ। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>হে আল্লাহ্‌, আমাদের মাবুদ, <br><span class="br-ind"><br><span class="indent">&nbsp;</span></span>তুমি ছাড়া অন্য মালিকেরাও আমাদের উপর কর্তা হয়েছিল, <br><span class="br-ind"><br><span class="indent">&nbsp;</span></span>কিন্তু কেবল তোমাকেই আমরা স্বীকার করি। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তারা এখন মরে গেছে, আর বেঁচে নেই; <br><span class="br-ind"><br><span class="indent">&nbsp;</span></span>তাদের রূহ্‌গুলো আর বেঁচে উঠবে না। <br><span class="br-ind"><br><span class="indent">&nbsp;</span></span>তুমি তাদের শাস্তি দিয়ে ধ্বংস করে দিয়েছ; <br><span class="br-ind"><br><span class="indent">&nbsp;</span></span>তাদের বিষয় তুমি একেবারে মুছে ফেলেছ। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>হে মাবুদ, তুমি এই জাতিকে বড় করেছ; <br><span class="br-ind"><br><span class="indent">&nbsp;</span></span>এই জাতিকে বড় করে তুমি গৌরব লাভ করেছ; <br><span class="br-ind"><br><span class="indent">&nbsp;</span></span>তুমি দেশের সমস্ত সীমা বাড়িয়ে দিয়েছ। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>হে মাবুদ, কষ্টের সময় তারা তোমাকে দেখেছিল; <br><span class="br-ind"><br><span class="indent">&nbsp;</span></span>তোমার কাছ থেকে শাস্তি পাবার সময় <br><span class="br-ind"><br><span class="indent">&nbsp;</span></span>তারা আকুল হয়ে ফিস্‌ ফিস্‌ করে মুনাজাত জানিয়েছিল। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>গর্ভবতী স্ত্রীলোক প্রসবের সময় <br><span class="br-ind"><br><span class="indent">&nbsp;</span></span>যেমন ব্যথায় মোচড়ায় ও চিৎকার করে, <br><span class="br-ind"><br><span class="indent">&nbsp;</span></span>হে মাবুদ, আমরাও তোমার সামনে তেমনই হয়েছি। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমরা গর্ভবতী হয়েছি, ব্যথায় মোচড় দিয়েছি, <br><span class="br-ind"><br><span class="indent">&nbsp;</span></span>কিন্তু আমরা জন্ম দিয়েছি বাতাসের। <br><span class="br-ind"><br><span class="indent">&nbsp;</span></span>আমাদের দ্বারা দেশ রক্ষা পায় নি, <br><span class="br-ind"><br><span class="indent">&nbsp;</span></span>দুনিয়ার লোকও আমাদের দ্বারা জীবন পায় নি। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>কিন্তু তোমার মৃত বান্দারা বাঁচবে; <br><span class="br-ind"><br><span class="indent">&nbsp;</span></span>তাদের মৃতদেহ বেঁচে উঠবে। <br><span class="br-ind"><br><span class="indent">&nbsp;</span></span>তোমরা যারা ধুলায় বাস কর, <br><span class="br-ind"><br><span class="indent">&nbsp;</span></span>তোমরা জাগো এবং আনন্দে চিৎকার কর। <br><span class="br-ind"><br><span class="indent">&nbsp;</span></span>সকালের শিশির যেমন দুনিয়াকে সতেজ করে <br><span class="br-ind"><br><span class="indent">&nbsp;</span></span>তেমনি তুমি মৃতদের জীবন দেবে। <br></div>
<div class="v" id="v20"><span class="vn">20</span> <span class="br-p"><br><br></span>হে আমার লোকেরা, তোমরা যাও, তোমাদের কামরায় ঢুকে দরজা বন্ধ কর; তোমরা নিজেদের লুকিয়ে রাখ, কারণ অল্পক্ষণ পরে তাঁর রাগ থেমে যাবে।</div>
<div class="v" id="v21"><span class="vn">21</span> দেখ, দুনিয়ার লোকদের গুনাহের শাস্তি দেবার জন্য মাবুদ তাঁর বাসস্থান থেকে বেরিয়ে আসছেন। দুনিয়ার উপরে যে রক্তপাত হয়েছে তা প্রকাশ করা হবে; হত্যা করা তার লোকদের আর সে লুকিয়ে রাখবে না।</div>
</div>
<!-- PARSED ABOVE; EDITING MAY BREAK PARSER -->
</body></html>