<html><head>
<meta http-equiv="Content-Type" content="text/html;charset=utf-8" />
<title>Isa 27 &ndash; নবীদের কিতাবঃ ইশাইয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 27);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইশাইয়া</b> &ndash; <a href="Isa_1.html">1</a> ... <a href="Isa_25.html">25</a> <a href="Isa_26.html">26</a> <b>27</b> <a href="Isa_28.html">28</a> <a href="Isa_29.html">29</a> ... <a href="Isa_66.html">66</a> </div><hr>
<h1>Isa 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইসরাইলের উদ্ধার লাভ</h2><span class="vn">1</span> <span class="br-p"><br><br></span>সেই দিন মাবুদ তাঁর ভয়ংকর, মহান ও ক্ষমতাপূর্ণ তলোয়ার দিয়ে সেই এঁকে-বেঁকে পালিয়ে যাওয়া সাপ লিবিয়াথনকে শাস্তি দেবেন। তিনি সমুদ্রের সেই দানবকে কেটে ফেলবেন।</div>
<div class="v" id="v2"><span class="vn">2</span> <span class="br-p"><br><br></span>সেই দিন এই কাওয়ালী গাওয়া হবে: <span class="br-p"><br><br></span><span class="br-ind"><br><span class="indent">&nbsp;</span></span>“তোমরা কাওয়ালী গাও সেই আংগুর ক্ষেতের বিষয় নিয়ে <br><span class="br-ind"><br><span class="indent">&nbsp;</span></span>যেখান থেকে রস পাওয়া যায়। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমি মাবুদ তার দেখাশোনা করি; <br><span class="br-ind"><br><span class="indent">&nbsp;</span></span>আমি সব সময় তাতে পানি দিই। <br><span class="br-ind"><br><span class="indent">&nbsp;</span></span>যাতে কেউ তার ক্ষতি করতে না পারে <br><span class="br-ind"><br><span class="indent">&nbsp;</span></span>সেজন্য দিনরাত আমি তা পাহারা দিই। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তার উপর আমার রাগ নেই। <br><span class="br-ind"><br><span class="indent">&nbsp;</span></span>আহা, কাঁটাঝোপ ও কাঁটাবন যেন আমার বিরুদ্ধে দাঁড়ায়! <br><span class="br-ind"><br><span class="indent">&nbsp;</span></span>তাহলে আমি তাদের পায়ে মাড়াব <br><span class="br-ind"><br><span class="indent">&nbsp;</span></span>আর সেগুলো সবই পুুড়িয়ে দেব। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সেগুলো বরং আশ্রয়ের জন্য আমার কাছে আসুক; <br><span class="br-ind"><br><span class="indent">&nbsp;</span></span>আমার সংগে শান্তি স্থাপন করুক। <br><span class="br-ind"><br><span class="indent">&nbsp;</span></span>জ্বী, তারা আমার সংগে শান্তি স্থাপন করুক। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আগামী দিনগুলোতে ইয়াকুব শিকড় বসাবে, <br><span class="br-ind"><br><span class="indent">&nbsp;</span></span>ইসরাইল কুঁড়ি ধরিয়ে ফুল ফোটাবে <br><span class="br-ind"><br><span class="indent">&nbsp;</span></span>আর ফল দিয়ে সারা দুনিয়া ভরিয়ে দেবে।” <br></div>
<div class="v" id="v7"><span class="vn">7</span> <span class="br-p"><br><br></span>ইসরাইলের আঘাতকারীদের যেমন মাবুদ আঘাত করেছেন তেমনি করে তিনি ইসরাইলকে আঘাত করেন নি; যারা তাকে হত্যা করেছে তাদের মত করে তিনি তাকে হত্যা করেন নি।</div>
<div class="v" id="v8"><span class="vn">8</span> তিনি বিচার করে তাকে বের করে দিয়েছেন, কিন্তু তাতে পাওনার অতিরিক্ত শাস্তি দেওয়া হয় নি; পূর্বের বাতাসের মত করে তাঁর ভীষণ ঝাপটায় তিনি তাকে তাড়িয়ে বের করে দিয়েছেন।</div>
<div class="v" id="v9"><span class="vn">9</span> এর মধ্য দিয়ে ইয়াকুবের গুনাহের দেনা পরিশোধ করা হবে, কিন্তু তার সব গুনাহ্‌ দূর করবার আগে চুনা পাথরের মত করে সে তার বেদীর সব পাথর চুরমার করবে; কোন আশেরা-খুঁটি বা ধূপ-বেদী থাকবে না।</div>
<div class="v" id="v10"><span class="vn">10</span> দেয়াল-ঘেরা শহরটা নির্জন হয়েছে; তা ছেড়ে যাওয়া বাসস্থান ও মরুভূমির মত ত্যাগ করা হয়েছে। সেখানে বাছুর চরে বেড়াবে ও শুয়ে থাকবে; তারা গাছের সব পাতা খেয়ে ফেলবে।</div>
<div class="v" id="v11"><span class="vn">11</span> তার ডালপালা শুকালে পর ভেংগে ফেলা হবে আর স্ত্রীলোকেরা এসে সেগুলো দিয়ে আগুন জ্বালাবে। এটা একটা বুদ্ধিহীন জাতি, কাজেই যিনি তাদের তৈরী করেছেন তাদের উপর তাঁর কোন মমতা নেই; তাদের প্রতি তাদের সৃষ্টিকর্তার কোন রহমত নেই।</div>
<div class="v" id="v12"><span class="vn">12</span> <span class="br-p"><br><br></span>হে বনি-ইসরাইলরা, সেই দিন বয়ে যাওয়া ফোরাত থেকে মিসরের শুকনা নদী পর্যন্ত শস্য ঝাড়ার মত করে মাবুদ তোমাদের ঝাড়বেন, আর এক এক করে তোমাদের জমায়েত করবেন।</div>
<div class="v" id="v13"><span class="vn">13</span> সেই দিন একটা বিরাট শিংগা বাজবে। এতে যারা আশেরিয়া দেশে ধ্বংস হয়ে যাচ্ছিল এবং যাদের মিসর দেশে তাড়িয়ে দেওয়া হয়েছিল তারা আসবে আর জেরুজালেমের পবিত্র পাহাড়ে মাবুদের এবাদত করবে।</div>
</div>
<!-- PARSED ABOVE; EDITING MAY BREAK PARSER -->
</body></html>