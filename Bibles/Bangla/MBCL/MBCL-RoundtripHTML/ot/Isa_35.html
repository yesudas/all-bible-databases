<html><head>
<meta http-equiv="Content-Type" content="text/html;charset=utf-8" />
<title>Isa 35 &ndash; নবীদের কিতাবঃ ইশাইয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 35);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইশাইয়া</b> &ndash; <a href="Isa_1.html">1</a> ... <a href="Isa_33.html">33</a> <a href="Isa_34.html">34</a> <b>35</b> <a href="Isa_36.html">36</a> <a href="Isa_37.html">37</a> ... <a href="Isa_66.html">66</a> </div><hr>
<h1>Isa 35</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মুক্তি পাওয়া লোকদের আনন্দ</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>মরু-এলাকা ও শুকনা জমি খুশী হবে; <br><span class="br-ind"><br><span class="indent">&nbsp;</span></span>মরুভূমি আনন্দ করবে আর ফুল ফোটাবে। <br><span class="br-ind"><br><span class="indent">&nbsp;</span></span>বসন্তের প্রথম ফুলের মত তাতে অনেক ফুল ধরবে; <br><span class="br-ind"><br><span class="indent">&nbsp;</span></span>মরুভূমি খুব আনন্দ করবে এবং আনন্দে চিৎকার করবে। <br><span class="br-ind"><br><span class="indent">&nbsp;</span></span>তাকে লেবাননের গৌরব দেওয়া হবে, <br><span class="br-ind"><br><span class="indent">&nbsp;</span></span>দেওয়া হবে কর্মিল আর শারোণের সৌন্দর্য; <br><span class="br-ind"><br><span class="indent">&nbsp;</span></span>লোকেরা মাবুদের গৌরব দেখতে পাবে, <br><span class="br-ind"><br><span class="indent">&nbsp;</span></span>দেখতে পাবে আমাদের আল্লাহ্‌র সৌন্দর্য। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যারা দুর্বল তাদের হাত শক্তিশালী কর; <br><span class="br-ind"><br><span class="indent">&nbsp;</span></span>কাঁপতে থাকা হাঁটু স্থির কর। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যাদের দিল ভয়ে ভরা তাদের বল, <br><span class="br-ind"><br><span class="indent">&nbsp;</span></span>“বলবান হও, ভয় কোরো না। <br><span class="br-ind"><br><span class="indent">&nbsp;</span></span>তোমাদের আল্লাহ্‌ আসবেন, <br><span class="br-ind"><br><span class="indent">&nbsp;</span></span>প্রতিশোধ নেবার ও শাস্তি দেবার জন্য আসবেন; <br><span class="br-ind"><br><span class="indent">&nbsp;</span></span>তিনি এসে তোমাদের উদ্ধার করবেন।” <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তখন অন্ধদের চোখ খুলে যাবে, <br><span class="br-ind"><br><span class="indent">&nbsp;</span></span>বধিরদের কান বন্ধ থাকবে না। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তখন খোঁড়ারা হরিণের মত লাফাবে, <br><span class="br-ind"><br><span class="indent">&nbsp;</span></span>বোবাদের জিভ্‌ আনন্দে চিৎকার করবে। <br><span class="br-ind"><br><span class="indent">&nbsp;</span></span>মরুভূমির নীচ থেকে জোরে পানি বেরিয়ে আসবে, <br><span class="br-ind"><br><span class="indent">&nbsp;</span></span>আর মরুভূমির নানা জায়গায় স্রোত বইবে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>শুকনা জমি পুকুর হবে, <br><span class="br-ind"><br><span class="indent">&nbsp;</span></span>আর পিপাসিত মাটিতে পানির ঝর্ণা উঠবে; <br><span class="br-ind"><br><span class="indent">&nbsp;</span></span>যেখানে শিয়ালেরা শুয়ে থাকত <br><span class="br-ind"><br><span class="indent">&nbsp;</span></span>সেই জায়গায় জন্মাবে নল-খাগড়ার জংগল। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সেখানে হবে একটা রাজপথ, <br><span class="br-ind"><br><span class="indent">&nbsp;</span></span>জ্বী, একটা পথ হবে; <br><span class="br-ind"><br><span class="indent">&nbsp;</span></span>সেটাকে বলা হবে পবিত্রতার পথ। <br><span class="br-ind"><br><span class="indent">&nbsp;</span></span>নাপাক লোকেরা তার উপর দিয়ে যাবে না; <br><span class="br-ind"><br><span class="indent">&nbsp;</span></span>সেটা হবে তাদের জন্য যারা পবিত্রতার পথে চলে। <br><span class="br-ind"><br><span class="indent">&nbsp;</span></span>অসাড়-বিবেক লোকেরা সেই পথ দিয়ে যাবে না। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সেখানে কোন সিংহ থাকবে না, <br><span class="br-ind"><br><span class="indent">&nbsp;</span></span>কোন হিংস্র জন্তু সেই পথে যাবে না; <br><span class="br-ind"><br><span class="indent">&nbsp;</span></span>সেখানে তাদের দেখা যাবে না, <br><span class="br-ind"><br><span class="indent">&nbsp;</span></span>কিন্তু কেবল মুক্তি পাওয়া লোকেরাই সেই পথে হাঁটবে, <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আর মাবুদের মুক্ত করা লোকেরাই ফিরে আসবে। <br><span class="br-ind"><br><span class="indent">&nbsp;</span></span>তারা আনন্দে কাওয়ালী গাইতে গাইতে সিয়োনে ঢুকবে; <br><span class="br-ind"><br><span class="indent">&nbsp;</span></span>তাদের মাথার তাজ হবে চিরস্থায়ী আনন্দ। <br><span class="br-ind"><br><span class="indent">&nbsp;</span></span>তারা খুশী ও আনন্দে পূর্ণ হবে, <br><span class="br-ind"><br><span class="indent">&nbsp;</span></span>আর দুঃখ ও দীর্ঘনিঃশ্বাস দূরে পালিয়ে যাবে।<br></div>
</div>
<!-- PARSED ABOVE; EDITING MAY BREAK PARSER -->
</body></html>