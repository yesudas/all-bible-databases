<html><head>
<meta http-equiv="Content-Type" content="text/html;charset=utf-8" />
<title>Isa 40 &ndash; নবীদের কিতাবঃ ইশাইয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 40);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইশাইয়া</b> &ndash; <a href="Isa_1.html">1</a> ... <a href="Isa_38.html">38</a> <a href="Isa_39.html">39</a> <b>40</b> <a href="Isa_41.html">41</a> <a href="Isa_42.html">42</a> ... <a href="Isa_66.html">66</a> </div><hr>
<h1>Isa 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আল্লাহ্‌র বান্দাদের জন্য সান্ত্বনা</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>তোমাদের আল্লাহ্‌ বলছেন, “আমার বান্দাদের সান্ত্বনা দাও, <br><span class="br-ind"><br><span class="indent">&nbsp;</span></span>সান্ত্বনা দাও। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>জেরুজালেমের লোকদের সংগে নরমভাবে কথা বল, <br><span class="br-ind"><br><span class="indent">&nbsp;</span></span>আর তাদের কাছে এই কথা ঘোষণা কর যে, <br><span class="br-ind"><br><span class="indent">&nbsp;</span></span>তাদের দুঃখ-কষ্ট শেষ হয়েছে, <br><span class="br-ind"><br><span class="indent">&nbsp;</span></span>তাদের গুনাহের মাফ হয়েছে, <br><span class="br-ind"><br><span class="indent">&nbsp;</span></span>তাদের সব গুনাহের ফল <br><span class="br-ind"><br><span class="indent">&nbsp;</span></span>তারা মাবুদের হাত থেকে পুরোপুরিই পেয়েছে।” <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>একজনের কণ্ঠস্বর চিৎকার করে জানাচ্ছে, <br><span class="br-ind"><br><span class="indent">&nbsp;</span></span>“তোমরা মরুভূমিতে মাবুদের পথ ঠিক কর; <br><span class="br-ind"><br><span class="indent">&nbsp;</span></span>মরুভূমিতে আমাদের আল্লাহ্‌র জন্য <br><span class="br-ind"><br><span class="indent">&nbsp;</span></span>একটা রাস্তা সোজা কর। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>প্রত্যেক উপত্যকা ভরা হবে, <br><span class="br-ind"><br><span class="indent">&nbsp;</span></span>পাহাড়-পর্বত সমান করা হবে, <br><span class="br-ind"><br><span class="indent">&nbsp;</span></span>পাহাড়ী জায়গা সমতল করা হবে, <br><span class="br-ind"><br><span class="indent">&nbsp;</span></span>আর অসমান জমি সমান করা হবে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তখন মাবুদের গৌরব প্রকাশিত হবে, <br><span class="br-ind"><br><span class="indent">&nbsp;</span></span>আর সমস্ত মানুষ তা একসংগে দেখবে; <br><span class="br-ind"><br><span class="indent">&nbsp;</span></span>মাবুদই এই সব কথা বলেছেন।” <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>একজনের কণ্ঠস্বর বলছে, “ঘোষণা কর।” <br><span class="br-ind"><br><span class="indent">&nbsp;</span></span>আমি বললাম, “আমি কি ঘোষণা করব?” <br><span class="br-ind"><br><span class="indent">&nbsp;</span></span>“সব মানুষই ঘাসের মত, <br><span class="br-ind"><br><span class="indent">&nbsp;</span></span>ঘাসের ফুলের মতই তাদের সব সৌন্দর্য। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ঘাস শুকিয়ে যায় আর ফুলও ঝরে যায়, <br><span class="br-ind"><br><span class="indent">&nbsp;</span></span>কারণ মাবুদের নিঃশ্বাস সেগুলোর উপর দিয়ে বয়ে যায়। <br><span class="br-ind"><br><span class="indent">&nbsp;</span></span>সত্যিই মানুষ ঘাসের মত। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ঘাস শুকিয়ে যায় আর ফুলও ঝরে যায়, <br><span class="br-ind"><br><span class="indent">&nbsp;</span></span>কিন্তু আমাদের আল্লাহ্‌র কালাম চিরকাল থাকে।” <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে সিয়োন, সুসংবাদ আনছ যে তুমি, <br><span class="br-ind"><br><span class="indent">&nbsp;</span></span>তুমি উঁচু পাহাড়ে গিয়ে ওঠো। <br><span class="br-ind"><br><span class="indent">&nbsp;</span></span>হে জেরুজালেম, সুসংবাদ আনছ যে তুমি, <br><span class="br-ind"><br><span class="indent">&nbsp;</span></span>তুমি জোরে চিৎকার কর, <br><span class="br-ind"><br><span class="indent">&nbsp;</span></span>চিৎকার কর, ভয় কোরো না; <br><span class="br-ind"><br><span class="indent">&nbsp;</span></span>এহুদার শহরগুলোকে বল, <br><span class="br-ind"><br><span class="indent">&nbsp;</span></span>“এই তো তোমাদের আল্লাহ্‌!” <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>দেখ, আল্লাহ্‌ মালিক শক্তির সংগে আসছেন, <br><span class="br-ind"><br><span class="indent">&nbsp;</span></span>তাঁর শক্তিশালী হাত তাঁর হয়ে রাজত্ব করছে। <br><span class="br-ind"><br><span class="indent">&nbsp;</span></span>দেখ, পুরস্কার তাঁর সংগে আছে, <br><span class="br-ind"><br><span class="indent">&nbsp;</span></span>তাঁর পাওনা তাঁর কাছেই আছে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তিনি রাখালের মত করে তাঁর ভেড়ার পাল চরাবেন, <br><span class="br-ind"><br><span class="indent">&nbsp;</span></span>ভেড়ার বাচ্চাগুলো তিনি হাতে তুলে নেবেন <br><span class="br-ind"><br><span class="indent">&nbsp;</span></span>আর কোলে করে তাদের বয়ে নিয়ে যাবেন; <br><span class="br-ind"><br><span class="indent">&nbsp;</span></span>বাচ্চা আছে এমন ভেড়ীদের তিনি <br><span class="br-ind"><br><span class="indent">&nbsp;</span></span>আস্তে আস্তে চালিয়ে নিয়ে যাবেন। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কে তার হাতের তালুতে দুনিয়ার সব পানি মেপেছে <br><span class="br-ind"><br><span class="indent">&nbsp;</span></span>কিংবা তার বিঘত দিয়ে আসমানের সীমানা মেপেছে? <br><span class="br-ind"><br><span class="indent">&nbsp;</span></span>কে দুনিয়ার ধুলা মাপের ঝুড়িতে ভরেছে <br><span class="br-ind"><br><span class="indent">&nbsp;</span></span>কিংবা দাঁড়িপাল্লায় পাহাড়-পর্বত ওজন করেছে? <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কে মাবুদের রূহ্‌কে মাপতে পেরেছে <br><span class="br-ind"><br><span class="indent">&nbsp;</span></span>কিংবা তাঁর পরামর্শদাতা হিসাবে তাঁকে উপদেশ দিয়েছে? <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>বুদ্ধি পাবার জন্য মাবুদ কার পরামর্শ নিয়েছেন, <br><span class="br-ind"><br><span class="indent">&nbsp;</span></span>আর ঠিক পথ কে তাঁকে দেখিয়ে দিয়েছে? <br><span class="br-ind"><br><span class="indent">&nbsp;</span></span>কে তাঁকে জ্ঞান শিক্ষা দিয়েছে <br><span class="br-ind"><br><span class="indent">&nbsp;</span></span>কিংবা বিচারবুদ্ধির পথ দেখিয়েছে? <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>দেখ, জাতিগুলো যেন কলসীর মধ্যে পানির একটা ফোঁটা; <br><span class="br-ind"><br><span class="indent">&nbsp;</span></span>দাঁড়িপাল্লায় ধূলিকণার মতই তাদের মনে করা হয়। <br><span class="br-ind"><br><span class="indent">&nbsp;</span></span>দূর দেশের লোকেরা তাঁর কাছে মিহি ধুলার মত ওজনহীন। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আগুন জ্বালাবার জন্য লেবাননের কাঠ <br><span class="br-ind"><br><span class="indent">&nbsp;</span></span>আর পোড়ানো-কোরবানীর জন্য লেবাননের পশু যথেষ্ট নয়। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সমস্ত জাতি তাঁর সামনে কিছুই নয়; <br><span class="br-ind"><br><span class="indent">&nbsp;</span></span>সেগুলোকে তিনি কিছু বলে মনে করেন না; <br><span class="br-ind"><br><span class="indent">&nbsp;</span></span>সেগুলো তাঁর কাছে অসার। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তবে কার সংগে তোমরা আল্লাহ্‌র তুলনা করবে? <br><span class="br-ind"><br><span class="indent">&nbsp;</span></span>তুলনা করবে কিসের সংগে? <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>কারিগরেরা ছাঁচে ঢেলে মূর্তি বানায়; <br><span class="br-ind"><br><span class="indent">&nbsp;</span></span>স্বর্ণকার তা সোনা দিয়ে মোড়ে <br><span class="br-ind"><br><span class="indent">&nbsp;</span></span>আর তার জন্য রূপার শিকল তৈরী করে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>গরীব লোক মূর্তি তৈরী করবার জন্য <br><span class="br-ind"><br><span class="indent">&nbsp;</span></span>যে কাঠ পচবে না সেই কাঠই বেছে নেয়। <br><span class="br-ind"><br><span class="indent">&nbsp;</span></span>যা টলবে না এমন মূর্তি তৈরীর জন্য <br><span class="br-ind"><br><span class="indent">&nbsp;</span></span>সে একজন পাকা কারিগরের খোঁজ করে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তোমরা কি জান না? <br><span class="br-ind"><br><span class="indent">&nbsp;</span></span>তোমরা কি শোন নি? <br><span class="br-ind"><br><span class="indent">&nbsp;</span></span>প্রথম থেকেই কি তোমাদের সে কথা বলা হয় নি? <br><span class="br-ind"><br><span class="indent">&nbsp;</span></span>দুনিয়া স্থাপনের সময় থেকে কি তোমরা বোঝ নি? <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>দুনিয়ার গোল আসমানের উপরে <br><span class="br-ind"><br><span class="indent">&nbsp;</span></span>তিনিই সিংহাসনে বসে আছেন, <br><span class="br-ind"><br><span class="indent">&nbsp;</span></span>দুনিয়ার লোকেরা ফড়িংয়ের মত। <br><span class="br-ind"><br><span class="indent">&nbsp;</span></span>চাঁদোয়ার মত করে তিনি আসমানকে বিছিয়ে দিয়েছেন, <br><span class="br-ind"><br><span class="indent">&nbsp;</span></span>বাস করবার তাম্বুর মত করে তা খাটিয়ে দিয়েছেন। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তিনি বাদশাহ্‌দের ক্ষমতাশূন্য করেন <br><span class="br-ind"><br><span class="indent">&nbsp;</span></span>আর এই দুনিয়ার শাসনকর্তাদের অসার জিনিসের মত করেন। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>যেই তাদের লাগানো হয়, <br><span class="br-ind"><br><span class="indent">&nbsp;</span></span>যেই তাদের বোনা হয়, <br><span class="br-ind"><br><span class="indent">&nbsp;</span></span>যেই তারা মাটিতে শিকড় বসায়, <br><span class="br-ind"><br><span class="indent">&nbsp;</span></span>অমনি তিনি তাদের উপর ফুঁ দেন আর তারা শুকিয়ে যায়; <br><span class="br-ind"><br><span class="indent">&nbsp;</span></span>একটা ঘূর্ণিবাতাস নাড়ার মত করে তাদের উড়িয়ে নিয়ে যায়। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আল্লাহ্‌ পাক বলছেন, <br><span class="br-ind"><br><span class="indent">&nbsp;</span></span>“তোমরা কার সংগে আমার তুলনা করবে? <br><span class="br-ind"><br><span class="indent">&nbsp;</span></span>কে আমার সমান?” <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তোমরা চোখ তুলে আসমানের দিকে তাকিয়ে দেখ; <br><span class="br-ind"><br><span class="indent">&nbsp;</span></span>কে ঐ সব সৃষ্টি করেছেন? <br><span class="br-ind"><br><span class="indent">&nbsp;</span></span>তিনিই তারাগুলোকে এক এক করে বের করে এনেছেন; <br><span class="br-ind"><br><span class="indent">&nbsp;</span></span>তিনিই তাদের প্রত্যেকের নাম ধরে ডাকেন। <br><span class="br-ind"><br><span class="indent">&nbsp;</span></span>তাঁর মহাক্ষমতা ও মহাশক্তির জন্য <br><span class="br-ind"><br><span class="indent">&nbsp;</span></span>তাদের একটাও হারিয়ে যায় না। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>হে ইয়াকুব, কেন তুমি বলছ, <br><span class="br-ind"><br><span class="indent">&nbsp;</span></span>হে ইসরাইল, কেন তুমি এই নালিশ করছ, <br><span class="br-ind"><br><span class="indent">&nbsp;</span></span>“আমার পথ মাবুদের কাছ থেকে লুকানো রয়েছে, <br><span class="br-ind"><br><span class="indent">&nbsp;</span></span>আমার ন্যায়বিচার পাবার অধিকার <br><span class="br-ind"><br><span class="indent">&nbsp;</span></span>আমার আল্লাহ্‌ অগ্রাহ্য করেছেন”? <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তোমরা কি জান না? <br><span class="br-ind"><br><span class="indent">&nbsp;</span></span>তোমরা কি শোন নি? <br><span class="br-ind"><br><span class="indent">&nbsp;</span></span>মাবুদ, যিনি চিরকাল স্থায়ী আল্লাহ্‌, <br><span class="br-ind"><br><span class="indent">&nbsp;</span></span>যিনি দুনিয়ার শেষ সীমার সৃষ্টিকর্তা, <br><span class="br-ind"><br><span class="indent">&nbsp;</span></span>তিনি দুর্বল হন না, ক্লান্তও হন না; <br><span class="br-ind"><br><span class="indent">&nbsp;</span></span>তাঁর বুদ্ধির গভীরতা কেউ মাপতে পারে না। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তিনি দুর্বলদের শক্তি দেন <br><span class="br-ind"><br><span class="indent">&nbsp;</span></span>আর শক্তিহীনদের বল বাড়িয়ে দেন। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>অল্পবয়সীরা পর্যন্ত দুর্বল হয় ও ক্লান্ত হয় <br><span class="br-ind"><br><span class="indent">&nbsp;</span></span>আর যুবকেরা উচোট খেয়ে পড়ে যায়, <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>কিন্তু যারা মাবুদের উপর আশা রাখে <br><span class="br-ind"><br><span class="indent">&nbsp;</span></span>তারা নতুন শক্তি পাবে। <br><span class="br-ind"><br><span class="indent">&nbsp;</span></span>তারা ঈগল পাখীর মত ডানা মেলে উঁচুতে উড়বে; <br><span class="br-ind"><br><span class="indent">&nbsp;</span></span>তারা দৌড়ালে ক্লান্ত হবে না, <br><span class="br-ind"><br><span class="indent">&nbsp;</span></span>তারা হাঁটলে দুর্বল হবে না।<br></div>
</div>
<!-- PARSED ABOVE; EDITING MAY BREAK PARSER -->
</body></html>