<html><head>
<meta http-equiv="Content-Type" content="text/html;charset=utf-8" />
<title>Isa 46 &ndash; নবীদের কিতাবঃ ইশাইয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 46);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইশাইয়া</b> &ndash; <a href="Isa_1.html">1</a> ... <a href="Isa_44.html">44</a> <a href="Isa_45.html">45</a> <b>46</b> <a href="Isa_47.html">47</a> <a href="Isa_48.html">48</a> ... <a href="Isa_66.html">66</a> </div><hr>
<h1>Isa 46</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ব্যাবিলনের দেবতাদের পতন</h2><span class="vn">1</span> <span class="br-p"><br><br></span>মাবুদ বলছেন, “বেল দেবতা নীচু হবে আর নবো দেবতা উবুড় হয়ে পড়বে; তাদের মূর্তিগুলো ভার বহনকারী পশুরা বয়ে নেবে। যে মূর্তিগুলো ব্যাবিলনীয়রা পূজা করত সেগুলো বোঝার মত হবে, ক্লান্ত পশুদের জন্য ভার হবে।</div>
<div class="v" id="v2"><span class="vn">2</span> সেই দেবতারা একসংগে উবুড় হবে আর নীচু হবে। তারা নিজেদের মূর্তিগুলো রক্ষা করতে পারবে না বরং নিজেরাই বন্দী হয়ে চলে যাবে।</div>
<div class="v" id="v3"><span class="vn">3</span> <span class="br-p"><br><br></span>“হে ইয়াকুবের বংশ, ইসরাইলের বংশের বেঁচে থাকা লোকেরা, তোমরা আমার কথা শোন। গর্ভে আসবার সময় থেকে এবং জন্মের পর থেকে আমি তোমাদের ভার বহন করছি।</div>
<div class="v" id="v4"><span class="vn">4</span> তোমাদের বুড়ো বয়স পর্যন্ত আমি একই থাকব; তোমাদের চুল পাকবার বয়স পর্যন্ত তোমাদের ভার বহন করব। আমিই তোমাদের তৈরী করেছি, আমিই তোমাদের ভার বইব; আমিই তোমাদের বহন করব এবং রক্ষা করব।</div>
<div class="v" id="v5"><span class="vn">5</span> <span class="br-p"><br><br></span>“তোমরা কার সংগে আমার তুলনা করবে কিংবা কার সমান বলে আমাকে ধরবে? কার সংগে তুলনা করলে আমাদের সমান বলা যাবে?</div>
<div class="v" id="v6"><span class="vn">6</span> কেউ কেউ তাদের থলি থেকে সোনা ঢালে আর দাঁড়িপাল্লায় রূপা ওজন করে। সেগুলো দিয়ে তারা দেবতা তৈরী করবার জন্য স্বর্ণকারকে দেয়; পরে তারা সেই দেবতাকে প্রণাম করে ও পূজা করে।</div>
<div class="v" id="v7"><span class="vn">7</span> তারা তাকে কাঁধে তুলে বয়ে নেয়; তার জায়গায় তারা তাকে স্থাপন করে আর সে সেখানেই থাকে। সেই জায়গা থেকে সে আর নড়তে পারে না। কেউ তার কাছে কাঁদলেও সে জবাব দিতে পারে না, তার দুঃখ-কষ্ট থেকে তাকে রক্ষা করতে পারে না।</div>
<div class="v" id="v8"><span class="vn">8</span> <span class="br-p"><br><br></span>“হে গুনাহ্‌গার বান্দারা, তোমরা এই কথা মনে রেখে স্থির থেকো আর মনোযোগ দিয়ো।</div>
<div class="v" id="v9"><span class="vn">9</span> তোমরা অনেক অনেক দিন আগেকার বিষয় স্মরণ কর। আমিই আল্লাহ্‌, অন্য আর কেউ নয়; আমিই আল্লাহ্‌, আমার মত আর কেউ নেই।</div>
<div class="v" id="v10"><span class="vn">10</span> আমি শেষ কালের বিষয় আগেই বলি আর যা এখনও হয় নি তা আগেই জানাই। আমি বলেছি যে, আমার উদ্দেশ্য স্থির থাকবে; আমার সমস্ত ইচ্ছা আমি পূরণ করব।</div>
<div class="v" id="v11"><span class="vn">11</span> আমার উদ্দেশ্য পূরণ করবার জন্য আমি একজন লোককে দূর দেশ থেকে ডেকে আনব; সে পূর্বদেশ থেকে শিকারী পাখীর মত আসবে। আমি যা বলেছি তা আমি সফল করব এবং যা পরিকল্পনা করেছি তা করব।</div>
<div class="v" id="v12"><span class="vn">12</span> হে একগুঁয়ে অন্তরের লোকেরা, তোমরা যারা আমার গ্রহণযোগ্য হওয়া থেকে দূরে আছ, আমার কথা শোন।</div>
<div class="v" id="v13"><span class="vn">13</span> আমার নির্দোষিতা আমি তোমাদের কাছে নিয়ে আসছি; তা বেশী দূরে নয় এবং আমার উদ্ধার কাজেরও আর বেশী দেরি নেই। আমি সিয়োনকে উদ্ধার করে ইসরাইলকে গৌরব দান করব।”</div>
</div>
<!-- PARSED ABOVE; EDITING MAY BREAK PARSER -->
</body></html>