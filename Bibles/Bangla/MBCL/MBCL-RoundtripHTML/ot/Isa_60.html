<html><head>
<meta http-equiv="Content-Type" content="text/html;charset=utf-8" />
<title>Isa 60 &ndash; নবীদের কিতাবঃ ইশাইয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 60);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইশাইয়া</b> &ndash; <a href="Isa_1.html">1</a> ... <a href="Isa_58.html">58</a> <a href="Isa_59.html">59</a> <b>60</b> <a href="Isa_61.html">61</a> <a href="Isa_62.html">62</a> ... <a href="Isa_66.html">66</a> </div><hr>
<h1>Isa 60</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জেরুজালেমের গৌরব</h2><span class="vn">1</span> <span class="br-p"><br><br></span>মাবুদ বলছেন, “হে জেরুজালেম, <span class="br-p"><br><br></span><span class="br-ind"><br><span class="indent">&nbsp;</span></span>ওঠো, আলো দাও, কারণ তোমার আলো এসে গেছে; <br><span class="br-ind"><br><span class="indent">&nbsp;</span></span>মাবুদের মহিমা তোমাকে আলো দিচ্ছে। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>দেখ, দুনিয়া আঁধারে ঢেকে গেছে <br><span class="br-ind"><br><span class="indent">&nbsp;</span></span>আর জাতিদের উপরে এসেছে ঘন অন্ধকার, <br><span class="br-ind"><br><span class="indent">&nbsp;</span></span>কিন্তু মাবুদ তোমার উপরে আলো দেবেন <br><span class="br-ind"><br><span class="indent">&nbsp;</span></span>আর তাঁর মহিমা তোমার উপরে প্রকাশিত হবে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>জাতিরা তোমার আলোর কাছে আসবে; <br><span class="br-ind"><br><span class="indent">&nbsp;</span></span>বাদশাহ্‌রা তোমার ভোরের উজ্জ্বলতার কাছে আসবে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>“তুমি চোখ তুলে চারপাশে তাকিয়ে দেখ, <br><span class="br-ind"><br><span class="indent">&nbsp;</span></span>তারা সকলে একত্র হয়ে তোমার কাছে আসছে; <br><span class="br-ind"><br><span class="indent">&nbsp;</span></span>তোমার ছেলেরা দূর থেকে আসছে <br><span class="br-ind"><br><span class="indent">&nbsp;</span></span>আর তোমার মেয়েদের কোলে করে আনা হচ্ছে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তা দেখে তুমি আনন্দে উজ্জ্বল হবে, <br><span class="br-ind"><br><span class="indent">&nbsp;</span></span>মহা আনন্দে তোমার বুক ফুলে উঠবে; <br><span class="br-ind"><br><span class="indent">&nbsp;</span></span>সাগরের ধন তোমার কাছে আনা হবে, <br><span class="br-ind"><br><span class="indent">&nbsp;</span></span>জাতিদের ধন-সম্পদ তোমার কাছে আসবে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>মরুযাত্রীদের উটের বহরে তোমার দেশ ছেয়ে যাবে, <br><span class="br-ind"><br><span class="indent">&nbsp;</span></span>ছেয়ে যাবে মাদিয়ান ও ঐফার শক্তিশালী উটে। <br><span class="br-ind"><br><span class="indent">&nbsp;</span></span>তারা সোনা আর খোশবু ধূপ নিয়ে সাবা দেশ থেকে আসবে <br><span class="br-ind"><br><span class="indent">&nbsp;</span></span>আর মাবুদের গৌরব ঘোষণা করবে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কায়দারের ভেড়ার পালগুলো তোমার কাছে জড়ো হবে, <br><span class="br-ind"><br><span class="indent">&nbsp;</span></span>নাবায়ুতের ভেড়া তোমার কাজে লাগবে; <br><span class="br-ind"><br><span class="indent">&nbsp;</span></span>আমার কোরবানগাহের উপরে কোরবানী হিসাবে আমি সেগুলো গ্রহণ করব, <br><span class="br-ind"><br><span class="indent">&nbsp;</span></span>আর আমার গৌরবময় ঘর আমি আরও গৌরবময় করব। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>“নিজের নিজের বাসার দিকে ঘুঘু যেমন উড়ে আসে <br><span class="br-ind"><br><span class="indent">&nbsp;</span></span>তেমনি এরা কারা মেঘের মত উড়ে আসছে? <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সত্যিই দূর দেশের লোকেরা আমার জন্য অপেক্ষা করছে; <br><span class="br-ind"><br><span class="indent">&nbsp;</span></span>তোমার ছেলেদের ও তাদের সোনা-রূপা নিয়ে দূর থেকে <br><span class="br-ind"><br><span class="indent">&nbsp;</span></span>বড় বড় তর্শীশ-জাহাজ সবার আগে আগে আসছে। <br><span class="br-ind"><br><span class="indent">&nbsp;</span></span>ইসরাইলের আল্লাহ্‌ পাকের, <br><span class="br-ind"><br><span class="indent">&nbsp;</span></span>তোমার মাবুদ আল্লাহ্‌র গৌরব করবার জন্য <br><span class="br-ind"><br><span class="indent">&nbsp;</span></span>তোমার ছেলেরা আসছে, <br><span class="br-ind"><br><span class="indent">&nbsp;</span></span>কারণ তোমাকে তিনি জাঁকজমকে সাজিয়েছেন। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“বিদেশীরা তোমার দেয়াল আবার গাঁথবে <br><span class="br-ind"><br><span class="indent">&nbsp;</span></span>আর তাদের বাদশাহ্‌রা তোমার সেবা করবে। <br><span class="br-ind"><br><span class="indent">&nbsp;</span></span>যদিও রাগে আমি তোমাকে আঘাত করেছি <br><span class="br-ind"><br><span class="indent">&nbsp;</span></span>তবুও রহমত করে আমি তোমাকে মমতা করব। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তোমার দরজাগুলো সব সময় খোলা থাকবে, <br><span class="br-ind"><br><span class="indent">&nbsp;</span></span>দিনে ও রাতে কখনও সেগুলো বন্ধ থাকবে না <br><span class="br-ind"><br><span class="indent">&nbsp;</span></span>যাতে জাতিদের ধন-সম্পদ লোকে তোমার কাছে আনতে পারে; <br><span class="br-ind"><br><span class="indent">&nbsp;</span></span>তাদের বাদশাহ্‌দেরও নিয়ে আসা হবে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যে জাতি বা রাজ্য তোমার সেবা করবে না তা ধ্বংস হবে, <br><span class="br-ind"><br><span class="indent">&nbsp;</span></span>তা সম্পূর্ণভাবে ধ্বংস হয়ে যাবে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>“লেবাননের গৌরব তোমার কাছে আসবে; <br><span class="br-ind"><br><span class="indent">&nbsp;</span></span>আমার পবিত্র জায়গা সাজাবার জন্য <br><span class="br-ind"><br><span class="indent">&nbsp;</span></span>আসবে বেরস, ঝাউ ও তাশূর গাছ; <br><span class="br-ind"><br><span class="indent">&nbsp;</span></span>আমার পা রাখবার জায়গাকে আমি গৌরব দান করব। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তোমাকে যারা জুলুম করত <br><span class="br-ind"><br><span class="indent">&nbsp;</span></span>তাদের ছেলেরা মাথা নীচু করে তোমার সামনে আসবে; <br><span class="br-ind"><br><span class="indent">&nbsp;</span></span>যারা তোমাকে তুচ্ছ করত তারা সবাই মাটিতে উবুড় হয়ে তোমাকে সালাম জানাবে <br><span class="br-ind"><br><span class="indent">&nbsp;</span></span>আর তোমাকে মাবুদের শহর, <br><span class="br-ind"><br><span class="indent">&nbsp;</span></span>ইসরাইলের আল্লাহ্‌ পাকের সিয়োন বলে ডাকবে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>“যদিও তোমাকে ত্যাগ ও ঘৃণা করা হয়েছিল, <br><span class="br-ind"><br><span class="indent">&nbsp;</span></span>কেউ তোমার মধ্য দিয়ে যেত না, <br><span class="br-ind"><br><span class="indent">&nbsp;</span></span>তবুও আমি তোমাকে করব চিরস্থায়ী গর্বের পাত্র <br><span class="br-ind"><br><span class="indent">&nbsp;</span></span>আর বংশের পর বংশের সকলের আনন্দের বিষয়। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>মা যেমন তার সন্তানকে দুধ খাওয়ায় <br><span class="br-ind"><br><span class="indent">&nbsp;</span></span>তেমনি জাতিরা ও বাদশাহ্‌রা তাদের ভাল ভাল জিনিস তোমাকে দেবে। <br><span class="br-ind"><br><span class="indent">&nbsp;</span></span>তখন তুমি জানবে যে, আমি মাবুদই তোমার উদ্ধারকর্তা, <br><span class="br-ind"><br><span class="indent">&nbsp;</span></span>তোমার মুক্তিদাতা, ইয়াকুবের শক্তিশালী আল্লাহ্‌। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমি তোমার জন্য আনব ব্রোঞ্জের বদলে সোনা <br><span class="br-ind"><br><span class="indent">&nbsp;</span></span>আর লোহার বদলে রূপা। <br><span class="br-ind"><br><span class="indent">&nbsp;</span></span>কাঠের বদলে আমি তোমার জন্য আনব ব্রোঞ্জ <br><span class="br-ind"><br><span class="indent">&nbsp;</span></span>আর পাথরের বদলে লোহা। <br><span class="br-ind"><br><span class="indent">&nbsp;</span></span>আমি উন্নতিকে করব তোমার শাসনকর্তা <br><span class="br-ind"><br><span class="indent">&nbsp;</span></span>আর সততাকে করব তোমার নেতা। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>কোন অনিষ্টের কথা আর তোমার দেশে শোনা যাবে না, <br><span class="br-ind"><br><span class="indent">&nbsp;</span></span>তোমার সীমানার মধ্যে শোনা যাবে না <br><span class="br-ind"><br><span class="indent">&nbsp;</span></span>কোন ধ্বংস বা বিনাশের কথা। <br><span class="br-ind"><br><span class="indent">&nbsp;</span></span>তোমার দেয়ালগুলোর নাম হবে উদ্ধার <br><span class="br-ind"><br><span class="indent">&nbsp;</span></span>আর তোমার দরজাগুলোর নাম হবে প্রশংসা। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>দিনের বেলায় সূর্যের আলো তোমার আর দরকার হবে না, <br><span class="br-ind"><br><span class="indent">&nbsp;</span></span>চাঁদের উজ্জ্বলতাও তোমার লাগবে না, <br><span class="br-ind"><br><span class="indent">&nbsp;</span></span>কারণ মাবুদই হবেন তোমার চিরস্থায়ী আলো, <br><span class="br-ind"><br><span class="indent">&nbsp;</span></span>আর তোমার আল্লাহ্‌ হবেন তোমার জাঁকজমক। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তোমার সূর্য আর কখনও অস্ত যাবে না, <br><span class="br-ind"><br><span class="indent">&nbsp;</span></span>তোমার চাঁদও আর ক্ষীণ হয়ে যাবে না। <br><span class="br-ind"><br><span class="indent">&nbsp;</span></span>মাবুদই হবেন তোমার চিরস্থায়ী আলো; <br><span class="br-ind"><br><span class="indent">&nbsp;</span></span>তোমার শোকের দিন শেষ হবে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তখন তোমার সব লোকেরা সৎ হবে; <br><span class="br-ind"><br><span class="indent">&nbsp;</span></span>তারা চিরদিনের জন্য দেশ অধিকার করবে। <br><span class="br-ind"><br><span class="indent">&nbsp;</span></span>তারা আমার লাগানো চারা, আমার হাতের কাজ; <br><span class="br-ind"><br><span class="indent">&nbsp;</span></span>তাদের মধ্য দিয়ে আমার জাঁকজমক প্রকাশিত হবে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তোমাদের মধ্যে যে ছোট সে হাজার জন হবে, <br><span class="br-ind"><br><span class="indent">&nbsp;</span></span>আর যে সবচেয়ে ছোট সে একটা শক্তিশালী জাতি হবে। <br><span class="br-ind"><br><span class="indent">&nbsp;</span></span>আমি মাবুদ; সময়মত আমি তা তাড়াতাড়িই করব।”<br></div>
</div>
<!-- PARSED ABOVE; EDITING MAY BREAK PARSER -->
</body></html>