<html><head>
<meta http-equiv="Content-Type" content="text/html;charset=utf-8" />
<title>Jer 12 &ndash; নবীদের কিতাবঃ ইয়ারমিয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 12);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইয়ারমিয়া</b> &ndash; <a href="Jer_1.html">1</a> ... <a href="Jer_10.html">10</a> <a href="Jer_11.html">11</a> <b>12</b> <a href="Jer_13.html">13</a> <a href="Jer_14.html">14</a> ... <a href="Jer_52.html">52</a> </div><hr>
<h1>Jer 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইয়ারমিয়া (আঃ)-এর নালিশ</h2><span class="vn">1</span> <span class="br-p"><br><br></span>হে মাবুদ, আমি যখন তোমার বিরুদ্ধে কোন নালিশ করি তখন তুমি যে নির্দোষ তা সব সময়ই প্রমাণিত হয়। তবুও আমি তোমার বিচার সম্বন্ধে তোমার সংগে কিছু কথা বলব। দুষ্টদের পথ কেন ভাল হয়? যারা বেঈমানী করে তারা কেন আরামে বাস করে?</div>
<div class="v" id="v2"><span class="vn">2</span> তুমিই তাদের লাগিয়েছ আর তারা শিকড় বসিয়েছে; তারা বেড়ে ওঠে ও তাদের ফল ধরে। মুখে তারা সব সময় তোমার কথা বলে কিন্তু তাদের দিল তোমার কাছ থেকে দূরে থাকে।</div>
<div class="v" id="v3"><span class="vn">3</span> হে মাবুদ, তুমি আমাকে জান; তুমি আমাকে দেখে থাক এবং তোমার প্রতি আমার ভয় কতখানি তা পরীক্ষা করে থাক। ভেড়ার মত জবাই করবার জন্য তুমি তাদের টেনে নিয়ে যাও; জবাইয়ের দিনের জন্য তাদের আলাদা করে রাখ।</div>
<div class="v" id="v4"><span class="vn">4</span> আর কত দিন দেশ শোক করবে এবং মাঠের ঘাস শুকনা হয়ে থাকবে? যারা সেখানে বাস করে তারা মন্দ বলে জীব-জানোয়ার আর পাখীরা সব ধ্বংস হয়ে গেছে। সেই লোকেরা বলছে, “আমাদের যা হবে তা সে দেখতে পাবে না।”</div>
<div class="v" id="v5"><h2>আল্লাহ্‌র জবাব</h2><span class="vn">5</span> <span class="br-p"><br><br></span>“মানুষের সংগে দৌড় প্রতিযোগিতায় যদি তুমি ক্লান্ত হয়ে পড় তবে ঘোড়াদের সংগে দৌড়ে তুমি কি করে পারবে? কেবল শান্তিপূর্ণ দেশে যদি তুমি নিজেকে নিরাপদ মনে কর তাহলে জর্ডানের ধারের জংগলে তুমি কি করে থাকবে?</div>
<div class="v" id="v6"><span class="vn">6</span> তোমার ভাইয়েরা, অর্থাৎ তোমার বংশের নিজের লোকেরা তোমার প্রতি বেঈমানী করেছে; তারাও তোমার পিছনে লেগেছে। তোমার বিষয় ভাল কথা বললেও তাদের বিশ্বাস কোরো না।</div>
<div class="v" id="v7"><span class="vn">7</span> <span class="br-p"><br><br></span>“আমি আমার বান্দাদের ছেড়ে দিয়েছি এবং আমার সম্পত্তি ইসরাইলকে ত্যাগ করেছি; আমি যাকে মহব্বত করি তাকে তার শত্রুদের হাতে তুলে দিয়েছি।</div>
<div class="v" id="v8"><span class="vn">8</span> আমার সম্পত্তি আমার কাছে বনের সিংহের মত হয়েছে। সে আমাকে দেখে গর্জন করেছে, তাই আমি তাকে ঘৃণা করি।</div>
<div class="v" id="v9"><span class="vn">9</span> আমার সম্পত্তি আমার কাছে অদ্ভূত রংয়ের শিকারী পাখীর মত হয়েছে, যাকে অন্যান্য শিকারী পাখীরা ঘেরাও করে আক্রমণ করছে। তুমি গিয়ে সমস্ত বুনো পশুদের জড়ো করে নিয়ে এস যেন তারা খেতে পারে।</div>
<div class="v" id="v10"><span class="vn">10</span> অনেক রাখাল আমার আংগুর ক্ষেত নষ্ট করেছে এবং তা পায়ে মাড়িয়েছে; আমার সুন্দর ক্ষেতকে তারা জনশূন্য পোড়ো জমি করে ফেলেছে।</div>
<div class="v" id="v11"><span class="vn">11</span> তা আমার সামনে জনশূন্য হয়ে শোক করছে। গোটা দেশটাই পোড়ো জমি হয়ে রয়েছে বলে কেউ তার দিকে মনোযোগ দেয় না।</div>
<div class="v" id="v12"><span class="vn">12</span> মরুভূমির গাছপালাহীন পাহাড়ের উপরে ধ্বংসকারীরা এসেছে, কারণ মাবুদের তলোয়ার দেশের এক কিনারা থেকে অন্য কিনারা পর্যন্ত গ্রাস করছে; কেউ শান্তিতে নেই।</div>
<div class="v" id="v13"><span class="vn">13</span> তারা বুনেছে গম কিন্তু কেটেছে কাঁটা; তারা কঠিন পরিশ্রম করেছে কিন্তু কিছুই পায় নি। মাবুদের জ্বলন্ত রাগের দরুন তোমরা তোমাদের ফসল কাটবার লজ্জা বহন করেছ।”</div>
<div class="v" id="v14"><span class="vn">14</span> <span class="br-p"><br><br></span>মাবুদ বলছেন, “আমি অধিকার হিসাবে যে জায়গা আমার বান্দাদের দিয়েছি আমার সমস্ত দুষ্ট প্রতিবেশীরা তাতে হানা দিয়েছে। সেইজন্য আমি তাদের দেশ থেকে তাদের উপ্‌ড়ে ফেলব এবং তাদের মধ্য থেকে এহুদার লোকদের তুলে আনব।</div>
<div class="v" id="v15"><span class="vn">15</span> কিন্তু তাদের উপ্‌ড়ে ফেলবার পর আমি আবার মমতা করে তাদের প্রত্যেককে তার নিজের অধিকারে ও নিজের দেশে ফিরিয়ে আনব।</div>
<div class="v" id="v16"><span class="vn">16</span> যদিও তারা একদিন আমার বান্দাদের বাল দেবতার নামে কসম খেতে শিখিয়েছিল তবুও যদি তারা আমার বান্দাদের পথে চলে এবং ‘আল্লাহ্‌র কসম’ বলে আমার নামে কসম খায়, তবে তারা আমার বান্দাদের মধ্যে থেকে দোয়া পাবে।</div>
<div class="v" id="v17"><span class="vn">17</span> কিন্তু যদি কোন জাতি তা না করে তবে তাকে আমি সম্পূর্ণভাবে উপ্‌ড়ে ফেলে ধ্বংস করে দেব। আমি মাবুদ এই কথা বলছি।”</div>
</div>
<!-- PARSED ABOVE; EDITING MAY BREAK PARSER -->
</body></html>