<html><head>
<meta http-equiv="Content-Type" content="text/html;charset=utf-8" />
<title>Jer 27 &ndash; নবীদের কিতাবঃ ইয়ারমিয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 27);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইয়ারমিয়া</b> &ndash; <a href="Jer_1.html">1</a> ... <a href="Jer_25.html">25</a> <a href="Jer_26.html">26</a> <b>27</b> <a href="Jer_28.html">28</a> <a href="Jer_29.html">29</a> ... <a href="Jer_52.html">52</a> </div><hr>
<h1>Jer 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ বখতে-নাসারের অধীনে এহুদা দেশ</h2><span class="vn">1</span> <span class="br-p"><br><br></span>ইউসিয়ার ছেলে এহুদার বাদশাহ্‌ সিদিকিয়ের রাজত্বের প্রথম দিকে মাবুদের কালাম ইয়ারমিয়ার উপর নাজেল হয়েছিল।</div>
<div class="v" id="v2"><span class="vn">2</span> মাবুদ তাঁকে বললেন, “তুমি কতগুলো চামড়ার ফিতা আর কাঠ দিয়ে একটা জোয়াল তৈরী করে তোমার ঘাড়ের উপর রাখবে।</div>
<div class="v" id="v3"><span class="vn">3</span> তারপর যে সব রাষ্ট্রদূত ইদোম, মোয়াব, অম্মোন, টায়ার ও সিডনের বাদশাহ্‌দের কাছ থেকে জেরুজালেমে এহুদার বাদশাহ্‌ সিদিকিয়ের কাছে এসেছে তাদের দিয়ে ঐ সব বাদশাহ্‌দের কাছে খবর পাঠাবে।</div>
<div class="v" id="v4"><span class="vn">4</span> তাদের মালিকদের একটা খবর দেবার জন্য বলবে যে, ইসরাইলের মাবুদ আল্লাহ্‌ রাব্বুল আলামীন তাদের মালিকদের এই কথা বলতে বলছেন,</div>
<div class="v" id="v5"><span class="vn">5</span> ‘আমার মহাশক্তিতে এবং ক্ষমতাপূর্ণ হাতে আমি এই দুনিয়া ও তার উপরকার যে সব মানুষ ও পশু তৈরী করেছি, আর আমি যাকে উপযুক্ত মনে করি তার হাতে ক্ষমতা দিয়ে থাকি।</div>
<div class="v" id="v6"><span class="vn">6</span> এখন আমি তোমাদের সব দেশগুলো আমার গোলাম ব্যাবিলনের বাদশাহ্‌ বখতে-নাসারের হাতে তুলে দেব; এমন কি, বুনো পশুদেরও আমি তার অধীন করব।</div>
<div class="v" id="v7"><span class="vn">7</span> যতদিন না তার দেশের সময় আসে ততদিন পর্যন্ত সমস্ত জাতি তার, তার ছেলের ও তার নাতির গোলাম হবে; তারপর অনেক জাতি ও বড় বড় বাদশাহ্‌রা তাকে তাদের অধীনে আনবে।</div>
<div class="v" id="v8"><span class="vn">8</span> <span class="br-p"><br><br></span>“ ‘কিন্তু কোন জাতি বা রাজ্য যদি ব্যাবিলনের বাদশাহ্‌ বখতে-নাসারের গোলাম না হয় কিংবা তার জোয়ালের নীচে কাঁধ না দেয় তবে আমি সেই জাতিকে যুদ্ধ, দুর্ভিক্ষ ও মহামারী দিয়ে শাস্তি দেব যে পর্যন্ত না আমি তার হাত দিয়ে সেই জাতিকে ধ্বংস করি।</div>
<div class="v" id="v9"><span class="vn">9</span> কাজেই তোমরা তোমাদের নবী, গণক, স্বপ্ন দেখে ভবিষ্যতের কথা বলা লোক, মায়াবিদ্যাকারী কিংবা তোমাদের জাদুকরদের কথা শুনো না; তারা তোমাদের বলে যে, তোমরা ব্যাবিলনের বাদশাহ্‌র গোলাম হবে না।</div>
<div class="v" id="v10"><span class="vn">10</span> তারা মিথ্যা ভবিষ্যদ্বাণী বলে, আর এর ফলে তোমরা তোমাদের দেশ থেকে দূর হয়ে যাবে; আমি তোমাদের তাড়িয়ে দেব এবং তোমরা ধ্বংস হয়ে যাবে।</div>
<div class="v" id="v11"><span class="vn">11</span> কিন্তু যদি কোন জাতি ব্যাবিলনের বাদশাহ্‌র জোয়ালের নীচে ঘাড় নীচু করে এবং তার গোলাম হয় তবে আমি সেই জাতিকে তার নিজের দেশে থাকতে দেব যাতে তারা সেখানে চাষ ও বাস করতে পারে। আমি মাবুদ এই কথা বলছি।’ ”</div>
<div class="v" id="v12"><span class="vn">12</span> <span class="br-p"><br><br></span>এহুদার বাদশাহ্‌ সিদিকিয়কে আমি সেই একই সংবাদ দিয়ে বললাম, “ব্যাবিলনের বাদশাহ্‌র জোয়ালের নীচে আপনারা আপনাদের ঘাড় নীচু করুন; তাঁর ও তাঁর লোকদের গোলাম হন, তাতে আপনি বাঁচবেন।</div>
<div class="v" id="v13"><span class="vn">13</span> যে জাতি ব্যাবিলনের বাদশাহ্‌র গোলাম হবে না তার বিরুদ্ধে মাবুদ যা বলেছেন সেইমত কেন আপনি ও আপনার লোকেরা যুদ্ধ, দুর্ভিক্ষ ও মহামারীতে মারা যাবেন?</div>
<div class="v" id="v14"><span class="vn">14</span> সেই নবীদের কথা শুনবেন না যারা আপনাদের বলে, ‘আপনারা কখনও ব্যাবিলনের বাদশাহ্‌র গোলাম হবেন না’; তারা আপনাদের কাছে মিথ্যা ভবিষ্যদ্বাণী বলে।</div>
<div class="v" id="v15"><span class="vn">15</span> মাবুদ বলছেন, ‘আমি তাদের পাঠাই নি। তারা আমার নাম করে মিথ্যা ভবিষ্যদ্বাণী বলে। সেইজন্য আমি তোমাদের ও তোমাদের কাছে যারা ভবিষ্যদ্বাণী বলে সেই নবীদের দূর করে দেব আর তোমরা সবাই ধ্বংস হয়ে যাবে।’ ”</div>
<div class="v" id="v16"><span class="vn">16</span> <span class="br-p"><br><br></span>তখন আমি ইমামদের ও সমস্ত লোকদের বললাম যে, মাবুদ বলছেন, “যে নবীরা তোমাদের বলে, ‘খুব শীঘ্রই মাবুদের ঘরের জিনিসগুলো ব্যাবিলন থেকে ফিরিয়ে আনা হবে,’ তাদের কথা তোমরা শুনো না। তারা তোমাদের কাছে মিথ্যা ভবিষ্যদ্বাণী বলছে।</div>
<div class="v" id="v17"><span class="vn">17</span> তাদের কথা শুনো না। তোমরা ব্যাবিলনের বাদশাহ্‌র সেবা কর, তাতে বাঁচবে। এই শহরটা ধ্বংস হবে কেন?</div>
<div class="v" id="v18"><span class="vn">18</span> যদি তারা নবীই হয়ে থাকে আর মাবুদের কালাম তাদের কাছে থাকে তবে মাবুদের ঘরের, এহুদার বাদশাহ্‌র বাড়ীর ও জেরুজালেমের যে সব জিনিসপত্র এখনও বাকী রয়ে গেছে তা যাতে ব্যাবিলনে নিয়ে যাওয়া না হয় সেইজন্য আল্লাহ্‌ রাব্বুল আলামীনের কাছে তারা মিনতি করুক।</div>
<div class="v" id="v19"><span class="vn">19</span> ব্যাবিলনের বাদশাহ্‌ বখতে-নাসার যিহোয়াকীমের ছেলে এহুদার বাদশাহ্‌ যিহোয়াখীনকে এবং এহুদা ও জেরুজালেমের প্রধান লোকদের জেরুজালেম থেকে ব্যাবিলনে নিয়ে যাবার সময় যে সব থাম, বিরাট পাত্র, বাক্স ও অন্যান্য জিনিসপত্র নিয়ে যায় নি সেগুলোর সম্বন্ধে আল্লাহ্‌ রাব্বুল আলামীন বলছেন,</div>
<div class="v" id="v21"><span class="vn">21</span> ‘যে সব জিনিস আমার ঘরে এবং এহুদার বাদশাহ্‌র বাড়ীতে ও জেরুজালেমে রয়েছে সেগুলো ব্যাবিলনে নিয়ে যাওয়া হবে এবং যে পর্যন্ত না আমি সেগুলোর দিকে মনোযোগ দেব সেই পর্যন্ত সেগুলো সেখানেই থাকবে। তার পরে আমি সেগুলো এই জায়গায় ফিরিয়ে আনব। আমি ইসরাইলের মাবুদ আল্লাহ্‌ রাব্বুল আলামীন এই কথা বলছি।’ ”</div>
</div>
<!-- PARSED ABOVE; EDITING MAY BREAK PARSER -->
</body></html>