<html><head>
<meta http-equiv="Content-Type" content="text/html;charset=utf-8" />
<title>Job 1 &ndash; নবীদের কিতাবঃ আইয়ুব &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 1);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ আইয়ুব</b> &ndash; <b>1</b> <a href="Job_2.html">2</a> <a href="Job_3.html">3</a> ... <a href="Job_42.html">42</a> </div><hr>
<h1>Job 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পরিচয়</h2><span class="vn">1</span> <span class="br-p"><br><br></span>আওস দেশে আইয়ুব নামে একজন লোক বাস করতেন। তিনি নির্দোষ ও সৎ লোক ছিলেন। তিনি আল্লাহ্‌কে ভয় করতেন এবং খারাপী থেকে দূরে থাকতেন।</div>
<div class="v" id="v2"><span class="vn">2</span> তাঁর সাত ছেলে ও তিন মেয়ে ছিল।</div>
<div class="v" id="v3"><span class="vn">3</span> তাঁর সাত হাজার ভেড়া, তিন হাজার উট, পাঁচশো জোড়া ষাঁড় ও পাঁচশো গাধী ছিল এবং তাঁর গোলামও ছিল অনেক। পূর্বদেশের সমস্ত লোকদের মধ্যে তিনি ছিলেন সবচেয়ে ধনী।</div>
<div class="v" id="v4"><span class="vn">4</span> <span class="br-p"><br><br></span>তাঁর ছেলেরা পালা পালা করে তাদের নিজের নিজের বাড়ীতে ভোজ প্রস্তুত করত এবং তাদের সংগে খাওয়া-দাওয়া করবার জন্য লোক পাঠিয়ে তাদের তিন বোনকে দাওয়াত করত।</div>
<div class="v" id="v5"><span class="vn">5</span> তাদের ভোজের দিনগুলো শেষ হয়ে গেলে পর আইয়ুব তাদের ডেকে এনে পাক-পবিত্র করতেন। ফজরে তিনি তাদের প্রত্যেকের জন্য একটা করে পোড়ানো-কোরবানী দিতেন। তিনি ভাবতেন, “আমার ছেলেমেয়েরা হয়তো গুনাহ্‌ করেছে এবং মনে মনে আল্লাহ্‌কে অসম্মান করেছে।” আইয়ুব সব সময় এই রকম করতেন।</div>
<div class="v" id="v6"><h2>হযরত আইয়ুব (আঃ)-এর প্রথম পরীক্ষা</h2><span class="vn">6</span> <span class="br-p"><br><br></span>একদিন ফেরেশতারা মাবুদের সামনে গিয়ে উপস্থিত হলেন আর শয়তানও তাঁদের সংগে উপস্থিত হল।</div>
<div class="v" id="v7"><span class="vn">7</span> তখন মাবুদ শয়তানকে বললেন, “তুমি কোথা থেকে আসলে?” <span class="br-p"><br><br></span>জবাবে শয়তান মাবুদকে বলল, “দুনিয়ার মধ্য দিয়ে এদিক ওদিক ঘোরাফেরা করে আসলাম।”</div>
<div class="v" id="v8"><span class="vn">8</span> <span class="br-p"><br><br></span>মাবুদ তখন শয়তানকে বললেন, “আমার গোলাম আইয়ুবের দিকে কি তুমি লক্ষ্য করেছ? দুনিয়াতে তার মত আর কেউ নেই। সে নির্দোষ ও সৎ। সে আমাকে ভয় করে এবং খারাপী থেকে দূরে থাকে।”</div>
<div class="v" id="v9"><span class="vn">9</span> <span class="br-p"><br><br></span>তখন শয়তান বলল, “আইয়ুব কি এমনি এমনি আপনাকে ভয় করে?</div>
<div class="v" id="v10"><span class="vn">10</span> আপনি কি তার চারপাশে এবং তার বাড়ী ও তার যা কিছু আছে তার চারপাশে ঘেরা দিয়ে রাখেন নি? আপনি তো তার কাজে দোয়া করেছেন, সেইজন্য তার পশুপালে দেশ ছেয়ে গেছে।</div>
<div class="v" id="v11"><span class="vn">11</span> কিন্তু আপনি হাত বাড়িয়ে তার সব কিছুকে আঘাত করুন, সে নিশ্চয়ই আপনার সামনেই আপনার বিরুদ্ধে কুফরী করবে।”</div>
<div class="v" id="v12"><span class="vn">12</span> <span class="br-p"><br><br></span>তখন মাবুদ শয়তানকে বললেন, “খুব ভাল; তার যা কিছু আছে তা তোমার হাতে দিলাম, কিন্তু তার শরীরের উপরে তুমি একটা আংগুলও ছোঁয়াবে না।” <span class="br-p"><br><br></span>তখন শয়তান মাবুদের সামনে থেকে বের হয়ে চলে গেল।</div>
<div class="v" id="v13"><span class="vn">13</span> <span class="br-p"><br><br></span>একদিন আইয়ুবের ছেলেমেয়েরা তাদের বড় ভাইয়ের বাড়ীতে খাওয়া-দাওয়া করছিল ও আংগুর-রস খাচ্ছিল।</div>
<div class="v" id="v14"><span class="vn">14</span> এমন সময় আইয়ুবকে খবর দেবার জন্য একজন লোক এসে বলল, “আপনার ষাঁড়গুলো জমি চাষ করছিল এবং গাধীগুলোও কাছাকাছি চরছিল।</div>
<div class="v" id="v15"><span class="vn">15</span> এর মধ্যে সাবায়ীয়রা লুট করতে এসে সেগুলো নিয়ে গেছে। তারা আপনার গোলামদের হত্যা করেছে। আপনাকে খবর দেবার জন্য কেবল আমিই রক্ষা পেয়েছি।”</div>
<div class="v" id="v16"><span class="vn">16</span> <span class="br-p"><br><br></span>লোকটি তখনও কথা বলছিল এমন সময় আর একজন এসে খবর দিল, “আসমান থেকে আল্লাহ্‌র আগুন পড়ে আপনার ভেড়ার পাল আর গোলামদের পুড়িয়ে দিয়েছে। আপনাকে খবর দেবার জন্য কেবল আমিই রক্ষা পেয়েছি।”</div>
<div class="v" id="v17"><span class="vn">17</span> <span class="br-p"><br><br></span>দ্বিতীয় লোকটি তখনও কথা বলছিল এমন সময় আর একজন এসে খবর দিল, “ক্যালডীয়রা তিনটা দলে ভাগ হয়ে হানা দিয়ে আপনার উটগুলো নিয়ে গেছে। তারা আপনার গোলামদের হত্যা করেছে। আপনাকে খবর দেবার জন্য কেবল আমিই রক্ষা পেয়েছি।”</div>
<div class="v" id="v18"><span class="vn">18</span> <span class="br-p"><br><br></span>তৃতীয় লোকটি তখনও কথা বলছিল এমন সময় খবর দেবার জন্য আর একজন এসে বলল, “আপনার ছেলেমেয়েরা তাঁদের বড় ভাইয়ের বাড়ীতে খাওয়া-দাওয়া করছিলেন ও আংগুর-রস খাচ্ছিলেন।</div>
<div class="v" id="v19"><span class="vn">19</span> তখন মরুভূমি থেকে হঠাৎ একটা জোর বাতাস এসে ঘরটাকে আঘাত করল। তাতে ঘরটা ভেংগে তাঁদের উপর পড়াতে তাঁরা মারা গেছেন। আপনাকে খবর দেবার জন্য কেবল আমিই রক্ষা পেয়েছি।”</div>
<div class="v" id="v20"><span class="vn">20</span> <span class="br-p"><br><br></span>এই কথা শুনে আইয়ুব উঠে মনের দুঃখে তাঁর কাপড় ছিঁড়লেন এবং মাথা কামিয়ে ফেললেন। তারপর মাটিতে পড়ে আল্লাহ্‌কে সেজদা করে বললেন,</div>
<div class="v" id="v21"><span class="vn">21</span> “মায়ের পেট থেকে আমি উলংগ এসেছি আর উলংগই চলে যাব। মাবুদই দিয়েছিলেন আর মাবুদই নিয়ে গেছেন; মাবুদের প্রশংসা হোক।”</div>
<div class="v" id="v22"><span class="vn">22</span> এই সব হলেও আইয়ুব গুনাহ্‌ করলেন না কিংবা আল্লাহ্‌কে দোষী করলেন না।</div>
</div>
<!-- PARSED ABOVE; EDITING MAY BREAK PARSER -->
</body></html>