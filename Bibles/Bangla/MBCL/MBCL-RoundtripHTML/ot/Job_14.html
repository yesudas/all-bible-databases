<html><head>
<meta http-equiv="Content-Type" content="text/html;charset=utf-8" />
<title>Job 14 &ndash; নবীদের কিতাবঃ আইয়ুব &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 14);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ আইয়ুব</b> &ndash; <a href="Job_1.html">1</a> ... <a href="Job_12.html">12</a> <a href="Job_13.html">13</a> <b>14</b> <a href="Job_15.html">15</a> <a href="Job_16.html">16</a> ... <a href="Job_42.html">42</a> </div><hr>
<h1>Job 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>স্ত্রীলোকের গর্ভে জন্মগ্রহণকারী মানুষের জীবন অল্পদিনের, <br><span class="br-ind"><br><span class="indent">&nbsp;</span></span>আর তা কষ্টে পরিপূর্ণ। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>সে ফুলের মত ফুটে ওঠে তারপর শুকিয়ে যায়; <br><span class="br-ind"><br><span class="indent">&nbsp;</span></span>সে ছায়ার মত চলে যায়, আর থাকে না। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>এই রকম একজনের উপর কি তোমার চোখ পড়েছে? <br><span class="br-ind"><br><span class="indent">&nbsp;</span></span>বিচারের জন্য কি তুমি আমাকে তোমার সামনে আনবে? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>নাপাক থেকে কেউ কি পাক-পবিত্র কিছু তৈরী করতে পারে? <br><span class="br-ind"><br><span class="indent">&nbsp;</span></span>কেউ পারে না। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>মানুষের আয়ু স্থির করা আছে; <br><span class="br-ind"><br><span class="indent">&nbsp;</span></span>তুমি তার মাসের সংখ্যা ঠিক করে রেখেছ; <br><span class="br-ind"><br><span class="indent">&nbsp;</span></span>তার সীমা তুমি ঠিক করেছ, সে তা পার হতে পারে না। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কাজেই তার দিক থেকে তুমি তোমার চোখ ফিরাও, <br><span class="br-ind"><br><span class="indent">&nbsp;</span></span>তাকে বিশ্রাম দাও; <br><span class="br-ind"><br><span class="indent">&nbsp;</span></span>দিন্তমজুরের মতই তাকে তার সময় কাটাতে দাও। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>“গাছেরও আশা আছে; <br><span class="br-ind"><br><span class="indent">&nbsp;</span></span>সেটা কেটে ফেললেও আবার গজাবে, <br><span class="br-ind"><br><span class="indent">&nbsp;</span></span>তা থেকে আবার নতুন ডাল বের হবে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মাটির মধ্যে তার শিকড় পুরানো হয়ে যায়, <br><span class="br-ind"><br><span class="indent">&nbsp;</span></span>তার গোড়া মাটিতে মরে যায়। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তবুও পানির গন্ধ পেলে তা আবার গজায়; <br><span class="br-ind"><br><span class="indent">&nbsp;</span></span>নতুন চারার মতই আবার তার ডালপালা বের হয়। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কিন্তু মানুষ মরলে সে শেষ হয়ে যায়; <br><span class="br-ind"><br><span class="indent">&nbsp;</span></span>সে শেষ নিঃশ্বাস ত্যাগ করে কোথায় যায়? <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হ্রদের জল যেমন শুকিয়ে যায় <br><span class="br-ind"><br><span class="indent">&nbsp;</span></span>আর নদী যেমন মরে যায়, <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তেমনি মানুষ মরলে আর ওঠে না; <br><span class="br-ind"><br><span class="indent">&nbsp;</span></span>আসমান শেষ হয়ে না যাওয়া পর্যন্ত সে আর জাগবে না, <br><span class="br-ind"><br><span class="indent">&nbsp;</span></span>সে মরণ-ঘুম থেকে জেগে উঠবে না। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>“আহা, তুমি যদি আমাকে কবরে লুকিয়ে রাখতে, <br><span class="br-ind"><br><span class="indent">&nbsp;</span></span>তোমার রাগ চলে না যাওয়া পর্যন্ত গোপন রাখতে, <br><span class="br-ind"><br><span class="indent">&nbsp;</span></span>তারপর আমার জন্য একটা সময় ঠিক করে আবার <br><span class="br-ind"><br><span class="indent">&nbsp;</span></span>আমাকে মনে করতে! <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>মানুষ মরে কি আবার জীবিত হবে? <br><span class="br-ind"><br><span class="indent">&nbsp;</span></span>যদি হয়, তবে আমার কঠিন পরিশ্রমের সব দিনগুলোতে <br><span class="br-ind"><br><span class="indent">&nbsp;</span></span>আমি নতুন হয়ে উঠবার জন্য অপেক্ষা করব। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তখন তুমি ডাকবে আর আমি সাড়া দেব; <br><span class="br-ind"><br><span class="indent">&nbsp;</span></span>তোমার হাতে গড়া প্রাণীর জন্য তোমার প্রাণ কাঁদবে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তখন তুমি আমার পায়ের ধাপ গুণবে <br><span class="br-ind"><br><span class="indent">&nbsp;</span></span>কিন্তু আমার গুনাহের দিকে লক্ষ্য রাখবে না। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তখন তুমি একটা থলির মধ্যে আমার দোষগুলো সীলমোহর করে রাখবে <br><span class="br-ind"><br><span class="indent">&nbsp;</span></span>আর আমার গুনাহ্‌ সব ঢেকে দেবে। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>“কিন্তু পাহাড় যেমন আস্তে আস্তে ক্ষয়ে গিয়ে ভেংগে পড়ে, <br><span class="br-ind"><br><span class="indent">&nbsp;</span></span>পাথর যেমন তার নিজের জায়গা থেকে সরে যায়, <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>পানি যেমন পাথরকে ক্ষয় করে <br><span class="br-ind"><br><span class="indent">&nbsp;</span></span>আর পানির স্রোত মাটি ধুয়ে নিয়ে যায়, <br><span class="br-ind"><br><span class="indent">&nbsp;</span></span>তেমনি করে তুমি মানুষের আশাকে ধ্বংস কর। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তুমি চিরকালের জন্য তাকে দমন কর, আর সে চলে যায়; <br><span class="br-ind"><br><span class="indent">&nbsp;</span></span>তার চেহারা বদলে দিয়ে তুমি তাকে দূর করে দাও। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তার ছেলেরা সম্মানিত হলে সে জানতে পারে না; <br><span class="br-ind"><br><span class="indent">&nbsp;</span></span>তারা অসম্মানিত হলেও সে তা দেখতে পায় না। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>সে কেবল তার শরীরের যন্ত্রণা বুঝতে পারে <br><span class="br-ind"><br><span class="indent">&nbsp;</span></span>আর নিজের জন্যই শোক করে।”<br></div>
</div>
<!-- PARSED ABOVE; EDITING MAY BREAK PARSER -->
</body></html>