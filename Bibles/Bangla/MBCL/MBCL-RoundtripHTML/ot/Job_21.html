<html><head>
<meta http-equiv="Content-Type" content="text/html;charset=utf-8" />
<title>Job 21 &ndash; নবীদের কিতাবঃ আইয়ুব &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 21);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ আইয়ুব</b> &ndash; <a href="Job_1.html">1</a> ... <a href="Job_19.html">19</a> <a href="Job_20.html">20</a> <b>21</b> <a href="Job_22.html">22</a> <a href="Job_23.html">23</a> ... <a href="Job_42.html">42</a> </div><hr>
<h1>Job 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত আইয়ুব (আঃ)-এর জবাব</h2><span class="vn">1</span> <span class="br-p"><br><br></span>তখন আইয়ুব জবাবে বললেন,</div>
<div class="v" id="v2"><span class="vn">2</span> <span class="br-p"><br><br></span>“তোমরা আমার কথা মন দিয়ে শোন; <span class="br-p"><br><br></span><span class="br-ind"><br><span class="indent">&nbsp;</span></span>সেটাই হবে আমাকে দেওয়া তোমাদের সান্ত্বনা। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমার কথা বলবার সময় তোমরা আমাকে সহ্য কোরো; <br><span class="br-ind"><br><span class="indent">&nbsp;</span></span>বলা শেষ হলে তারপর বিদ্রূপ কোরো। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>“আমার নালিশ কি মানুষের কাছে? <br><span class="br-ind"><br><span class="indent">&nbsp;</span></span>কেন আমি অধৈর্য হব না? <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমার দিকে তাকিয়ে তোমরা অবাক হও; <br><span class="br-ind"><br><span class="indent">&nbsp;</span></span>তোমাদের মুখে হাত চাপা দাও। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>এই সব কথা ভাবলে আমি ভয় পাই; <br><span class="br-ind"><br><span class="indent">&nbsp;</span></span>আমার শরীরে কাঁপুনি ধরে যায়। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>দুষ্টেরা কেন বেঁচে থাকে আর কেনই বা বুড়ো হয়? <br><span class="br-ind"><br><span class="indent">&nbsp;</span></span>কেন তাদের শক্তি বেড়ে যায়? <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তাদের চারপাশে থাকে তাদের সন্তানেরা, <br><span class="br-ind"><br><span class="indent">&nbsp;</span></span>আর তাদের চোখের সামনে থাকে তাদের নাতি-নাতনীরা। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তাদের বাড়ী নিরাপদ ও ভয়শূন্য থাকে; <br><span class="br-ind"><br><span class="indent">&nbsp;</span></span>আল্লাহ্‌র শাস্তি তাদের উপর থাকে না। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাদের ষাঁড়গুলো মিলিত হলে তা কখনও বিফল হয় না; <br><span class="br-ind"><br><span class="indent">&nbsp;</span></span>তাদের গাভীগুলো বাচ্চা দেয়, তাদের গর্ভ নষ্ট হয় না। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ভেড়ার পালের মত তাদের ছেলেমেয়েদের তারা বাইরে পাঠায়; <br><span class="br-ind"><br><span class="indent">&nbsp;</span></span>তারা ভেড়ার বাচ্চার মত নেচে নেচে বেড়ায়। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তারা খঞ্জনি ও সুরবাহার বাজিয়ে গান করে; <br><span class="br-ind"><br><span class="indent">&nbsp;</span></span>বাঁশীর সুর শুনে আনন্দ করে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তারা সফলতার সংগে তাদের দিন কাটায় <br><span class="br-ind"><br><span class="indent">&nbsp;</span></span>আর শান্তিতেই কবরে নেমে যায়। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তবুও তারা আল্লাহ্‌কে বলে, ‘আমাদের কাছ থেকে তুমি দূর হও; <br><span class="br-ind"><br><span class="indent">&nbsp;</span></span>তোমার পথ জানবার ইচ্ছা আমাদের মোটেই নেই। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সেই সর্বশক্তিমান কে যে, আমরা তার এবাদত করব? <br><span class="br-ind"><br><span class="indent">&nbsp;</span></span>তার কাছে মুনাজাত করলে আমাদের কি লাভ হবে?’ <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কিন্তু তাদের সফলতা তো তাদের নিজেদের হাতে নয়, <br><span class="br-ind"><br><span class="indent">&nbsp;</span></span>তাই আমি দুষ্টদের পরামর্শ থেকে দূরে থাকি। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>“আসলে কি দুষ্টদের বাতি নিভে যায়? <br><span class="br-ind"><br><span class="indent">&nbsp;</span></span>কতবারই বা তাদের উপর বিপদ আসে? <br><span class="br-ind"><br><span class="indent">&nbsp;</span></span>কতবার আল্লাহ্‌ রাগে তাদের শাস্তি দেন? <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>কতবার তারা বাতাসের মুখে খড়ের মত হয় <br><span class="br-ind"><br><span class="indent">&nbsp;</span></span>আর ঝড়ের মুখে উড়ে যাওয়া তুষের মত হয়? <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>লোকে বলে, ‘একজন লোকের শাস্তি আল্লাহ্‌ তার সন্তানদের জন্য <br><span class="br-ind"><br><span class="indent">&nbsp;</span></span>জমা করে রাখেন।’ <br><span class="br-ind"><br><span class="indent">&nbsp;</span></span>কিন্তু আল্লাহ্‌ যেন সেই লোককেই শাস্তি দেন <br><span class="br-ind"><br><span class="indent">&nbsp;</span></span>যাতে সে তার দোষ বুঝতে পারে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>সে নিজের চোখেই নিজের ধ্বংস দেখুক; <br><span class="br-ind"><br><span class="indent">&nbsp;</span></span>সে সর্বশক্তিমানের গজব পান করুক। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তার আয়ু যখন শেষ হয়ে যাবে <br><span class="br-ind"><br><span class="indent">&nbsp;</span></span>তখন কি সে তার ফেলে যাওয়া পরিবারের জন্য ভাববে? <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>“কেউ কি আল্লাহ্‌কে জ্ঞান শিক্ষা দিতে পারে? <br><span class="br-ind"><br><span class="indent">&nbsp;</span></span>তিনি তো ফেরেশতাদেরও বিচার করেন। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কেউ পরিপূর্ণ শক্তি, শান্তি ও আরামে থেকে মারা যায়; <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তার শরীর পুষ্ট হয় ও হাড়ে যথেষ্ট মজ্জা থাকে। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আবার কেউ কখনও ভাল কিছু ভোগ না করে <br><span class="br-ind"><br><span class="indent">&nbsp;</span></span>তেতো প্রাণ নিয়ে মারা যায়। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তারা একই ভাবে মাটিতে শুয়ে থাকে; <br><span class="br-ind"><br><span class="indent">&nbsp;</span></span>পোকা তাদের দু’জনকেই ঢেকে ফেলে। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>“তোমরা যা ভাবছ তা আমি ভাল করেই জানি; <br><span class="br-ind"><br><span class="indent">&nbsp;</span></span>আমার বিরুদ্ধে তোমাদের সব মতলব আমার জানা আছে। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তোমরা বলছ, ‘এখন কোথায় গেল সেই বড় লোকের বাড়ী? <br><span class="br-ind"><br><span class="indent">&nbsp;</span></span>কোথায় গেল সেই দুষ্ট লোকের তাম্বু?’ <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তোমরা কি কখনও যাত্রীদের এই বিষয়ে জিজ্ঞাসা করেছ? <br><span class="br-ind"><br><span class="indent">&nbsp;</span></span>তোমরা কি তাদের এই কথার কোন দামই দেবে না যে, <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>দুষ্ট লোক বিপদের দিনে রেহাই পায় <br><span class="br-ind"><br><span class="indent">&nbsp;</span></span>আর রাগের দিনে রক্ষা পায়? <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তার স্বভাবের কথা কে তার মুখের উপর বলবে? <br><span class="br-ind"><br><span class="indent">&nbsp;</span></span>সে যা করেছে তার ফল কে তাকে দেবে? <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>যখন তাকে কবরে বয়ে নেওয়া হবে <br><span class="br-ind"><br><span class="indent">&nbsp;</span></span>তখন সমস্ত লোক তার পিছনে চলবে, <br><span class="br-ind"><br><span class="indent">&nbsp;</span></span>আর অসংখ্য লোকের ভিড় তার আগে আগে যাবে। <br><span class="br-ind"><br><span class="indent">&nbsp;</span></span>তার কবরটা পাহারা দেওয়া হবে; <br><span class="br-ind"><br><span class="indent">&nbsp;</span></span>উপত্যকার মাটিও তাকে কোন কষ্ট দেবে না। <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>কাজেই তোমাদের এই অর্থহীন কথা দিয়ে <br><span class="br-ind"><br><span class="indent">&nbsp;</span></span>কেমন করে তোমরা আমাকে সান্ত্বনা দিতে পারবে? <br><span class="br-ind"><br><span class="indent">&nbsp;</span></span>তোমাদের জবাবে মিথ্যা ছাড়া তো আর কিছুই নেই।”<br></div>
</div>
<!-- PARSED ABOVE; EDITING MAY BREAK PARSER -->
</body></html>