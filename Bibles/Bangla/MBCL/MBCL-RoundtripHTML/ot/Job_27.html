<html><head>
<meta http-equiv="Content-Type" content="text/html;charset=utf-8" />
<title>Job 27 &ndash; নবীদের কিতাবঃ আইয়ুব &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 27);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ আইয়ুব</b> &ndash; <a href="Job_1.html">1</a> ... <a href="Job_25.html">25</a> <a href="Job_26.html">26</a> <b>27</b> <a href="Job_28.html">28</a> <a href="Job_29.html">29</a> ... <a href="Job_42.html">42</a> </div><hr>
<h1>Job 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আইয়ুব তাঁর কথা বলতেই থাকলেন। তিনি বললেন,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“যিনি আমার বিচার করতে অস্বীকার করছেন <br><span class="br-ind"><br><span class="indent">&nbsp;</span></span>সেই আল্লাহ্‌র কসম, <br><span class="br-ind"><br><span class="indent">&nbsp;</span></span>যিনি আমার প্রাণকে তেতো করে তুলেছেন <br><span class="br-ind"><br><span class="indent">&nbsp;</span></span>সেই সর্বশক্তিমানের কসম যে, <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যতদিন আমার মধ্যে জীবন আছে, <br><span class="br-ind"><br><span class="indent">&nbsp;</span></span>যতদিন আল্লাহ্‌র নিঃশ্বাস আমার নাকের মধ্যে আছে, <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ততদিন আমার মুখ অন্যায় কথা বলবে না, <br><span class="br-ind"><br><span class="indent">&nbsp;</span></span>আমার জিভ্‌ ছলনার কথা বলবে না। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমাদের কথা যে ঠিক তা কখনও আমি মেনে নেব না; <br><span class="br-ind"><br><span class="indent">&nbsp;</span></span>আমার মরণ দিন পর্যন্ত আমি বলব যে, আমি সত্যি কথা বলেছি। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি যে নির্দোষ সেই দাবি আমি ছাড়ব না, বলতেই থাকব। <br><span class="br-ind"><br><span class="indent">&nbsp;</span></span>আমি যতদিন বাঁচব ততদিন আমার বিবেক <br><span class="br-ind"><br><span class="indent">&nbsp;</span></span>আমাকে দোষী করবে না। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>“আমার শত্রুরা দুষ্টদের মত হোক; <br><span class="br-ind"><br><span class="indent">&nbsp;</span></span>আমার বিপক্ষেরা অন্যায়কারীর মত হোক। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আল্লাহ্‌ যখন তাঁর প্রতি ভয়হীনদের শেষ করে দেন, <br><span class="br-ind"><br><span class="indent">&nbsp;</span></span>তখন তাদের আর কোন আশাই থাকে না। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তাদের উপর কষ্ট আসলে কি আল্লাহ্‌ তাদের কান্না শোনেন? <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তারা কি সর্বশক্তিমানকে নিয়ে আনন্দ পায়? <br><span class="br-ind"><br><span class="indent">&nbsp;</span></span>তারা কি সব সময় আল্লাহ্‌কে ডাকে? <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আল্লাহ্‌র ক্ষমতার বিষয় আমি তোমাদের শিক্ষা দেব; <br><span class="br-ind"><br><span class="indent">&nbsp;</span></span>সর্বশক্তিমানের বিষয় আমি গোপন করে রাখব না। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তোমরা তো সবাই এই সব দেখেছ, <br><span class="br-ind"><br><span class="indent">&nbsp;</span></span>তাহলে এই অসার কথাবার্তা বলছ কেন? <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>“আল্লাহ্‌ দুষ্টদের ভাগ্যে যা রেখেছেন, <br><span class="br-ind"><br><span class="indent">&nbsp;</span></span>সর্বশক্তিমানের কাছ থেকে নিষ্ঠুর লোকেরা যে অধিকার পায় তা এই: <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তাদের ছেলেমেয়ে অনেক হলেও তাদের জন্য ঠিক হয়ে আছে ভয়ংকর মৃত্যু; <br><span class="br-ind"><br><span class="indent">&nbsp;</span></span>তাদের সন্তানেরা কখনও যথেষ্ট খাবার পাবে না। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তাদের পরে যারা বেঁচে থাকবে তাদের মৃত্যু হবে মহামারীতে; <br><span class="br-ind"><br><span class="indent">&nbsp;</span></span>তাদের বিধবারা তাদের জন্য কাঁদবে না। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ধুলার মত তারা রূপা জমা করলেও <br><span class="br-ind"><br><span class="indent">&nbsp;</span></span>আর কাদার ঢিবির মত কাপড়-চোপড় জমা করলেও <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তাদের সেই কাপড়-চোপড় সৎ লোকেরা পরবে, <br><span class="br-ind"><br><span class="indent">&nbsp;</span></span>আর নির্দোষ লোকেরা সেই রূপা ভাগ করে নেবে। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তাদের তৈরী ঘর যেন পোকার বাসা, <br><span class="br-ind"><br><span class="indent">&nbsp;</span></span>তা যেন পাহারাদারদের মাচা-ঘর। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তারা শেষ বারের মতই ধনী অবস্থায় ঘুমাতে যায়, <br><span class="br-ind"><br><span class="indent">&nbsp;</span></span>কিন্তু চোখ খুললে পর তারা দেখে সবই শেষ হয়ে গেছে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>বন্যার মতই ভয় তাদের ধরে ফেলবে, <br><span class="br-ind"><br><span class="indent">&nbsp;</span></span>রাতে ঝড় তাদের উড়িয়ে নিয়ে যাবে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>পূবের বাতাস তাদের তুলে নিয়ে যাবে, তারা চলে যাবে; <br><span class="br-ind"><br><span class="indent">&nbsp;</span></span>তাদের জায়গা থেকে সেই বাতাস তাদের উড়িয়ে নিয়ে যাবে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>সেই জোর বাতাস থেকে যখন তারা তাড়াতাড়ি পালাতে চাইবে <br><span class="br-ind"><br><span class="indent">&nbsp;</span></span>তখন নিষ্ঠুরভাবে তা তাদের উপর ঝাঁপিয়ে পড়বে। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>সেই বাতাস যেন বিদ্রূপে হাততালি দেয় <br><span class="br-ind"><br><span class="indent">&nbsp;</span></span>আর তাদের জায়গা থেকে হিস্‌হিস্‌ শব্দ করে তাদের বের করে দেয়।<br></div>
</div>
<!-- PARSED ABOVE; EDITING MAY BREAK PARSER -->
</body></html>