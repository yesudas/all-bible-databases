<html><head>
<meta http-equiv="Content-Type" content="text/html;charset=utf-8" />
<title>Job 31 &ndash; নবীদের কিতাবঃ আইয়ুব &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 31);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ আইয়ুব</b> &ndash; <a href="Job_1.html">1</a> ... <a href="Job_29.html">29</a> <a href="Job_30.html">30</a> <b>31</b> <a href="Job_32.html">32</a> <a href="Job_33.html">33</a> ... <a href="Job_42.html">42</a> </div><hr>
<h1>Job 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>“কামনা নিয়ে কোন যুবতী মেয়ের দিকে তাকাব না বলে <br><span class="br-ind"><br><span class="indent">&nbsp;</span></span>আমার চোখের সংগে আমি একটা চুক্তি করেছি। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>বেহেশতবাসী আল্লাহ্‌র কাছ থেকে মানুষ কি পায়? <br><span class="br-ind"><br><span class="indent">&nbsp;</span></span>বেহেশতের সর্বশক্তিমানের কাছে তার পাওনাই বা কি? <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তা কি দুষ্টদের জন্য ধ্বংস নয়? <br><span class="br-ind"><br><span class="indent">&nbsp;</span></span>যারা খারাপ কাজ করে তাদের জন্য বিপদ নয়? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তিনি কি আমার চলাফেরা দেখেন না? <br><span class="br-ind"><br><span class="indent">&nbsp;</span></span>আমার প্রতিটি ধাপ কি তিনি গোণেন না? <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>“আমি সত্যিই বলছি যে, আমি মিথ্যার মধ্যে চলাফেরা করি নি, <br><span class="br-ind"><br><span class="indent">&nbsp;</span></span>আমার পা ছলনার পিছনে দৌড়ায় নি। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সঠিক দাঁড়িপাল্লায় আল্লাহ্‌ যেন আমাকে ওজন করেন, <br><span class="br-ind"><br><span class="indent">&nbsp;</span></span>তাহলে তিনি জানতে পারবেন যে, আমি নির্দোষ। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যদি আমি বিপথে পা দিয়ে থাকি, <br><span class="br-ind"><br><span class="indent">&nbsp;</span></span>আমার চোখ যদি আমার দিলকে গুনাহ্‌ করিয়ে থাকে, <br><span class="br-ind"><br><span class="indent">&nbsp;</span></span>কিংবা আমার হাতে যদি কোন গুনাহের দাগ লেগে থাকে, <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তবে আমি যা বুনেছি তা যেন অন্যেরা খায়, <br><span class="br-ind"><br><span class="indent">&nbsp;</span></span>আমার শস্য যেন উপ্‌ড়ে ফেলা হয়। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>“আমার দিল যদি কোন স্ত্রীলোকের দিকে গিয়ে থাকে, <br><span class="br-ind"><br><span class="indent">&nbsp;</span></span>কিংবা যদি প্রতিবেশীর দরজার কাছে আমি ওৎ পেতে থাকি, <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তবে আমার স্ত্রী যেন অন্য লোকের জাঁতা ঘুরায়, <br><span class="br-ind"><br><span class="indent">&nbsp;</span></span>আর অন্য লোক যেন তার সংগে শোয়। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমার পক্ষে তা হবে একটা জঘন্য কাজ, <br><span class="br-ind"><br><span class="indent">&nbsp;</span></span>বিচারকদের দ্বারা শাস্তি পাওয়ার মত গুনাহ্‌। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সেই গুনাহ্‌ এমন আগুনের মত যা কবর পর্যন্ত জ্বলছে, <br><span class="br-ind"><br><span class="indent">&nbsp;</span></span>তা আমার সব কিছু পুড়িয়ে ফেলতে পারে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>“আমার গোলাম ও বান্দীরা আমার বিরুদ্ধে কোন নালিশ জানালে <br><span class="br-ind"><br><span class="indent">&nbsp;</span></span>যদি আমি তার বিচার করতে রাজী না হয়ে থাকি, <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তবে আল্লাহ্‌ যখন আমার মুখোমুখি হবেন <br><span class="br-ind"><br><span class="indent">&nbsp;</span></span>তখন আমি কি করব? <br><span class="br-ind"><br><span class="indent">&nbsp;</span></span>আমি তাঁকে কি কৈফিয়ৎ দেব? <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>যিনি আমাকে গর্ভের মধ্যে তৈরী করেছেন, <br><span class="br-ind"><br><span class="indent">&nbsp;</span></span>তিনি কি তাদেরও তৈরী করেন নি? <br><span class="br-ind"><br><span class="indent">&nbsp;</span></span>একই জন কি মায়ের গর্ভে আমাদের গড়েন নি? <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>“আমি যদি গরীবদের অভাব না মিটিয়ে থাকি, <br><span class="br-ind"><br><span class="indent">&nbsp;</span></span>কিংবা বিধবাদের নিরাশ করে থাকি, <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যদি আমার খাবার আমি এতিমদের না দিয়ে একা খেয়ে থাকি- <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>অবশ্য আমার অল্প বয়স থেকেই তাদের আমি আব্বার মত পালন করেছি <br><span class="br-ind"><br><span class="indent">&nbsp;</span></span>আর আমার জন্মের পর থেকেই বিধবাদের দেখাশোনা করেছি- <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>যদি আমি কাউকে কাপড়-চোপড়ের অভাবে মরতে দেখে থাকি <br><span class="br-ind"><br><span class="indent">&nbsp;</span></span>কিংবা অভাবী লোককে উলংগ দেখে থাকি, <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>ভেড়ার লোমের কাপড় দিয়ে তাকে গরমে রেখেছি বলে <br><span class="br-ind"><br><span class="indent">&nbsp;</span></span>যদি তার দিল আমার প্রশংসা না করে থাকে, <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>বিচার-সভায় আমার ক্ষমতা আছে বলে <br><span class="br-ind"><br><span class="indent">&nbsp;</span></span>আমি যদি এতিমদের গায়ে হাত তুলে থাকি, <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তাহলে কাঁধ থেকে আমার হাত যেন খসে পড়ে, <br><span class="br-ind"><br><span class="indent">&nbsp;</span></span>হাড়ের জোড়া থেকে যেন তা ভেংগে পড়ে, <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কারণ আমি আল্লাহ্‌র দেওয়া শাস্তির ভয় করি; <br><span class="br-ind"><br><span class="indent">&nbsp;</span></span>তাঁর মহিমা এত বেশী যে, তাঁর ভয়ে আমি ঐ সব করতে পারি না। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>“সোনার উপর যদি আমি ভরসা করে থাকি, <br><span class="br-ind"><br><span class="indent">&nbsp;</span></span>কিংবা খাঁটি সোনাকে বলে থাকি, ‘তোমার উপরেই আমার নির্ভরতা,’ <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আমার নিজ হাত দিয়ে যে সম্পদ আমি লাভ করেছি <br><span class="br-ind"><br><span class="indent">&nbsp;</span></span>সেই মহাধন নিয়ে যদি আমি আনন্দ করে থাকি, <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>যদি উজ্জ্বল সূর্যের এবং জ্যোৎস্না-ভরা চাঁদের দিকে তাকিয়ে থাকি, <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>আর তাতে যদি আমার দিল গোপনে তাদের দিকে গিয়ে থাকে, <br><span class="br-ind"><br><span class="indent">&nbsp;</span></span>তাদের চুম্বন করবার উদ্দেশ্যে যদি আমার হাতে চুম্বন করে থাকি, <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তাহলে এগুলোও হল শাস্তি পাবার মত গুনাহ্‌, <br><span class="br-ind"><br><span class="indent">&nbsp;</span></span>কারণ তাতে আমি বেহেশতের আল্লাহ্‌কে অস্বীকার করেছি। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>“আমার শত্রুর দুর্ভাগ্যে আমি আনন্দ করি নি <br><span class="br-ind"><br><span class="indent">&nbsp;</span></span>কিংবা তার কষ্টের সময়ে খুশী হই নি। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>তার প্রাণের বিরুদ্ধে বদদোয়ার কথা বলে <br><span class="br-ind"><br><span class="indent">&nbsp;</span></span>আমার মুখকে আমি গুনাহ্‌ করতে দিই নি। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>আমার ঘরের লোকেরা তো এই কথাই বলত, <br><span class="br-ind"><br><span class="indent">&nbsp;</span></span>‘হুজুরের দেওয়া গোশ্‌তে কে না পেট ভরেছে?’ <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>কোন বিদেশীকে রাস্তায় রাত কাটাতে হয় নি, <br><span class="br-ind"><br><span class="indent">&nbsp;</span></span>কারণ যাত্রীদের জন্য আমার দরজা সব সময় খোলা থাকত। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>অন্যান্য মানুষের মত আমি গুনাহ্‌ গোপন করে রাখি নি <br><span class="br-ind"><br><span class="indent">&nbsp;</span></span>আর আমার দিলে দোষ লুকিয়ে রাখি নি; <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>কাজেই আমি লোকদের ভয় করতাম না, <br><span class="br-ind"><br><span class="indent">&nbsp;</span></span>আর আমার বংশের লোকদের ঘৃণার ভয়ে <br><span class="br-ind"><br><span class="indent">&nbsp;</span></span>আমি ঘরে চুপ করে বসে থাকতাম না। <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>“হায়, আমার কথা যদি কেউ শুনত! <br><span class="br-ind"><br><span class="indent">&nbsp;</span></span>আমি সই দিয়ে সাক্ষি দিচ্ছি যে, আমার কথা সত্যি; <br><span class="br-ind"><br><span class="indent">&nbsp;</span></span>সর্বশক্তিমান যেন আমাকে জবাব দেন, <br><span class="br-ind"><br><span class="indent">&nbsp;</span></span>আমার বিবাদী যেন আমার দোষ লিখে দেখান। <br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>আমি নিশ্চয়ই তা আমার কাঁধে লাগিয়ে রাখব <br><span class="br-ind"><br><span class="indent">&nbsp;</span></span>আর তাজের মত করে মাথায় পরব। <br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>আমার প্রতিটি ধাপের হিসাব আমি তাঁকে দেব; <br><span class="br-ind"><br><span class="indent">&nbsp;</span></span>রাজপুত্রের মত আমি তাঁর কাছে এগিয়ে যাব। <br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>“আমার জমি যদি আমার বিরুদ্ধে চিৎকার করে ওঠে <br><span class="br-ind"><br><span class="indent">&nbsp;</span></span>আর চাষ করা জমি চোখের পানিতে ভিজে ওঠে, <br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>যদি আমি দাম না দিয়ে তার ফসল খেয়ে থাকি <br><span class="br-ind"><br><span class="indent">&nbsp;</span></span>কিংবা সেখানকার মালিকদের নিষ্ঠুরভাবে যন্ত্রণা দিয়ে থাকি, <br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>তবে যেন সেখানে গমের বদলে কাঁটাগাছ গজায় <br><span class="br-ind"><br><span class="indent">&nbsp;</span></span>আর যবের বদলে জন্মায় আগাছা।” <br> <span class="br-p"><br><br></span>এখানে আইয়ুবের কথা শেষ হয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>