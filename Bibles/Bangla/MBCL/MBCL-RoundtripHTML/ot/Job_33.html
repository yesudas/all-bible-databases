<html><head>
<meta http-equiv="Content-Type" content="text/html;charset=utf-8" />
<title>Job 33 &ndash; নবীদের কিতাবঃ আইয়ুব &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 33);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ আইয়ুব</b> &ndash; <a href="Job_1.html">1</a> ... <a href="Job_31.html">31</a> <a href="Job_32.html">32</a> <b>33</b> <a href="Job_34.html">34</a> <a href="Job_35.html">35</a> ... <a href="Job_42.html">42</a> </div><hr>
<h1>Job 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>“যাহোক, আইয়ুব, এবার আমার কথা শুনুন; <br><span class="br-ind"><br><span class="indent">&nbsp;</span></span>আমি যা বলব তাতে মন দিন। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি মুখ খুলতে যাচ্ছি; <br><span class="br-ind"><br><span class="indent">&nbsp;</span></span>আমার কথা আমার জিভের আগায় এসেছে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমার কথা খাঁটি দিল থেকে আসছে; <br><span class="br-ind"><br><span class="indent">&nbsp;</span></span>আমি যা জানি তা আমার মুখ সরলভাবে বলবে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আল্লাহ্‌র রূহ্‌ আমাকে তৈরী করেছেন; <br><span class="br-ind"><br><span class="indent">&nbsp;</span></span>সর্বশক্তিমানের নিঃশ্বাসে আমি জীবন পাচ্ছি। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আপনি যদি পারেন তবে আমাকে জবাব দিন; <br><span class="br-ind"><br><span class="indent">&nbsp;</span></span>নিজের কথা গুছিয়ে নিয়ে আমার মুখোমুখি হন। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আল্লাহ্‌র সামনে আমি ও আপনি সমান; <br><span class="br-ind"><br><span class="indent">&nbsp;</span></span>আমাকেও মাটি দিয়ে তৈরী করা হয়েছে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমাকে যেন আপনি ভয় না পান, <br><span class="br-ind"><br><span class="indent">&nbsp;</span></span>কিংবা আমার কথার চাপ যেন আপনার উপর ভারী না হয়। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>“তবে আপনি আমার সামনেই কথা বলেছেন; <br><span class="br-ind"><br><span class="indent">&nbsp;</span></span>আপনি যা বলেছেন ঠিক তা-ই আমি শুনেছি; <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আপনি বলেছেন, ‘আমি পাক-পবিত্র, আমার কোন গুনাহ্‌ নেই; <br><span class="br-ind"><br><span class="indent">&nbsp;</span></span>আমি খাঁটি, আমার কোন দোষ নেই। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তবুও আল্লাহ্‌ আমার দোষ খুঁজে বেড়াচ্ছেন; <br><span class="br-ind"><br><span class="indent">&nbsp;</span></span>তিনি আমাকে তাঁর শত্রু মনে করছেন। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তিনি শিকল দিয়ে আমার পা বেঁধেছেন; <br><span class="br-ind"><br><span class="indent">&nbsp;</span></span>আমার সমস্ত পথের উপর তিনি কড়া নজর রেখেছেন।’ <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>“কিন্তু আমি আপনাকে বলি, এই বিষয়ে আপনার কথা ঠিক নয়, <br><span class="br-ind"><br><span class="indent">&nbsp;</span></span>কারণ মানুষের চেয়ে আল্লাহ্‌ মহান। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কেন আপনি তাঁকে এই নালিশ জানাচ্ছেন যে, <br><span class="br-ind"><br><span class="indent">&nbsp;</span></span>মানুষের কোন কথার জবাব তিনি দেন না? <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আসলে আল্লাহ্‌ নানাভাবে কথা বলেন <br><span class="br-ind"><br><span class="indent">&nbsp;</span></span>যদিও মানুষ তা বুঝতে পারে না। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>স্বপ্নের মধ্যে, রাতের দর্শনের মধ্যে, <br><span class="br-ind"><br><span class="indent">&nbsp;</span></span>বিছানায় শুয়ে যখন মানুষের ঘুম গাঢ় হয়, <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তখন তিনি তাদের কানে কানে কথা বলেন <br><span class="br-ind"><br><span class="indent">&nbsp;</span></span>আর সাবধানবাণী দিয়ে তাদের ভয় দেখান, <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যেন মানুষ তার অন্যায় কাজ থেকে ফেরে <br><span class="br-ind"><br><span class="indent">&nbsp;</span></span>আর অহংকার থেকে দূরে থাকে। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তিনি এইভাবে কবর থেকে তার প্রাণ, <br><span class="br-ind"><br><span class="indent">&nbsp;</span></span>মৃত্যুর আঘাত থেকে তার জীবন রক্ষা করেন। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>মানুষ রোগের দরুন যন্ত্রণা পেয়ে শাস্তি পায়; <br><span class="br-ind"><br><span class="indent">&nbsp;</span></span>তার হাড়ের মধ্যে সব সময় কষ্ট হয়। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>এতে খাবার-দাবারে তার বিরক্তি জাগে, <br><span class="br-ind"><br><span class="indent">&nbsp;</span></span>সে সবচেয়ে ভাল খাবারও ঘৃণা করে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তার শরীরের গোশ্‌ত একেবারে ক্ষয় হয়ে যায়; <br><span class="br-ind"><br><span class="indent">&nbsp;</span></span>তখন গোশ্‌তে ঢাকা হাড়গুলো বেরিয়ে পড়ে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তার প্রাণ কবরের কাছে উপস্থিত হয়, <br><span class="br-ind"><br><span class="indent">&nbsp;</span></span>তার জীবন মৃত্যু-ফেরেশতাদের কাছাকাছি হয়। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>“যদি একজন ফেরেশতা তার পক্ষে থাকেন, <br><span class="br-ind"><br><span class="indent">&nbsp;</span></span>হাজার ফেরেশতার মধ্যে একজন মধ্যস' থাকেন <br><span class="br-ind"><br><span class="indent">&nbsp;</span></span>যিনি মানুষকে বলেন কোন্‌টা তার জন্য ঠিক, <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তবে তিনি তার প্রতি দয়ালু হয়ে বলুন, <br><span class="br-ind"><br><span class="indent">&nbsp;</span></span>‘কবরে নেমে যাওয়া থেকে তাকে রেহাই দাও; <br><span class="br-ind"><br><span class="indent">&nbsp;</span></span>আমি তাঁর জন্য মুক্তির মূল্য পেয়েছি।’ <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তাহলে তার শরীর আবার যুবকের মত হবে; <br><span class="br-ind"><br><span class="indent">&nbsp;</span></span>সে আবার যৌবন ফিরে পাবে। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>সে আল্লাহ্‌র কাছে মুনাজাত করবে আর তিনি তাকে রহমত দান করবেন; <br><span class="br-ind"><br><span class="indent">&nbsp;</span></span>সে আল্লাহ্‌র মুখ দেখে আনন্দে চেঁচিয়ে উঠবে; <br><span class="br-ind"><br><span class="indent">&nbsp;</span></span>আল্লাহ্‌ তাকে তার নির্দোষ অবস্থায় ফিরিয়ে আনবেন। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>সে তখন মানুষের কাছে এসে বলবে, <br><span class="br-ind"><br><span class="indent">&nbsp;</span></span>‘আমি গুনাহ্‌ করেছিলাম এবং যা ঠিক তার উল্টা করেছিলাম, <br><span class="br-ind"><br><span class="indent">&nbsp;</span></span>কিন্তু আমার পাওনা শাস্তি আমি পাই নি। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>কবরে নেমে যাওয়ার হাত থেকে তিনি আমার প্রাণ মুক্ত করেছেন; <br><span class="br-ind"><br><span class="indent">&nbsp;</span></span>আমি আলো দেখতে পাচ্ছি।’ <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>“আল্লাহ্‌ মানুষের জন্য বার বার ঐ সব করেন, <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>যেন তার প্রাণ কবরে যাওয়া থেকে ফেরে <br><span class="br-ind"><br><span class="indent">&nbsp;</span></span>আর তার উপরে জীবনের আলো পড়ে। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>“আইয়ুব, আপনি মন দিয়ে আমার কথা শুনুন; <br><span class="br-ind"><br><span class="indent">&nbsp;</span></span>আপনি নীরব থাকুন, আমি কথা বলি। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>যদি আপনার কিছু বলবার থাকে তবে আমাকে বলুন; <br><span class="br-ind"><br><span class="indent">&nbsp;</span></span>আপনি বলুন, কারণ আমি আপনাকে নির্দোষ দেখাতে চাই। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>যদি কিছু বলবার না থাকে, তবে আমার কথা শুনুন; <br><span class="br-ind"><br><span class="indent">&nbsp;</span></span>আপনি নীরব থাকুন, <br><span class="br-ind"><br><span class="indent">&nbsp;</span></span>আমি আপনাকে জ্ঞান শিক্ষা দেব।”<br></div>
</div>
<!-- PARSED ABOVE; EDITING MAY BREAK PARSER -->
</body></html>