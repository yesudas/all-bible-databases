<html><head>
<meta http-equiv="Content-Type" content="text/html;charset=utf-8" />
<title>Job 4 &ndash; নবীদের কিতাবঃ আইয়ুব &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 4);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ আইয়ুব</b> &ndash; <a href="Job_1.html">1</a> <a href="Job_2.html">2</a> <a href="Job_3.html">3</a> <b>4</b> <a href="Job_5.html">5</a> <a href="Job_6.html">6</a> ... <a href="Job_42.html">42</a> </div><hr>
<h1>Job 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইলীফসের প্রথম কথা</h2><span class="vn">1</span> <span class="br-p"><br><br></span>এই কথা শুনে তৈমনীয় ইলীফস জবাবে বললেন,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“কেউ যদি তোমার সংগে কথা বলে <br><span class="br-ind"><br><span class="indent">&nbsp;</span></span>তবে কি তুমি বিরক্ত হবে? <br><span class="br-ind"><br><span class="indent">&nbsp;</span></span>কিন্তু কে কথা না বলে চুপ করে থাকতে পারে? <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ভেবে দেখ, কত জনকে তুমি কত উপদেশ দিয়েছ <br><span class="br-ind"><br><span class="indent">&nbsp;</span></span>এবং দুর্বল হাতকে সবল করেছ। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যারা জীবন্তপথে উচোট খেয়েছে <br><span class="br-ind"><br><span class="indent">&nbsp;</span></span>তোমার কথা তাদের সাহায্য করেছে; <br><span class="br-ind"><br><span class="indent">&nbsp;</span></span>তাদের দুর্বল হাঁটু তুমি সবল করেছ। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কিন্তু এখন তোমার নিজের উপর কষ্ট এসেছে <br><span class="br-ind"><br><span class="indent">&nbsp;</span></span>আর তুমি হতাশ হয়েছ; <br><span class="br-ind"><br><span class="indent">&nbsp;</span></span>কষ্ট তোমাকে আঘাত করেছে <br><span class="br-ind"><br><span class="indent">&nbsp;</span></span>আর তুমি নিরাশ হয়েছ। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তুমি যে আল্লাহ্‌কে ভয় কর <br><span class="br-ind"><br><span class="indent">&nbsp;</span></span>তাতে কি তুমি আশ্বাস পাও না? <br><span class="br-ind"><br><span class="indent">&nbsp;</span></span>তুমি যে নির্দোষ সেটা কি তোমার আশা নয়? <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>“এখন ভেবে দেখ, নির্দোষ হয়ে কে কবে ধ্বংস হয়েছে? <br><span class="br-ind"><br><span class="indent">&nbsp;</span></span>সৎ লোকেরা কে কোথায় শেষ হয়েছে? <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমি দেখেছি যারা খারাপীর চাষ করে <br><span class="br-ind"><br><span class="indent">&nbsp;</span></span>আর অশান্তির বীজ বোনে <br><span class="br-ind"><br><span class="indent">&nbsp;</span></span>তারা তা-ই কাটে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আল্লাহ্‌র নিঃশ্বাসে তারা ধ্বংস হয়ে যায় <br><span class="br-ind"><br><span class="indent">&nbsp;</span></span>আর শেষ হয়ে যায় তাঁর রাগের ঝাপ্‌টায়। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>সিংহেরা গর্জন ও গোঁ গোঁ শব্দ করে, <br><span class="br-ind"><br><span class="indent">&nbsp;</span></span>তবুও সেই ভয়ংকর সিংহদের দাঁত ভেংগে যায়। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>শিকার না পেলে সিংহ মরে যায়, <br><span class="br-ind"><br><span class="indent">&nbsp;</span></span>আর সিংহীর বাচ্চাগুলো এদিক ওদিক ছড়িয়ে পড়ে। <span class="br-p"><br><br></span> <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>“একটা কালাম আমার কাছে চুপি চুপি আসল, <br><span class="br-ind"><br><span class="indent">&nbsp;</span></span>তার ফিস্‌ ফিস্‌ শব্দ আমার কানে গেল। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>রাতে মানুষ যখন অঘোরে ঘুমায় <br><span class="br-ind"><br><span class="indent">&nbsp;</span></span>তখন স্বপ্ন দেখে আমি অস্থির হলাম; <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ভয় আর কাঁপুনি আমাকে ধরল, <br><span class="br-ind"><br><span class="indent">&nbsp;</span></span>আমার সব হাড়গুলো কেঁপে উঠল। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>একটা রূহ্‌ আমার সামনে দিয়ে চলে গেল, <br><span class="br-ind"><br><span class="indent">&nbsp;</span></span>আর আমার শরীরের লোম খাড়া হয়ে উঠল। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সেই রূহ্‌ থামল, <br><span class="br-ind"><br><span class="indent">&nbsp;</span></span>কিন্তু সেটা যে কেমন তা আমি বুঝতে পারলাম না। <br><span class="br-ind"><br><span class="indent">&nbsp;</span></span>আমার চোখের সামনে একটা কিছু দাঁড়াল, <br><span class="br-ind"><br><span class="indent">&nbsp;</span></span>খুব আস্তে আমি এই স্বর শুনলাম, <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>‘কোন মানুষ কি আল্লাহ্‌র চোখে নির্দোষ হতে পারে? <br><span class="br-ind"><br><span class="indent">&nbsp;</span></span>তার সৃষ্টিকর্তার চোখে কি সে খাঁটি হতে পারে? <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আল্লাহ্‌ যদি তাঁর গোলামদেরও বিশ্বাস না করেন <br><span class="br-ind"><br><span class="indent">&nbsp;</span></span>আর ভুলের জন্য তাঁর ফেরেশতাদের দোষী করেন, <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তবে যারা মাটির ঘরে বাস করে, <br><span class="br-ind"><br><span class="indent">&nbsp;</span></span>যাদের ভিত্তি হল ধুলা, <br><span class="br-ind"><br><span class="indent">&nbsp;</span></span>যাদের পোকার মত সহজে পিষে ফেলা যায়, <br><span class="br-ind"><br><span class="indent">&nbsp;</span></span>তারা আল্লাহ্‌র চোখে আরও কত না বেশী দোষী হবে! <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>সকাল থেকে সন্ধ্যার মধ্যেই তারা চুরমার হয়, <br><span class="br-ind"><br><span class="indent">&nbsp;</span></span>চোখের আড়ালেই তারা চিরকালের জন্য ধ্বংস হয়ে যায়। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তাদের সব কিছু তাম্বুর মত তুলে ফেলা হয়, <br><span class="br-ind"><br><span class="indent">&nbsp;</span></span>আর তারা জ্ঞানহীন অবস্থায় মারা যায়।’<br></div>
</div>
<!-- PARSED ABOVE; EDITING MAY BREAK PARSER -->
</body></html>