<html><head>
<meta http-equiv="Content-Type" content="text/html;charset=utf-8" />
<title>Josh 1 &ndash; নবীদের কিতাবঃ ইউসা &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 1);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইউসা</b> &ndash; <b>1</b> <a href="Josh_2.html">2</a> <a href="Josh_3.html">3</a> ... <a href="Josh_24.html">24</a> </div><hr>
<h1>Josh 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত ইউসা (আঃ)-এর প্রতি মাবুদের হুকুম</h2><span class="vn">1</span> <span class="br-p"><br><br></span>মাবুদের গোলাম মূসার ইন্তেকালের পর মাবুদ মূসার সাহায্যকারী নূনের ছেলে ইউসাকে বললেন,</div>
<div class="v" id="v2"><span class="vn">2</span> “আমার গোলাম মূসার মৃত্যু হয়েছে। সেইজন্য এখন তুমি ও এই সব বনি-ইসরাইলরা ঐ জর্ডান নদী পার হয়ে যাবার জন্য প্রস্তুত হও এবং যে দেশ আমি বনি-ইসরাইলদের দিতে যাচ্ছি সেখানে যাও।</div>
<div class="v" id="v3"><span class="vn">3</span> তোমরা যে সব জায়গায় পা ফেলবে তা সবই আমি তোমাদের দেব। মূসার কাছে সেই ওয়াদাই আমি করেছিলাম।</div>
<div class="v" id="v4"><span class="vn">4</span> তোমাদের দেশ হবে মরুভূমি থেকে লেবানন পর্যন্ত এবং পূর্বে মহানদী ফোরাত ও পশ্চিমে ভূমধ্যসাগর পর্যন্ত, অর্থাৎ হিট্টীয়দের গোটা এলাকাটা।</div>
<div class="v" id="v5"><span class="vn">5</span> তুমি যতদিন বেঁচে থাকবে কেউ তোমার বিরুদ্ধে দাঁড়াতে পারবে না। আমি যেমন মূসার সংগে ছিলাম তেমনি তোমার সংগেও থাকব; আমি কখনও তোমাকে ছেড়ে যাব না কিংবা ত্যাগ করব না।</div>
<div class="v" id="v6"><span class="vn">6</span> <span class="br-p"><br><br></span>“তুমি শক্তিশালী হও, মনে সাহস আন, কারণ যে দেশ দেবার কথা আমি এই লোকদের পূর্বপুরুষদের কাছে কসম খেয়ে বলেছিলাম, সেই দেশ এই লোকদের অধিকার হিসাব তোমাকেই ভাগ করে দিতে হবে।</div>
<div class="v" id="v7"><span class="vn">7</span> তুমি শক্তিশালী হও ও সাহসে বুক বাঁধ। আমার গোলাম মূসা তোমাকে যে শরীয়ত দিয়ে গেছে সেই সব শরীয়ত পালন করবার দিকে মন দেবে, তা থেকে একটুও এদিক ওদিক সরবে না। এতে তুমি যেখানেই যাবে সেখানেই সফল হবে।</div>
<div class="v" id="v8"><span class="vn">8</span> এই তৌরাত কিতাবের মধ্যে যা লেখা আছে তা যেন সব সময় তোমার মুখে থাকে। এর মধ্যে যা লেখা আছে তা যাতে তুমি পালন করবার দিকে মন দিতে পার সেইজন্য দিনরাত তা নিয়ে তুমি গভীরভাবে চিন্তা করবে। তাতে সব কিছুতে তুমি সফল হবে এবং তোমার উন্নতি হবে।</div>
<div class="v" id="v9"><span class="vn">9</span> আমি তোমাকে হুকুম দিয়েছি, কাজেই তুমি শক্তিশালী হও ও মনে সাহস আন। ভয় কোরো না কিংবা নিরাশ হোয়ো না, কারণ তুমি যেখানেই যাও না কেন তোমার মাবুদ আল্লাহ্‌ তোমার সংগে থাকবেন।”</div>
<div class="v" id="v10"><span class="vn">10</span> <span class="br-p"><br><br></span>এই কথা শুনে ইউসা লোকদের নেতাদের বললেন,</div>
<div class="v" id="v11"><span class="vn">11</span> “তোমরা ছাউনিতে গিয়ে লোকদের বল যেন তারা তাদের খাবার-দাবার নিয়ে প্রস্তুত থাকে। তাদের মাবুদ আল্লাহ্‌ যে দেশটা তাদের সম্পত্তি হিসাবে দিতে যাচ্ছেন সেখানে গিয়ে তা দখল করে নেবার জন্য তিন দিনের মধ্যেই তাদের এখান থেকে জর্ডান নদী পার হয়ে যেতে হবে।”</div>
<div class="v" id="v12"><span class="vn">12</span> <span class="br-p"><br><br></span>রূবেণ ও গাদ-গোষ্ঠীর সবাইকে এবং মানশা-গোষ্ঠীর অর্ধেক লোককে ইউসা বললেন,</div>
<div class="v" id="v13"><span class="vn">13</span> “মাবুদের গোলাম মূসা যে ওয়াদা তোমাদের কাছে করেছিলেন তা তোমরা মনে করে দেখ। তিনি বলেছিলেন, ‘তোমাদের মাবুদ আল্লাহ্‌ সব কিছু থেকে তোমাদের বিশ্রাম দিয়েছেন এবং এই দেশটাও তোমাদের দিয়েছেন।’</div>
<div class="v" id="v14"><span class="vn">14</span> জর্ডানের পূর্ব দিকের যে জায়গাটা মূসা তোমাদের দিয়েছেন সেখানে তোমাদের স্ত্রী, ছেলেমেয়ে এবং পশুপাল থাকতে পারবে, কিন্তু তোমাদের মধ্যে যারা যুদ্ধ করতে পারে তাদের সবাইকে যুদ্ধের জন্য প্রস্তুত হয়ে তোমাদের ভাইদের আগে আগে নদী পার হয়ে যেতে হবে।</div>
<div class="v" id="v15"><span class="vn">15</span> মাবুদ যতদিন তোমাদের মত করে তোমাদের ভাইদেরও সব কিছু থেকে বিশ্রাম না দেন এবং যতদিন তারা তোমাদের মাবুদ আল্লাহ্‌র দেওয়া দেশটা দখল করে না নেয় ততদিন তোমরা ভাইদের সাহায্য করতে থাকবে। তার পরে তোমরা ফিরে এসে তোমাদের নিজেদের জায়গা সম্পূর্ণভাবে দখল করতে পারবে যা মাবুদের গোলাম মূসা জর্ডানের পূর্ব দিকে তোমাদের দিয়ে গেছেন।”</div>
<div class="v" id="v16"><span class="vn">16</span> <span class="br-p"><br><br></span>জবাবে তারা ইউসাকে বলল, “আপনি আমাদের যে সব হুকুম দিয়েছেন তা আমরা পালন করব আর আমাদের যেখানে পাঠাবেন সেখানেই যাব।</div>
<div class="v" id="v17"><span class="vn">17</span> আমরা যেমন মূসার সব কথা মেনে চলতাম, আপনার বেলায়ও তা-ই করব। আপনার মাবুদ আল্লাহ্‌ যেমন মূসার সংগে ছিলেন তেমনি যেন আপনার সংগেও থাকেন।</div>
<div class="v" id="v18"><span class="vn">18</span> কেউ যদি আপনার কোন হুকুমের বিরুদ্ধে গিয়ে আপনার কথামত না চলে তবে তাকে হত্যা করা হবে। আপনি শুধু শক্তিশালী হন এবং সাহস করুন।”</div>
</div>
<!-- PARSED ABOVE; EDITING MAY BREAK PARSER -->
</body></html>