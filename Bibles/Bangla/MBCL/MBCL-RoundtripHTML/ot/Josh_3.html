<html><head>
<meta http-equiv="Content-Type" content="text/html;charset=utf-8" />
<title>Josh 3 &ndash; নবীদের কিতাবঃ ইউসা &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 3);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ ইউসা</b> &ndash; <a href="Josh_1.html">1</a> <a href="Josh_2.html">2</a> <b>3</b> <a href="Josh_4.html">4</a> <a href="Josh_5.html">5</a> ... <a href="Josh_24.html">24</a> </div><hr>
<h1>Josh 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জর্ডান নদী পার হওয়া</h2><span class="vn">1</span> <span class="br-p"><br><br></span>ইউসা খুব ভোরে ঘুম থেকে উঠে সমস্ত বনি-ইসরাইলদের সংগে শিটীম থেকে রওনা হয়ে জর্ডান নদীর কাছে গেলেন। নদীটা পার না হওয়া পর্যন্ত তারা সেখানে রইল।</div>
<div class="v" id="v2"><span class="vn">2</span> তিন দিন পরে নেতারা ছাউনির সব জায়গায় গিয়ে লোকদের এই হুকুম দিলেন, “যখন তোমরা তোমাদের মাবুদ আল্লাহ্‌র সাক্ষ্য-সিন্দুকটি লেবীয় ইমামদের বয়ে নিয়ে যেতে দেখবে তখন তোমরা তোমাদের জায়গা ছেড়ে তার পিছনে পিছনে চলতে থাকবে।</div>
<div class="v" id="v4"><span class="vn">4</span> তাতে তোমরা বুঝতে পারবে তোমাদের কোন্‌ পথে যেতে হবে, কারণ তোমরা এর আগে কখনও এই পথে যাও নি। কিন্তু তোমরা সাক্ষ্য-সিন্দুকের কাছ থেকে প্রায় দু’হাজার হাত দূরে থাকবে, তার কাছে যাবে না।”</div>
<div class="v" id="v5"><span class="vn">5</span> <span class="br-p"><br><br></span>এর পর ইউসা লোকদের বললেন, “তোমরা নিজেদের পাক-সাফ করে নাও, কারণ কালকে মাবুদ তোমাদের মধ্যে অনেক অলৌকিক চিহ্ন দেখাবেন।”</div>
<div class="v" id="v6"><span class="vn">6</span> <span class="br-p"><br><br></span>পরে তিনি ইমামদের বললেন, “আপনারা সাক্ষ্য-সিন্দুকটি তুলে নিয়ে লোকদের আগে আগে নদী পার হয়ে যান।” কাজেই তাঁরা সাক্ষ্য-সিন্দুকটি তুলে নিয়ে লোকদের আগে আগে যেতে লাগলেন।</div>
<div class="v" id="v7"><span class="vn">7</span> <span class="br-p"><br><br></span>তখন মাবুদ ইউসাকে বললেন, “আজ থেকে সমস্ত বনি-ইসরাইলদের চোখে আমি তোমার সম্মান বৃদ্ধি করতে শুরু করব, যাতে তারা বুঝতে পারে যে, আমি যেমন মূসার সংগে ছিলাম তেমনি তোমার সংগেও আছি।</div>
<div class="v" id="v8"><span class="vn">8</span> তুমি সাক্ষ্য-সিন্দুক বহনকারী ইমামদের বলে দাও যেন তারা জর্ডান নদীর কিনারায় পৌঁছে এগিয়ে গিয়ে পানির মধ্যে দাঁড়ায়।”</div>
<div class="v" id="v9"><span class="vn">9</span> <span class="br-p"><br><br></span>ইউসা বনি-ইসরাইলদের বললেন, “তোমরা এখানে এস এবং তোমাদের মাবুদ আল্লাহ্‌ যা বলেছেন তা শোন।</div>
<div class="v" id="v10"><span class="vn">10</span> জীবন্ত আল্লাহ্‌ যে তোমাদের মধ্যে আছেন আর তিনিই যে কেনানীয়, হিট্টীয়, হিব্বীয়, পরিষীয়, গির্গাষীয়, আমোরীয় আর যিবূষীয়দের নিশ্চয়ই তোমাদের সামনে থেকে তাড়িয়ে দেবেন তা তোমরা এইভাবে বুঝতে পারবে।</div>
<div class="v" id="v11"><span class="vn">11</span> যিনি সমস্ত দুনিয়ার মালিক তাঁর সাক্ষ্য-সিন্দুকটি তোমাদের আগে আগে জর্ডান নদীর মধ্যে যাবে।</div>
<div class="v" id="v12"><span class="vn">12</span> এখন তোমরা ইসরাইলীয় বারোটি গোষ্ঠীর প্রত্যেকটি থেকে একজন করে মোট বারোজন লোক বেছে নাও।</div>
<div class="v" id="v13"><span class="vn">13</span> তোমরা দেখবে সমস্ত দুনিয়ার মালিক মাবুদের সাক্ষ্য-সিন্দুক বহনকারী ইমামেরা যেই জর্ডানের পানিতে পা দেবে অমনি তার ভাটির দিকে বয়ে যাওয়া পানির স্রোত থেমে যাবে আর তার পানি উঁচু হয়ে দাঁড়িয়ে যাবে।”</div>
<div class="v" id="v14"><span class="vn">14</span> <span class="br-p"><br><br></span>লোকেরা জর্ডান নদী পার হওয়ার জন্য যখন ছাউনি তুলে ফেলল তখন সাক্ষ্য-সিন্দুক বহনকারী ইমামেরা তাদের আগে আগে চললেন।</div>
<div class="v" id="v15"><span class="vn">15</span> ফসল কাটবার গোটা সময়টাতে সাধারণতঃ জর্ডান নদীর দু’পারই পানিতে ভেসে যায়। কিন্তু সাক্ষ্য-সিন্দুক বহনকারী ইমামেরা জর্ডানের কাছে পৌঁছাবার পর যেই তাঁরা পানিতে পা দিলেন অমনি উপর থেকে ভাটির দিকে বয়ে আসা পানির স্রোত থেমে গেল। সেই পানি অনেক দূরে সর্তন শহরের কাছাকাছি আদম গ্রামের কাছে উঁচু হয়ে দাঁড়িয়ে গেল; আর তাতে যে পানি আরবার সাগরের দিকে, অর্থাৎ মরু-সাগরের দিকে বয়ে যাচ্ছিল তা একেবারে বন্ধ হয়ে গেল। এতে বনি-ইসরাইলরা জেরিকো শহরের ঠিক উল্টা দিক থেকে নদীটা পার হল।</div>
<div class="v" id="v17"><span class="vn">17</span> যতক্ষণ পর্যন্ত সমস্ত ইসরাইলীয় জর্ডান নদী পার না হল ততক্ষণ পর্যন্ত মাবুদের সাক্ষ্য-সিন্দুক বহনকারী ইমামেরা জর্ডান নদীতে শুকনা মাটির উপর দাঁড়িয়ে রইলেন; আর গোটা জাতিই শুকনা মাটির উপর দিয়ে পার হয়ে গেল।</div>
</div>
<!-- PARSED ABOVE; EDITING MAY BREAK PARSER -->
</body></html>