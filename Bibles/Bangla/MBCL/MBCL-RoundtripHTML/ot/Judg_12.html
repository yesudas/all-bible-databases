<html><head>
<meta http-equiv="Content-Type" content="text/html;charset=utf-8" />
<title>Judg 12 &ndash; নবীদের কিতাবঃ কাজীগণ &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 12);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ কাজীগণ</b> &ndash; <a href="Judg_1.html">1</a> ... <a href="Judg_10.html">10</a> <a href="Judg_11.html">11</a> <b>12</b> <a href="Judg_13.html">13</a> <a href="Judg_14.html">14</a> ... <a href="Judg_21.html">21</a> </div><hr>
<h1>Judg 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শাসনকর্তা যিপ্তহ ও আফরাহীম-গোষ্ঠী</h2><span class="vn">1</span> <span class="br-p"><br><br></span>পরে আফরাহীম-গোষ্ঠীর লোকেরা তাদের সৈন্যদের ডেকে নিয়ে নদী পার হয়ে সাফোনে গেল। সেখানে তারা যিপ্তহকে বলল, “অম্মোনীয়দের সংগে যুদ্ধ করতে তোমার সংগে যাবার জন্য কেন তুমি আমাদের ডাক নি? আমরা তোমাকে সুদ্ধ তোমার বাড়ী পুড়িয়ে দেব।”</div>
<div class="v" id="v2"><span class="vn">2</span> <span class="br-p"><br><br></span>জবাবে যিপ্তহ বললেন, “আমি আমার লোকদের নিয়ে অম্মোনীয়দের সংগে ভীষণ যুদ্ধে ব্যস্ত ছিলাম। আমি তোমাদের ডেকেছিলাম কিন্তু তোমরা তাদের হাত থেকে আমাকে রক্ষা কর নি।</div>
<div class="v" id="v3"><span class="vn">3</span> আমি যখন দেখলাম তোমরা আমাকে সাহায্য করবে না তখন আমি আমার প্রাণ হাতে করে অম্মোনীয়দের সংগে যুদ্ধ করতে গেলাম আর মাবুদও আমাকে তাদের উপর জয়ী করলেন। এখন কেন তোমরা আমার সংগে যুদ্ধ করবার জন্য উপস্থিত হয়েছ?”</div>
<div class="v" id="v4"><span class="vn">4</span> <span class="br-p"><br><br></span>যিপ্তহ তখন গিলিয়দের সব লোকদের ডেকে জমায়েত করে নিয়ে আফরাহীমের লোকদের বিরুদ্ধে যুদ্ধ করলেন, কারণ আফরাহীম-গোষ্ঠীর লোকেরা বলেছিল, “ওহে গিলিয়দীয়রা, তোমরা তো আফরাহীম ও মানশা-গোষ্ঠীর দল ত্যাগ করে আসা লোক।” সেই যুদ্ধে গিলিয়দীয়রা তাদের হারিয়ে দিল।</div>
<div class="v" id="v5"><span class="vn">5</span> জর্ডান নদীর যে জায়গাগুলো হেঁটে পার হয়ে আফরাহীম এলাকার দিকে যাওয়া যায় সেই জায়গাগুলো গিলিয়দীয়রা দখল করে নিল। আফরাহীম-গোষ্ঠীর বেঁচে থাকা কোন লোক যখন বলত, “আমাকে পার হতে দাও,” তখন গিলিয়দের লোকেরা তাকে জিজ্ঞাসা করত, “তুমি কি আফরাহীমীয়?” জবাবে সে যদি বলত, “না,”</div>
<div class="v" id="v6"><span class="vn">6</span> তবে তারা বলত, “খুব ভাল, তাহলে বল দেখি, ‘শিব্বোলেৎ।’ ” কথাটা ঠিক করে উচ্চারণ করতে না পেরে যদি সে বলত, “ছিব্বোলেৎ,” তবে তারা তাকে ধরে জর্ডান নদীর ঐ হেঁটে পার হওয়ার জায়গাতেই হত্যা করত। এইভাবে সেই সময় বিয়াল্লিশ হাজার আফরাহীমীয়কে হত্যা করা হয়েছিল।</div>
<div class="v" id="v7"><span class="vn">7</span> <span class="br-p"><br><br></span>গিলিয়দীয় যিপ্তহ ছয় বছর বনি-ইসরাইলদের শাসনকর্তা ছিলেন। তিনি ইন্তেকাল করলে পর তাঁকে গিলিয়দের একটা গ্রামে দাফন করা হল।</div>
<div class="v" id="v8"><h2>শাসনকর্তা ইব্‌সন, এলোন ও অব্‌দোন</h2><span class="vn">8</span> <span class="br-p"><br><br></span>যিপ্তহের পরে বনি-ইসরাইলদের শাসনকর্তা হলেন বেথেলহেম গ্রামের ইব্‌সন।</div>
<div class="v" id="v9"><span class="vn">9</span> তাঁর ত্রিশজন ছেলে ও ত্রিশজন মেয়ে ছিল। তিনি নিজের বংশের বাইরে তাঁর মেয়েদের বিয়ে দিলেন এবং বংশের বাইরে থেকে তাঁর ছেলেদের স্ত্রী হিসাবে ত্রিশজন যুবতী মেয়ে আনলেন। ইব্‌সন সাত বছর বনি-ইসরাইলদের শাসনকর্তা ছিলেন।</div>
<div class="v" id="v10"><span class="vn">10</span> পরে ইব্‌সন ইন্তেকাল করলে পর তাঁকে বেথেলহেমে দাফন করা হল।</div>
<div class="v" id="v11"><span class="vn">11</span> <span class="br-p"><br><br></span>ইব্‌সনের পর সবূলূন-গোষ্ঠীর এলোন দশ বছর বনি-ইসরাইলদের শাসনকর্তা ছিলেন।</div>
<div class="v" id="v12"><span class="vn">12</span> তিনি ইন্তেকাল করলে পর সবূলূন এলাকার অয়ালোনে তাঁকে দাফন করা হল।</div>
<div class="v" id="v13"><span class="vn">13</span> <span class="br-p"><br><br></span>এলোনের পর পিরিয়াথোনের হিল্লেলের ছেলে অব্‌দোন বনি-ইসরাইলদের শাসনকর্তা হয়েছিলেন।</div>
<div class="v" id="v14"><span class="vn">14</span> তাঁর চল্লিশজন ছেলে ও ত্রিশজন নাতি ছিল। তারা সত্তরটা গাধায় চড়ে বেড়াত। অব্‌দোন আট বছর বনি-ইসরাইলদের শাসনকর্তা ছিলেন।</div>
<div class="v" id="v15"><span class="vn">15</span> তিনি ইন্তেকাল করলে পর আমালেকীয়দের পাহাড়ী এলাকার মধ্যে আফরাহীম এলাকার পিরিয়াথোনে তাঁকে দাফন করা হল।</div>
</div>
<!-- PARSED ABOVE; EDITING MAY BREAK PARSER -->
</body></html>