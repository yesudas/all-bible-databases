<html><head>
<meta http-equiv="Content-Type" content="text/html;charset=utf-8" />
<title>Judg 5 &ndash; নবীদের কিতাবঃ কাজীগণ &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 5);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ কাজীগণ</b> &ndash; <a href="Judg_1.html">1</a> ... <a href="Judg_3.html">3</a> <a href="Judg_4.html">4</a> <b>5</b> <a href="Judg_6.html">6</a> <a href="Judg_7.html">7</a> ... <a href="Judg_21.html">21</a> </div><hr>
<h1>Judg 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>সেই দিন দবোরা আর অবীনোয়মের ছেলে বারক এই কাওয়ালী গাইলেন:</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>ইসরাইলের নেতারা যুদ্ধে লোকদের পরিচালনা করলেন, <br><span class="br-ind"><br><span class="indent">&nbsp;</span></span>আর লোকেরাও নিজের ইচ্ছায় এগিয়ে গেল। <br><span class="br-ind"><br><span class="indent">&nbsp;</span></span>আলহামদুলিল্লাহ্‌! <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ওহে বাদশাহ্‌রা, আপনারা শুনুন; <br><span class="br-ind"><br><span class="indent">&nbsp;</span></span>ওহে শাসনকর্তারা, আপনারা শুনুন; <br><span class="br-ind"><br><span class="indent">&nbsp;</span></span>আমি মাবুদের উদ্দেশে কাওয়ালী গাইব, <br><span class="br-ind"><br><span class="indent">&nbsp;</span></span>ইসরাইলের মাবুদ আল্লাহ্‌র উদ্দেশে প্রশংসার গজল গাইব। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>হে মাবুদ, তুমি যখন সেয়ীর থেকে রওনা হলে, <br><span class="br-ind"><br><span class="indent">&nbsp;</span></span>ইদোম দেশ থেকে বেরিয়ে গেলে, <br><span class="br-ind"><br><span class="indent">&nbsp;</span></span>তখন দুনিয়া কেঁপে উঠল <br><span class="br-ind"><br><span class="indent">&nbsp;</span></span>আর আসমান থেকে মেঘ পানিধারা ঢেলে দিল। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তখন মাবুদের সামনে পাহাড়-পর্বত কেঁপে উঠল, <br><span class="br-ind"><br><span class="indent">&nbsp;</span></span>ইসরাইলের মাবুদ আল্লাহ্‌র সামনে <br><span class="br-ind"><br><span class="indent">&nbsp;</span></span>তুর পাহাড় কেঁপে উঠল। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>অনাতের ছেলে শম্‌গর আর যায়েলের সময়ে <br><span class="br-ind"><br><span class="indent">&nbsp;</span></span>সদর রাস্তা ছেড়ে পথিকেরা ঘুর পথে চলত। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তখন বনি-ইসরাইলদের গ্রামে কেউ বাস করত না; <br><span class="br-ind"><br><span class="indent">&nbsp;</span></span>যতদিন না আমি দবোরা বনি-ইসরাইলদের মায়ের মত হলাম, <br><span class="br-ind"><br><span class="indent">&nbsp;</span></span>ততদিন তাদের গ্রামগুলো জনশূন্য ছিল। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তারা যখন নতুন দেব-দেবীর দিকে মন দিল <br><span class="br-ind"><br><span class="indent">&nbsp;</span></span>তখন তাদের শহর-দরজার কাছে যুদ্ধ হল। <br><span class="br-ind"><br><span class="indent">&nbsp;</span></span>চল্লিশ হাজার ইসরাইলীয়দের হাতে <br><span class="br-ind"><br><span class="indent">&nbsp;</span></span>একটা ঢালও ছিল না, একটা বর্শাও ছিল না। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমার মন চলে গেল ইসরাইলের সেই সব নেতাদের কাছে <br><span class="br-ind"><br><span class="indent">&nbsp;</span></span>যারা নিজের ইচ্ছায় যুদ্ধ করতে গেল; <br><span class="br-ind"><br><span class="indent">&nbsp;</span></span>আলহামদুলিল্লাহ্‌! <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমরা যারা সাদা গাধীর উপর চড়ে <br><span class="br-ind"><br><span class="indent">&nbsp;</span></span>আর কম্বলের গদির উপর বসে রাস্তা দিয়ে যাচ্ছ, <br><span class="br-ind"><br><span class="indent">&nbsp;</span></span>তোমরা এই সব বিষয় নিয়ে কাওয়ালী গাও। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>শোন, পানি তুলবার জায়গায় লোকেরা বলাবলি করছে; <br><span class="br-ind"><br><span class="indent">&nbsp;</span></span>তারা ইসরাইলের গ্রামের লোকদের জন্য <br><span class="br-ind"><br><span class="indent">&nbsp;</span></span>মাবুদের উদ্ধার-কাজের কথা বলছে। <br><span class="br-ind"><br><span class="indent">&nbsp;</span></span>এসব শুনে মাবুদের বান্দারা <br><span class="br-ind"><br><span class="indent">&nbsp;</span></span>শহরের দরজাগুলোর কাছে গেল। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>জাগো দবোরা, জাগো! <br><span class="br-ind"><br><span class="indent">&nbsp;</span></span>জাগো, জাগো, কাওয়ালী গাও। <br><span class="br-ind"><br><span class="indent">&nbsp;</span></span>ওহে অবীনোয়মের ছেলে বারক, ওঠো; <br><span class="br-ind"><br><span class="indent">&nbsp;</span></span>যুদ্ধে যারা ধরা পড়েছে তাদের নিয়ে যাও। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তারপর বেঁচে থাকা লোকেরা গণ্যমান্য লোকদের কাছে আসল; <br><span class="br-ind"><br><span class="indent">&nbsp;</span></span>মাবুদের বান্দারা যুদ্ধ করবার জন্য আসল আমার কাছে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কিছু লোক আসল আফরাহীম থেকে <br><span class="br-ind"><br><span class="indent">&nbsp;</span></span>যেখানে আমালেকীয়রা বাস করত; <br><span class="br-ind"><br><span class="indent">&nbsp;</span></span>তারা আসল বিন্যামীন-গোষ্ঠীর লোকদের পিছনে। <br><span class="br-ind"><br><span class="indent">&nbsp;</span></span>মাখীর থেকে নেতারা আসলেন, <br><span class="br-ind"><br><span class="indent">&nbsp;</span></span>আর সবূলূন থেকে শাসনকর্তারা আসলেন দণ্ড হাতে নিয়ে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ইষাখরের সেনাপতিরা দবোরার সংগে গেলেন; <br><span class="br-ind"><br><span class="indent">&nbsp;</span></span>ইষাখরের লোকেরা দৌড়ে উপত্যকায় নেমে গেল <br><span class="br-ind"><br><span class="indent">&nbsp;</span></span>বারকের পিছে পিছে। <br><span class="br-ind"><br><span class="indent">&nbsp;</span></span>রূবেণের সৈন্যদল শক্তভাবে মন স্থির করল। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>হে রূবেণের লোকেরা, <br><span class="br-ind"><br><span class="indent">&nbsp;</span></span>কেন তোমরা ভেড়ার খোঁয়াড় দু’টার মাঝখানে বসে ছিলে? <br><span class="br-ind"><br><span class="indent">&nbsp;</span></span>তোমরা কি রাখালদের বাঁশী শুনতে চেয়েছিলে? <br><span class="br-ind"><br><span class="indent">&nbsp;</span></span>রূবেণের সৈন্যদলের মধ্যে ভীষণ মতের অমিল হল। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>গিলিয়দের লোকেরা রয়ে গেল জর্ডানের ওপারে। <br><span class="br-ind"><br><span class="indent">&nbsp;</span></span>দান-গোষ্ঠী কেন রয়ে গেল জাহাজের কাছে? <br><span class="br-ind"><br><span class="indent">&nbsp;</span></span>আশের-গোষ্ঠীর লোকেরা সাগরের পারে রয়ে গেল; <br><span class="br-ind"><br><span class="indent">&nbsp;</span></span>তারা বন্দরের কাছেই রয়ে গেল। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>যুদ্ধে সবূলূনের লোকেরা জীবনের ঝুঁকি নিল; <br><span class="br-ind"><br><span class="indent">&nbsp;</span></span>যুদ্ধের মাঠের উঁচু জায়গাগুলোতে <br><span class="br-ind"><br><span class="indent">&nbsp;</span></span>নপ্তালির লোকেরাও জীবনের ঝুঁকি নিল। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>বাদশাহ্‌রা, কেনানের বাদশাহ্‌রা এসে যুদ্ধ করল; <br><span class="br-ind"><br><span class="indent">&nbsp;</span></span>মগিদ্দোর পানির কাছে তানকে তারা যুদ্ধ করল, <br><span class="br-ind"><br><span class="indent">&nbsp;</span></span>কিন্তু কোন রূপা তারা লুটে নিতে পারল না। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আসমান থেকে তারাগুলোই যুদ্ধ করল, <br><span class="br-ind"><br><span class="indent">&nbsp;</span></span>নিজের নিজের বাঁধা পথে থেকে <br><span class="br-ind"><br><span class="indent">&nbsp;</span></span>যুদ্ধ করল সীষরার বিরুদ্ধে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সেই পুরাকালের নদীর পানি, সেই কীশোন নদীর পানি <br><span class="br-ind"><br><span class="indent">&nbsp;</span></span>শত্রুদের ভাসিয়ে নিয়ে গেল। <br><span class="br-ind"><br><span class="indent">&nbsp;</span></span>হে আমার দিল, শক্ত হয়ে এগিয়ে চল। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তারপর মাটি কেঁপে উঠল ঘোড়ার খুরের ঘায়ে <br><span class="br-ind"><br><span class="indent">&nbsp;</span></span>আর শক্তিশালী ঘোড়াগুলো চলল খট্‌-খটা-খট্‌ করে। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>মাবুদের ফেরেশতা বললেন, “মেরোসকে বদদোয়া দাও, <br><span class="br-ind"><br><span class="indent">&nbsp;</span></span>ভীষণভাবে বদদোয়া দাও সেখানকার লোকদের; <br><span class="br-ind"><br><span class="indent">&nbsp;</span></span>তারা কেউ যুদ্ধে মাবুদের সংগে যোগ দেয় নি, <br><span class="br-ind"><br><span class="indent">&nbsp;</span></span>যোগ দেয় নি শক্তিশালীদের বিরুদ্ধে। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>ধন্যা কেনীয় হেবরের স্ত্রী যায়েল, <br><span class="br-ind"><br><span class="indent">&nbsp;</span></span>ধন্যা সে স্ত্রীলোকদের মধ্যে; <br><span class="br-ind"><br><span class="indent">&nbsp;</span></span>সে তাম্বুবাসী স্ত্রীলোকদের মধ্যে ধন্যা । <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>সীষরা পানি চাইলে সে তাকে এনে দিল দুধ; <br><span class="br-ind"><br><span class="indent">&nbsp;</span></span>সুন্দর বাটিতে করে এনে দিল ঘন করা দুধ। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>পরে সে হাতে নিল তাম্বু বাঁধার গোঁজ, <br><span class="br-ind"><br><span class="indent">&nbsp;</span></span>আর ডান হাতে ধরল কামারের হাতুড়ী; <br><span class="br-ind"><br><span class="indent">&nbsp;</span></span>সে সীষরাকে আঘাত করে তার মাথা ফাটিয়ে দিল <br><span class="br-ind"><br><span class="indent">&nbsp;</span></span>আর কপালে বিঁধিয়ে দিল সেই গোঁজখানা। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তার পায়ের কাছে সীষরা পড়ে গেল <br><span class="br-ind"><br><span class="indent">&nbsp;</span></span>আর যেখানে পড়ল সেখানেই সে পড়ে রইল; <br><span class="br-ind"><br><span class="indent">&nbsp;</span></span>তার পায়ের কাছে যেখানে সে পড়েছিল <br><span class="br-ind"><br><span class="indent">&nbsp;</span></span>সেখানেই সে মরে গেল। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>সীষরার মা জানালা দিয়ে চেয়ে দেখল, <br><span class="br-ind"><br><span class="indent">&nbsp;</span></span>জালির পিছন থেকে সে চেঁচিয়ে বলল, <br><span class="br-ind"><br><span class="indent">&nbsp;</span></span>“তার রথ আসতে কেন এত দেরি হচ্ছে? <br><span class="br-ind"><br><span class="indent">&nbsp;</span></span>তার রথের চাকার শব্দ কেন এখনও শোনা যাচ্ছে না?” <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তার বুদ্ধিমতী সংগিনীরা এর জবাব দিল; <br><span class="br-ind"><br><span class="indent">&nbsp;</span></span>সেও মনে মনে বলতে লাগল, <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>“নিশ্চয়ই তারা লুটের জিনিস পেয়েছে <br><span class="br-ind"><br><span class="indent">&nbsp;</span></span>আর ভাগ করে নিচ্ছে নিজেদের মধ্যে; <br><span class="br-ind"><br><span class="indent">&nbsp;</span></span>প্রত্যেক পুরুষের জন্য একটা বা দু’টা করে মেয়ে <br><span class="br-ind"><br><span class="indent">&nbsp;</span></span>আর সীষরার জন্য রংগীন পোশাক, <br><span class="br-ind"><br><span class="indent">&nbsp;</span></span>ফুল তোলা রংগীন পোশাক, <br><span class="br-ind"><br><span class="indent">&nbsp;</span></span>গলার চারপাশে সুন্দর করে ফুল তোলা পোশাক- <br><span class="br-ind"><br><span class="indent">&nbsp;</span></span>এ সবই কি তারা লুট হিসাবে পায় নি?” <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>হে মাবুদ, তোমার শত্রুরা সকলেই এভাবে ধ্বংস হয়ে যাক; <br><span class="br-ind"><br><span class="indent">&nbsp;</span></span>কিন্তু যারা তোমাকে মহব্বত করে তারা যেন সূর্যের মত শক্তিমান হয়ে ওঠে। <br> <span class="br-p"><br><br></span>এর পর দেশে চল্লিশ বছর শান্তি ছিল।</div>
</div>
<!-- PARSED ABOVE; EDITING MAY BREAK PARSER -->
</body></html>