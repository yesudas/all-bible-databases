<html><head>
<meta http-equiv="Content-Type" content="text/html;charset=utf-8" />
<title>Judg 8 &ndash; নবীদের কিতাবঃ কাজীগণ &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 8);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ কাজীগণ</b> &ndash; <a href="Judg_1.html">1</a> ... <a href="Judg_6.html">6</a> <a href="Judg_7.html">7</a> <b>8</b> <a href="Judg_9.html">9</a> <a href="Judg_10.html">10</a> ... <a href="Judg_21.html">21</a> </div><hr>
<h1>Judg 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সেবহ ও সল্‌মুন্ন</h2><span class="vn">1</span> <span class="br-p"><br><br></span>আফরাহীমের লোকেরা গিদিয়োনকে জিজ্ঞাসা করল, “আপনি আমাদের সংগে এই রকম ব্যবহার করলেন কেন? মাদিয়ানীয়দের বিরুদ্ধে যুদ্ধ করতে যাওয়ার সময় আপনি কেন আমাদের ডাকেন নি?” এইভাবে তারা গিদিয়োনকে খুব কড়া কড়া কথা বলল।</div>
<div class="v" id="v2"><span class="vn">2</span> <span class="br-p"><br><br></span>জবাবে তিনি তাদের বললেন, “তোমাদের তুলনায় আমি আর তেমন কি করেছি? আফরাহীম যে পড়ে থাকা আংগুর কুড়িয়ে এনেছে তা কি অবিয়েষরের তোলা সমস্ত আংগুরের চেয়ে অনেক ভাল নয়?</div>
<div class="v" id="v3"><span class="vn">3</span> আল্লাহ্‌ তোমাদের হাতে মাদিয়ানীয়দের নেতা ওরেব ও সেবকে তুলে দিয়েছেন। তোমাদের তুলনায় আমি আর কি বেশী করতে পেরেছি?” এতে গিদিয়োনের বিরুদ্ধে তাদের রাগ পড়ে গেল।</div>
<div class="v" id="v4"><span class="vn">4</span> <span class="br-p"><br><br></span>গিদিয়োন ও তাঁর তিনশো লোক মাদিয়ানীয়দের তাড়া করতে করতে জর্ডানের কাছে এসে নদীটা পার হয়ে গেল। তখন তারা খুব ক্লান্ত হয়ে পড়েছিল,</div>
<div class="v" id="v5"><span class="vn">5</span> তাই গিদিয়োন সুক্কোতের লোকদের বললেন, “আমার সৈন্যদের কিছু রুটি খেতে দাও; তারা ক্লান্ত হয়ে পড়েছে। আমি এখনও মাদিয়ানীয়দের বাদশাহ্‌ সেবহ ও সল্‌মুন্নের পিছনে তাড়া করছি।”</div>
<div class="v" id="v6"><span class="vn">6</span> <span class="br-p"><br><br></span>কিন্তু সুক্কোতের নেতারা বলল, “কেন আমরা তোমার সৈন্যদের রুটি খেতে দেব? সেবহ ও সল্‌মুন্নের কেটে ফেলা হাত কি তোমার হাতের মুঠোয় এসে গেছে?”</div>
<div class="v" id="v7"><span class="vn">7</span> <span class="br-p"><br><br></span>জবাবে গিদিয়োন বললেন, “যখন মাবুদ সেবহ ও সল্‌মুন্নকে আমার হাতে তুলে দেবেন তখন তোমাদের এই কথার জন্য আমি মরুভূমির কাঁটা ও কাঁটাগাছের আঘাতে তোমাদের গায়ের গোশ্‌ত ছিঁড়ে ফেলব।”</div>
<div class="v" id="v8"><span class="vn">8</span> <span class="br-p"><br><br></span>গিদিয়োন সেখান থেকে পনূয়েলে উঠে গেলেন এবং সেখানকার লোকদের কাছেও রুটি চাইলেন। কিন্তু সুক্কোতের লোকেরা যা বলেছিল তারাও জবাবে তা-ই বলল।</div>
<div class="v" id="v9"><span class="vn">9</span> তখন গিদিয়োন পনূয়েলের লোকদের বললেন, “আমি যখন জয় করে ফিরে আসব তখন এই কেল্লাটা চুরমার করে দেব।”</div>
<div class="v" id="v10"><span class="vn">10</span> <span class="br-p"><br><br></span>সেবহ ও সল্‌মুন্ন প্রায় পনেরো হাজার সৈন্যের একটা দল নিয়ে কর্কোরে ছিলেন। পূর্ব দেশের সৈন্যদের মধ্যে কেবল এরাই তখন বাকী ছিল এবং এক লক্ষ বিশ হাজার সৈন্য মারা পড়েছিল।</div>
<div class="v" id="v11"><span class="vn">11</span> নোবহ ও যগ্‌বিহের পূর্ব দিকে তাম্বুবাসী লোকদের পথ ধরে গিদিয়োন হঠাৎ গিয়ে সেই সৈন্যদলের উপর ঝাঁপিয়ে পড়লেন। তখন তারা নিশ্চিন্ত মনে ছিল।</div>
<div class="v" id="v12"><span class="vn">12</span> সেবহ ও সল্‌মুন্ন নামে মাদিয়ানীয়দের সেই দু’জন বাদশাহ্‌ পালিয়ে গেলেন। কিন্তু গিদিয়োন তাড়া করে গিয়ে তাঁদের ধরে ফেললেন, আর তাঁদের গোটা সৈন্যদল গিদিয়োনের দরুন ভীষণ ভয় পেল।</div>
<div class="v" id="v13"><span class="vn">13</span> <span class="br-p"><br><br></span>এর পর যোয়াশের ছেলে গিদিয়োন হেরস নামে উঠে যাবার পথ দিয়ে যুদ্ধ থেকে ফিরলেন।</div>
<div class="v" id="v14"><span class="vn">14</span> তিনি পথে সুক্কোতের একজন যুবককে ধরে প্রশ্ন করতে লাগলেন। যুবকটি সুক্কোতের সাতাত্তরজন প্রধান লোক ও বৃদ্ধ নেতার নাম লিখে দিল।</div>
<div class="v" id="v15"><span class="vn">15</span> পরে গিদিয়োন সুক্কোতে গিয়ে সেখানকার লোকদের বললেন, “এই দেখ সেবহ ও সল্‌মুন্ন। এদের জন্যই তোমরা আমাকে ঠাট্টা করে বলেছিলে, ‘কেন আমরা তোমার ক্লান্ত সৈন্যদের রুটি খেতে দেব? সেবহ ও সল্‌মুন্নের কেটে ফেলা হাত কি তোমার হাতের মুঠোয় এসে গেছে?’</div>
<div class="v" id="v16"><span class="vn">16</span> গিদিয়োন সুক্কোতের বৃদ্ধ নেতাদের ধরলেন এবং মরুভূমির কাঁটা ও কাঁটাগাছের আঘাত মেরে তাদের শাস্তি দিলেন।</div>
<div class="v" id="v17"><span class="vn">17</span> তিনি পনূয়েলের কেল্লাটা ভেংগে দিলেন এবং সেখানকার লোকদের হত্যা করলেন।</div>
<div class="v" id="v18"><span class="vn">18</span> <span class="br-p"><br><br></span>তারপর তিনি সেবহ ও সল্‌মুন্নকে জিজ্ঞাসা করলেন, “তাবোরে কি রকমের লোক আপনাদের হাতে মারা পড়েছে?” <span class="br-p"><br><br></span>তাঁরা জবাব দিলেন, “আপনার মত লোক, প্রত্যেকেই রাজপুত্রের মত।”</div>
<div class="v" id="v19"><span class="vn">19</span> <span class="br-p"><br><br></span>গিদিয়োন বললেন, “ওরা ছিল আমার ভাই, আমার মায়ের পেটের ভাই। আল্লাহ্‌র কসম, আপনারা যদি তাঁদের বাঁচিয়ে রাখতেন তবে আমি আপনাদের মেরে ফেলতাম না।”</div>
<div class="v" id="v20"><span class="vn">20</span> এর পর তিনি তাঁর বড় ছেলে যেথরকে বললেন, “ওদের মেরে ফেল।” কিন্তু যেথরের বয়স অল্প ছিল বলে সে ভয় পেয়ে তলোয়ারই বের করল না।</div>
<div class="v" id="v21"><span class="vn">21</span> <span class="br-p"><br><br></span>তখন সেবহ ও সল্‌মুন্ন বললেন, “আপনি নিজেই এসে আমাদের মেরে ফেলুন, কারণ যেমন মানুষ তেমনি তার কাজ।” কাজেই গিদিয়োন নিজে এগিয়ে গিয়ে তাঁদের হত্যা করলেন এবং তাঁদের উটের গলা থেকে চন্দ্রহারগুলো খুলে নিলেন।</div>
<div class="v" id="v22"><h2>গিদিয়োনের এফোদ</h2><span class="vn">22</span> <span class="br-p"><br><br></span>পরে বনি-ইসরাইলরা গিদিয়োনকে বলল, “আপনি মাদিয়ানীয়দের হাত থেকে আমাদের উদ্ধার করেছেন, সেইজন্য আপনি ও আপনার বংশধরেরাই আমাদের শাসনকর্তা হন।”</div>
<div class="v" id="v23"><span class="vn">23</span> <span class="br-p"><br><br></span>গিদিয়োন তাদের বললেন, “আমরা কেউ তোমাদের শাসনকর্তা হব না- আমিও না, আমার ছেলেও না; মাবুদই হবেন তোমাদের শাসনকর্তা।”</div>
<div class="v" id="v24"><span class="vn">24</span> তিনি আরও বললেন, “তবে আমার একটা অনুরোধ আছে। তোমাদের লুটের ভাগ থেকে তোমরা প্রত্যেকে আমাকে একটা করে কানের গহনা দাও।” তিনি এই কথা বললেন, কারণ মাদিয়ানীয়রা ছিল ইসমাইলের বংশের লোক এবং তখনকার দিনে ইসমাইলীয়দের কানে সোনার গহনা পরবার চল ছিল।</div>
<div class="v" id="v25"><span class="vn">25</span> <span class="br-p"><br><br></span>জবাবে তারা বলল, “আমরা খুশী হয়েই তা দেব।” কাজেই তারা একটা কাপড় পাতল এবং প্রত্যেকে তার লুটের জিনিস থেকে তার উপর একটা করে কানের গহনা ফেলল।</div>
<div class="v" id="v26"><span class="vn">26</span> তাতে যে পরিমাণ সোনা তিনি পেলেন তার ওজন গিয়ে দাঁড়াল প্রায় বিশ কেজি পাঁচশো গ্রাম। এছাড়া তাঁর পাওয়া চন্দ্রহার, পদক, মাদিয়ানীয় বাদশাহ্‌দের পরনের বেগুনে পোশাক কিংবা উটের গলার হার এর মধ্যে ধরা হয় নি।</div>
<div class="v" id="v27"><span class="vn">27</span> গিদিয়োন সেই সব সোনা দিয়ে একটা এফোদ তৈরী করে তাঁর নিজের গ্রাম অফ্রাতে রাখলেন। বনি-ইসরাইলরা সকলে সেখানে মাবুদের প্রতি বেঈমানী করে এফোদের পূজায় নিজেদের বিকিয়ে দিল। সেটাই হয়ে দাঁড়াল গিদিয়োন ও তাঁর পরিবারের জন্য একটা ফাঁদ।</div>
<div class="v" id="v28"><span class="vn">28</span> <span class="br-p"><br><br></span>এইভাবেই বনি-ইসরাইলরা মাদিয়ানীয়দের দমন করে রাখল; তারা আর মাথা তুলতে পারল না। গিদিয়োনের জীবনের বাকী চল্লিশ বছর দেশে শান্তি ছিল।</div>
<div class="v" id="v29"><h2>শাসনকর্তা গিদিয়োনের ইন্তেকাল</h2><span class="vn">29</span> <span class="br-p"><br><br></span>সেই যুদ্ধের পরে যোয়াশের ছেলে যিরুব্বাল বাড়ী ফিরে গেলেন।</div>
<div class="v" id="v30"><span class="vn">30</span> তাঁর অনেকগুলো স্ত্রী ছিল বলে তাঁর নিজেরই সত্তরজন ছেলে ছিল।</div>
<div class="v" id="v31"><span class="vn">31</span> শিখিমে তাঁর একজন উপস্ত্রী ছিল। তার ঘরেও তাঁর একটি ছেলে হয়েছিল। গিদিয়োন তাঁর নাম দিয়েছিলেন আবিমালেক।</div>
<div class="v" id="v32"><span class="vn">32</span> যোয়াশের ছেলে গিদিয়োন বুড়ো বয়সে ইন্তেকাল করলেন। অবীয়েষ্রীয়দের অফ্রাতে তাঁর বাবা যোয়াশের কবরে তাঁকে দাফন করা হল।</div>
<div class="v" id="v33"><span class="vn">33</span> <span class="br-p"><br><br></span>গিদিয়োনের ইন্তেকালের পর পরই বনি-ইসরাইলরা আবার মাবুদের প্রতি বেঈমানী করে বাল-দেবতাদের কাছে নিজেদের বিকিয়ে দিল। তারা বাল-বরীৎকে নিজেদের দেবতা করে নিল।</div>
<div class="v" id="v34"><span class="vn">34</span> যিনি তাদের চারপাশের সমস্ত শত্রুদের হাত থেকে রক্ষা করেছিলেন তাদের সেই মাবুদ আল্লাহ্‌কে তারা ভুলে গেল।</div>
<div class="v" id="v35"><span class="vn">35</span> যিরুব্বাল, অর্থাৎ গিদিয়োন তাদের যে সব উপকার করেছিলেন সেই অনুসারে তাঁর পরিবারের প্রতি তারা বিশ্বস্ততা দেখায় নি।</div>
</div>
<!-- PARSED ABOVE; EDITING MAY BREAK PARSER -->
</body></html>