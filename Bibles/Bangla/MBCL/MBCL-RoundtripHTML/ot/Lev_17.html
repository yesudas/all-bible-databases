<html><head>
<meta http-equiv="Content-Type" content="text/html;charset=utf-8" />
<title>Lev 17 &ndash; তৌরাত শরীফঃ লেবীয় &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 17);">
<div id="navbar"><a href="../index.html">Kitabul Mukkadas</a> &ndash; <b>তৌরাত শরীফঃ লেবীয়</b> &ndash; <a href="Lev_1.html">1</a> ... <a href="Lev_15.html">15</a> <a href="Lev_16.html">16</a> <b>17</b> <a href="Lev_18.html">18</a> <a href="Lev_19.html">19</a> ... <a href="Lev_27.html">27</a> </div><hr>
<h1>Lev 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিশেষ কোরবানী দেবার নিয়ম</h2><span class="vn">1</span> <span class="br-p"><br><br></span>মাবুদ মূসাকে বললেন,</div>
<div class="v" id="v2"><span class="vn">2</span> “মাবুদের এই হুকুম তুমি হারুন ও তার ছেলেদের এবং সমস্ত বনি-ইসরাইলদের জানিয়ে দাও। তাদের বল,</div>
<div class="v" id="v3"><span class="vn">3</span> যদি কোন ইসরাইলীয় কোন গরু, ছাগল বা ভেড়া কাটতে চায় তবে তাকে মাবুদের আবাস-তাম্বুর সামনে, অর্থাৎ মিলন-তাম্বুর দরজার কাছে মাবুদের উদ্দেশে কোরবানী হিসাবে তা জবাই করতে হবে। যদি সে তা না করে ছাউনির মধ্যে বা বাইরে জবাই করে তবে তাকে রক্তপাতের জন্য দায়ী করা হবে। সেই রক্তপাতের দরুন তার জাতির মধ্য থেকে তাকে মুছে ফেলতে হবে।</div>
<div class="v" id="v5"><span class="vn">5</span> বনি-ইসরাইলরা এখন যে সব পশু মাঠে-ময়দানে কোরবানী দিচ্ছে তা যাতে তারা মাবুদের কাছে নিয়ে আসে সেইজন্য এই হুকুম দেওয়া হল। তাদের সেগুলো মিলন-তাম্বুর দরজায় ইমামের কাছে এনে মাবুদের উদ্দেশে যোগাযোগ-কোরবানী হিসাবে কোরবানী দিতে হবে।</div>
<div class="v" id="v6"><span class="vn">6</span> মিলন-তাম্বুর দরজার কাছে মাবুদের যে কোরবানগাহ্‌ রয়েছে তার গায়ে সেই পশুর রক্ত ইমামকে ছিটিয়ে দিতে হবে আর মাবুদকে খুশী করবার গন্ধ হিসাবে সেই পশুর চর্বি পুড়িয়ে দিতে হবে।</div>
<div class="v" id="v7"><span class="vn">7</span> মাবুদের প্রতি বেঈমানী করে ছাগ-দেবতাদের উদ্দেশে পশু কোরবানী দিয়ে তাদের আর নিজেদের বিকিয়ে দেওয়া চলবে না। এটা একটা স্থায়ী নিয়ম হিসাবে বংশের পর বংশ ধরে তাদের পালন করতে হবে।</div>
<div class="v" id="v8"><span class="vn">8</span> <span class="br-p"><br><br></span>“তাদের বল, কোন ইসরাইলীয় কিংবা তাদের মধ্যে বাস করা অন্য জাতির কোন লোক যদি পোড়ানো-কোরবানী কিংবা অন্য কোন কোরবানী দিতে গিয়ে তা মাবুদের উদ্দেশে কোরবানী দেবার জন্য মিলন-তাম্বুর দরজার কাছে না আনে, তবে সেই লোককে তার জাতির মধ্য থেকে মুছে ফেলতে হবে।</div>
<div class="v" id="v10"><span class="vn">10</span> <span class="br-p"><br><br></span>“কোন ইসরাইলীয় কিংবা তাদের মধ্যে বাস করা অন্য জাতির কোন লোক যদি রক্ত খায় তবে তার দিক থেকে আমি আমার মুখ ফিরিয়ে নেব এবং তার জাতি থেকে তাকে মুছে ফেলব,</div>
<div class="v" id="v11"><span class="vn">11</span> কারণ রক্তেই থাকে প্রাণীর প্রাণ। সেইজন্যই তোমাদের প্রাণের বদলে আমি তা দিয়ে কোরবানগাহের উপরে তোমাদের গুনাহ্‌ ঢাকা দেবার ব্যবস্থা দিয়েছি। রক্তের মধ্যে প্রাণ আছে বলেই তা গুনাহ্‌ ঢাকা দেয়।</div>
<div class="v" id="v12"><span class="vn">12</span> সেইজন্যই আমি বনি-ইসরাইলদের বলছি, তারা এবং তাদের মধ্যে বাস করা অন্য জাতির কোন লোক যেন রক্ত না খায়।</div>
<div class="v" id="v13"><span class="vn">13</span> কোন ইসরাইলীয় কিংবা তাদের মধ্যে বাস করা অন্য জাতির কোন লোক যদি খাওয়ার মত কোন পশু বা পাখী শিকার করে আনে তবে তাকে তার রক্ত বের করে সেই রক্ত মাটি চাপা দিয়ে রাখতে হবে,</div>
<div class="v" id="v14"><span class="vn">14</span> কারণ সমস্ত প্রাণীর প্রাণ রয়েছে তার জীবন্ত দেহের রক্তে। সেইজন্যই আমি বনি-ইসরাইলদের বলেছি যেন তারা কোন প্রাণীর রক্ত না খায়, কারণ রক্তই হল প্রত্যেকটি প্রাণীর প্রাণ। যে সেই রক্ত খাবে তাকে তার জাতির মধ্য থেকে মুছে ফেলতে হবে।</div>
<div class="v" id="v15"><span class="vn">15</span> <span class="br-p"><br><br></span>“কেউ যদি মরা পশুর বা বুনো জন্তুতে ছিঁড়ে ফেলা পশুর গোশ্‌ত খায়- সে ইসরাইলীয়ই হোক বা তাদের মধ্যে বাস-করা অন্য জাতির লোকই হোক- তাকে তার কাপড়-চোপড় ধুয়ে পানিতে গোসল করে ফেলতে হবে। সে সন্ধ্যা পর্যন্ত নাপাক অবস্থায় থাকবে, তারপর সে পাক-সাফ হবে।</div>
<div class="v" id="v16"><span class="vn">16</span> কিন্তু সে যদি কাপড়-চোপড় না ধোয় এবং গোসল না করে তবে তাকে তার অন্যায়ের জন্য দায়ী করা হবে।”</div>
</div>
<!-- PARSED ABOVE; EDITING MAY BREAK PARSER -->
</body></html>