<html><head>
<meta http-equiv="Content-Type" content="text/html;charset=utf-8" />
<title>Lev 19 &ndash; তৌরাত শরীফঃ লেবীয় &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 19);">
<div id="navbar"><a href="../index.html">Kitabul Mukkadas</a> &ndash; <b>তৌরাত শরীফঃ লেবীয়</b> &ndash; <a href="Lev_1.html">1</a> ... <a href="Lev_17.html">17</a> <a href="Lev_18.html">18</a> <b>19</b> <a href="Lev_20.html">20</a> <a href="Lev_21.html">21</a> ... <a href="Lev_27.html">27</a> </div><hr>
<h1>Lev 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অন্যান্য নিয়ম</h2><span class="vn">1</span> <span class="br-p"><br><br></span>মাবুদ মূসাকে সমস্ত বনি-ইসরাইলদের বলতে বললেন, “আমি তোমাদের মাবুদ আল্লাহ্‌ পবিত্র বলে তোমাদেরও পবিত্র হতে হবে।</div>
<div class="v" id="v3"><span class="vn">3</span> তোমরা তোমাদের পিতা-মাতাকে সম্মান করবে এবং আমার বিশ্রামবার পালন করবে। আমি আল্লাহ্‌ তোমাদের মাবুদ।</div>
<div class="v" id="v4"><span class="vn">4</span> মূর্তিপূজা করা তোমাদের চলবে না কিংবা নিজেদের এবাদতের জন্য ছাঁচে ফেলে ধাতু দিয়ে কোন দেব-দেবী তৈরী করা চলবে না। আমি আল্লাহ্‌ তোমাদের মাবুদ।</div>
<div class="v" id="v5"><span class="vn">5</span> <span class="br-p"><br><br></span>“তোমরা যখন মাবুদের উদ্দেশে কোন যোগাযোগ-কোরবানী দেবে তখন তা এমন ভাবে দেবে যাতে মাবুদ তোমাদের উপর সন্তুষ্ট হন।</div>
<div class="v" id="v6"><span class="vn">6</span> কোরবানীর দিনে কিংবা তার পরের দিনের মধ্যেই কোরবানীর গোশ্‌ত তোমাদের খেয়ে ফেলতে হবে। তৃতীয় দিনে যদি কিছু বাকী থেকেই যায় তবে তা পুড়িয়ে দিতে হবে,</div>
<div class="v" id="v7"><span class="vn">7</span> কারণ তৃতীয় দিনে সেই গোশ্‌ত নাপাক হয়ে যায়। যদি কেউ সেই গোশ্‌ত খায় তবে মাবুদ সেই কোরবানী আর কবুল করবেন না।</div>
<div class="v" id="v8"><span class="vn">8</span> যে তা খাবে তাকে তার অন্যায়ের জন্য দায়ী করা হবে, কারণ তাতে আমার পাক-পবিত্র জিনিসকে অপবিত্র করা হবে। সেই লোককে তার জাতি থেকে মুছে ফেলতে হবে।</div>
<div class="v" id="v9"><span class="vn">9</span> <span class="br-p"><br><br></span>“ফসল কাটবার সময়ে তোমরা ক্ষেতের কিনারার ফসল কাটবে না এবং ক্ষেতে যা পড়ে থাকবে তা-ও কুড়াবে না।</div>
<div class="v" id="v10"><span class="vn">10</span> আংগুর ক্ষেত থেকে আংগুর তোলা হয়ে গেলে আবার তোমরা সেই ক্ষেতে আংগুর তুলতে যাবে না এবং পড়ে থাকা আংগুর কুড়াবে না। গরীব ও ভিন্ন জাতির লোকদের জন্য তা রেখে দিতে হবে। আমি আল্লাহ্‌ তোমাদের মাবুদ।</div>
<div class="v" id="v11"><span class="vn">11</span> <span class="br-p"><br><br></span>“চুরি করা চলবে না, কাউকে ঠকানো চলবে না, মিথ্যা কথা বলা চলবে না।</div>
<div class="v" id="v12"><span class="vn">12</span> আমার নাম নিয়ে মিথ্যা ওয়াদা করে তোমাদের আল্লাহ্‌র নামের পবিত্রতা নষ্ট করা চলবে না। আমি মাবুদ।</div>
<div class="v" id="v13"><span class="vn">13</span> <span class="br-p"><br><br></span>“কোন মানুষের উপর অন্যায় সুবিধা নেওয়া কিংবা জুলুম করে তার জিনিস নেওয়া চলবে না। মজুরের দিনের পাওনা দিনেই দিয়ে দিতে হবে; তা সকাল পর্যন্ত আট্‌কে রাখা চলবে না।</div>
<div class="v" id="v14"><span class="vn">14</span> যে কানে শোনে না তাকে বদদোয়া দেবে না কিংবা যে চোখে দেখে না তার পথে উচোট খাবার মত কোন জিনিস রাখবে না। তোমরা তোমাদের আল্লাহ্‌কে ভয় করে চলবে। আমি মাবুদ।</div>
<div class="v" id="v15"><span class="vn">15</span> <span class="br-p"><br><br></span>“অন্যায় বিচার করা চলবে না। বিচারে ছোট-বড় কারও পক্ষ নেওয়া চলবে না; তোমরা প্রত্যেকের প্রতি ন্যায়বিচার করবে।</div>
<div class="v" id="v16"><span class="vn">16</span> কারও নিন্দা করে বেড়ানো চলবে না। কোন মানুষের প্রাণের ক্ষতি হতে পারে এমন কিছু করা চলবে না। আমি মাবুদ।</div>
<div class="v" id="v17"><span class="vn">17</span> <span class="br-p"><br><br></span>“অন্যের প্রতি মনের মধ্যে ঘৃণা পুষে রাখা চলবে না। অন্যের দোষ অবশ্যই দেখিয়ে দিতে হবে যাতে তার দরুন তোমরা নিজেরা দোষী না হও।</div>
<div class="v" id="v18"><span class="vn">18</span> প্রতিশোধ নেওয়া চলবে না, কিংবা কারও বিরুদ্ধে মনের মধ্যে হিংসার ভাব পুষে রাখা চলবে না। প্রত্যেক মানুষকে নিজের মত করে মহব্বত করতে হবে। আমি মাবুদ।</div>
<div class="v" id="v19"><span class="vn">19</span> <span class="br-p"><br><br></span>“আমার নিয়ম মেনে চলতে হবে। বিভিন্ন জাতের পশুদের মধ্যে সহবাস ঘটানো চলবে না। একই ক্ষেতে দুই রকম বীজ বোনা চলবে না। দুই জাতের সুতায় বোনা কাপড় পরা চলবে না।</div>
<div class="v" id="v20"><span class="vn">20</span> <span class="br-p"><br><br></span>“অন্যের সংগে বিয়ের সম্বন্ধ করা হয়েছে অথচ টাকা দিয়ে ছাড়িয়ে নেওয়া হয় নি কিংবা মুক্তি দেওয়া হয় নি এমন কোন বাঁদীর সংগে যদি কেউ সহবাস করে তাহলে তাকে জরিমানা দিতে হবে। সেই দু’জনকে হত্যা করা চলবে না কারণ মেয়েটিকে ছাড়িয়ে নেওয়া হয় নি।</div>
<div class="v" id="v21"><span class="vn">21</span> কিন্তু সেই লোককে মাবুদের উদ্দেশে তার দোষের কোরবানী হিসাবে মিলন-তাম্বুর দরজার কাছে একটা ভেড়া নিয়ে আসতে হবে।</div>
<div class="v" id="v22"><span class="vn">22</span> দোষের কোরবানীর সেই ভেড়াটা দিয়ে ইমামকে মাবুদের সামনে তার সেই গুনাহ্‌ ঢাকা দিতে হবে। তাতে তার সেই গুনাহ্‌ মাফ করা হবে।</div>
<div class="v" id="v23"><span class="vn">23</span> <span class="br-p"><br><br></span>“তোমাদের দেশে গিয়ে যদি তোমরা কোন ফলের গাছ লাগাও তবে তার ফল তোমাদের তিন বছর পর্যন্ত হারাম ফল বলে ধরতে হবে। ঐ সময়ের মধ্যে ঐ ফল খাওয়া তোমাদের চলবে না।</div>
<div class="v" id="v24"><span class="vn">24</span> চতুর্থ বছরে গাছের সমস্ত ফল মাবুদের প্রশংসার জন্য তাঁর উদ্দেশে কোরবানী করতে হবে।</div>
<div class="v" id="v25"><span class="vn">25</span> পঞ্চম বছর থেকে সেই গাছের ফল তোমাদের জন্য হালাল হবে। এতে তোমাদের গাছে প্রচুর ফলন হবে। আমি আল্লাহ্‌ তোমাদের মাবুদ।</div>
<div class="v" id="v26"><span class="vn">26</span> <span class="br-p"><br><br></span>“রক্তসুদ্ধ কোন গোশ্‌ত খাওয়া চলবে না। লক্ষণ-বিদ্যা কিংবা মায়াবিদ্যা ব্যবহার করা চলবে না।</div>
<div class="v" id="v27"><span class="vn">27</span> মাথার দু’পাশের চুল কাটা বা দাড়ির আগা ছাঁটা চলবে না।</div>
<div class="v" id="v28"><span class="vn">28</span> মৃত লোকদের জন্য শোক-প্রকাশ করতে গিয়ে শরীরের কোন জায়গা ক্ষত করা চলবে না। শরীরে কোন উল্‌কি-চিহ্ন দেওয়া চলবে না। আমি মাবুদ।</div>
<div class="v" id="v29"><span class="vn">29</span> <span class="br-p"><br><br></span>“নিজের মেয়েকে বেশ্যা বানিয়ে তাকে নীচে নামানো চলবে না। তা করলে দেশে বেশ্যাগিরি বেড়ে যাবে এবং শেষে দেশ নোংরামিতে ভরে যাবে।</div>
<div class="v" id="v30"><span class="vn">30</span> আমার হুকুম করা বিশ্রামের দিনগুলো পালন করতে হবে এবং আমার আবাস-তাম্বুর প্রতি সম্মান দেখাতে হবে। আমি মাবুদ।</div>
<div class="v" id="v31"><span class="vn">31</span> <span class="br-p"><br><br></span>“যারা ভূতের মাধ্যম হয় কিংবা যারা ভূতের সংগে সম্বন্ধ রাখে তাদের কাছে যাওয়া চলবে না, কারণ তারা তোমাদের নাপাক করে তুলবে। আমি আল্লাহ্‌ তোমাদের মাবুদ।</div>
<div class="v" id="v32"><span class="vn">32</span> <span class="br-p"><br><br></span>“যারা বৃদ্ধ তারা কাছে আসলে উঠে দাঁড়াতে হবে এবং তাদের সম্মান করতে হবে। তোমরা তোমাদের আল্লাহ্‌কে ভয় করবে। আমি মাবুদ।</div>
<div class="v" id="v33"><span class="vn">33</span> <span class="br-p"><br><br></span>“তোমাদের দেশে তোমাদের মধ্যে বাস করা অন্য জাতির লোকের সংগে খারাপ ব্যবহার করা চলবে না।</div>
<div class="v" id="v34"><span class="vn">34</span> নিজের জাতির লোকের সংগে যেমন ব্যবহার করা হয় তার সংগে তেমনই ব্যবহার করতে হবে। তাকে নিজের মত করে মহব্বত করতে হবে, কারণ তোমরাও মিসরীয়দের মধ্যে অন্য জাতির লোক ছিলে। আমি আল্লাহ্‌ তোমাদের মাবুদ।</div>
<div class="v" id="v35"><span class="vn">35</span> <span class="br-p"><br><br></span>“বিচারে রায় দিতে অথবা কোন কিছু লম্বায় কিংবা ওজনে কিংবা পরিমাণে কতখানি তা মাপতে গিয়ে তোমরা অন্যায় কোরো না।</div>
<div class="v" id="v36"><span class="vn">36</span> তোমাদের দাঁড়িপাল্লা, বাটখারা এবং অন্যান্য মাপের জিনিস যেন ঠিক হয়। আমি আল্লাহ্‌ তোমাদের মাবুদ। মিসর দেশ থেকে আমিই তোমাদের বের করে এনেছি।</div>
<div class="v" id="v37"><span class="vn">37</span> আমার সমস্ত নিয়ম তোমাদের পালন করতে হবে এবং সমস্ত শরীয়ত মেনে চলতে হবে। আমি মাবুদ।”</div>
</div>
<!-- PARSED ABOVE; EDITING MAY BREAK PARSER -->
</body></html>