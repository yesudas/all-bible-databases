<html><head>
<meta http-equiv="Content-Type" content="text/html;charset=utf-8" />
<title>Lev 2 &ndash; তৌরাত শরীফঃ লেবীয় &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 2);">
<div id="navbar"><a href="../index.html">Kitabul Mukkadas</a> &ndash; <b>তৌরাত শরীফঃ লেবীয়</b> &ndash; <a href="Lev_1.html">1</a> <b>2</b> <a href="Lev_3.html">3</a> <a href="Lev_4.html">4</a> ... <a href="Lev_27.html">27</a> </div><hr>
<h1>Lev 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শস্য-কোরবানী</h2><span class="vn">1</span> <span class="br-p"><br><br></span>“কেউ যদি মাবুদের উদ্দেশে শস্য-কোরবানী করতে চায় তবে তা করতে হবে মিহি ময়দা দিয়ে। তার উপর তেল ঢেলে আর লোবান রেখে তাকে তা হারুনের ছেলেদের কাছে, অর্থাৎ ইমামদের কাছে নিয়ে যেতে হবে। ইমাম তা থেকে তেল সুদ্ধ এক মুঠো ময়দা এবং সমস্ত লোবান তুলে নেবে আর পুরো কোরবানীর বদলে এই অংশটুকু কোরবানগাহের উপর পুড়িয়ে দেবে। এটা আগুনে দেওয়া-কোরবানীর মধ্যে একটা, যার গন্ধে মাবুদ খুশী হন।</div>
<div class="v" id="v3"><span class="vn">3</span> এই শস্য-কোরবানীর জিনিসের বাদবাকী যা থাকবে তা হারুন ও তার ছেলেদের পাওনা হবে। মাবুদের উদ্দেশে আগুনে-দেওয়া সমস্ত কোরবানীর মধ্যে শস্য-কোরবানীর এই বাকী অংশটুকু মহাপবিত্র জিনিস।</div>
<div class="v" id="v4"><span class="vn">4</span> <span class="br-p"><br><br></span>“যদি কেউ তন্দুরে সেঁকা কোন জিনিস দিয়ে শস্য-কোরবানী করতে চায় তবে সেটা হতে হবে খামিহীন মিহি ময়দা দিয়ে তৈরী। সেটা তেলের ময়ান দেওয়া পিঠা হতে পারে কিংবা তেল লাগানো চাপাটি হতে পারে।</div>
<div class="v" id="v5"><span class="vn">5</span> সেই শস্য-কোরবানী যদি তাওয়ায় ভাজা কোন জিনিস হয় তবে সেটা হতে হবে তেলের ময়ান দেওয়া খামিহীন মিহি ময়দা দিয়ে তৈরী।</div>
<div class="v" id="v6"><span class="vn">6</span> তারপর তা টুকরা টুকরা করে তার উপর তেল ঢেলে দিতে হবে; এটা একটা শস্য-কোরবানী।</div>
<div class="v" id="v7"><span class="vn">7</span> সেই শস্য-কোরবানী যদি কড়াইতে ভাজা কোন জিনিস হয় তবে সেটা হতে হবে তেল ও মিহি ময়দা দিয়ে তৈরী।</div>
<div class="v" id="v8"><span class="vn">8</span> মাবুদের উদ্দেশে শস্য-কোরবানীর জন্য এই সব জিনিস এনে ইমামের হাতে দিতে হবে আর ইমাম তা কোরবানগাহের কাছে নিয়ে যাবে।</div>
<div class="v" id="v9"><span class="vn">9</span> শস্য-কোরবানীর যে অংশটা পুরো কোরবানীর বদলে দেওয়া হবে ইমাম তা আলাদা করে নিয়ে কোরবানগাহের উপর পুড়িয়ে দেবে। এটা আগুনে দেওয়া-কোরবানীর মধ্যে একটা, যার গন্ধে মাবুদ খুশী হন।</div>
<div class="v" id="v10"><span class="vn">10</span> এই শস্য-কোরবানীর জিনিসের বাদবাকী যা থাকবে তা হারুন ও তার ছেলেদের পাওনা হবে। মাবুদের উদ্দেশে আগুন্তেদেওয়া সমস্ত কোরবানীর মধ্যে শস্য-কোরবানীর এই বাকী অংশটুকু মহাপবিত্র জিনিস।</div>
<div class="v" id="v11"><span class="vn">11</span> <span class="br-p"><br><br></span>“মাবুদের উদ্দেশে শস্য-কোরবানীর জন্য তারা যা কিছু আনবে তা যেন খামি ছাড়া তৈরী করা হয়। মাবুদের উদ্দেশে আগুনে দেওয়া-কোরবানীর জিনিসের মধ্যে খামি বা মধু দেওয়া চলবে না।</div>
<div class="v" id="v12"><span class="vn">12</span> প্রথমে তোলা ফসল কোরবানী করবার জন্য তারা খামি ও মধু মাবুদের কাছে নিয়ে যেতে পারবে, কিন্তু যে কোরবানীর গন্ধে তিনি খুশী হন এমন কোরবানী হিসাবে খামি ও মধু কোরবানগাহের উপর পোড়ানো চলবে না।</div>
<div class="v" id="v13"><span class="vn">13</span> শস্য-কোরবানীর জন্য যে সব জিনিস আনা হবে তার মধ্যে লবণ দিতে হবে। বনি-ইসরাইলদের আল্লাহ্‌ তাদের জন্য যে ব্যবস্থা স্থাপন করেছেন তার দরুন শস্য-কোরবানী থেকে লবণ বাদ দেওয়া চলবে না; তাদের সমস্ত কোরবানীর মধ্যে লবণ দিতেই হবে।</div>
<div class="v" id="v14"><span class="vn">14</span> <span class="br-p"><br><br></span>“মাবুদের উদ্দেশে কোরবানী করবার জন্য যদি তারা প্রথমে তোলা ফসলের মধ্য থেকে কোন শস্য আনে তবে সেই নতুন শস্য মোটা করে ভেংগে নিয়ে আগুনে ঝল্‌সে আনতে হবে।</div>
<div class="v" id="v15"><span class="vn">15</span> তার উপর তেল ঢেলে দিতে হবে এবং লোবান রাখতে হবে; এটা একটা শস্য-কোরবানী।</div>
<div class="v" id="v16"><span class="vn">16</span> সেই ভেংগে নেওয়া শস্য ও তেলের যে অংশটা পুরো কোরবানীর বদলে দেওয়া হবে ইমাম সেই অংশটা এবং সমস্ত লোবান নিয়ে মাবুদের উদ্দেশে আগুনে দেওয়া-কোরবানী হিসাবে পুড়িয়ে ফেলবে।</div>
</div>
<!-- PARSED ABOVE; EDITING MAY BREAK PARSER -->
</body></html>