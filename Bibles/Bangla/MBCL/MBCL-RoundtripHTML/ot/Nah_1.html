<html><head>
<meta http-equiv="Content-Type" content="text/html;charset=utf-8" />
<title>Nah 1 &ndash; নবীদের কিতাবঃ নাহূম &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Nah', 1);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ নাহূম</b> &ndash; <b>1</b> <a href="Nah_2.html">2</a> <a href="Nah_3.html">3</a> </div><hr>
<h1>Nah 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নিনেভের উপর মাবুদের রাগ</h2><span class="vn">1</span> <span class="br-p"><br><br></span>নিনেভে সম্বন্ধে আল্লাহ্‌র কালাম। ইল্‌কোশ গ্রামের নাহূম যে দর্শন পেয়েছিলেন তা এখানে লেখা আছে।</div>
<div class="v" id="v2"><span class="vn">2</span> <span class="br-p"><br><br></span>মাবুদ এমন আল্লাহ্‌ যিনি তাঁর পাওনা এবাদত চান ও প্রতিফল দেন; মাবুদ প্রতিশোধ নেন ও তিনি রাগে পরিপূর্ণ। মাবুদ তাঁর বিপক্ষদের উপরে প্রতিশোধ নেন এবং তাঁর শত্রুদের জন্য তাঁর রাগ জমা করে রাখেন।</div>
<div class="v" id="v3"><span class="vn">3</span> মাবুদ সহজে রাগ করেন না এবং তিনি কুদরতে মহান; দোষীকে তিনি শাস্তি না দিয়ে ছেড়ে দেন না। তাঁর পথ ঘূর্ণিবাতাস ও ঝড়ের মধ্যে থাকে, আর মেঘ হল তাঁর পায়ের ধুলা।</div>
<div class="v" id="v4"><span class="vn">4</span> তিনি সমুদ্রকে ধমক দিয়ে শুকিয়ে ফেলেন; সমস্ত নদীগুলোকে তিনি পানিশূন্য করে দেন। বাশন আর কর্মিল শুকিয়ে যায় আর লেবাননের সব ফুল ্নান হয়ে যায়।</div>
<div class="v" id="v5"><span class="vn">5</span> বড় বড় পাহাড় তাঁর সামনে কাঁপে আর ছোট ছোট পাহাড়গুলো গলে যায়। তাঁর উপস্থিতিতে দুনিয়া ও তার মধ্যে বাসকারী সকলে কাঁপে।</div>
<div class="v" id="v6"><span class="vn">6</span> তাঁর রাগের সামনে কে টিকে থাকতে পারে? কে সহ্য করতে পারে তাঁর ভয়ংকর গজব? তাঁর রাগ আগুনের মত জ্বলে; তাঁর সামনে বড় বড় পাথর টুকরা টুকরা হয়ে যায়।</div>
<div class="v" id="v7"><span class="vn">7</span> <span class="br-p"><br><br></span>মাবুদ মেহেরবান, কষ্টের সময়ের আশ্রয়স্থান। যারা তাঁর মধ্যে আশ্রয় নেয় তিনি তাদের দেখাশোনা করেন।</div>
<div class="v" id="v8"><span class="vn">8</span> কিন্তু তিনি ডুবিয়ে দেওয়া বন্যা দিয়ে নিনেভে শহর একেবারে মুছে ফেলবেন; তাঁর বিপক্ষদের তিনি অন্ধকারে তাড়া করবেন।</div>
<div class="v" id="v9"><span class="vn">9</span> <span class="br-p"><br><br></span>হে নিনেভের লোকেরা, মাবুদের বিরুদ্ধে তোমরা যে কোন ষড়যন্ত্র কর না কেন তা তিনি বিফল করে দেবেন; তোমরা কাউকে আর কষ্ট দিতে পারবে না।</div>
<div class="v" id="v10"><span class="vn">10</span> তোমরা কাঁটার মধ্যে জড়িয়ে যাবে এবং মদানো রস খেয়ে মাতাল হবে; তোমরা নাড়ার মত পুড়ে যাবে।</div>
<div class="v" id="v11"><span class="vn">11</span> তোমাদের মধ্য থেকে এমন একজন বের হয়ে এসেছে যে মাবুদের বিরুদ্ধে কুমতলব করছে ও খারাপীর পরামর্শ দিচ্ছে।</div>
<div class="v" id="v12"><span class="vn">12</span> <span class="br-p"><br><br></span>মাবুদ বলছেন, “হে এহুদা, যদিও আশেরীয়রা শক্তিতে পূর্ণ এবং অসংখ্য তবুও তাদের মেরে ফেলা হবে। আমি তোমাকে দুঃখ দিয়েছি সত্যি, কিন্তু আর দুঃখ দেব না।</div>
<div class="v" id="v13"><span class="vn">13</span> এখন আমি তোমার কাঁধ থেকে তাদের জোয়াল ভেংগে দেব এবং তোমার বাঁধন ছিঁড়ে ফেলব।”</div>
<div class="v" id="v14"><span class="vn">14</span> <span class="br-p"><br><br></span>হে নিনেভে, মাবুদ তোমার বিষয়ে বলছেন, “তোমার নাম রক্ষা করবার জন্য তোমার মধ্যে কোন লোক থাকবে না। তোমার দেব-দেবীর মন্দিরে যে সব প্রতিমা ও মূর্তি রয়েছে সেগুলো আমি ধ্বংস করে ফেলব। তুমি অপদার্থ বলে আমি তোমার কবর প্রস্তুত করব।”</div>
<div class="v" id="v15"><span class="vn">15</span> <span class="br-p"><br><br></span>যে লোক সুখবর নিয়ে আসে ও শান্তি ঘোষণা করে, ঐ দেখ, পাহাড়-পর্বতের উপরে তার পা। হে এহুদা, তোমার ঈদগুলো পালন কর এবং মানত সব পূর্ণ কর। দুষ্টেরা আর তোমাকে আক্রমণ করবে না; তাদের একেবারে ধ্বংস করে ফেলা হবে।</div>
</div>
<!-- PARSED ABOVE; EDITING MAY BREAK PARSER -->
</body></html>