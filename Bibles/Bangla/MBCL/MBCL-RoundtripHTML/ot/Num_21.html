<html><head>
<meta http-equiv="Content-Type" content="text/html;charset=utf-8" />
<title>Num 21 &ndash; তৌরাত শরীফঃ শুমারী &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 21);">
<div id="navbar"><a href="../index.html">Kitabul Mukkadas</a> &ndash; <b>তৌরাত শরীফঃ শুমারী</b> &ndash; <a href="Num_1.html">1</a> ... <a href="Num_19.html">19</a> <a href="Num_20.html">20</a> <b>21</b> <a href="Num_22.html">22</a> <a href="Num_23.html">23</a> ... <a href="Num_36.html">36</a> </div><hr>
<h1>Num 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অরাদের বাদশাহ্‌র পরাজয়</h2><span class="vn">1</span> <span class="br-p"><br><br></span>অরাদের কেনানীয় বাদশাহ্‌ নেগেভে বাস করতেন। বনি-ইসরাইলরা অথারীমের পথ ধরে আসছে শুনে তিনি তাদের উপর হামলা করে কয়েকজনকে ধরে নিয়ে গেলেন।</div>
<div class="v" id="v2"><span class="vn">2</span> তখন বনি-ইসরাইলরা মাবুদের কাছে মানত করে বলল, “অরাদের এই লোকদের তুমি যদি আমাদের হাতের মুঠোয় এনে দাও, তবে আমরা তাদের গ্রাম ও শহরগুলো একেবারে ধ্বংস করে ফেলব।”</div>
<div class="v" id="v3"><span class="vn">3</span> মাবুদ তাদের এই বিশেষ অনুরোধ শুনলেন এবং সেই কেনানীয়দের তাদের হাতের মুঠোয় এনে দিলেন। বনি-ইসরাইলরা তাদের এবং তাদের গ্রাম ও শহরগুলো একেবারে ধ্বংস করে ফেলল। সেইজন্য ঐ জায়গাটার নাম হল হর্মা (যার মানে “ধ্বংসের অধীন”)।</div>
<div class="v" id="v4"><h2>ব্রোঞ্জের সাপ</h2><span class="vn">4</span> <span class="br-p"><br><br></span>এর পর বনি-ইসরাইলরা ইদোম দেশের পাশ দিয়ে ঘুরে যাওয়ার জন্য হোর পাহাড়ের কাছ থেকে আকাবা উপসাগরের পথ ধরে চলল। কিন্তু পথে তারা ধৈর্য হারিয়ে আল্লাহ্‌ ও মূসার বিরুদ্ধে বলতে লাগল, “এই মরুভূমিতে মারা পড়বার জন্য কেন তোমরা মিসর দেশ থেকে আমাদের বের করে এনেছ? এখানে রুটিও নেই পানিও নেই, আর এই বাজে খাবার আমরা দু’চোখে দেখতে পারি না।”</div>
<div class="v" id="v6"><span class="vn">6</span> <span class="br-p"><br><br></span>তখন মাবুদ তাদের মধ্যে এক রকম বিষাক্ত সাপ পাঠিয়ে দিলেন। সেগুলোর কামড়ে অনেক ইসরাইলীয় মারা গেল।</div>
<div class="v" id="v7"><span class="vn">7</span> তখন লোকেরা গিয়ে মূসাকে বলল, “মাবুদ ও আপনার বিরুদ্ধে কথা বলে আমরা গুনাহ্‌ করেছি। আপনি এখন মাবুদের কাছে অনুরোধ করুন যেন তিনি এই সব সাপ আমাদের কাছ থেকে সরিয়ে নেন।” তখন মূসা লোকদের জন্য অনুরোধ করলেন।</div>
<div class="v" id="v8"><span class="vn">8</span> <span class="br-p"><br><br></span>এর জবাবে মাবুদ মূসাকে বললেন, “তুমি একটা সাপ তৈরী করে একটা খুঁটির উপরে রাখ। যাকে সাপে কামড়াবে সে ওটার দিকে তাকালে বেঁচে যাবে।”</div>
<div class="v" id="v9"><span class="vn">9</span> তখন মূসা একটা ব্রোঞ্জের সাপ তৈরী করে একটা খুঁটির উপরে লাগিয়ে রাখলেন। কাউকে সাপে কামড়ালে সে ঐ ব্রোঞ্জের সাপের দিকে চেয়ে দেখত আর তাতে সে বেঁচে যেত।</div>
<div class="v" id="v10"><h2>মোয়াব দেশে যাত্রা</h2><span class="vn">10</span> <span class="br-p"><br><br></span>এর পর বনি-ইসরাইলরা যাত্রা করে ওবোতে গিয়ে ছাউনি ফেলল।</div>
<div class="v" id="v11"><span class="vn">11</span> তারপর তারা ওবোৎ থেকে যাত্রা করে মরুভূমির মধ্যে ইয়ী-অবারীমে গিয়ে ছাউনি ফেলল। ইয়ী-অবারীম ছিল মোয়াবের পূর্ব দিকে মরুভূমির মধ্যে।</div>
<div class="v" id="v12"><span class="vn">12</span> তারপর সেখান থেকে যাত্রা করে তারা সেরদ উপত্যকাতে গিয়ে ছাউনি ফেলল।</div>
<div class="v" id="v13"><span class="vn">13</span> সেখান থেকে যাত্রা করে তারা অর্ণোন নদীর ওপারে গিয়ে ছাউনি ফেলল। আমোরীয়দের দেশ থেকে যে মরুভূমিটা শুরু হয়েছে তার মধ্যে ছিল এই অর্ণোন নদীটা। নদীটার এক পাশে ছিল মোয়াব আর অন্য পাশে ছিল আমোরীয়দের দেশ।</div>
<div class="v" id="v14"><span class="vn">14</span> “মাবুদের যুদ্ধ” নামে বইটাতে আছে, “আর্‌ শহরের দিকে চলে যাওয়া শূফা এলাকার বাহেব এবং অর্ণোন ও তার উপনদী বয়ে যাওয়া খাদগুলো এবং খাদের পাশে পাহাড়ের গায়ের ঢালু জায়গা, যেগুলো মোয়াবের এক দিকের সীমানা।”</div>
<div class="v" id="v16"><span class="vn">16</span> <span class="br-p"><br><br></span>সেখান থেকে যাত্রা করে বনি-ইসরাইলরা বের নামে একটা কূয়ার কাছে আসল। এই কূয়ার কাছে মাবুদ মূসাকে বললেন, “তুমি লোকদের একসংগে জমায়েত কর, আমি তাদের পানি দেব।”</div>
<div class="v" id="v17"><span class="vn">17</span> <span class="br-p"><br><br></span>তখন বনি-ইসরাইলরা এই গজলটি করল: <span class="br-p"><br><br></span><span class="br-ind"><br><span class="indent">&nbsp;</span></span>“হে কূয়া, তুমি পানিতে ভরে ওঠো। <br><span class="br-ind"><br><span class="indent">&nbsp;</span></span>তোমরা এই কূয়ার বিষয় নিয়ে গজল গাও। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>এটা সেই কূয়া যা শাসনকর্তারা শাসনদণ্ডের জোরে খুঁড়েছেন, <br><span class="br-ind"><br><span class="indent">&nbsp;</span></span>যা গণ্যমান্য লোকেরা লাঠির জোরে করেছেন।” <br> <span class="br-p"><br><br></span>তারপর বনি-ইসরাইলরা সেই মরুভূমি থেকে মত্তানায়,</div>
<div class="v" id="v19"><span class="vn">19</span> মত্তানা থেকে নহলীয়েলে, নহলীয়েল থেকে বামোতে এবং বামোৎ থেকে মোয়াবের উপত্যকায় গেল। সেই উপত্যকার কাছে পিস্‌গা পাহাড়শ্রেণীর মধ্যেকার সবচেয়ে উঁচু পাহাড়ের উপর থেকে মরুভূমির যিশীমোন নামে জায়গাটা দেখা যায়।</div>
<div class="v" id="v21"><h2>আমোরীয় ও বাশনের বাদশাহ্‌র পরাজয়</h2><span class="vn">21</span> <span class="br-p"><br><br></span>বনি-ইসরাইলরা আমোরীয়দের বাদশাহ্‌ সীহোনের কাছে লোক পাঠিয়ে অনুরোধ করল,</div>
<div class="v" id="v22"><span class="vn">22</span> “আপনার রাজ্যের মধ্য দিয়ে আমাদের যেতে দিন। আমরা রাস্তা ছেড়ে কোন জমির মধ্যে বা আংগুর ক্ষেতে যাব না, কিংবা কোন কূয়া থেকে পানিও খাব না। আপনার রাজ্য পার হয়ে না যাওয়া পর্যন্ত আমরা রাজপথ ধরেই চলতে থাকব।”</div>
<div class="v" id="v23"><span class="vn">23</span> <span class="br-p"><br><br></span>কিন্তু সীহোন তাঁর রাজ্যের মধ্য দিয়ে বনি-ইসরাইলদের যেতে দিলেন না। তিনি তাঁর সমস্ত সৈন্যদল নিয়ে মরুভূমিতে বনি-ইসরাইলদের বিরুদ্ধে যুদ্ধ করতে গেলেন। তিনি যহস শহরে উপস্থিত হয়ে বনি-ইসরাইলদের সংগে যুদ্ধ করলেন।</div>
<div class="v" id="v24"><span class="vn">24</span> এই যুদ্ধে বনি-ইসরাইলরা তাঁকে হত্যা করে অর্ণোন নদী থেকে যব্বোক নদী পর্যন্ত তাঁর দেশটা অধিকার করে নিল। তারা কেবল অম্মোনীয়দের সীমানা পর্যন্ত অধিকার করতে পেরেছিল, কারণ অম্মোনীয়দের দেশের সীমানাটা এমন ছিল যা ডিংগিয়ে যাওয়া সহজ ছিল না।</div>
<div class="v" id="v25"><span class="vn">25</span> বনি-ইসরাইলরা হিষ্‌বোন ও তার আশেপাশের গ্রামগুলো সুদ্ধ আমোরীয়দের সমস্ত শহর দখল করে নিল এবং সেখানে বাস করতে লাগল।</div>
<div class="v" id="v26"><span class="vn">26</span> হিষ্‌বোন ছিল আমোরীয়দের বাদশাহ্‌ সীহোনের রাজধানী। তিনি মোয়াব দেশের আগেকার বাদশাহ্‌র সংগে যুদ্ধ করে তাঁর কাছ থেকে অর্ণোন নদী পর্যন্ত সমস্ত দেশটা দখল করে নিয়েছিলেন।</div>
<div class="v" id="v27"><span class="vn">27</span> <span class="br-p"><br><br></span>এইজন্যই কবিরা বলেছেন: <span class="br-p"><br><br></span><span class="br-ind"><br><span class="indent">&nbsp;</span></span>“তোমরা হিষ্‌বোনে এসে শহরটা আবার গড়ে তোলো। <br><span class="br-ind"><br><span class="indent">&nbsp;</span></span>সীহোনের শহরটা আবার গড়ে তোলা হোক। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>সীহোনের শহর হিষ্‌বোন থেকে আগুন বেরিয়ে এসে <br><span class="br-ind"><br><span class="indent">&nbsp;</span></span>মোয়াব দেশের আর্‌ শহরটা পুড়িয়ে দিল <br><span class="br-ind"><br><span class="indent">&nbsp;</span></span>আর অর্ণোন নদীর কাছের উঁচু জায়গার বাসিন্দাদের পুড়িয়ে দিল। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>হায় মোয়াব! <br><span class="br-ind"><br><span class="indent">&nbsp;</span></span>হে কমোশ-দেবতার লোকেরা, তোমরা ধ্বংস হয়ে গেছ। <br><span class="br-ind"><br><span class="indent">&nbsp;</span></span>কমোশের ছেলেরা পালিয়ে গিয়েছে <br><span class="br-ind"><br><span class="indent">&nbsp;</span></span>আর মেয়েরা আমোরীয়দের বাদশাহ্‌ সীহোনের বন্দিনী হয়েছে। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>কিন্তু আমরা তাদের বিরুদ্ধে যুদ্ধ করেছি। <br><span class="br-ind"><br><span class="indent">&nbsp;</span></span>দীবোন পর্যন্ত হিষ্‌বোন ধ্বংস হয়ে গেছে। <br><span class="br-ind"><br><span class="indent">&nbsp;</span></span>মেদবা পর্যন্ত চলে গেছে যে নোফঃ <br><span class="br-ind"><br><span class="indent">&nbsp;</span></span>সেই জায়গা পর্যন্ত আমরা ধ্বংস করেছি।” <br></div>
<div class="v" id="v31"><span class="vn">31</span> <span class="br-p"><br><br></span>এর পর বনি-ইসরাইলরা আমোরীয়দের দেশে বাস করতে লাগল।</div>
<div class="v" id="v32"><span class="vn">32</span> <span class="br-p"><br><br></span>মূসা যাসের শহরে গোয়েন্দা পাঠিয়ে দেবার পর বনি-ইসরাইলরা সেই শহরের আশেপাশের গ্রামগুলো দখল করে নিল এবং সেখানকার আমোরীয়দের তাড়িয়ে দিল।</div>
<div class="v" id="v33"><span class="vn">33</span> তারপর তারা ঘুরে বাশন দেশের রাস্তা ধরে এগিয়ে যেতে লাগল। তখন বাশনের বাদশাহ্‌ উজ তাঁর সমস্ত সৈন্য-সামন্ত নিয়ে বের হয়ে তাদের সংগে যুদ্ধ করবার জন্য ইদ্রিয়ী শহরে উপস্থিত হলেন।</div>
<div class="v" id="v34"><span class="vn">34</span> <span class="br-p"><br><br></span>তখন মাবুদ মূসাকে বললেন, “বাদশাহ্‌ উজকে ভয় কোরো না, কারণ আমি তার দেশ এবং তাকে ও তার সমস্ত সৈন্য-সামন্তকে তোমার হাতের মুঠোয় দিয়ে দিয়েছি। আমোরীয়দের বাদশাহ্‌ সীহোন, যে হিষ্‌বোনে রাজত্ব করত, তুমি তার অবস্থা যা করেছ এর অবস্থাও তা-ই করবে।”</div>
<div class="v" id="v35"><span class="vn">35</span> <span class="br-p"><br><br></span>তখন তারা উজকে এবং তাঁর ছেলেদের ও তাঁর সমস্ত সৈন্য-সামন্তদের হত্যা করল। শেষ পর্যন্ত তাঁর আর কেউ বেঁচে রইল না। তারা তাঁর দেশটাও অধিকার করে নিল।</div>
</div>
<!-- PARSED ABOVE; EDITING MAY BREAK PARSER -->
</body></html>