<html><head>
<meta http-equiv="Content-Type" content="text/html;charset=utf-8" />
<title>Num 24 &ndash; তৌরাত শরীফঃ শুমারী &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 24);">
<div id="navbar"><a href="../index.html">Kitabul Mukkadas</a> &ndash; <b>তৌরাত শরীফঃ শুমারী</b> &ndash; <a href="Num_1.html">1</a> ... <a href="Num_22.html">22</a> <a href="Num_23.html">23</a> <b>24</b> <a href="Num_25.html">25</a> <a href="Num_26.html">26</a> ... <a href="Num_36.html">36</a> </div><hr>
<h1>Num 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>বালাম যখন দেখলেন যে, বনি-ইসরাইলদের দোয়া করাই মাবুদের ইচ্ছা তখন তিনি অন্যান্য বারের মত জাদুমন্ত্রের সাহায্য নেবার চেষ্টা করলেন না। তিনি মরুভূমির দিকে তাঁর মুখ ফিরালেন।</div>
<div class="v" id="v2"><span class="vn">2</span> তিনি চেয়ে দেখলেন, বনি-ইসরাইলদের বিভিন্ন গোষ্ঠীর তাম্বু পর পর খাটানো রয়েছে। তখন আল্লাহ্‌র রূহ্‌ তাঁর উপর আসলেন,</div>
<div class="v" id="v3"><span class="vn">3</span> আর তিনি আল্লাহ্‌র দেওয়া এই কালাম বলতে লাগলেন: <span class="br-p"><br><br></span><span class="br-ind"><br><span class="indent">&nbsp;</span></span>“বাউরের ছেলে বালাম এই কথা বলছে, <br><span class="br-ind"><br><span class="indent">&nbsp;</span></span>যার চোখ খোলা রয়েছে সে এই কথা বলছে, <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যে লোক আল্লাহ্‌র কালাম শুনছে <br><span class="br-ind"><br><span class="indent">&nbsp;</span></span>আর সর্বশক্তিমানের দেওয়া দর্শন দেখছে, <br><span class="br-ind"><br><span class="indent">&nbsp;</span></span>যে সেজদায় পড়েছে <br><span class="br-ind"><br><span class="indent">&nbsp;</span></span>আর যার চোখের ঠুলি খুলে গেছে, <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সে এই কথা বলছে: <br><span class="br-ind"><br><span class="indent">&nbsp;</span></span>হে ইয়াকুব, তোমার তাম্বুগুলো কি সুন্দর! <br><span class="br-ind"><br><span class="indent">&nbsp;</span></span>হে ইসরাইল, কি সুন্দর তোমার থাকবার জায়গা! <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সেগুলো পড়ে আছে উপত্যকার মত, <br><span class="br-ind"><br><span class="indent">&nbsp;</span></span>পড়ে আছে নদীর ধারের বাগানের মত, <br><span class="br-ind"><br><span class="indent">&nbsp;</span></span>মাবুদের লাগানো অগুরু গাছের মত, <br><span class="br-ind"><br><span class="indent">&nbsp;</span></span>পানির ধারের এরস গাছের মত। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ভারে বওয়া কলসী থেকে পানি উপ্‌চে পড়বে, <br><span class="br-ind"><br><span class="indent">&nbsp;</span></span>তাদের বীজ অনেক পানি পেতে থাকবে। <br><span class="br-ind"><br><span class="indent">&nbsp;</span></span>তাদের বাদশাহ্‌ হবে অগাগের চেয়েও মহান, <br><span class="br-ind"><br><span class="indent">&nbsp;</span></span>তাদের রাজ্য মহিমায় অনেক উঁচুতে থাকবে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আল্লাহ্‌ মিসর থেকে তাদের বের করে এনেছেন, <br><span class="br-ind"><br><span class="indent">&nbsp;</span></span>তিনিই তাদের পক্ষে বুনো ষাঁড়ের শক্তির মত। <br><span class="br-ind"><br><span class="indent">&nbsp;</span></span>তাদের বিরুদ্ধে যে সব জাতি দাঁড়াবে <br><span class="br-ind"><br><span class="indent">&nbsp;</span></span>তারা তাদের গিলে ফেলবে, <br><span class="br-ind"><br><span class="indent">&nbsp;</span></span>তাদের হাড় টুকরা টুকরা করবে, <br><span class="br-ind"><br><span class="indent">&nbsp;</span></span>তীর দিয়ে তাদের বিঁধে ফেলবে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সিংহ ও সিংহীর মত তারা গুঁড়ি মারবে আর শুয়ে পড়বে, <br><span class="br-ind"><br><span class="indent">&nbsp;</span></span>তখন কে তাদের জাগাতে সাহস করবে? <br><span class="br-ind"><br><span class="indent">&nbsp;</span></span>যারা তোমাদের দোয়া করে <br><span class="br-ind"><br><span class="indent">&nbsp;</span></span>তাদের উপর তেমনি দোয়া পড়ুক; <br><span class="br-ind"><br><span class="indent">&nbsp;</span></span>আর যারা বদদোয়া দেয়, <br><span class="br-ind"><br><span class="indent">&nbsp;</span></span>তাদের উপর তেমনি বদদোয়া পড়ুক।” <br></div>
<div class="v" id="v10"><span class="vn">10</span> <span class="br-p"><br><br></span>এই কথা শুনে বালাক বালামের উপর রেগে আগুন হয়ে উঠলেন। তিনি হাতে হাত চাপড়ে তাঁকে বললেন, “আমার শত্রুদের বদদোয়া দেবার জন্য আমি আপনাকে ডেকে এনেছিলাম কিন্তু এই নিয়ে তিনবার আপনি তাদের দোয়া করলেন।</div>
<div class="v" id="v11"><span class="vn">11</span> আপনি এক্ষুনি বাড়ী চলে যান। আমি আপনাকে অনেক পুরস্কার দেব বলেছিলাম কিন্তু মাবুদ তা আপনাকে পেতে দিলেন না।”</div>
<div class="v" id="v12"><span class="vn">12</span> <span class="br-p"><br><br></span>জবাবে বালাম বালাককে বললেন, “আমি কি আপনার পাঠানো লোকদের বলি নি যে,</div>
<div class="v" id="v13"><span class="vn">13</span> যদিও বালাক সোনা-রূপায় ভরা রাজবাড়ীটা আমাকে দেন তবুও আমার নিজের ইচ্ছায় আমি ভাল-মন্দ কিছুই করতে পারব না বা মাবুদের হুকুমের বাইরে যেতে পারব না, আর মাবুদ যা বলবেন কেবল তা-ই আমাকে বলতে হবে?</div>
<div class="v" id="v14"><span class="vn">14</span> আমি এখন আমার লোকদের কাছে ফিরে যাচ্ছি, কিন্তু তার আগে আমি আপনাকে সাবধান করে বলে দিয়ে যাচ্ছি এই জাতি ভবিষ্যতে আপনার জাতির প্রতি কি করবে।”</div>
<div class="v" id="v15"><h2>বালামের মুখে আল্লাহ্‌র দেওয়া চতুর্থ ভবিষ্যদ্বাণী</h2><span class="vn">15</span> <span class="br-p"><br><br></span>বালাম তখন আল্লাহ্‌র দেওয়া এই কালাম বলতে লাগলেন: <span class="br-p"><br><br></span><span class="br-ind"><br><span class="indent">&nbsp;</span></span>“বাউরের ছেলে বালাম এই কথা বলছে, <br><span class="br-ind"><br><span class="indent">&nbsp;</span></span>যার চোখ খোলা রয়েছে সে এই কথা বলছে, <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>যে লোক আল্লাহ্‌র কালাম শুনছে <br><span class="br-ind"><br><span class="indent">&nbsp;</span></span>আর আল্লাহ্‌তা’লার কাছ থেকে জ্ঞান পাচ্ছে, <br><span class="br-ind"><br><span class="indent">&nbsp;</span></span>যে সর্বশক্তিমানের দেওয়া দর্শন দেখছে, <br><span class="br-ind"><br><span class="indent">&nbsp;</span></span>যে সেজদায় পড়েছে, <br><span class="br-ind"><br><span class="indent">&nbsp;</span></span>আর যার চোখের ঠুলি খুলে গেছে, <br><span class="br-ind"><br><span class="indent">&nbsp;</span></span>সে এই কথা বলছে: <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>‘এখন না হলেও আমি তাঁকে দেখতে পাচ্ছি, <br><span class="br-ind"><br><span class="indent">&nbsp;</span></span>যদিও তিনি কাছে নন <br><span class="br-ind"><br><span class="indent">&nbsp;</span></span>তবুও তাঁর উপর আমার চোখ পড়ছে। <br><span class="br-ind"><br><span class="indent">&nbsp;</span></span>একটা তারা উঠবে ইয়াকুবের বংশে, <br><span class="br-ind"><br><span class="indent">&nbsp;</span></span>একটা রাজদণ্ড উঠবে ইসরাইল জাতির মধ্য থেকে। <br><span class="br-ind"><br><span class="indent">&nbsp;</span></span>মোয়াবীয়দের আর শিসের সন্তানদের মাথা <br><span class="br-ind"><br><span class="indent">&nbsp;</span></span>তিনি চুরমার করে দেবেন। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>শত্রুরা ইদোমকে, অর্থাৎ সেয়ীরকে দখল করবে, <br><span class="br-ind"><br><span class="indent">&nbsp;</span></span>কিন্তু বনি-ইসরাইলরা বীরের মত কাজ করবে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ইয়াকুবের বংশ থেকে একজন শাসনকর্তা আসবেন, <br><span class="br-ind"><br><span class="indent">&nbsp;</span></span>শহরের বাকী বেঁচে থাকা ইদোমীয়দের <br><span class="br-ind"><br><span class="indent">&nbsp;</span></span>তিনি ধ্বংস করে ফেলবেন।’ ” <br></div>
<div class="v" id="v20"><h2>বালামের মুখে আল্লাহ্‌র দেওয়া শেষ ভবিষ্যদ্বাণী</h2><span class="vn">20</span> <span class="br-p"><br><br></span>আমালেকীয়দের দেখে বালাম আল্লাহ্‌র দেওয়া এই কালাম বলতে লাগলেন: <span class="br-p"><br><br></span><span class="br-ind"><br><span class="indent">&nbsp;</span></span>“সব জাতির মধ্যে আমালেকীয়রা ছিল প্রধান, <br><span class="br-ind"><br><span class="indent">&nbsp;</span></span>কিন্তু ধ্বংসেই তার শেষ হবে।” <br></div>
<div class="v" id="v21"><span class="vn">21</span> <span class="br-p"><br><br></span>তারপর বালাম কেনীয়দের দেখে আল্লাহ্‌র দেওয়া এই কালাম বলতে লাগলেন: <span class="br-p"><br><br></span><span class="br-ind"><br><span class="indent">&nbsp;</span></span>“তোমাদের থাকবার জায়গা চিরস্থায়ী; <br><span class="br-ind"><br><span class="indent">&nbsp;</span></span>পাহাড়ে তোমাদের বাসা রয়েছে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কিন্তু কেনীয়রা, শেষে তোমরা ধ্বংস হয়ে যাবে; <br><span class="br-ind"><br><span class="indent">&nbsp;</span></span>আশেরিয়া কতকাল তোমাদের আর বন্দী করে রাখবে?” <br></div>
<div class="v" id="v23"><span class="vn">23</span> <span class="br-p"><br><br></span>তারপর বালাম আল্লাহ্‌র দেওয়া এই কালাম বলতে লাগলেন: <span class="br-p"><br><br></span><span class="br-ind"><br><span class="indent">&nbsp;</span></span>“হায়! আল্লাহ্‌ যখন এই সব করবেন, <br><span class="br-ind"><br><span class="indent">&nbsp;</span></span>তখন কি কেউ বেঁচে থাকতে পারবে? <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>সাইপ্রাস দ্বীপের কিনারা থেকে জাহাজ এসে <br><span class="br-ind"><br><span class="indent">&nbsp;</span></span>দমন করবে আশেরীয় আর আবেরীয়দের; <br><span class="br-ind"><br><span class="indent">&nbsp;</span></span>কিন্তু সাইপ্রাসের লোকেরা ধ্বংস হয়ে যাবে।” <br></div>
<div class="v" id="v25"><span class="vn">25</span> <span class="br-p"><br><br></span>এর পর বালাম উঠে বাড়ীর দিকে রওনা হলেন আর বালাকও তাঁর নিজের পথে চলে গেলেন।</div>
</div>
<!-- PARSED ABOVE; EDITING MAY BREAK PARSER -->
</body></html>