<html><head>
<meta http-equiv="Content-Type" content="text/html;charset=utf-8" />
<title>Num 27 &ndash; তৌরাত শরীফঃ শুমারী &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 27);">
<div id="navbar"><a href="../index.html">Kitabul Mukkadas</a> &ndash; <b>তৌরাত শরীফঃ শুমারী</b> &ndash; <a href="Num_1.html">1</a> ... <a href="Num_25.html">25</a> <a href="Num_26.html">26</a> <b>27</b> <a href="Num_28.html">28</a> <a href="Num_29.html">29</a> ... <a href="Num_36.html">36</a> </div><hr>
<h1>Num 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সলফাদের মেয়েরা</h2><span class="vn">1</span> <span class="br-p"><br><br></span>সলফাদের মেয়েরা ছিল ইউসুফের ছেলে মানশার বংশের। মানশার ছেলের নাম মাখীর, মাখীরের ছেলের নাম গিলিয়দ, গিলিয়দের ছেলের নাম হেফর এবং হেফরের ছেলের নাম সলফাদ। সলফাদের মেয়েদের নাম হল মহলা, নোয়া, হগ্‌লা, মিল্কা ও তির্সা।</div>
<div class="v" id="v2"><span class="vn">2</span> এই মেয়েরা মিলন-তাম্বুতে ঢুকবার পথে গিয়ে মূসা আর ইমাম ইলিয়াসর এবং সমস্ত নেতা ও বনি-ইসরাইলদের সামনে দাঁড়িয়ে বলল,</div>
<div class="v" id="v3"><span class="vn">3</span> “আমাদের পিতা মরুভূমিতে মারা গেছেন। কারুনের যে সব লোকেরা মাবুদের বিরুদ্ধে দল পাকিয়েছিল তিনি তাদের মধ্যে ছিলেন না; তিনি নিজের গুনাহেই মারা গেছেন। তাঁর কোন ছেলে নেই,</div>
<div class="v" id="v4"><span class="vn">4</span> কিন্তু তাই বলে কেন আমাদের পিতার নাম তাঁর বংশ থেকে মুছে যাবে? পিতার বংশের লোকদের সংগে আমাদের সম্পত্তির অধিকার দিন।”</div>
<div class="v" id="v5"><span class="vn">5</span> <span class="br-p"><br><br></span>তখন মূসা তাদের এই ব্যাপারটা মাবুদের সামনে তুলে ধরলেন।</div>
<div class="v" id="v6"><span class="vn">6</span> এর জবাবে মাবুদ তাঁকে বললেন,</div>
<div class="v" id="v7"><span class="vn">7</span> “সলফাদের মেয়েরা ঠিক কথাই বলেছে। তাদের পিতার বংশের লোকদের সংগে তাদেরও নিশ্চয়ই সম্পত্তির অধিকার তোমাকে দিতে হবে। তারা যাতে তাদের বাবার সম্পত্তি পায় তা তোমাকে দেখতে হবে।</div>
<div class="v" id="v8"><span class="vn">8</span> তুমি বনি-ইসরাইলদের বল যদি কেউ ছেলে না রেখে মারা যায় তবে তার সম্পত্তির অধিকার তার মেয়ে পাবে।</div>
<div class="v" id="v9"><span class="vn">9</span> যদি তার মেয়ে না থাকে তবে তার ভাইয়েরা তার সম্পত্তির অধিকারী হবে।</div>
<div class="v" id="v10"><span class="vn">10</span> যদি তার ভাই না থাকে তবে সম্পত্তির অধিকার তার বাবার ভাইয়েরা পাবে।</div>
<div class="v" id="v11"><span class="vn">11</span> যদি পিতার কোন ভাই না থাকে তবে তার বংশের সবচেয়ে নিকট জনকে সেই সম্পত্তির অধিকার দিতে হবে। সেই সম্পত্তি সে-ই পাবে। মূসাকে দেওয়া মাবুদের হুকুম অনুসারে এটা হবে বনি-ইসরাইলদের আইনের একটা ধারা।”</div>
<div class="v" id="v12"><h2>হযরত মূসা (আঃ)-এর পদে হযরত ইউসা (আঃ)</h2><span class="vn">12</span> <span class="br-p"><br><br></span>এর পর মাবুদ মূসাকে বললেন, “তুমি অবারীম পাহাড়শ্রেণীর মধ্যেকার এই পাহাড়টায় উঠে যে দেশ আমি বনি-ইসরাইলদের দিয়েছি সেটা দেখে নাও।</div>
<div class="v" id="v13"><span class="vn">13</span> তোমার ভাই হারুন যেমন তার পূর্বপুরুষদের কাছে চলে গেছে দেশটা দেখবার পর তোমাকেও তেমনি তোমার পূর্বপুরুষদের কাছে চলে যেতে হবে।</div>
<div class="v" id="v14"><span class="vn">14</span> এর কারণ হল, সীন মরুভূমিতে বনি-ইসরাইলরা যখন পানির জন্য বিদ্রোহ করেছিল তখন বনি-ইসরাইলদের সামনে আমাকে পবিত্র বলে মান্য করবার হুকুম তোমরা অমান্য করেছিলে।” এটা সীন মরুভূমিতে কাদেশের মরীবার পানির কথা।</div>
<div class="v" id="v15"><span class="vn">15</span> <span class="br-p"><br><br></span>এই কথা শুনে মূসা মাবুদকে বললেন, “মাবুদ, যিনি সমস্ত মানুষের জীবনদাতা আল্লাহ্‌, তিনিই বনি-ইসরাইলদের উপরে এমন একজন লোককে নিযুক্ত করুন, যে নেতা হয়ে সমস্ত কিছুতে এই লোকদের পরিচালনা করতে পারবে। তাতে মাবুদের বান্দারা রাখালহীন ভেড়ার মত হয়ে পড়বে না।”</div>
<div class="v" id="v18"><span class="vn">18</span> <span class="br-p"><br><br></span>এর জবাবে মাবুদ মূসাকে বললেন, “নূনের ছেলে ইউসার মধ্যে আল্লাহ্‌র রূহ্‌ আছেন। তুমি তাকে এনে তার উপর তোমার হাত রাখ।</div>
<div class="v" id="v19"><span class="vn">19</span> তুমি তাকে ইমাম ইলিয়াসর ও বনি-ইসরাইলদের সামনে উপস্থিত করে তাদের সামনেই তাকে কাজের ভার দাও।</div>
<div class="v" id="v20"><span class="vn">20</span> তোমাকে যে ক্ষমতা দেওয়া হয়েছে তার কিছুটা তুমি তার হাতে দাও যাতে বনি-ইসরাইলরা সবাই তাকে মেনে চলে।</div>
<div class="v" id="v21"><span class="vn">21</span> তাকে ইমাম ইলিয়াসরের কাছে যেতে হবে, আর ইলিয়াসর তার হয়ে ঊরীমের সাহায্যে মাবুদের নির্দেশ জেনে নেবে। ইলিয়াসরের হুকুমেই তাকে এবং বনি-ইসরাইলদের অন্য সবাইকে চলতে হবে।”</div>
<div class="v" id="v22"><span class="vn">22</span> <span class="br-p"><br><br></span>মূসা আল্লাহ্‌র হুকুম মতই কাজ করলেন। তিনি ইউসাকে ইমাম ইলিয়াসর ও বনি-ইসরাইলদের সামনে উপস্থিত করলেন।</div>
<div class="v" id="v23"><span class="vn">23</span> তারপর মাবুদের নির্দেশ মত তাঁর উপর হাত রেখে তাঁকে কাজের ভার দিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>