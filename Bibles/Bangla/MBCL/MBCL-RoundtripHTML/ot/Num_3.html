<html><head>
<meta http-equiv="Content-Type" content="text/html;charset=utf-8" />
<title>Num 3 &ndash; তৌরাত শরীফঃ শুমারী &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 3);">
<div id="navbar"><a href="../index.html">Kitabul Mukkadas</a> &ndash; <b>তৌরাত শরীফঃ শুমারী</b> &ndash; <a href="Num_1.html">1</a> <a href="Num_2.html">2</a> <b>3</b> <a href="Num_4.html">4</a> <a href="Num_5.html">5</a> ... <a href="Num_36.html">36</a> </div><hr>
<h1>Num 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লেবীয়রা</h2><span class="vn">1</span> <span class="br-p"><br><br></span>এই হল হারুন ও মূসার বংশের কথা যখন মাবুদ তুর পাহাড়ে মূসার সংগে কথা বলেছিলেন।</div>
<div class="v" id="v2"><span class="vn">2</span> <span class="br-p"><br><br></span>হারুনের ছেলেরা ছিলেন নাদব, অবীহূ, ইলীয়াসর ও ঈথামর। এঁদের মধ্যে নাদব ছিলেন বড়। ইমাম হিসাবে অভিষেক করে এঁদের এবাদত-কাজে বহাল করা হয়েছিল।</div>
<div class="v" id="v4"><span class="vn">4</span> কিন্তু নাদব আর অবীহূ সিনাই মরুভূমিতে মাবুদের উদ্দেশে নিয়মের বাইরের আগুনে ধূপ জ্বালাবার সময় মাবুদের সামনেই মারা গিয়েছিলেন। তাঁদের কোন ছেলে ছিল না বলে ইলীয়াসর ও ইথামর তাঁদের পিতা বেঁচে থাকতেই ইমাম হিসাবে এবাদত-কাজ করেছিলেন।</div>
<div class="v" id="v5"><span class="vn">5</span> <span class="br-p"><br><br></span>পরে মাবুদ মূসাকে বললেন,</div>
<div class="v" id="v6"><span class="vn">6</span> “লেবি-গোষ্ঠীর লোকদের ডেকে এনে হারুনের হাতে দাও যেন তারা তাকে সাহায্য করতে পারে।</div>
<div class="v" id="v7"><span class="vn">7</span> তারা সমস্ত বনি-ইসরাইলদের হয়ে মিলন-তাম্বুতে হারুনের অধীনে আবাস-তাম্বুর কাজ করবে।</div>
<div class="v" id="v8"><span class="vn">8</span> তারাই মিলন-তাম্বুর সাজ-সরঞ্জামের দেখাশোনা এবং আবাস-তাম্বুর কাজ করে বনি-ইসরাইলদের দায়িত্ব ও কর্তব্য পালন করবে।</div>
<div class="v" id="v9"><span class="vn">9</span> লেবীয়দের তুমি হারুন ও তার ছেলেদের হাতে দিয়ে দাও। বনি-ইসরাইলদের মধ্য থেকে এদের সবাইকে হারুনের হাতে দিয়ে দিতে হবে।</div>
<div class="v" id="v10"><span class="vn">10</span> ইমাম হিসাবে কাজ করবার জন্য তুমি হারুন ও তার ছেলেদের নিযুক্ত কর। তারা ছাড়া আর কেউ যদি ইমামের কাজ করতে যায় তবে তাকে হত্যা করা হবে।”</div>
<div class="v" id="v11"><span class="vn">11</span> <span class="br-p"><br><br></span>মাবুদ মূসাকে আরও বললেন,</div>
<div class="v" id="v12"><span class="vn">12</span> “ইসরাইলীয় স্ত্রীলোকদের প্রথম ছেলের জায়গায় আমি বনি-ইসরাইলদের মধ্য থেকে লেবীয়দের নিয়েছি। লেবীয়রা আমার,</div>
<div class="v" id="v13"><span class="vn">13</span> কারণ বনি-ইসরাইলদের সব প্রথম ছেলেই আমার। মিসর দেশের প্রথম ছেলেদের মেরে ফেলবার সময় আমি বনি-ইসরাইলদের মধ্যেকার প্রত্যেকটি প্রথম পুরুষ সন্তানকে আমার জন্য পবিত্র করে রেখেছি- সে মানুষের হোক বা পশুর হোক। তারা আমার; আমি মাবুদ।”</div>
<div class="v" id="v14"><span class="vn">14</span> <span class="br-p"><br><br></span>সিনাই মরুভূমিতে মাবুদ মূসাকে বললেন,</div>
<div class="v" id="v15"><span class="vn">15</span> “তুমি পরিবার ও বংশ অনুসারে লেবীয়দের সংখ্যা গণনা কর। এক মাস ও তার বেশী বয়সের সমস্ত পুরুষদের গণনা কর।”</div>
<div class="v" id="v16"><span class="vn">16</span> মাবুদের হুকুম অনুসারে মূসা লেবীয়দের গণনা করলেন।</div>
<div class="v" id="v17"><span class="vn">17</span> লেবির ছেলেদের নাম ছিল গের্শোন, কহাৎ ও মরারি।</div>
<div class="v" id="v18"><span class="vn">18</span> গের্শোনের ছেলে লিব্‌নি ও শিমিয়ি ছিলেন দু’টি বংশের পিতা।</div>
<div class="v" id="v19"><span class="vn">19</span> কহাতের ছেলে ইমরান, যিষ্‌হর, হেবরন ও উষীয়েল ছিলেন চারটি বংশের পিতা।</div>
<div class="v" id="v20"><span class="vn">20</span> মরারির ছেলে মহলি ও মূশি ছিলেন দু’টি বংশের পিতা। এই হল বংশ-পিতা অনুসারে লেবি-গোষ্ঠীর বিভিন্ন বংশের পরিচয়।</div>
<div class="v" id="v21"><span class="vn">21</span> <span class="br-p"><br><br></span>গের্শোন ছিলেন লিব্‌নি ও শিমিয়ি বংশের পূর্বপুরুষ।</div>
<div class="v" id="v22"><span class="vn">22</span> এই বংশগুলোর এক মাস ও তার বেশী বয়সের সমস্ত পুরুষদের গণনার পর দেখা গেল যে, তাদের সংখ্যা সাত হাজার পাঁচশো।</div>
<div class="v" id="v23"><span class="vn">23</span> পশ্চিম দিকে আবাস-তাম্বুর পিছনে গের্শোনীয়দের তাম্বু ফেলতে বলা হয়েছিল।</div>
<div class="v" id="v24"><span class="vn">24</span> গের্শোনীয় বংশগুলোর নেতা ছিলেন লায়েলের ছেলে ইলীয়াসফ।</div>
<div class="v" id="v25"><span class="vn">25</span> মিলন-তাম্বু সম্বন্ধে গের্শোনীয়দের দায়িত্ব ছিল আবাস-তাম্বু, তার উপর বিছানো ছাগলের লোমের ঢাকন, তার উপরকার ছাউনি দু’টা, মিলন-তাম্বুতে ঢুকবার দরজার পর্দা,</div>
<div class="v" id="v26"><span class="vn">26</span> উঠানের পর্দাগুলো, আবাস-তাম্বু ও কোরবানগাহের চারপাশে যে উঠান আছে সেখানে ঢুকবার দরজার পর্দা এবং আবাস-তাম্বুর সমস্ত দড়িগুলোর দেখাশোনা করা আর এগুলোর সংগেকার অন্য সমস্ত কাজ করা।</div>
<div class="v" id="v27"><span class="vn">27</span> <span class="br-p"><br><br></span>কহাৎ ছিলেন ইমরান, যিষহর, হেবরন ও উষীয়েলের বংশের পূর্বপুরুষ।</div>
<div class="v" id="v28"><span class="vn">28</span> এই বংশগুলোর এক মাস ও তার বেশী বয়সের সমস্ত পুরুষদের সংখ্যা হল আট হাজার ছ’শো। পবিত্র তাম্বুর দেখাশোনার ভার ছিল কহাতীয়দের উপর।</div>
<div class="v" id="v29"><span class="vn">29</span> আবাস-তাম্বুর দক্ষিণ দিকে কহাতীয়দের তাম্বু ফেলতে বলা হয়েছিল।</div>
<div class="v" id="v30"><span class="vn">30</span> কহাতীয় বংশগুলোর নেতা ছিলেন উষীয়েলের ছেলে ইলীষাফণ।</div>
<div class="v" id="v31"><span class="vn">31</span> কহাতীয়দের দায়িত্ব ছিল সাক্ষ্য-সিন্দুক, টেবিল, বাতিদান, কোরবানগাহ্‌ ও ধূপগাহ্‌, পবিত্র তাম্বুর এবাদত-কাজে ব্যবহারের জিনিসপত্র এবং মহাপবিত্র স্থানের পর্দার দেখাশোনা করা আর এগুলোর সংগেকার অন্য সমস্ত কাজ করা।</div>
<div class="v" id="v32"><span class="vn">32</span> লেবীয়দের প্রধান নেতা ছিলেন ইমাম হারুনের ছেলে ইলীয়াসর। পবিত্র তাম্বুর দেখাশোনা করবার ভার যাদের দেওয়া হয়েছিল তাদের দেখাশোনা করবার জন্য ইলীয়াসরকে নিযুক্ত করা হয়েছিল।</div>
<div class="v" id="v33"><span class="vn">33</span> <span class="br-p"><br><br></span>মরারি ছিলেন মহলি ও মূশির বংশের পূর্বপূরুষ।</div>
<div class="v" id="v34"><span class="vn">34</span> এই বংশগুলোর এক মাস ও তার বেশী বয়সের সমস্ত পুরুষদের গণনার পর দেখা গেল যে, তাদের সংখ্যা ছয় হাজার দু’শো।</div>
<div class="v" id="v35"><span class="vn">35</span> মরারীয় বংশগুলোর নেতা ছিলেন অবীহয়িলের ছেলে সূরীয়েল। আবাস-তাম্বুর উত্তর দিকে তাদের তাম্বু ফেলতে বলা হয়েছিল।</div>
<div class="v" id="v36"><span class="vn">36</span> মরারীয়দের দায়িত্ব ছিল আবাস-তাম্বুর ফ্রেম, তার হুড়কা, খুঁটি, পা-দানি ও তার সমস্ত জিনিসপত্র,</div>
<div class="v" id="v37"><span class="vn">37</span> চারদিকের উঠানের খুঁটি আর পা-দানি, উঠানের পর্দার গোঁজ ও দড়িগুলো দেখাশোনা করা এবং এগুলোর সংগেকার অন্য সব কাজ করা।</div>
<div class="v" id="v38"><span class="vn">38</span> <span class="br-p"><br><br></span>মিলন-তাম্বুর সামনে, অর্থাৎ আবাস-তাম্বুর পূর্ব দিকে মূসা, হারুন ও তাঁর ছেলেদের তাম্বু ফেলতে বলা হয়েছিল। তাঁদের দায়িত্ব ছিল বনি-ইসরাইলদের হয়ে পবিত্র তাম্বুর সমস্ত কাজ পরিচালনা করা। তাঁরা ছাড়া আর কেউ পবিত্র তাম্বুর কাছে গেলে তাকে হত্যা করতে বলা হয়েছিল।</div>
<div class="v" id="v39"><span class="vn">39</span> <span class="br-p"><br><br></span>মাবুদের হুকুমে বংশ অনুসারে মূসা ও হারুনের গণনা করা লেবীয় পুরুষদের মোট সংখ্যা হয়েছিল বাইশ হাজার। এরা প্রত্যেকেই ছিল এক মাস ও তার বেশী বয়সের।</div>
<div class="v" id="v40"><span class="vn">40</span> <span class="br-p"><br><br></span>এর পর মাবুদ মূসাকে বললেন, “তুমি বনি-ইসরাইলদের মধ্যে প্রথমে জন্মেছে এমন সব এক মাস ও তার বেশী বয়সের সমস্ত পুরুষদের সংখ্যা গণনা করে তাদের নামের একটি তালিকা তৈরী কর।</div>
<div class="v" id="v41"><span class="vn">41</span> বনি-ইসরাইলদের সমস্ত প্রথম পুরুষ সন্তানদের জায়গায় লেবীয়দের এবং বনি-ইসরাইলদের পশুর প্রথম বাচ্চার জায়গায় লেবীয়দের পশুর প্রথম বাচ্চা আমার বলে ধরে নেবে। আমি মাবুদ।”</div>
<div class="v" id="v42"><span class="vn">42</span> <span class="br-p"><br><br></span>মাবুদের দেওয়া হুকুম অনুসারে মূসা বনি-ইসরাইলদের মধ্যে প্রথমে জন্মেছে এমন সব পুরুষদের গণনা করলেন।</div>
<div class="v" id="v43"><span class="vn">43</span> প্রথমে জন্মেছে এমন সব এক মাস ও তার বেশী বয়সের পুরুষদের নাম লিখবার পর দেখা গেল যে, তাদের মোট সংখ্যা বাইশ হাজার দু’শো তিয়াত্তর।</div>
<div class="v" id="v44"><span class="vn">44</span> <span class="br-p"><br><br></span>মাবুদ মূসাকে আরও বললেন,</div>
<div class="v" id="v45"><span class="vn">45</span> “তুমি বনি-ইসরাইলদের সমস্ত প্রথম পুরুষ সন্তানদের জায়গায় লেবীয়দের এবং বনি-ইসরাইলদের পশুর প্রথম বাচ্চার জায়গায় লেবীয়দের পশুর প্রথম বাচ্চা ধরে নেবে। লেবীয়রা হবে আমার; আমি মাবুদ।</div>
<div class="v" id="v46"><span class="vn">46</span> লেবীয়দের মোট সংখ্যার চেয়ে বনি-ইসরাইলদের প্রথম পুরুষ সন্তানদের সংখ্যা দু’শো তিয়াত্তর জন বেশী বলে তাদের প্রত্যেককে ছাড়িয়ে নেবার জন্য তুমি জনপ্রতি দশ গ্রাম ওজনের ধর্মীয় শেখেলের পাঁচ শেখেল করে রূপা আদায় করবে।</div>
<div class="v" id="v48"><span class="vn">48</span> তাদের ছাড়িয়ে নেবার এই রূপা তুমি হারুন ও তার ছেলেদের দিয়ে দেবে।”</div>
<div class="v" id="v49"><span class="vn">49</span> <span class="br-p"><br><br></span>লেবীয়দের দিয়ে বনি-ইসরাইলদের ছাড়িয়ে নেবার পরে বনি-ইসরাইলদের যে সংখ্যাটা বাড়তি রইল মূসা তাদের ছাড়িয়ে নেবার রূপা আদায় করলেন।</div>
<div class="v" id="v50"><span class="vn">50</span> বনি-ইসরাইলদের প্রথম পুরুষ সন্তানদের কাছ থেকে তিনি ধর্মীয় মাপের ওজন অনুসারে তের কেজি ছ’শো পঞ্চাশ গ্রাম রূপা আদায় করলেন।</div>
<div class="v" id="v51"><span class="vn">51</span> মূসা মাবুদের হুকুম অনুসারে এই ছাড়িয়ে নেবার রূপা হারুন ও তাঁর ছেলেদের দিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>