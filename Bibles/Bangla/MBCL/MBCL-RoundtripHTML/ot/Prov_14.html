<html><head>
<meta http-equiv="Content-Type" content="text/html;charset=utf-8" />
<title>Prov 14 &ndash; নবীদের কিতাবঃ মেসাল &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 14);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ মেসাল</b> &ndash; <a href="Prov_1.html">1</a> ... <a href="Prov_12.html">12</a> <a href="Prov_13.html">13</a> <b>14</b> <a href="Prov_15.html">15</a> <a href="Prov_16.html">16</a> ... <a href="Prov_31.html">31</a> </div><hr>
<h1>Prov 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>বুদ্ধিমতী স্ত্রীলোক তার সংসারের উন্নতি করে, <span class="br-p"><br><br></span><span class="br-ind"><br><span class="indent">&nbsp;</span></span>কিন্তু যে স্ত্রীলোকের বিবেক অসাড় <br><span class="br-ind"><br><span class="indent">&nbsp;</span></span>সে নিজেই তার সংসারের ভাংগন ধরায়। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>যে সততায় চলে সে মাবুদকে ভয় করে, <br><span class="br-ind"><br><span class="indent">&nbsp;</span></span>কিন্তু যে বাঁকা পথে চলে সে তাঁকে তুচ্ছ করে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যার বিবেক অসাড় তার কথাবার্তায় অহংকার প্রকাশ পায়, <br><span class="br-ind"><br><span class="indent">&nbsp;</span></span>কিন্তু জ্ঞানীরা তাদের কথার দ্বারা রক্ষা পায়। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>গরু না থাকলে যাবপাত্র খালি থাকে, <br><span class="br-ind"><br><span class="indent">&nbsp;</span></span>কিন্তু বলদের শক্তি দ্বারা প্রচুর ফসল পাওয়া যায়। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>বিশ্বস্ত সাক্ষী মিথ্যা কথা বলে না, <br><span class="br-ind"><br><span class="indent">&nbsp;</span></span>কিন্তু অবিশ্বস্ত সাক্ষী মিথ্যা কথা বলে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>যে ঠাট্টা-বিদ্রূপ করে সে জ্ঞানের খোঁজ করেও পায় না, <br><span class="br-ind"><br><span class="indent">&nbsp;</span></span>কিন্তু যার বিচারবুদ্ধি আছে সে সহজেই জ্ঞান লাভ করে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>বিবেচনাহীন লোকের কাছ থেকে তুমি চলে যাও, <br><span class="br-ind"><br><span class="indent">&nbsp;</span></span>কারণ তার মুখে তুমি জ্ঞানের কথা পাবে না। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>বিচারবুদ্ধি অনুসারে চলা হল সতর্ক লোকের জ্ঞান, <br><span class="br-ind"><br><span class="indent">&nbsp;</span></span>কিন্তু ছলনা হল বিবেচনাহীন লোকের নির্বুদ্ধিতা। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>অসাড়-বিবেক লোকেরা তাদের দোষ দিয়ে <br><span class="br-ind"><br><span class="indent">&nbsp;</span></span>একে অন্যের সংগে বাঁধা থাকে, <br><span class="br-ind"><br><span class="indent">&nbsp;</span></span>কিন্তু সৎ লোকেরা বাঁধা থাকে উপকার করবার ইচ্ছা দিয়ে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যার অন্তর তেতো সে তা নিজেই বোঝে; <br><span class="br-ind"><br><span class="indent">&nbsp;</span></span>একজনের অন্তরের আনন্দের ভাগী অন্যে হতে পারে না। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>দুষ্টদের বাড়ী ধ্বংস হয়ে যাবে, <br><span class="br-ind"><br><span class="indent">&nbsp;</span></span>কিন্তু সৎ লোকদের তাম্বু বড় থেকে আরও বড় হবে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>একটা পথ আছে যেটা মানুষের চোখে ঠিক মনে হয়, <br><span class="br-ind"><br><span class="indent">&nbsp;</span></span>কিন্তু সেই পথের শেষে থাকে মৃত্যু। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>হাসবার সময়েও মনে ব্যথা থাকতে পারে, <br><span class="br-ind"><br><span class="indent">&nbsp;</span></span>আর আনন্দের শেষে দুঃখ থাকতে পারে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>বেঈমান লোকেরা নিজেদের আচার-ব্যবহারে তৃপ্ত হয়, <br><span class="br-ind"><br><span class="indent">&nbsp;</span></span>কিন্তু ভাল লোকেরা নিজেদের আচার-ব্যবহারে আরও বেশী তৃপ্ত হয়। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>বোকা লোক সব কথাই বিশ্বাস করে, <br><span class="br-ind"><br><span class="indent">&nbsp;</span></span>কিন্তু সতর্ক লোক বিচারবুদ্ধি খাটিয়ে চলে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>জ্ঞানী লোক খারাপীকে ভয় করে তা থেকে সরে যায়, <br><span class="br-ind"><br><span class="indent">&nbsp;</span></span>কিন্তু বিবেচনাহীন লোক নিজের উপর বেশী বিশ্বাস করে <br><span class="br-ind"><br><span class="indent">&nbsp;</span></span>দুঃসাহসী হয়। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>বদমেজাজী লোক বোকার মত কাজ করে, <br><span class="br-ind"><br><span class="indent">&nbsp;</span></span>আর কুমতলবকারীকে সবাই ঘৃণা করে। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>বোকা লোকেরা পাওনা হিসাবে পায় নির্বুদ্ধিতা, <br><span class="br-ind"><br><span class="indent">&nbsp;</span></span>আর সতর্ক লোকেরা পুরস্কার হিসাবে পায় জ্ঞান। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>খারাপ লোকেরা ভাল লোকদের সামনে নত হয়, <br><span class="br-ind"><br><span class="indent">&nbsp;</span></span>আর দুষ্টেরা আল্লাহ্‌ভক্ত লোকদের দরজার কাছে নত হয়। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>গরীবকে তার প্রতিবেশীরা পর্যন্ত অপছন্দ করে, <br><span class="br-ind"><br><span class="indent">&nbsp;</span></span>কিন্তু ধনীর অনেক বন্ধু থাকে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যে তার প্রতিবেশীকে তুচ্ছ করে সে গুনাহ্‌ করে, <br><span class="br-ind"><br><span class="indent">&nbsp;</span></span>কিন্তু ধন্য সে যে অভাবীদের প্রতি দয়া করে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>যারা খারাপ কাজ করবার ফন্দি আঁটে তারা কি বিপথে যায় না? <br><span class="br-ind"><br><span class="indent">&nbsp;</span></span>কিন্তু যারা উপকার করবার পরিকল্পনা করে <br><span class="br-ind"><br><span class="indent">&nbsp;</span></span>তাদের জন্য আছে বিশ্বস্ততা ও সততা। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>সমস্ত পরিশ্রম লাভ নিয়ে আসে, <br><span class="br-ind"><br><span class="indent">&nbsp;</span></span>কিন্তু শুধু কথাবার্তা কেবল অভাবের দিকে নিয়ে যায়। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>জ্ঞানীদের পুরস্কার হল তাদের ধন, <br><span class="br-ind"><br><span class="indent">&nbsp;</span></span>কিন্তু বিবেচনাহীনদের বোকামি আরও বোকামির জন্ম দেয়। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>যে সাক্ষী সত্যি কথা বলে সে অন্যের জীবন রক্ষা করে, <br><span class="br-ind"><br><span class="indent">&nbsp;</span></span>কিন্তু মিথ্যা সাক্ষী ছলনা করে। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>মাবুদের প্রতি ভয় থেকে দৃঢ় নিশ্চয়তা আসে <br><span class="br-ind"><br><span class="indent">&nbsp;</span></span>আর তার ছেলেমেয়েদের জন্য আশ্রয়স্থান থাকে। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>মাবুদের প্রতি ভয় জীবনের ঝর্ণার মত; <br><span class="br-ind"><br><span class="indent">&nbsp;</span></span>তা লোককে মৃত্যুর ফাঁদ থেকে দূরে রাখে। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>লোকসংখ্যা বেশী হলে বাদশাহ্‌র গৌরব হয়, <br><span class="br-ind"><br><span class="indent">&nbsp;</span></span>কিন্তু প্রজা কম থাকলে বাদশাহ্‌র সর্বনাশ হয়। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>যে লোক সহজে রাগ করে না সে খুব বুদ্ধিমান, <br><span class="br-ind"><br><span class="indent">&nbsp;</span></span>কিন্তু যে লোক হঠাৎ রেগে যায় সে বোকামি তুলে ধরে। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>শান্ত মন শরীরকে সুস্থ রাখে, <br><span class="br-ind"><br><span class="indent">&nbsp;</span></span>কিন্তু হিংসা শরীরকে অসুস্থ করে তোলে। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>যে লোক গরীবের উপর জুলুম করে <br><span class="br-ind"><br><span class="indent">&nbsp;</span></span>সে তার সৃষ্টিকর্তাকে অপমান করে, <br><span class="br-ind"><br><span class="indent">&nbsp;</span></span>কিন্তু যে লোক অভাবীকে দয়া করে <br><span class="br-ind"><br><span class="indent">&nbsp;</span></span>সে তার সৃষ্টিকর্তাকে সম্মান করে। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>দুষ্টদের অন্যায় কাজ তাদের পতন ঘটায়, <br><span class="br-ind"><br><span class="indent">&nbsp;</span></span>কিন্তু আল্লাহ্‌ভক্ত লোকদের মৃত্যুর সময়েও আশা থাকে। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>যাদের বিচারবুদ্ধি আছে তাদের অন্তরে জ্ঞান শান্তভাবে থাকে, <br><span class="br-ind"><br><span class="indent">&nbsp;</span></span>কিন্তু বিবেচনাহীনেরা তাদের জ্ঞান <br><span class="br-ind"><br><span class="indent">&nbsp;</span></span>প্রকাশ করবার জন্য ব্যস্ত হয়। <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>আল্লাহ্‌র প্রতি ভয় জাতিকে সম্মানিত করে <br><span class="br-ind"><br><span class="indent">&nbsp;</span></span>কিন্তু গুনাহ্‌ জাতিকে অসম্মানে ফেলে। <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>যে কর্মচারী বুদ্ধি করে কাজ করে বাদশাহ্‌ তাকে সুনজরে দেখেন, <br><span class="br-ind"><br><span class="indent">&nbsp;</span></span>কিন্তু যে কর্মচারী লজ্জাপূর্ণ কাজ করে <br><span class="br-ind"><br><span class="indent">&nbsp;</span></span>সে তাঁর রাগের পাত্র হয়।<br></div>
</div>
<!-- PARSED ABOVE; EDITING MAY BREAK PARSER -->
</body></html>