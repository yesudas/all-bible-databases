<html><head>
<meta http-equiv="Content-Type" content="text/html;charset=utf-8" />
<title>Prov 25 &ndash; নবীদের কিতাবঃ মেসাল &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 25);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ মেসাল</b> &ndash; <a href="Prov_1.html">1</a> ... <a href="Prov_23.html">23</a> <a href="Prov_24.html">24</a> <b>25</b> <a href="Prov_26.html">26</a> <a href="Prov_27.html">27</a> ... <a href="Prov_31.html">31</a> </div><hr>
<h1>Prov 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাদশাহ্‌ সোলায়মানের আরও কিছু উপদেশ</h2><span class="vn">1</span> <span class="br-p"><br><br></span>এগুলো সোলায়মানের বলা আরও সৎ উপদেশ। <span class="br-p"><br><br></span><span class="br-ind"><br><span class="indent">&nbsp;</span></span>এহুদার বাদশাহ্‌ হিষ্কিয়ের লোকেরা এগুলো সংগ্রহ করে <br><span class="br-ind"><br><span class="indent">&nbsp;</span></span>আবার লিখে নিয়েছিলেন। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আল্লাহ্‌ কোন বিষয় গোপন রাখলে তাতে তাঁর গৌরব হয়; <br><span class="br-ind"><br><span class="indent">&nbsp;</span></span>বাদশাহ্‌রা কোন বিষয় তদন্ত করে প্রকাশ করলে <br><span class="br-ind"><br><span class="indent">&nbsp;</span></span>তাতে তাঁদের গৌরব হয়। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আসমান যেমন উঁচু আর দুনিয়া গভীর, <br><span class="br-ind"><br><span class="indent">&nbsp;</span></span>তেমনি বাদশাহ্‌দের অন্তরের তালাশ করা যায় না। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>রূপা থেকে খাদ বের করে ফেল, <br><span class="br-ind"><br><span class="indent">&nbsp;</span></span>তাহলে স্বর্ণকার তা দিয়ে <br><span class="br-ind"><br><span class="indent">&nbsp;</span></span>সুন্দর জিনিস তৈরী করতে পারবে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>দুষ্ট কর্মচারীকে বাদশাহ্‌র সামনে থেকে সরিয়ে দাও, <br><span class="br-ind"><br><span class="indent">&nbsp;</span></span>তাহলে ন্যায় কাজের মধ্য দিয়ে তাঁর সিংহাসন স্থির থাকবে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বাদশাহ্‌র সামনে নিজেকে জাহির কোরো না; <br><span class="br-ind"><br><span class="indent">&nbsp;</span></span>মহৎ লোকদের মধ্যে নিজের জন্য স্থান দাবি কোরো না; <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কারণ তুমি যেমন আগে হতে দেখেছ <br><span class="br-ind"><br><span class="indent">&nbsp;</span></span>সেইভাবে উঁচু পদের লোকের সামনে নীচু হওয়ার চেয়ে <br><span class="br-ind"><br><span class="indent">&nbsp;</span></span>বরং তোমাকে বলা ভাল, “এখানে উঠে আসুন।” <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তাড়াতাড়ি আদালতে যেয়ো না, <br><span class="br-ind"><br><span class="indent">&nbsp;</span></span>কারণ শেষে তোমার প্রতিবেশী যদি তোমাকে লজ্জায় ফেলে <br><span class="br-ind"><br><span class="indent">&nbsp;</span></span>তখন তুমি কি করবে? <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>প্রতিবেশীর বিরুদ্ধে যদি মামলা কর <br><span class="br-ind"><br><span class="indent">&nbsp;</span></span>তবে অন্যের গোপন কথা প্রকাশ করে দিয়ো না; <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যদি তা কর তাহলে যে শুনবে সে তোমার নিন্দা করবে, <br><span class="br-ind"><br><span class="indent">&nbsp;</span></span>আর তোমার বদনাম কখনও ঘুচবে না। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সময়মত বলা কথা যেন কারুকাজ করা রূপার উপরে বসানো <br><span class="br-ind"><br><span class="indent">&nbsp;</span></span>সোনার ফল। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সোনার দুল কিংবা ভাল সোনার গহনা যেমন, <br><span class="br-ind"><br><span class="indent">&nbsp;</span></span>তেমনি বাধ্য লোকের কানে জ্ঞানী লোকের সংশোধনের কথা। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>বিশ্বস্ত সংবাদদাতা তার মালিকদের কাছে <br><span class="br-ind"><br><span class="indent">&nbsp;</span></span>যেন ফসল কাটবার সময়ে ঠাণ্ডা তুষার; <br><span class="br-ind"><br><span class="indent">&nbsp;</span></span>কারণ যারা তাকে পাঠিয়েছিল সে সেই মালিকদের প্রাণ জুড়ায়। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যে লোক দান করবার বিষয়ে বড় বড় কথা বলে <br><span class="br-ind"><br><span class="indent">&nbsp;</span></span>অথচ তা করে না, <br><span class="br-ind"><br><span class="indent">&nbsp;</span></span>সে এমন কুয়াশা ও বাতাসের মত <br><span class="br-ind"><br><span class="indent">&nbsp;</span></span>যার সাথে কোন বৃষ্টি আসে না। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>রাগ দমনে রাখলে নেতাকে নিজের পক্ষে আনা যায়; <br><span class="br-ind"><br><span class="indent">&nbsp;</span></span>নম্র কথাবার্তা হাড় ভেংগে ফেলতে পারে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তুমি মধু পেলে পরিমাণ মত খেয়ো, <br><span class="br-ind"><br><span class="indent">&nbsp;</span></span>বেশী খেলে বমি করবে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>প্রতিবেশীর ঘরে কম যেয়ো, <br><span class="br-ind"><br><span class="indent">&nbsp;</span></span>বেশী গেলে সে তোমাকে অপছন্দ করবে। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>যে লোক প্রতিবেশীর বিরুদ্ধে মিথ্যা সাক্ষ্য দেয় <br><span class="br-ind"><br><span class="indent">&nbsp;</span></span>সে গদা, তলোয়ার ও ধারালো তীরের মত। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>বিপদের সময় অবিশ্বস্ত লোকের উপর ভরসা করা <br><span class="br-ind"><br><span class="indent">&nbsp;</span></span>খারাপ দাঁত ও খোঁড়া পায়ের মত। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>যার মন খারাপ তার কাছে যে গজল করে <br><span class="br-ind"><br><span class="indent">&nbsp;</span></span>সে এমন লোকের মত যে শীতের দিনে কাপড় খুলে ফেলে <br><span class="br-ind"><br><span class="indent">&nbsp;</span></span>কিংবা সোডার উপরে সিরকা দেয়। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তোমার শত্রুর যদি খিদে পায় তাকে খেতে দাও, <br><span class="br-ind"><br><span class="indent">&nbsp;</span></span>যদি তার পিপাসা পায় তাকে পানি দাও; <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তা করলে তুমি তার মাথায় জ্বলন্ত কয়লা গাদা করে রাখবে, <br><span class="br-ind"><br><span class="indent">&nbsp;</span></span>আর মাবুদ তোমাকে পুরস্কার দেবেন। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>উত্তর দিকের বাতাস যেমন বৃষ্টি আনে, <br><span class="br-ind"><br><span class="indent">&nbsp;</span></span>তেমনি নিন্দাকারীর কথায় অন্যের মুখে রাগের ভাব দেখা যায়। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>ঝগড়াটে স্ত্রীর সংগে ঘরের মধ্যে বাস করবার চেয়ে <br><span class="br-ind"><br><span class="indent">&nbsp;</span></span>বরং ছাদের এক কোণায় একা বাস করা ভাল। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>পিপাসিত লোকের জন্য যেমন ঠাণ্ডা পানি, <br><span class="br-ind"><br><span class="indent">&nbsp;</span></span>তেমনি দূর দেশ থেকে আসা ভাল সংবাদ। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>ঘোলা করে ফেলা আর দূষিত করা ঝর্ণার পানি যেমন, <br><span class="br-ind"><br><span class="indent">&nbsp;</span></span>দুষ্ট লোকের দরুন গুনাহে পড়া আল্লাহ্‌ভক্ত লোক তেমনি। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>বেশী মধু খাওয়া ভাল নয়; <br><span class="br-ind"><br><span class="indent">&nbsp;</span></span>প্রশংসা পাবার জন্য চেষ্টা করাও ভাল নয়। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>যে লোক নিজেকে দমন করতে পারে না <br><span class="br-ind"><br><span class="indent">&nbsp;</span></span>সে এমন শহরের মত যার দেয়াল ভেংগে ফেলা হয়েছে।<br></div>
</div>
<!-- PARSED ABOVE; EDITING MAY BREAK PARSER -->
</body></html>