<html><head>
<meta http-equiv="Content-Type" content="text/html;charset=utf-8" />
<title>Prov 4 &ndash; নবীদের কিতাবঃ মেসাল &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 4);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ মেসাল</b> &ndash; <a href="Prov_1.html">1</a> <a href="Prov_2.html">2</a> <a href="Prov_3.html">3</a> <b>4</b> <a href="Prov_5.html">5</a> <a href="Prov_6.html">6</a> ... <a href="Prov_31.html">31</a> </div><hr>
<h1>Prov 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জ্ঞানীদের পথ</h2><span class="vn">1</span> <span class="br-p"><br><br></span>সন্তানেরা, বাবার উপদেশে কান দাও, <span class="br-p"><br><br></span><span class="br-ind"><br><span class="indent">&nbsp;</span></span>বিচারবুদ্ধি লাভ করবার দিকে মনোযোগ দাও। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি তোমাদের ভাল শিক্ষা দিচ্ছি, <br><span class="br-ind"><br><span class="indent">&nbsp;</span></span>সেইজন্য আমার নির্দেশের অবাধ্য হোয়ো না। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমিও তো আমার বাবার ছেলে ছিলাম, <br><span class="br-ind"><br><span class="indent">&nbsp;</span></span>মায়ের চোখে কচি ও একমাত্র সন্তানের মত ছিলাম। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তখন পিতা আমাকে শিক্ষা দিয়ে বলতেন, <br><span class="br-ind"><br><span class="indent">&nbsp;</span></span>“তোমার সমস্ত দিল দিয়ে আমার কথা ধরে রেখো; <br><span class="br-ind"><br><span class="indent">&nbsp;</span></span>আমার হুকুম মেনে চোলো, তাতে বাঁচবে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>জ্ঞান লাভ কর, বিচারবুদ্ধি লাভ কর; <br><span class="br-ind"><br><span class="indent">&nbsp;</span></span>আমার কথা ভুলে যেয়ো না, তা থেকে সরে যেয়ো না। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>জ্ঞানকে ত্যাগ কোরো না, সে-ই তোমাকে রক্ষা করবে; <br><span class="br-ind"><br><span class="indent">&nbsp;</span></span>তাকে ভালবেসো, সে-ই তোমার উপর নজর রাখবে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>জ্ঞানী হওয়ার প্রথম ধাপ হল জ্ঞান লাভ করা; <br><span class="br-ind"><br><span class="indent">&nbsp;</span></span>তোমার যা কিছু আছে সব দিয়ে বিচারবুদ্ধি লাভ কর। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>জ্ঞানকে প্রধান স্থান দাও, সে-ই তোমাকে উঁচুতে তুলবে; <br><span class="br-ind"><br><span class="indent">&nbsp;</span></span>তাকে জড়িয়ে ধর, সে তোমাকে সম্মান দেবে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সে তোমার মাথার উপর দেবে সুন্দর মালা <br><span class="br-ind"><br><span class="indent">&nbsp;</span></span>আর উপহার দেবে সৌন্দর্যের তাজ।” <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ছেলে আমার, শোন, আমার কথা তোমার অন্তরে রাখ, <br><span class="br-ind"><br><span class="indent">&nbsp;</span></span>তাতে তুমি অনেক বছর বেঁচে থাকবে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমি তোমাকে জ্ঞানের পথ দেখিয়ে দিয়েছি, <br><span class="br-ind"><br><span class="indent">&nbsp;</span></span>সোজা পথে তোমাকে চালিয়ে নিয়েছি। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তাই হাঁটবার সময় পা ফেলতে তুমি বাধা পাবে না, <br><span class="br-ind"><br><span class="indent">&nbsp;</span></span>দৌড়াবার সময় উচোট খাবে না। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>উপদেশ ধরে রাখ, ছেড়ে দিয়ো না; <br><span class="br-ind"><br><span class="indent">&nbsp;</span></span>তা রক্ষা কর, কারণ ওটাই তোমার জীবন। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>দুষ্টদের পথে তুমি পা দিয়ো না, <br><span class="br-ind"><br><span class="indent">&nbsp;</span></span>খারাপ লোকদের পথে হেঁটো না। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সেই পথ তুমি এড়িয়ে যাও, <br><span class="br-ind"><br><span class="indent">&nbsp;</span></span>তার উপর দিয়ে তুমি হেঁটো না; <br><span class="br-ind"><br><span class="indent">&nbsp;</span></span>সেই পথে না গিয়ে বরং এগিয়ে যাও; <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কারণ খারাপ কাজ না করলে দুষ্টদের ঘুম হয় না; <br><span class="br-ind"><br><span class="indent">&nbsp;</span></span>কাউকে উচোট খাওয়াতে না পারলে তাদের ঘুম আসে না। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>দুষ্টতা হল তাদের খাবার আর জুলুম হল তাদের মদ। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আল্লাহ্‌ভক্তদের পথ খুব ভোরের প্রথম আলোর মত, <br><span class="br-ind"><br><span class="indent">&nbsp;</span></span>যা দুপুর না হওয়া পর্যন্ত <br><span class="br-ind"><br><span class="indent">&nbsp;</span></span>উজ্জ্বল থেকে আরও উজ্জ্বল হতে থাকে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>কিন্তু দুষ্টদের পথ গভীর অন্ধকারের মত; <br><span class="br-ind"><br><span class="indent">&nbsp;</span></span>তারা জানে না কিসে তারা উচোট খায়। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>ছেলে আমার, আমি যা বলছি তাতে মন দাও, <br><span class="br-ind"><br><span class="indent">&nbsp;</span></span>আমার কথায় কান দাও। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>কথাগুলো তোমার চোখের আড়াল হতে দিয়ো না, <br><span class="br-ind"><br><span class="indent">&nbsp;</span></span>তোমার অন্তরের মধ্যে তা রেখে দিয়ো। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>যারা এই রকম করে তাদের জন্য তা হয় জীবন, <br><span class="br-ind"><br><span class="indent">&nbsp;</span></span>তা তাদের স্বাস্থ্যবান করে। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>সব কিছুর চেয়ে তোমার অন্তরকে বেশী করে পাহারা দিয়ে রাখ, <br><span class="br-ind"><br><span class="indent">&nbsp;</span></span>কারণ অন্তর থেকেই তোমার জীবনের সব কিছু বের হয়ে আসে। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তোমার মুখ থেকে বাঁকা কথা দূর করে দাও, <br><span class="br-ind"><br><span class="indent">&nbsp;</span></span>ঠোঁট থেকে খারাপ কথা দূরে সরিয়ে দাও। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তোমার চোখ যেন সোজা সামনে তাকায়, <br><span class="br-ind"><br><span class="indent">&nbsp;</span></span>তোমার চোখের দৃষ্টি সামনের দিকে স্থির রাখ। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তোমার চলবার পথ সমান কর, <br><span class="br-ind"><br><span class="indent">&nbsp;</span></span>তাতে তোমার পথ তুমি স্থির করতে পারবে। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>ডানে কিংবা বাঁয়ে ফিরো না; <br><span class="br-ind"><br><span class="indent">&nbsp;</span></span>খারাপ পথ থেকে তোমার পা দূরে রেখো।<br></div>
</div>
<!-- PARSED ABOVE; EDITING MAY BREAK PARSER -->
</body></html>