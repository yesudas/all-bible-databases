<html><head>
<meta http-equiv="Content-Type" content="text/html;charset=utf-8" />
<title>Ps 19 &ndash; জবুর শরীফ &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 19);">
<div id="navbar"><a href="../index.html">Kitabul Mukkadas</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_17.html">17</a> <a href="Ps_18.html">18</a> <b>19</b> <a href="Ps_20.html">20</a> <a href="Ps_21.html">21</a> ... <a href="Ps_150.html">150</a> </div><hr>
<h1>Ps 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>কাওয়ালী পরিচালকের জন্য। হযরত দাউদের কাওয়ালী।</b> <span class="br-p"><br><br></span><span class="br-ind"><br><span class="indent">&nbsp;</span></span>আসমান আল্লাহ্‌র মহিমা ঘোষণা করছে, <br><span class="br-ind"><br><span class="indent">&nbsp;</span></span>আর আকাশ তুলে ধরছে তাঁর হাতের কাজ। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>দিনের পর দিন তাদের ভিতর থেকে বাণী বেরিয়ে আসে, <br><span class="br-ind"><br><span class="indent">&nbsp;</span></span>আর রাতের পর রাত তারা ঘোষণা করে জ্ঞান। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কিন্তু তাতে কোন শব্দ নেই, কোন ভাষা নেই, <br><span class="br-ind"><br><span class="indent">&nbsp;</span></span>তাদের আওয়াজও কানে শোনা যায় না; <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তবুও তাদের ডাক সারা দুনিয়াতে ছড়িয়ে পড়ছে; <br><span class="br-ind"><br><span class="indent">&nbsp;</span></span>তাদের কথা ছড়িয়ে পড়ছে পৃথিবীর শেষ সীমা পর্যন্ত। <br><span class="br-ind"><br><span class="indent">&nbsp;</span></span>আসমানে সূর্যের জন্য তিনি একটা তাম্বু খাটিয়েছেন; <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সে বরের মত করে বাসর-ঘর থেকে বেরিয়ে আসে, <br><span class="br-ind"><br><span class="indent">&nbsp;</span></span>নির্দিষ্ট পথে দৌড়াবে বলে খেলোয়াড়-বীরের মত <br><span class="br-ind"><br><span class="indent">&nbsp;</span></span>খুশী হয়ে ওঠে; <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সে আসমানের এক দিক থেকে ওঠে আর ঘুরে অন্য দিকে যায়; <br><span class="br-ind"><br><span class="indent">&nbsp;</span></span>তার তাপ থেকে কিছুই রেহাই পায় না। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>মাবুদের নির্দেশে কোন খুঁত নেই, <br><span class="br-ind"><br><span class="indent">&nbsp;</span></span>তা মানুষকে জাগিয়ে তোলে। <br><span class="br-ind"><br><span class="indent">&nbsp;</span></span>মাবুদের কালাম নির্ভরযোগ্য, <br><span class="br-ind"><br><span class="indent">&nbsp;</span></span>তা সরলমনা লোককে জ্ঞান দেয়। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মাবুদের সমস্ত নিয়ম সোজা পথে চালায় <br><span class="br-ind"><br><span class="indent">&nbsp;</span></span>আর অন্তরে দেয় আনন্দ। <br><span class="br-ind"><br><span class="indent">&nbsp;</span></span>মাবুদের হুকুম খাঁটি, <br><span class="br-ind"><br><span class="indent">&nbsp;</span></span>তা দিলকে সতেজ করে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>মাবুদের প্রতি যে ভয়, <br><span class="br-ind"><br><span class="indent">&nbsp;</span></span>তা পবিত্রতায় ভরা আর চিরকাল স্থায়ী। <br><span class="br-ind"><br><span class="indent">&nbsp;</span></span>মাবুদের শরীয়ত সত্য, <br><span class="br-ind"><br><span class="indent">&nbsp;</span></span>তাতে অন্যায় কিছু নেই। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তা সোনার চেয়ে, প্রচুর খাঁটি সোনার চেয়েও <br><span class="br-ind"><br><span class="indent">&nbsp;</span></span>বেশী কামনা করার মত জিনিস। <br><span class="br-ind"><br><span class="indent">&nbsp;</span></span>তা মধুর চেয়ে মিষ্টি, <br><span class="br-ind"><br><span class="indent">&nbsp;</span></span>মৌচাকের ঝরা মধুর চেয়েও মিষ্টি। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তা তোমার গোলামকে সাবধান করে, <br><span class="br-ind"><br><span class="indent">&nbsp;</span></span>আর তা পালন করলে মহালাভ হয়। <span class="br-p"><br><br></span> <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>নিজের ভুল কে বোঝে? <br><span class="br-ind"><br><span class="indent">&nbsp;</span></span>আমার অজানা দোষ তুমি মাফ কর। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>জেন্তেশুনে অহংকারের বশে করা গুনাহ্‌ থেকে <br><span class="br-ind"><br><span class="indent">&nbsp;</span></span>তোমার গোলামকে তুমি দূরে রাখ; <br><span class="br-ind"><br><span class="indent">&nbsp;</span></span>তা যেন আমার উপর রাজত্ব না করে। <br><span class="br-ind"><br><span class="indent">&nbsp;</span></span>তাহলেই আমি নিখুঁত হতে পারব, <br><span class="br-ind"><br><span class="indent">&nbsp;</span></span>মুক্ত থাকব আল্লাহ্‌র প্রতি ভীষণ বিদ্রোহের দায় থেকে। <span class="br-p"><br><br></span> <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>হে মাবুদ, আমার আশ্রয়-পাহাড়, আমার মুক্তিদাতা, <br><span class="br-ind"><br><span class="indent">&nbsp;</span></span>আমার মুখের কথা ও আমার দিলের চিন্তা <br><span class="br-ind"><br><span class="indent">&nbsp;</span></span>তোমাকে যেন খুশী করে।<br></div>
</div>
<!-- PARSED ABOVE; EDITING MAY BREAK PARSER -->
</body></html>