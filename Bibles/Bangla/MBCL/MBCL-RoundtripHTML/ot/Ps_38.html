<html><head>
<meta http-equiv="Content-Type" content="text/html;charset=utf-8" />
<title>Ps 38 &ndash; জবুর শরীফ &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 38);">
<div id="navbar"><a href="../index.html">Kitabul Mukkadas</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_36.html">36</a> <a href="Ps_37.html">37</a> <b>38</b> <a href="Ps_39.html">39</a> <a href="Ps_40.html">40</a> ... <a href="Ps_150.html">150</a> </div><hr>
<h1>Ps 38</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>হযরত দাউদের কাওয়ালী। একটা স্মৃতি-জাগানো কাওয়ালী।</b> <span class="br-p"><br><br></span><span class="br-ind"><br><span class="indent">&nbsp;</span></span>হে মাবুদ, রাগের বশে তুমি আমাকে বকুনি দিয়ো না, <br><span class="br-ind"><br><span class="indent">&nbsp;</span></span>কিংবা ক্রোধে আমাকে শাসন কোরো না; <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কারণ তোমার তীরগুলো আমাকে বিঁধেছে, <br><span class="br-ind"><br><span class="indent">&nbsp;</span></span>তোমার হাত আমাকে চেপে রেখেছে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমার রাগের ফলে আমার শরীর স্বাস্থ্যহীন, <br><span class="br-ind"><br><span class="indent">&nbsp;</span></span>গুনাহের জন্য আমার হাড়ও সুস্থ নয়। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমার অন্যায়ের মধ্যে আমি ডুবে গেছি; <br><span class="br-ind"><br><span class="indent">&nbsp;</span></span>তা এমন বোঝার মত হয়েছে যা আমি বইতে পারি না। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমার বোকামির দরুন আমার ঘা থেকে দুর্গন্ধ বের হচ্ছে, <br><span class="br-ind"><br><span class="indent">&nbsp;</span></span>তাতে পচন ধরেছে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি কুঁজো হয়ে গেছি, একেবারে নূয়ে পড়েছি; <br><span class="br-ind"><br><span class="indent">&nbsp;</span></span>সারা দিন আমি মনে দুঃখ নিয়ে বেড়াই। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমার কোমরে জ্বালাময় ব্যথা হয়েছে, <br><span class="br-ind"><br><span class="indent">&nbsp;</span></span>আমার শরীর স্বাস্থ্যহীন। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমি দুর্বল হয়ে গেছি, একেবারে ভেংগে পড়েছি, <br><span class="br-ind"><br><span class="indent">&nbsp;</span></span>দিলের যন্ত্রণায় আমি কাতরাচ্ছি। <span class="br-p"><br><br></span> <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে মালিক, আমার সমস্ত কামনা-বাসনা তোমার জানা আছে; <br><span class="br-ind"><br><span class="indent">&nbsp;</span></span>আমার দীর্ঘনিঃশ্বাস তোমার কাছ থেকে লুকানো নেই। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমার বুক ধুক্‌ধুক্‌ করছে, আমার শক্তি চলে গেছে, <br><span class="br-ind"><br><span class="indent">&nbsp;</span></span>এমন কি, আমার চোখও আঁধার হয়ে গেছে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমার এই অবস্থা দেখে বন্ধু-বান্ধব ও সংগীরা <br><span class="br-ind"><br><span class="indent">&nbsp;</span></span>আমার কাছ থেকে দূরে দূরে থাকে, <br><span class="br-ind"><br><span class="indent">&nbsp;</span></span>এমন কি, আমার আত্মীয়-স্বজনেরাও দূরে সরে থাকে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমাকে যারা হত্যা করতে চায় <br><span class="br-ind"><br><span class="indent">&nbsp;</span></span>তারা আমার জন্য ফাঁদ পেতেছে; <br><span class="br-ind"><br><span class="indent">&nbsp;</span></span>যারা আমার ক্ষতি করতে চায় <br><span class="br-ind"><br><span class="indent">&nbsp;</span></span>তারা আমাকে ধ্বংসের ভয় দেখায়; <br><span class="br-ind"><br><span class="indent">&nbsp;</span></span>সারা দিন তারা কেবল আমাকে ঠকাবার ফন্দি আঁটে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমি যেন বধির হয়ে গেছি, কিছুই শুনি না; <br><span class="br-ind"><br><span class="indent">&nbsp;</span></span>যেন বোবা হয়ে গেছি, কিছুই বলি না। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যে শোনে না আর যার মুখে কোন আপত্তি নেই, <br><span class="br-ind"><br><span class="indent">&nbsp;</span></span>আমি তার মতই হয়েছি। <span class="br-p"><br><br></span> <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>হে মাবুদ, আমি তোমার দিকে চেয়ে আছি; <br><span class="br-ind"><br><span class="indent">&nbsp;</span></span>হে আল্লাহ্‌, আমার মালিক, আমার জবাব তুমিই দেবে; <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কারণ আমি বলেছিলাম, “যখন আমার পা পিছ্‌লে যাবে <br><span class="br-ind"><br><span class="indent">&nbsp;</span></span>তখন তা নিয়ে তুমি ওদের আনন্দ করতে দিয়ো না, <br><span class="br-ind"><br><span class="indent">&nbsp;</span></span>আমার বিরুদ্ধে বড়াই করতে দিয়ো না।” <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমি তো প্রায় পড়েই যাচ্ছি; <br><span class="br-ind"><br><span class="indent">&nbsp;</span></span>আমার কষ্টের কথা সব সময় আমার মনে জাগছে। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমার দোষ আমি স্বীকার করছি; <br><span class="br-ind"><br><span class="indent">&nbsp;</span></span>আমার গুনাহের জন্য আমার মন দুশ্চিন্তায় ভরা। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমার শত্রুরা সতেজ ও শক্তিশালী; <br><span class="br-ind"><br><span class="indent">&nbsp;</span></span>যারা অকারণে আমাকে ঘৃণা করে তারা অনেক। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমি তাদের যে উপকার করি <br><span class="br-ind"><br><span class="indent">&nbsp;</span></span>তার বদলে তারা আমার ক্ষতি করে; <br><span class="br-ind"><br><span class="indent">&nbsp;</span></span>আমি যখন ভালোর খোঁজ করি <br><span class="br-ind"><br><span class="indent">&nbsp;</span></span>তখন তারা আমার বিরুদ্ধে দাঁড়ায়। <span class="br-p"><br><br></span> <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>হে মাবুদ, আমাকে ত্যাগ কোরো না; <br><span class="br-ind"><br><span class="indent">&nbsp;</span></span>হে আমার আল্লাহ্‌, আমার কাছ থেকে দূরে থেকো না। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>হে মালিক, আমার উদ্ধারকর্তা, <br><span class="br-ind"><br><span class="indent">&nbsp;</span></span>আমাকে সাহায্য করতে তুমি শীঘ্র এস।<br></div>
</div>
<!-- PARSED ABOVE; EDITING MAY BREAK PARSER -->
</body></html>