<html><head>
<meta http-equiv="Content-Type" content="text/html;charset=utf-8" />
<title>Ps 7 &ndash; জবুর শরীফ &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 7);">
<div id="navbar"><a href="../index.html">Kitabul Mukkadas</a> &ndash; <b>জবুর শরীফ</b> &ndash; <a href="Ps_1.html">1</a> ... <a href="Ps_5.html">5</a> <a href="Ps_6.html">6</a> <b>7</b> <a href="Ps_8.html">8</a> <a href="Ps_9.html">9</a> ... <a href="Ps_150.html">150</a> </div><hr>
<h1>Ps 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>হযরত দাউদের কাওয়ালী- ছন্দে বাঁধা। বিন্যামীন-গোষ্ঠীর কূশের বিষয় নিয়ে মাবুদের উদ্দেশে কাওয়ালী।</b> <span class="br-p"><br><br></span><span class="br-ind"><br><span class="indent">&nbsp;</span></span>হে আল্লাহ্‌, আমার মাবুদ, <br><span class="br-ind"><br><span class="indent">&nbsp;</span></span>আমি তোমারই মধ্যে আশ্রয় নিয়েছি। <br><span class="br-ind"><br><span class="indent">&nbsp;</span></span>যারা আমার পিছনে তাড়া করে আসছে <br><span class="br-ind"><br><span class="indent">&nbsp;</span></span>তাদের হাত থেকে তুমি আমাকে উদ্ধার কর, <br><span class="br-ind"><br><span class="indent">&nbsp;</span></span>আমাকে রক্ষা কর। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তা না হলে সিংহের মত করে তারা আমাকে ছিঁড়ে ফেলবে; <br><span class="br-ind"><br><span class="indent">&nbsp;</span></span>ওরা আমাকে টুকরা টুকরা করে ফেলবে, <br><span class="br-ind"><br><span class="indent">&nbsp;</span></span>আমাকে বাঁচাবার কেউ থাকবে না। <span class="br-p"><br><br></span> <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে আল্লাহ্‌, আমার মাবুদ, <br><span class="br-ind"><br><span class="indent">&nbsp;</span></span>যদি আমি এমন কিছু করে থাকি, <br><span class="br-ind"><br><span class="indent">&nbsp;</span></span>যদি অন্যায়ের কোন কলংক আমার হাতে লেগে থাকে, <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যদি আমার বন্ধুর প্রতি অন্যায় করে থাকি, <br><span class="br-ind"><br><span class="indent">&nbsp;</span></span>- যে বিনা কারণে আমার শত্রু হয়ে উঠেছিল <br><span class="br-ind"><br><span class="indent">&nbsp;</span></span>আমি বরং তাকেও উদ্ধার করেছি- <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তবে শত্রুরা তাড়া করে আমাকে ধরে ফেলুক; <br><span class="br-ind"><br><span class="indent">&nbsp;</span></span>তারা আমাকে মাটিতে ফেলুক আর পায়ে মাড়াক, <br><span class="br-ind"><br><span class="indent">&nbsp;</span></span>আমার সম্মান ধুলাতে মিশিয়ে দিক। [সেলা] <span class="br-p"><br><br></span> <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>হে মাবুদ, রাগে তুমি উঠে দাঁড়াও, <br><span class="br-ind"><br><span class="indent">&nbsp;</span></span>আমার শত্রুদের ক্রোধের বিরুদ্ধে হাত উঠাও। <br><span class="br-ind"><br><span class="indent">&nbsp;</span></span>আমার জন্য তুমি ওঠো, <br><span class="br-ind"><br><span class="indent">&nbsp;</span></span>কারণ তোমার ন্যায়বিচারের কথা তুমি ঘোষণা করেছ। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সমস্ত জাতির লোক তোমার চারপাশে জমায়েত হোক; <br><span class="br-ind"><br><span class="indent">&nbsp;</span></span>তুমি বেহেশতে ফিরে গিয়ে আবার তাদের উপর রাজত্ব কর। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মাবুদই যেন তাদের বিচার করেন। <br><span class="br-ind"><br><span class="indent">&nbsp;</span></span>হে মাবুদ, আমার ন্যায় কাজ ও সততা অনুসারে <br><span class="br-ind"><br><span class="indent">&nbsp;</span></span>তুমি আমার বিচার কর। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে ন্যায়ের আল্লাহ্‌, তুমি অন্তর ও মনের যাচাই করে থাক; <br><span class="br-ind"><br><span class="indent">&nbsp;</span></span>তুমি দুষ্টদের দুষ্টতা শেষ কর <br><span class="br-ind"><br><span class="indent">&nbsp;</span></span>কিন্তু তোমার ভক্তকে ভাল অবস্থায় স্থির রাখ। <span class="br-p"><br><br></span> <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আল্লাহ্‌ আমার ঢাল; <br><span class="br-ind"><br><span class="indent">&nbsp;</span></span>যারা অন্তরে খাঁটি তাদের তিনি রক্ষা করেন। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আল্লাহ্‌ ন্যায়বিচারক, <br><span class="br-ind"><br><span class="indent">&nbsp;</span></span>দুষ্টদের বিচার তিনি সব সময়ই করে থাকেন। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>অন্যায়কারী যদি না ফেরে <br><span class="br-ind"><br><span class="indent">&nbsp;</span></span>তবে তিনি তাঁর তলোয়ারে শান দেবেন <br><span class="br-ind"><br><span class="indent">&nbsp;</span></span>আর তাঁর ধনুক বাঁকিয়ে ঠিক করে নেবেন। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তিনি তাঁর মারণ-অস্ত্র ঠিক করে রেখেছেন, <br><span class="br-ind"><br><span class="indent">&nbsp;</span></span>আর তাঁর জ্বলন্ত তীর তৈরী করছেন। <span class="br-p"><br><br></span> <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>অন্যায়কারী খারাপীকে গর্ভে ধরে, <br><span class="br-ind"><br><span class="indent">&nbsp;</span></span>অন্যায়কে গর্ভে নিয়ে প্রসব বেদনায় ভোগে <br><span class="br-ind"><br><span class="indent">&nbsp;</span></span>আর মিথ্যাকে প্রসব করে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>গর্ত খুঁড়ে সে তার মধ্য থেকে মাটি তুলে ফেলে <br><span class="br-ind"><br><span class="indent">&nbsp;</span></span>আর নিজের গর্তে নিজেই পড়ে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তার অন্যায়ের বোঝা তার নিজের মাথাতেই ফিরে আসে; <br><span class="br-ind"><br><span class="indent">&nbsp;</span></span>সে যে জুলুম করে তা তারই মাথার উপরে নেমে আসে। <span class="br-p"><br><br></span> <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>মাবুদ ন্যায়বিচার করেন, <br><span class="br-ind"><br><span class="indent">&nbsp;</span></span>সেজন্য আমি তাঁকে শুকরিয়া জানাব; <br><span class="br-ind"><br><span class="indent">&nbsp;</span></span>আমি মহান মাবুদের প্রশংসা-কাওয়ালী গাইব।<br></div>
</div>
<!-- PARSED ABOVE; EDITING MAY BREAK PARSER -->
</body></html>