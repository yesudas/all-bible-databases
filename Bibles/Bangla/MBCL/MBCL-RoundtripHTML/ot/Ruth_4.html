<html><head>
<meta http-equiv="Content-Type" content="text/html;charset=utf-8" />
<title>Ruth 4 &ndash; নবীদের কিতাবঃ রূত &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ruth', 4);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ রূত</b> &ndash; <a href="Ruth_1.html">1</a> <a href="Ruth_2.html">2</a> <a href="Ruth_3.html">3</a> <b>4</b> </div><hr>
<h1>Ruth 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হযরত বোয়সের সংগে বিবি রূতের বিয়ে</h2><span class="vn">1</span> <span class="br-p"><br><br></span>বোয়স গ্রামের দরজায় গিয়ে বসলেন। দায়িত্ব বহনকারী যে আত্মীয়ের কথা বোয়স বলেছিলেন তিনি তখন সেখান দিয়ে যাচ্ছিলেন। বোয়স তাঁকে ডেকে বললেন, “ভাই, এখানে এসে বসুন।” লোকটি তখন সেখানে গিয়ে বসলেন।</div>
<div class="v" id="v2"><span class="vn">2</span> <span class="br-p"><br><br></span>বোয়স তারপর গ্রামের দশজন বৃদ্ধ নেতাকে ডেকে বললেন, “আপনারা এখানে বসুন।” তখন তাঁরাও বসলেন।</div>
<div class="v" id="v3"><span class="vn">3</span> বোয়স সেই আত্মীয়কে বললেন, “নয়মী মোয়াব দেশ থেকে ফিরে এসে আমাদের ভাই ইলীমেলকের জমিটুকু বিক্রি করতে চাইছেন।</div>
<div class="v" id="v4"><span class="vn">4</span> তাই আমি ভাবলাম ব্যাপারটা আপনাকে জানানো দরকার। এখানে উপস্থিত লোকদের সামনে এবং আমার জাতির বৃদ্ধ নেতাদের সামনে আপনিই সেটা কিনুন। আপনি যদি জমিটা ছাড়িয়ে নিতে চান তবে নিন। কিন্তু আপনি যদি তা না চান তবে আমাকে বলুন, কারণ তা ছাড়িয়ে নেবার অধিকার প্রথমে আপনার, আর আপনার পরে আমার।” <span class="br-p"><br><br></span>তখন সেই আত্মীয় বললেন, “ঠিক আছে, আমিই ওটা ছাড়িয়ে নেব।”</div>
<div class="v" id="v5"><span class="vn">5</span> <span class="br-p"><br><br></span>এতে বোয়স বললেন, “আপনি যেদিন সেই জমিটা নয়মীর কাছ থেকে কিনবেন সেই দিন মৃত লোকটির সম্পত্তির সংগে তাঁর নাম রক্ষা করবার জন্য মোয়াবীয় বিধবা রূতকেও আপনাকে গ্রহণ করতে হবে।”</div>
<div class="v" id="v6"><span class="vn">6</span> <span class="br-p"><br><br></span>এই কথা শুনে সেই আত্মীয় বললেন, “আমি তা করতে পারব না, কারণ আমার নিজের সম্পত্তি নিয়ে তখন আমি বিপদে পড়ে যাব। আমি যখন তা ছাড়িয়ে নিতে পারছি না তখন আপনিই নিন।”</div>
<div class="v" id="v7"><span class="vn">7</span> <span class="br-p"><br><br></span>ছাড়িয়ে নেওয়া এবং সম্পত্তি বেচা-কেনার সমস্ত ব্যাপারটা আইনগত করবার জন্য আগেকার দিনে বনি-ইসরাইলদের দেশের নিয়ম ছিল এই: একজন তার জুতা খুলে অন্যকে দিত, আর এইভাবে তাদের কাজ-কারবার আইনের আওতায় আনা হত।</div>
<div class="v" id="v8"><span class="vn">8</span> <span class="br-p"><br><br></span>কাজেই সেই আত্মীয় বোয়সকে বললেন, “আপনিই ওটা কিনে নিন।” এই বলে তিনি তাঁর জুতা খুললেন।</div>
<div class="v" id="v9"><span class="vn">9</span> <span class="br-p"><br><br></span>তখন বোয়স বৃদ্ধ নেতাদের এবং সেখানকার সবাইকে বললেন, “আমি যে নয়মীর কাছ থেকে ইলীমেলক, কিলিয়োন ও মহলোনের সমস্ত সম্পত্তি কিনে নিলাম আজ আপনারা তার সাক্ষী হলেন।</div>
<div class="v" id="v10"><span class="vn">10</span> মৃত লোকের সম্পত্তি ও নাম যাতে রক্ষা পায় সেইজন্য আমি মহলোনের বিধবা স্ত্রী মোয়াবীয় রূতকেও স্ত্রী হিসাবে গ্রহণ করলাম। এতে বংশের মধ্য থেকে এবং গ্রামের মধ্য থেকে মৃত লোকটির নাম মুছে যাবে না। আপনারা আজ এই সমস্ত বিষয়ের সাক্ষী হলেন।”</div>
<div class="v" id="v11"><span class="vn">11</span> <span class="br-p"><br><br></span>তখন যাঁরা গ্রামের দরজায় বসে ছিলেন তাঁরা আর সেই বৃদ্ধ নেতারা সবাই বললেন, “জ্বী, আমরা সাক্ষী হলাম। যে স্ত্রীলোকটি আপনার ঘরে যাচ্ছে মাবুদ করুন যেন সে রাহেলা ও লেয়ার মত হয়, যাঁরা ইসরাইল জাতি গড়ে তুলেছিলেন। ইফ্রাথায় আপনি ধন লাভ করুন এবং বেথেলহেমে সবাই আপনার সুনাম করুক।</div>
<div class="v" id="v12"><span class="vn">12</span> এই স্ত্রীলোকের গর্ভে মাবুদ আপনাকে যে সন্তান দেবেন তার মধ্য দিয়ে আপনার বংশ যেন তামরের গর্ভের এহুদার ছেলে পেরসের বংশের মত হয়।”</div>
<div class="v" id="v13"><span class="vn">13</span> <span class="br-p"><br><br></span>এর পর বোয়স রূতকে বিয়ে করলেন এবং রূত তাঁর স্ত্রী হল। বোয়স তার কাছে গেলে পর মাবুদ রূতের গর্ভে সন্তান দিলেন এবং তার একটি ছেলে হল।</div>
<div class="v" id="v14"><span class="vn">14</span> এতে অন্যান্য স্ত্রীলোকেরা নয়মীকে বলল, “সমস্ত প্রশংসা মাবুদের, কারণ তিনি তোমাকে আজ একজন দায়িত্ব বহনকারী আত্মীয় দিলেন। বনি-ইসরাইলদের দেশের মধ্যে সবাই তার সুনাম করুক।</div>
<div class="v" id="v15"><span class="vn">15</span> ছেলেটি যেন তোমাকে সতেজ করে তোলে এবং তোমার বুড়ো বয়সে তোমার দেখাশোনা করে, কারণ তোমার ছেলের স্ত্রী, যে তোমাকে ভালবাসে এবং যে তোমার কাছে সাত ছেলের চেয়েও বেশী, তারই গর্ভে ছেলেটির জন্ম হয়েছে।”</div>
<div class="v" id="v16"><span class="vn">16</span> <span class="br-p"><br><br></span>তখন নয়মী ছেলেটিকে কোলে নিল এবং তার দেখাশোনা করতে লাগল।</div>
<div class="v" id="v17"><span class="vn">17</span> প্রতিবেশী স্ত্রীলোকেরা বলল, “নয়মীর একটা ছেলে হয়েছে।” তারা ছেলেটির নাম রাখল ওবেদ। ওবেদ ছিলেন ইয়াসির পিতা আর ইয়াসি ছিলেন দাউদের পিতা।</div>
<div class="v" id="v18"><span class="vn">18</span> <span class="br-p"><br><br></span>এই হল পেরসের বংশের তালিকা: পেরসের ছেলে হিষ্রোণ;</div>
<div class="v" id="v19"><span class="vn">19</span> হিষ্রোণের ছেলে রাম; রামের ছেলে অম্মীনাদব;</div>
<div class="v" id="v20"><span class="vn">20</span> অম্মীনাদবের ছেলে নহশোন; নহশোনের ছেলে সল্‌মোন;</div>
<div class="v" id="v21"><span class="vn">21</span> সল্‌মোনের ছেলে বোয়স; বোয়সের ছেলে ওবেদ;</div>
<div class="v" id="v22"><span class="vn">22</span> ওবেদের ছেলে ইয়াসির এবং ইয়াসিরের ছেলে দাউদ।</div>
</div>
<!-- PARSED ABOVE; EDITING MAY BREAK PARSER -->
</body></html>