<html><head>
<meta http-equiv="Content-Type" content="text/html;charset=utf-8" />
<title>Song 2 &ndash; নবীদের কিতাবঃ সোলায়মানের শীর &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Song', 2);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ সোলায়মানের শীর</b> &ndash; <a href="Song_1.html">1</a> <b>2</b> <a href="Song_3.html">3</a> <a href="Song_4.html">4</a> ... <a href="Song_8.html">8</a> </div><hr>
<h1>Song 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আমি যেন শারোণের একটা গোলাপ, <span class="br-p"><br><br></span><span class="br-ind"><br><span class="indent">&nbsp;</span></span>উপত্যকার লিলি ফুল। <br></div>
<div class="v" id="v2"><h2>প্রিয়ের কথা:</h2><span class="vn">2</span> <span class="br-ind"><br><span class="indent">&nbsp;</span></span>কাঁটাবনের মধ্যে যেমন লিলি ফুল, <br><span class="br-ind"><br><span class="indent">&nbsp;</span></span>মেয়েদের মধ্যে তেমনি আমার প্রিয়া। <br></div>
<div class="v" id="v3"><h2>প্রিয়ার কথা:</h2><span class="vn">3</span> <span class="br-ind"><br><span class="indent">&nbsp;</span></span>বনের গাছপালার মধ্যে যেমন আপেল গাছ, <br><span class="br-ind"><br><span class="indent">&nbsp;</span></span>তেমনি যুবকদের মধ্যে আমার প্রিয়। <br><span class="br-ind"><br><span class="indent">&nbsp;</span></span>আমি তাঁর ছায়াতে বসে আনন্দ পাই, <br><span class="br-ind"><br><span class="indent">&nbsp;</span></span>আমার মুখে তাঁর ফল মিষ্টি লাগে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তিনি আমাকে মেজবানীর ঘরে নিয়ে গেলেন, <br><span class="br-ind"><br><span class="indent">&nbsp;</span></span>আর নিশান টাংগাবার মত করে <br><span class="br-ind"><br><span class="indent">&nbsp;</span></span>আমার প্রতি তাঁর ভালবাসা ঘোষণা করলেন। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কিশ্‌মিশ খাইয়ে আমাকে শক্তিশালী কর <br><span class="br-ind"><br><span class="indent">&nbsp;</span></span>আর আপেল খাইয়ে আমাকে তাজা করে তোলো, <br><span class="br-ind"><br><span class="indent">&nbsp;</span></span>কারণ ভালবাসায় আমি দুর্বল হয়ে গেছি। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমার মাথার নীচে আছে তাঁর বাঁ হাত, <br><span class="br-ind"><br><span class="indent">&nbsp;</span></span>আর ডান হাত আমাকে জড়িয়ে ধরেছে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>হে জেরুজালেমের মেয়েরা, <br><span class="br-ind"><br><span class="indent">&nbsp;</span></span>আমি কৃষ্ণসার ও মাঠের হরিণীদের নামে অনুরোধ করে বলছি, <br><span class="br-ind"><br><span class="indent">&nbsp;</span></span>তোমরা ভালবাসাকে জাগায়ো না বা উত্তেজিত কোরো না <br><span class="br-ind"><br><span class="indent">&nbsp;</span></span>যতক্ষণ না তার উপযুক্ত সময় হয়। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ঐ শোন, আমার প্রিয়ের শব্দ, <br><span class="br-ind"><br><span class="indent">&nbsp;</span></span>ঐ দেখ, তিনি আসছেন; <br><span class="br-ind"><br><span class="indent">&nbsp;</span></span>তিনি পাহাড়-পর্বতের উপর দিয়ে <br><span class="br-ind"><br><span class="indent">&nbsp;</span></span>লাফিয়ে লাফিয়ে আসছেন। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমার প্রিয় যেন কৃষ্ণসার কিংবা হরিণের বাচ্চা। <br><span class="br-ind"><br><span class="indent">&nbsp;</span></span>ঐ দেখ, তিনি আমাদের দেয়ালের পিছনে দাঁড়িয়ে আছেন, <br><span class="br-ind"><br><span class="indent">&nbsp;</span></span>তিনি জানালা দিয়ে তাকিয়ে দেখছেন, <br><span class="br-ind"><br><span class="indent">&nbsp;</span></span>জাফ্‌রির মধ্য দিয়ে উঁকি মারছেন। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমার প্রিয় আমাকে বললেন, <br><span class="br-ind"><br><span class="indent">&nbsp;</span></span>“প্রিয়া আমার, ওঠো; <br><span class="br-ind"><br><span class="indent">&nbsp;</span></span>সুন্দরী আমার, আমার সংগে এস। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>দেখ, শীতকাল চলে গেছে; <br><span class="br-ind"><br><span class="indent">&nbsp;</span></span>বর্ষা শেষ হয়েছে, চলেও গেছে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মাঠে মাঠে ফুল ফুটেছে, <br><span class="br-ind"><br><span class="indent">&nbsp;</span></span>এসেছে গানের মৌসুম; <br><span class="br-ind"><br><span class="indent">&nbsp;</span></span>আমাদের দেশে ঘুঘুর ডাক শোনা যাচ্ছে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ডুমুর গাছে ফল ধরতে শুরু হয়েছে; <br><span class="br-ind"><br><span class="indent">&nbsp;</span></span>আংগুর লতায় ফুল ধরে সুগন্ধ ছড়াচ্ছে। <br><span class="br-ind"><br><span class="indent">&nbsp;</span></span>প্রিয়া আমার, ওঠো, এস; <br><span class="br-ind"><br><span class="indent">&nbsp;</span></span>সুন্দরী আমার, এস আমার সংগে।” <br></div>
<div class="v" id="v14"><h2>প্রিয়ের কথা:</h2><span class="vn">14</span> <span class="br-ind"><br><span class="indent">&nbsp;</span></span>ঘুঘু আমার, তুমি পাহাড়ের ফাটলে, <br><span class="br-ind"><br><span class="indent">&nbsp;</span></span>পাহাড়ের গায়ের লুকানো জায়গায় রয়েছ; <br><span class="br-ind"><br><span class="indent">&nbsp;</span></span>আমাকে তোমার মুখ দেখাও, <br><span class="br-ind"><br><span class="indent">&nbsp;</span></span>তোমার গলার আওয়াজ শুনতে দাও, <br><span class="br-ind"><br><span class="indent">&nbsp;</span></span>কারণ তোমার স্বর মিষ্টি আর মুখের চেহারা সুন্দর। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তোমরা সেই শিয়ালগুলোকে, <br><span class="br-ind"><br><span class="indent">&nbsp;</span></span>সেই ছোট ছোট শিয়ালগুলোকে ধর, <br><span class="br-ind"><br><span class="indent">&nbsp;</span></span>কারণ তারা আমাদের আংগুর ক্ষেতগুলো নষ্ট করে; <br><span class="br-ind"><br><span class="indent">&nbsp;</span></span>আমাদের আংগুর ক্ষেতে ফুলের কুঁড়ি ধরেছে। <br></div>
<div class="v" id="v16"><h2>প্রিয়ার কথা:</h2><span class="vn">16</span> <span class="br-ind"><br><span class="indent">&nbsp;</span></span>আমার প্রিয় আমারই আর আমি তাঁরই; <br><span class="br-ind"><br><span class="indent">&nbsp;</span></span>তিনি লিলি ফুলের বনে চরেন। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>হে আমার প্রিয়, তুমি ফিরে এসো; <br><span class="br-ind"><br><span class="indent">&nbsp;</span></span>যতক্ষণ না ভোর হয় আর অন্ধকার চলে যায় <br><span class="br-ind"><br><span class="indent">&nbsp;</span></span>ততক্ষণ তুমি থাক। <br><span class="br-ind"><br><span class="indent">&nbsp;</span></span>খাড়া পাহাড়ের উপরে তুমি কৃষ্ণসার <br><span class="br-ind"><br><span class="indent">&nbsp;</span></span>কিংবা বাচ্চা হরিণের মত হও।<br></div>
</div>
<!-- PARSED ABOVE; EDITING MAY BREAK PARSER -->
</body></html>