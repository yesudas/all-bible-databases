<html><head>
<meta http-equiv="Content-Type" content="text/html;charset=utf-8" />
<title>Zech 2 &ndash; নবীদের কিতাবঃ জাকারিয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 2);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ জাকারিয়া</b> &ndash; <a href="Zech_1.html">1</a> <b>2</b> <a href="Zech_3.html">3</a> <a href="Zech_4.html">4</a> ... <a href="Zech_14.html">14</a> </div><hr>
<h1>Zech 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মাপের দড়ি নিয়ে একজন লোক</h2><span class="vn">1</span> <span class="br-p"><br><br></span>তারপর আমি চোখ তুলে মাপের দড়ি হাতে একজন লোককে দেখতে পেলাম।</div>
<div class="v" id="v2"><span class="vn">2</span> আমি জিজ্ঞাসা করলাম, “আপনি কোথায় যাচ্ছেন?” <span class="br-p"><br><br></span>জবাবে তিনি আমাকে বললেন, “জেরুজালেম কতটা চওড়া ও কতটা লম্বা তা মেপে দেখতে যাচ্ছি।”</div>
<div class="v" id="v3"><span class="vn">3</span> <span class="br-p"><br><br></span>যে ফেরেশতা আগে আমার সংগে কথা বলেছিলেন তিনি চলে যাচ্ছিলেন, এমন সময় আর একজন ফেরেশতা তাঁর সংগে দেখা করতে আসলেন।</div>
<div class="v" id="v4"><span class="vn">4</span> তিনি তাঁকে বললেন, “আপনি দৌড়ে গিয়ে ঐ যুবককে বলুন, ‘জেরুজালেমের মধ্যে মানুষ ও পশু সংখ্যায় বেশী হওয়ার দরুন তাতে কোন দেয়াল থাকবে না।</div>
<div class="v" id="v5"><span class="vn">5</span> মাবুদ বলছেন যে, তিনি নিজেই তার চারপাশে আগুনের দেয়াল হবেন এবং তিনিই তাঁর মহিমায় সেখানে থাকবেন।’ ”</div>
<div class="v" id="v6"><h2>দেশে ফিরবার ডাক</h2><span class="vn">6</span> <span class="br-p"><br><br></span>মাবুদ বলছেন, “শোন, শোন। আমি তো চারদিকে তোমাদের ছড়িয়ে দিয়েছিলাম, কিন্তু এখন তোমরা উত্তর দেশ থেকে পালিয়ে এস।</div>
<div class="v" id="v7"><span class="vn">7</span> ওহে সিয়োনের লোকেরা, তোমরা যারা ব্যাবিলনে বাস করছ, তোমরা পালিয়ে এস।”</div>
<div class="v" id="v8"><span class="vn">8</span> <span class="br-p"><br><br></span>আল্লাহ্‌ রাব্বুল আলামীন তাঁর গৌরব প্রকাশ করবার জন্য আমাকে সেই সব জাতির কাছে পাঠিয়েছেন যারা তোমাদের লুট করেছে। তিনি বলছেন, “যে কেউ তোমাদের ছোঁয় সে আমার চোখের মণি ছোঁয়।</div>
<div class="v" id="v9"><span class="vn">9</span> আমি তাদের বিরুদ্ধে নিশ্চয়ই আমার হাত উঠাব, তাতে তাদের গোলামেরা তাদের লুট করবে।” এটা যখন ঘটবে তখন তোমরা বুঝতে পারবে যে, আল্লাহ্‌ রাব্বুল আলামীনই আমাকে পাঠিয়েছেন।</div>
<div class="v" id="v10"><span class="vn">10</span> <span class="br-p"><br><br></span>মাবুদ বলছেন, “হে সিয়োন্তকন্যা, আনন্দে কাওয়ালী গাও এবং খুশী হও, কারণ আমি আসছি, আর আমি তোমাদের মধ্যে বাস করব।</div>
<div class="v" id="v11"><span class="vn">11</span> সেই দিন অনেক জাতি আমার সংগে যুক্ত হয়ে আমার বান্দা হবে। আমি তোমাদের মধ্যে বাস করব।” যখন তা ঘটবে তখন তোমরা জানবে যে, আল্লাহ্‌ রাব্বুল আলামীন আমাকে তোমাদের কাছে পাঠিয়েছেন।</div>
<div class="v" id="v12"><span class="vn">12</span> পবিত্র দেশে তাঁর সম্পত্তি হিসাবে মাবুদ এহুদা দেশ অধিকার করবেন এবং জেরুজালেমকে আবার বেছে নেবেন।</div>
<div class="v" id="v13"><span class="vn">13</span> <span class="br-p"><br><br></span>হে সমস্ত মানুষ, তোমরা মাবুদের সামনে নীরব হও, কারণ তিনি বিচার করবার জন্য তাঁর পবিত্র বাসস্থান থেকে বের হয়ে আসছেন।</div>
</div>
<!-- PARSED ABOVE; EDITING MAY BREAK PARSER -->
</body></html>