<html><head>
<meta http-equiv="Content-Type" content="text/html;charset=utf-8" />
<title>Zech 3 &ndash; নবীদের কিতাবঃ জাকারিয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 3);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ জাকারিয়া</b> &ndash; <a href="Zech_1.html">1</a> <a href="Zech_2.html">2</a> <b>3</b> <a href="Zech_4.html">4</a> <a href="Zech_5.html">5</a> ... <a href="Zech_14.html">14</a> </div><hr>
<h1>Zech 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মহা-ইমামের জন্য পরিষ্কার পোশাক</h2><span class="vn">1</span> <span class="br-p"><br><br></span>তারপর সেই ফেরেশতা আমাকে দেখালেন মহা-ইমাম ইউসা মাবুদের ফেরেশতার সামনে দাঁড়িয়ে আছেন এবং তাঁকে দোষ দেবার জন্য শয়তান তাঁর ডানদিকে দাঁড়িয়ে আছে।</div>
<div class="v" id="v2"><span class="vn">2</span> মাবুদ শয়তানকে বললেন, “শয়তান, মাবুদ তোমাকে বাধা দিন। জেরুজালেমকে যিনি বেছে নিয়েছেন তিনি তোমাকে বাধা দিন। এই লোকটি কি আগুন থেকে বের করে নেওয়া কাঠ নয়?”</div>
<div class="v" id="v3"><span class="vn">3</span> <span class="br-p"><br><br></span>তখন ইউসা নোংরা কাপড় পরা অবস্থায় মাবুদের ফেরেশতার সামনে দাঁড়িয়ে ছিলেন।</div>
<div class="v" id="v4"><span class="vn">4</span> সেই ফেরেশতা নিজের সামনে দাঁড়িয়ে থাকা অন্য ফেরেশতাদের বললেন, “তার নোংরা কাপড়-চোপড় খুলে ফেল।” তারপর তিনি ইউসাকে বললেন, “দেখ, আমি তোমার গুনাহ্‌ দূর করে দিয়েছি এবং আমি তোমাকে সুন্দর পোশাক পরাব।”</div>
<div class="v" id="v5"><span class="vn">5</span> <span class="br-p"><br><br></span>তখন আমি বললাম, “তাঁর মাথায় একটা পরিষ্কার পাগড়ী দেওয়া হোক।” সেইজন্য সেই ফেরেশতারা তাঁর মাথায় একটা পরিষ্কার পাগড়ী দিলেন এবং তাঁকে পোশাক পরালেন। তখনও মাবুদের ফেরেশতা তাঁদের কাছে দাঁড়িয়ে ছিলেন।</div>
<div class="v" id="v6"><span class="vn">6</span> <span class="br-p"><br><br></span>তারপর মাবুদের ফেরেশতা ইউসাকে বললেন,</div>
<div class="v" id="v7"><span class="vn">7</span> “আল্লাহ্‌ রাব্বুল আলামীন তোমাকে বলছেন, ‘তুমি যদি আমার পথে চল ও আমার এবাদত-কাজ কর তাহলে তুমি আমার ঘরের সব কিছু পরিচালনা করবে এবং আমার উঠানের দেখাশোনার ভার পাবে, আর যারা এখানে দাঁড়িয়ে আছে আমি তাদের মতই আমার সামনে আসবার অধিকার তোমাকে দেব।</div>
<div class="v" id="v8"><span class="vn">8</span> হে মহা-ইমাম ইউসা, তুমি শোন এবং তোমার সামনে বসে থাকা তোমার সংগী-ইমামেরা শুনুক। আমি যে সেই চারাকে, অর্থাৎ আমার গোলামকে নিয়ে আসব এই ইমামেরা হল তার চিহ্ন।</div>
<div class="v" id="v9"><span class="vn">9</span> হে ইউসা, আমি তোমার সামনে একটা পাথর রেখেছি। সেই পাথরের উপরে সাতটা চোখ রয়েছে, আর তার উপরে আমি একটা কথা খোদাই করব এবং আমি এক দিনেই এই দেশের গুনাহ্‌ দূর করে দেব।</div>
<div class="v" id="v10"><span class="vn">10</span> সেই দিন তোমরা প্রত্যেকে তোমাদের আংগুর লতা ও ডুমুর গাছের তলায় বসবার জন্য তোমাদের প্রতিবেশীকে দাওয়াত করবে। আমি আল্লাহ্‌ রাব্বুল আলামীন এই কথা বলছি।’ ”</div>
</div>
<!-- PARSED ABOVE; EDITING MAY BREAK PARSER -->
</body></html>