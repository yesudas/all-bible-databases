<html><head>
<meta http-equiv="Content-Type" content="text/html;charset=utf-8" />
<title>Zech 7 &ndash; নবীদের কিতাবঃ জাকারিয়া &ndash; Kitabul Mukkadas</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 7);">
<div id="navbar"><a href="../index.html">Kitabul Mukkadas</a> &ndash; <b>নবীদের কিতাবঃ জাকারিয়া</b> &ndash; <a href="Zech_1.html">1</a> ... <a href="Zech_5.html">5</a> <a href="Zech_6.html">6</a> <b>7</b> <a href="Zech_8.html">8</a> <a href="Zech_9.html">9</a> ... <a href="Zech_14.html">14</a> </div><hr>
<h1>Zech 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রোজার বিষয়ে প্রশ্ন ও উত্তর</h2><span class="vn">1</span> <span class="br-p"><br><br></span>বাদশাহ্‌ দারিয়ুসের রাজত্বের চতুর্থ বছরের কিষ্‌লেব নামে নবম মাসের চার দিনের দিন মাবুদের কালাম জাকারিয়ার উপর নাজেল হল।</div>
<div class="v" id="v2"><span class="vn">2</span> সেই সময় মাবুদের দোয়া চাইবার জন্য বেথেলের লোকেরা শরেৎসরকে, রেগম্মেলককে ও তাদের লোকদের পাঠিয়ে দিল।</div>
<div class="v" id="v3"><span class="vn">3</span> তারা আল্লাহ্‌ রাব্বুল আলামীনের ঘরের ইমামদের ও নবীদের এই কথা জিজ্ঞাসা করতে পাঠাল, “আমরা এত বছর যেমন করে এসেছি সেইভাবে কি পঞ্চম মাসে শোক প্রকাশ ও রোজা রাখব?”</div>
<div class="v" id="v4"><span class="vn">4</span> <span class="br-p"><br><br></span>তখন আল্লাহ্‌ রাব্বুল আলামীন আমাকে বললেন,</div>
<div class="v" id="v5"><span class="vn">5</span> “তুমি দেশের সব লোক ও ইমামদের বল, ‘তোমরা গত সত্তর বছর ধরে পঞ্চম ও সপ্তম মাসে যে শোক প্রকাশ করেছ ও রোজা রেখেছ তা মাবুদের উদ্দেশ্যে কর নি।</div>
<div class="v" id="v6"><span class="vn">6</span> আর যখন তোমরা খাওয়া-দাওয়া করেছ তখন তা নিজেদের জন্যই করেছ।</div>
<div class="v" id="v7"><span class="vn">7</span> যখন জেরুজালেম ও তার আশেপাশের শহরগুলোতে লোকজন বাস করছিল ও সেগুলোর অবস্থার উন্নতি হয়েছিল আর নেগেভ ও পশ্চিমের নীচু পাহাড়ী এলাকায় লোকদের বসতি ছিল তখনও মাবুদ এই সব কথা আগেকার নবীদের মধ্য দিয়ে বলেছিলেন।’ ”</div>
<div class="v" id="v8"><span class="vn">8</span> <span class="br-p"><br><br></span>মাবুদ আবার আমাকে বললেন, “আমি আল্লাহ্‌ রাব্বুল আলামীন তাদের এ-ও বলেছিলাম, ‘তোমরা ন্যায়ভাবে বিচার কর; একে অন্যের কাছে বিশ্বস্ত হও ও মমতাপূর্ণ ব্যবহার কর।</div>
<div class="v" id="v10"><span class="vn">10</span> তোমরা বিধবা, এতিম, বিদেশী ও গরীবদের উপর জুলুম কোরো না; মনে মনে একে অন্যের বিরুদ্ধে কুমতলব কোরো না।’</div>
<div class="v" id="v11"><span class="vn">11</span> <span class="br-p"><br><br></span>“কিন্তু তারা তা শুনতে চায় নি; একগুঁয়েমী করে তারা পিছন ফিরে তাদের কান বন্ধ করে রেখেছিল।</div>
<div class="v" id="v12"><span class="vn">12</span> তারা তাদের অন্তর পাথরের মত শক্ত করেছিল এবং শরীয়ত মানে নি। আমি আল্লাহ্‌ রাব্বুল আলামীন আমার রূহ্‌ দ্বারা আগেকার নবীদের মধ্য দিয়ে যে কালাম পাঠিয়েছিলাম তা-ও তারা শোনে নি। কাজেই আমার ভীষণ রাগ জ্বলে উঠেছিল।</div>
<div class="v" id="v13"><span class="vn">13</span> আমি ডাকলে পর তারা শোনে নি, তাই তারা ডাকলে আমি আল্লাহ্‌ রাব্বুল আলামীন শুনি নি।</div>
<div class="v" id="v14"><span class="vn">14</span> আমি অচেনা জাতিদের মধ্যে তাদের ছড়িয়ে দিয়েছিলাম। এর পরে তাদের দেশ এমন জনশূন্য হয়ে পড়েছিল যে, সেখানে কেউ যাওয়া-আসা করত না। এইভাবে তারা সেই সুন্দর দেশটাকে জনশূন্য করেছিল।”</div>
</div>
<!-- PARSED ABOVE; EDITING MAY BREAK PARSER -->
</body></html>