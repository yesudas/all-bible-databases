<html><head>
<meta http-equiv="Content-Type" content="text/html;charset=utf-8" />
<title>1Cor 3 &ndash; ১ করিকরিন্থীয়দের প্রতি প্রেরিত পৌলের প্রথম পত্রন্থীয় &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 3);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>১ করিকরিন্থীয়দের প্রতি প্রেরিত পৌলের প্রথম পত্রন্থীয়</b> &ndash; <a href="1Cor_1.html">1</a> <a href="1Cor_2.html">2</a> <b>3</b> <a href="1Cor_4.html">4</a> <a href="1Cor_5.html">5</a> ... <a href="1Cor_16.html">16</a> </div><hr>
<h1>1Cor 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রচারকেরা ঈশ্বরের সহকার্যকারী ও ঈশ্বরের ধনের অধ্যক্ষ</h2><span class="vn">1</span> <span class="br-p"><br><br></span>আর, হে ভ্রাতৃগণ, আমি তোমাদিগকে আত্মিক লোকদের ন্যায় সম্ভাষণ করিতে পারি নাই, কিন্তু মাংসময় লোকদের ন্যায়, খ্রীষ্ট সম্বন্ধীয় শিশুদের ন্যায় সম্ভাষণ করিয়াছি।</div>
<div class="v" id="v2"><span class="vn">2</span> আমি তোমাদিগকে দুগ্ধ পান করাইয়াছিলাম, অন্ন দিই নাই, কেননা তখন তোমাদের শক্তি হয় নাই;</div>
<div class="v" id="v3"><span class="vn">3</span> এমন কি, এখনও তোমাদের শক্তি হয় নাই, কারণ এখনও তোমরা মাংসিক রহিয়াছ; বাস্তবিক যখন তোমাদের মধ্যে ঈর্ষা ও বিবাদ রহিয়াছে, তখন তোমরা কি মাংসিক নও, এবং মনুষ্যের রীতিক্রমে কি চলিতেছ না?</div>
<div class="v" id="v4"><span class="vn">4</span> কেননা যখন তোমাদের একজন বলে, আমি পৌলের, আর একজন, আমি আপল্লোর, তখন তোমরা কি মনুষ্যমাত্র নও?</div>
<div class="v" id="v5"><span class="vn">5</span> ভাল, আপল্লো কি? আর পৌল কি? তাহারা ত পরিচারকমাত্র, যাহাদের দ্বারা তোমরা বিশ্বাসী হইয়াছ, প্রত্যেককে প্রভু যেমন দায়িত্ব দিয়াছেন।</div>
<div class="v" id="v6"><span class="vn">6</span> আমি রোপণ করিলাম, আপল্লো জল সেচন করিলেন, কিন্তু ঈশ্বর বৃদ্ধি দিতে থাকিলেন।</div>
<div class="v" id="v7"><span class="vn">7</span> অতএব রোপক কিছু নয়, সেচকও কিছু নয়, বৃদ্ধিদাতা ঈশ্বরই সার।</div>
<div class="v" id="v8"><span class="vn">8</span> আর রোপক ও সেচক উভয়েই এক, এবং যাহার যেরূপ নিজের শ্রম, সে তদ্রূপ নিজের বেতন পাইবে।</div>
<div class="v" id="v9"><span class="vn">9</span> কারণ আমরা ঈশ্বরেরই সহকার্যকারী; তোমরা ঈশ্বরেরই ক্ষেত্র, ঈশ্বরেরই গাঁথনি।</div>
<div class="v" id="v10"><span class="vn">10</span> <span class="br-p"><br><br></span>ঈশ্বরের যে অনুগ্রহ আমাকে দত্ত হইয়াছে, তদনুসারে আমি জ্ঞানবান গাঁথকের ন্যায় ভিত্তিমূল স্থাপন করিয়াছি; আর তাহার উপরে অন্যে গাঁথিতেছে; কিন্তু প্রত্যেক জন দেখুক, কিরূপে সে তাহার উপরে গাঁথে।</div>
<div class="v" id="v11"><span class="vn">11</span> কেননা কেবল যাহা স্থাপিত হইয়াছে, তাহা ব্যতীত অন্য ভিত্তিমূল কেহ স্থাপন করিতে পারে না, তিনি যীশু খ্রীষ্ট।</div>
<div class="v" id="v12"><span class="vn">12</span> কিন্তু এই ভিত্তিমূলের উপরে লোকে স্বর্ণ, রৌপ্য, বহুমূল্য প্রস্তর, কাষ্ঠ, খড়, নাড়া দিয়া গাঁথে, তবে প্রত্যেক ব্যক্তির কর্ম সপ্রকাশ হইবে।</div>
<div class="v" id="v13"><span class="vn">13</span> কারণ সেই দিন তাহা ব্যক্ত করিবে, কেননা সেই দিনের প্রকাশ অগ্নিতেই হয়; আর প্রত্যেকের কর্ম যে কি প্রকার, সেই অগ্নিই তাহার পরীক্ষা করিবে;</div>
<div class="v" id="v14"><span class="vn">14</span> যে যাহা গাঁথিয়াছে, তাহার সেই কর্ম যদি থাকে, তবে সে বেতন পাইবে।</div>
<div class="v" id="v15"><span class="vn">15</span> যাহার কর্ম পুড়িয়া যায়, সে ক্ষতিগ্রস্ত হইবে, কিন্তু সে আপনি পরিত্রাণ পাইবে। তথাপি এইরূপে পাইবে, যেন অগ্নির মধ্য দিয়া উত্তীর্ণ হইবে।</div>
<div class="v" id="v16"><span class="vn">16</span> <span class="br-p"><br><br></span>তুমি কি জান না যে, তোমরা ঈশ্বরের মন্দির, এবং ঈশ্বরের আত্মা তোমাদের অন্তরে বাস করেন?</div>
<div class="v" id="v17"><span class="vn">17</span> যদি কেহ ঈশ্বরের মন্দির নষ্ট করে, তবে ঈশ্বর তাহাকে নষ্ট করিবেন, কেননা ঈশ্বরের মন্দির পবিত্র, আর সেই মন্দির তোমরাই।</div>
<div class="v" id="v18"><span class="vn">18</span> <span class="br-p"><br><br></span>কেহ আপনাকে বঞ্চনা না করুক। তোমাদের মধ্যে কোন ব্যক্তি যদি আপনাকে এই যুগে জ্ঞানবান বলিয়া মনে করে, তবে সে জ্ঞানবান হইবার জন্য মূর্খ হউক।</div>
<div class="v" id="v19"><span class="vn">19</span> যেহেতু এই জগতের যে জ্ঞান, তাহা ঈশ্বরের নিকটে মূর্খতা। কারণ লেখা আছে, ‘‘তিনি জ্ঞানবানদিগকে তাহাদের ধূর্ততায় ধরেন।”</div>
<div class="v" id="v20"><span class="vn">20</span> পুনশ্চ, ‘‘প্রভু জ্ঞানবানদের তর্কবিতর্ক জানেন যে, সেই সকল অসার।”</div>
<div class="v" id="v21"><span class="vn">21</span> অতএব কেহ মনুষ্যদের শ্লাঘা না করুক। কেননা সকলই তোমাদের;</div>
<div class="v" id="v22"><span class="vn">22</span> পৌল, কি আপল্লো, কি কৈফা, কি জগৎ, কি জীবন, কি মরণ, কি উপস্থিত বিষয়, কি ভবিষ্যৎ বিষয়, সকলই তোমাদের;</div>
<div class="v" id="v23"><span class="vn">23</span> আর তোমরা খ্রীষ্টের, ও খ্রীষ্ট ঈশ্বরের।</div>
</div>
<!-- PARSED ABOVE; EDITING MAY BREAK PARSER -->
</body></html>