<html><head>
<meta http-equiv="Content-Type" content="text/html;charset=utf-8" />
<title>1Cor 4 &ndash; ১ করিকরিন্থীয়দের প্রতি প্রেরিত পৌলের প্রথম পত্রন্থীয় &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 4);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>১ করিকরিন্থীয়দের প্রতি প্রেরিত পৌলের প্রথম পত্রন্থীয়</b> &ndash; <a href="1Cor_1.html">1</a> <a href="1Cor_2.html">2</a> <a href="1Cor_3.html">3</a> <b>4</b> <a href="1Cor_5.html">5</a> <a href="1Cor_6.html">6</a> ... <a href="1Cor_16.html">16</a> </div><hr>
<h1>1Cor 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>লোকে আমাদিগকে এইরূপ মনে করুক যে, আমরা খ্রীষ্টের সেবক ও ঈশ্বরের নিগূঢ়তত্ত্বরূপ ধনের অধ্যক্ষ।</div>
<div class="v" id="v2"><span class="vn">2</span> আর এই স্থলে ধনাধ্যক্ষের এই গুণ চাই, যেন তাহাকে বিশ্বস্ত দেখিতে পাওয়া যায়।</div>
<div class="v" id="v3"><span class="vn">3</span> কিন্তু তোমাদের দ্বারা কিম্বা মানুষিক বিচার-দিনের সভা দ্বারা যে আমার বিচার হয়, ইহা আমার মতে অতি ক্ষুদ্র বিষয়; এমন কি, আমি আমার নিজেরও বিচার করি না।</div>
<div class="v" id="v4"><span class="vn">4</span> কারণ আমি আমার নিজের বিরুদ্ধে কিছু জানি না, তথাপি ইহাতে আমি নির্দোষ বলিয়া প্রতিপন্ন হইতেছি না; কিন্তু যিনি আমার বিচার করেন, তিনি প্রভু।</div>
<div class="v" id="v5"><span class="vn">5</span> অতএব তোমরা সময়ের পূর্বে, যে পর্যন্ত প্রভু না আইসেন, সেই পর্যন্ত কোন বিচার করিও না; তিনিই অন্ধকারের গুপ্ত বিষয় সকল দীপ্তিতে আনিবেন, এবং হৃদয়সমূহের মন্ত্রণা সকল প্রকাশ করিবেন; আর তৎকালে প্রত্যেক জন ঈশ্বর হইতে আপন আপন প্রশংসা পাইবে।</div>
<div class="v" id="v6"><span class="vn">6</span> <span class="br-p"><br><br></span>হে ভ্রাতৃগণ, আমি আপনার ও আপল্লোর উদাহরণ দিয়া তোমাদের নিমিত্তে এই সকল কথা কহিলাম; যেন আমাদের দ্বারা তোমরা এই শিক্ষা পাও যে, যাহা লিখিত আছে, তাহা অতিক্রম করিতে নাই, তোমরা কেহ যেন একজনের পক্ষে অন্য জনের বিপক্ষে গর্ব না কর।</div>
<div class="v" id="v7"><span class="vn">7</span> কেননা কে তোমাকে বিশিষ্ট করে? আর যাহা না পাইয়াছ, এমনই বা তোমার কি আছে? আর যখন পাইয়াছ, তখন যেন পাও নাই এইরূপ শ্লাঘা কেন করিতেছ?</div>
<div class="v" id="v8"><span class="vn">8</span> তোমরা এখন পূর্ণ হইয়াছ! এখন ধনবান হইয়াছ! আমাদের ছাড়া রাজত্ব পাইয়াছ! আর রাজত্ব পাইলে ভালই হইত, তোমাদের সহিত আমরাও রাজত্ব পাইতাম।</div>
<div class="v" id="v9"><span class="vn">9</span> কারণ আমার বোধ হয়, প্রেরিতগণ যে আমরা, ঈশ্বর আমাদিগকে বধ্য লোকদের ন্যায় শেষের বলিয়া দেখাইয়াছেন; কেননা আমরা জগতের ও দূতগণের ও মনুষ্যদের কৌতুকাসপদ হইয়াছি।</div>
<div class="v" id="v10"><span class="vn">10</span> আমরা খ্রীষ্টের নিমিত্ত মূর্খ, কিন্তু তোমরা খ্রীষ্টে বুদ্ধিমান; আমরা দুর্বল, কিন্তু তোমরা বলবান; তোমরা গৌরবান্বিত, কিন্তু আমরা অনাদৃত।</div>
<div class="v" id="v11"><span class="vn">11</span> এখনকার এই দণ্ড পর্যন্ত আমরা ক্ষুধার্ত, তৃষ্ণার্ত ও বস্ত্রহীন রহিয়াছি, আর মুষ্টাঘাতে আহত হইতেছি, ও অস্থির-বাস রহিয়াছি;</div>
<div class="v" id="v12"><span class="vn">12</span> এবং স্বহস্তে কার্য করিয়া পরিশ্রম করিতেছি; নিন্দিত হইতে হইতে আশীর্বাদ করিতেছি, তাড়িত হইতে হইতে সহ্য করিতেছি,</div>
<div class="v" id="v13"><span class="vn">13</span> অপবাদিত হইতে হইতে বিনয় করিতেছি; অদ্য পর্যন্ত আমরা যেন জগতের আবর্জনা, সকল বস্তুর জঞ্জাল হইয়া রহিয়াছি।</div>
<div class="v" id="v14"><span class="vn">14</span> <span class="br-p"><br><br></span>আমি তোমাদিগকে লজ্জা দিবার জন্য নয়, কিন্তু আমার প্রিয় বৎস বলিয়া তোমাদিগকে চেতনা দিবার জন্য এই সকল লিখিতেছি।</div>
<div class="v" id="v15"><span class="vn">15</span> কেননা যদিও খ্রীষ্টে তোমাদের দশ সহস্র পরিপালক থাকে, তথাচ পিতা অনেক নয়; কারণ খ্রীষ্ট যীশুতে সুসমাচার দ্বারা আমিই তোমাদিগকে জন্ম দিয়াছি।</div>
<div class="v" id="v16"><span class="vn">16</span> অতএব তোমাদিগকে বিনয় করি, তোমরা আমার অনুকারী হও।</div>
<div class="v" id="v17"><span class="vn">17</span> এই অভিপ্রায়ে আমি তীমথিয়কে তোমাদের নিকটে পাঠাইয়াছি; তিনি প্রভুতে আমার প্রিয় ও বিশ্বস্ত বৎস; তিনি তোমাদিগকে খ্রীষ্ট যীশু সম্বন্ধীয় আমার পন্থা সকল স্মরণ করাইবেন, যাহা আমি সর্বত্র সর্ব মণ্ডলীতে শিক্ষা দিয়া থাকি।</div>
<div class="v" id="v18"><span class="vn">18</span> <span class="br-p"><br><br></span>আমি তোমাদের নিকটে আসিব না বলিয়া কেহ কেহ গর্বিত হইয়া উঠিয়াছে।</div>
<div class="v" id="v19"><span class="vn">19</span> কিন্তু প্রভু যদি ইচ্ছা করেন, তবে আমি অবিলম্বে তোমাদের নিকটে আসিব, এবং যাহারা গর্বিত হইয়া উঠিয়াছে, তাহাদের কথা নয়, কিন্তু পরাক্রম জানিব।</div>
<div class="v" id="v20"><span class="vn">20</span> কেননা ঈশ্বরের রাজ্য কথার মধ্যে নয়, কিন্তু পরাক্রমের মধ্যে।</div>
<div class="v" id="v21"><span class="vn">21</span> তোমাদের ইচ্ছা কি? আমি কি বেত লইয়া তোমাদের কাছে যাইব? না প্রেম ও মৃদুতার আত্মায় যাইব?</div>
</div>
<!-- PARSED ABOVE; EDITING MAY BREAK PARSER -->
</body></html>