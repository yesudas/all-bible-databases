<html><head>
<meta http-equiv="Content-Type" content="text/html;charset=utf-8" />
<title>2Cor 3 &ndash; করিন্থীয়দের প্রতি প্রেরিত পৌলের দ্বিতীয় পত্র &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 3);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>করিন্থীয়দের প্রতি প্রেরিত পৌলের দ্বিতীয় পত্র</b> &ndash; <a href="2Cor_1.html">1</a> <a href="2Cor_2.html">2</a> <b>3</b> <a href="2Cor_4.html">4</a> <a href="2Cor_5.html">5</a> ... <a href="2Cor_13.html">13</a> </div><hr>
<h1>2Cor 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আমরা কি পুনর্বার আপনাদের প্রশংসা করিতে আরম্ভ করিতেছি? অথবা তোমাদের প্রতি কিম্বা তোমাদের হইতে সুখ্যাতি-পত্রে কি অন্য কাহারও কাহারও ন্যায় আমাদেরও প্রয়োজন আছে?</div>
<div class="v" id="v2"><span class="vn">2</span> তোমরাই আমাদের পত্র, আমাদের হৃদয়ে লিখিত পত্র, যাহা সকল মনুষ্য জানে ও পাঠ করে;</div>
<div class="v" id="v3"><span class="vn">3</span> ফলতঃ তোমরা খ্রীষ্টের পত্র, আমাদের পরিচর্যায় সাধিত পত্র বলিয়া প্রকাশ পাইতেছ; তাহা কালি দিয়া নয়, কিন্তু জীবন্ত ঈশ্বরের আত্মা দিয়া, প্রস্তর-ফলকে নয়, কিন্তু মাংসময় হৃদয়-ফলকে লিখিত হইয়াছে।</div>
<div class="v" id="v4"><span class="vn">4</span> <span class="br-p"><br><br></span>আর খ্রীষ্ট দ্বারা ঈশ্বরের প্রতি আমাদের এইরূপ দৃঢ় বিশ্বাস হইয়াছে।</div>
<div class="v" id="v5"><span class="vn">5</span> আমরা যে নিজেরাই কিছুর মীমাংসা করিতে নিজ গুণে উপযুক্ত, তাহা নয়; কিন্তু আমাদের উপযোগিতা ঈশ্বর হইতে উৎপন্ন;</div>
<div class="v" id="v6"><span class="vn">6</span> তিনিই আমাদিগকে নূতন নিয়মের পরিচারক, অক্ষরের নয়, কিন্তু আত্মার পরিচারক হইবার উপযুক্তও করিয়াছেন; কারণ অক্ষর বধ করে, কিন্তু আত্মা জীবনদায়ক।</div>
<div class="v" id="v7"><span class="vn">7</span> কিন্তু মৃত্যুর যে পরিচর্যা-পদ প্রস্তরে লিখিত ও ক্ষোদিত, তাহা যদি এমন তেজযুক্ত হইয়া আসিল যে, ইস্রায়েল-সন্তানগণ মোশির মুখের তেজ প্রযুক্ত তাঁহার মুখের দিকে একদৃষ্টে চাহিতে পারিল না,</div>
<div class="v" id="v8"><span class="vn">8</span> সেই তেজ ত লোপ পাইতেছিল তবে কেন আত্মার পরিচর্যা-পদ বরং আরও তেজযুক্ত হইবে না?</div>
<div class="v" id="v9"><span class="vn">9</span> কেননা দণ্ডাজ্ঞার পরিচর্যা-পদ যদি তেজস্বরূপ হইল, তবে ধার্মিকতার পরিচর্যা-পদ তেজে আরও অধিক উপচিয়া পড়ে।</div>
<div class="v" id="v10"><span class="vn">10</span> কারণ যাহা তেজযুক্ত করা হইয়াছিল, তাহা এই বিষয়ে সেই অতিরিক্ত তেজ প্রযুক্ত তেজযুক্ত হয় নাই।</div>
<div class="v" id="v11"><span class="vn">11</span> কেননা যাহা লোপ পাইতেছে, তাহা যদি তেজযুক্ত হইয়া থাকে, তবে যাহা স্থায়ী, তাহা কত অধিক তেজযুক্ত।</div>
<div class="v" id="v12"><h2>ঈশ্বরের সহকার্যকারীদের পরিচর্যা-পদ</h2><span class="vn">12</span> <span class="br-p"><br><br></span>অতএব, আমাদের এই প্রকার প্রত্যাশা থাকাতে আমরা অতি স্পষ্ট কথা ব্যবহার করি;</div>
<div class="v" id="v13"><span class="vn">13</span> আর মোশির মত করি না; তিনি ত আপন মুখে আবরণ দিতেন, যেন ইস্রায়েল-সন্তানগণ একদৃষ্টে চাহিয়া যাহা লোপ পাইতেছিল, তাহার পরিণাম না দেখে।</div>
<div class="v" id="v14"><span class="vn">14</span> কিন্তু তাহাদের মন কঠিনীভূত হইয়াছিল। কেননা পুরাতন নিয়মের পাঠে সেই আবরণ অদ্য পর্যন্ত রহিয়াছে, খোলা যায় না, কেননা তাহা খ্রীষ্টেই লোপ পায়;</div>
<div class="v" id="v15"><span class="vn">15</span> কিন্তু অদ্য পর্যন্ত যে কোন সময়ে মোশির ব্যবস্থা পাঠ করা হয়, তখন তাহাদের হৃদয়ের উপরে আবরণ থাকে।</div>
<div class="v" id="v16"><span class="vn">16</span> কিন্তু হৃদয় যখন প্রভুর প্রতি ফিরে, তখন আবরণ উঠাইয়া ফেলা হয়।</div>
<div class="v" id="v17"><span class="vn">17</span> আর প্রভুই সেই আত্মা; এবং যেখানে প্রভুর আত্মা, সেইখানে স্বাধীনতা।</div>
<div class="v" id="v18"><span class="vn">18</span> কিন্তু আমরা সকলে অনাবৃত মুখে প্রভুর তেজ দর্পণের ন্যায় প্রতিফলিত করিতে করিতে তেজ হইতে তেজ পর্যন্ত যেমন প্রভু হইতে, আত্মা হইতে হইয়া থাকে, তেমনি সেই মূর্তিতে স্বরূপান্তরীকৃত হইতেছি।</div>
</div>
<!-- PARSED ABOVE; EDITING MAY BREAK PARSER -->
</body></html>