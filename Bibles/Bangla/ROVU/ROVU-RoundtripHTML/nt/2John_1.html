<html><head>
<meta http-equiv="Content-Type" content="text/html;charset=utf-8" />
<title>যোহনের দ্বিতীয় পত্র &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2John', 1);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যোহনের দ্বিতীয় পত্র</b></div><hr>
<h1>2John</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জনৈক খ্রীষ্টীয় মহিলার প্রতি পত্র</h2><span class="vn">1</span> <span class="br-p"><br><br></span>এই প্রাচীন- মনোনীতা মহিলা ও তাঁহার সন্তানগণের সমীপে; যাঁহাদিগকে আমি সত্যে প্রেম করি (কেবল আমি নয়, বরং যত লোক সত্য জানে, সকলেই করে),</div>
<div class="v" id="v2"><span class="vn">2</span> সেই সত্য প্রযুক্ত, যাহা আমাদের মধ্যে বাস করিতেছে এবং অনন্তকাল আমাদের সঙ্গে থাকিবে।</div>
<div class="v" id="v3"><span class="vn">3</span> অনুগ্রহ, দয়া, শান্তি, পিতা ঈশ্বর হইতে এবং সেই পিতার পুত্র যীশু খ্রীষ্ট হইতে সত্যে ও প্রেমে আমাদের সঙ্গে থাকিবে।</div>
<div class="v" id="v4"><span class="vn">4</span> <span class="br-p"><br><br></span>আমি অতিশয় আনন্দ করি, কেননা দেখিতে পাইয়াছি, যেমন আমরা পিতা হইতে আদেশ প্রাপ্ত হইয়াছি, তোমার সন্তানদের মধ্যে কেহ কেহ তেমনি সত্যে চলিতেছে।</div>
<div class="v" id="v5"><span class="vn">5</span> আর এখন, অয়ি মহিলে, আমি তোমাকে নূতন আজ্ঞা লিখিবার মত নয়, কিন্তু আদি হইতে আমরা যে আজ্ঞা পাইয়াছি, তদনুসারে তোমাকে এই বিনতি করিতেছি, যেন আমরা পরস্পর প্রেম করি।</div>
<div class="v" id="v6"><span class="vn">6</span> আর প্রেম এই- আমরা যেন তাঁহার আজ্ঞানুসারে চলি; আজ্ঞাটি এই, যেমন তোমরা আদি হইতে শুনিয়াছ, যেন তোমরা উহাতে চল।</div>
<div class="v" id="v7"><span class="vn">7</span> কারণ অনেক ভ্রামক জগতে বাহির হইয়াছে; যীশু খ্রীষ্ট মাংসে আগমন করিয়াছেন, ইহা তাহারা স্বীকার করে না; ইহা ত সেই ভ্রামক ও খ্রীষ্টারি।</div>
<div class="v" id="v8"><span class="vn">8</span> আপনাদের বিষয়ে সাবধান হও; আমরা যাহা সাধন করিয়াছি, তাহা যেন তোমরা না হারাও, কিন্তু যেন সম্পূর্ণ পুরস্কার পাও।</div>
<div class="v" id="v9"><span class="vn">9</span> যে কেহ অগ্রে চলে, এবং খ্রীষ্টের শিক্ষাতে না থাকে, সে ঈশ্বরকে পায় নাই; সেই শিক্ষাতে যে থাকে, সে পিতা ও পুত্র উভয়কে পাইয়াছে।</div>
<div class="v" id="v10"><span class="vn">10</span> যদি কেহ সেই শিক্ষা না লইয়া তোমাদের কাছে আইসে, তবে তাহাকে বাটীতে গ্রহণ করিও না, এবং তাহাকে ‘মঙ্গল হউক’ বলিও না।</div>
<div class="v" id="v11"><span class="vn">11</span> কেননা যে তাহাকে ‘মঙ্গল হউক’ বলে, সে তাহার দুষ্কর্ম সকলের সহভাগী হয়।</div>
<div class="v" id="v12"><span class="vn">12</span> <span class="br-p"><br><br></span>তোমাদিগকে লিখিবার অনেক কথা ছিল; কাগজ ও কালি ব্যবহার করিতে আমার ইচ্ছা হইল না। কিন্তু প্রত্যাশা করি যে, আমি তোমাদের কাছে গিয়া সম্মুখাসম্মুখি হইয়া কথাবার্তা কহিব, যেন আমাদের আনন্দ সম্পূর্ণ হয়।</div>
<div class="v" id="v13"><span class="vn">13</span> তোমার মনোনীতা ভগিনীর সন্তানগণ তোমাকে মঙ্গলবাদ করিতেছে।</div>
</div>
<!-- PARSED ABOVE; EDITING MAY BREAK PARSER -->
</body></html>