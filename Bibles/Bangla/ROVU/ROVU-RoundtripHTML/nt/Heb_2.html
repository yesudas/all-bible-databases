<html><head>
<meta http-equiv="Content-Type" content="text/html;charset=utf-8" />
<title>Heb 2 &ndash; ইব্রীয়দের প্রতি পত্র &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 2);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>ইব্রীয়দের প্রতি পত্র</b> &ndash; <a href="Heb_1.html">1</a> <b>2</b> <a href="Heb_3.html">3</a> <a href="Heb_4.html">4</a> ... <a href="Heb_13.html">13</a> </div><hr>
<h1>Heb 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>এই জন্য যাহা যাহা শুনিয়াছি, তাহাতে অধিক আগ্রহের সহিত মনোযোগ করা আমাদের উচিত, পাছে কোন ক্রমে ভাসিয়া চলিয়া যাই।</div>
<div class="v" id="v2"><span class="vn">2</span> কেননা দূতগণ দ্বারা কথিত বাক্য যদি দৃঢ় হইল, এবং লোকে কোন প্রকারে তাহা লঙ্ঘন করিলে, কিম্বা তাহার অবাধ্য হইলে যদি ন্যায়সিদ্ধ প্রতিফল দত্ত হইল,</div>
<div class="v" id="v3"><span class="vn">3</span> তবে এমন মহৎ এই পরিত্রাণ অবহেলা করিলে আমরা কি প্রকারে রক্ষা পাইব? ইহা ত প্রথমে প্রভুর দ্বারা কথিত, ও যাহারা শুনিয়াছিল, তাহাদের দ্বারা আমাদের নিকটে দৃঢ়ীকৃত হইল;</div>
<div class="v" id="v4"><span class="vn">4</span> ঈশ্বরও সাক্ষ্য প্রদান করিতেছেন, নানা চিহ্ন, অদ্ভুত লক্ষণ ও বহুরূপ পরাক্রম-কার্য এবং পবিত্র আত্মার বর বিতরণ দ্বারা আপন ইচ্ছানুসারেই করিতেছেন।</div>
<div class="v" id="v5"><span class="vn">5</span> <span class="br-p"><br><br></span>বাস্তবিক যে ভাবী জগতের কথা আমরা কহিতেছি, তাহা তিনি দূতগণের অধীন করেন নাই।</div>
<div class="v" id="v6"><span class="vn">6</span> বরং কোন স্থানে কেহ সাক্ষ্য দিয়া বলিয়াছেন, <span class="br-p"><br><br></span><span class="br-ind"><br><span class="indent">&nbsp;</span></span>‘‘মনুষ্য কি যে তুমি তাহাকে স্মরণ কর? <br><span class="br-ind"><br><span class="indent">&nbsp;</span></span>মনুষ্য-সন্তানই বা কি যে তাহার তত্ত্বাবধান কর? <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তুমি দূতগণ অপেক্ষা তাহাকে অল্পই ন্যূন করিয়াছ, <br><span class="br-ind"><br><span class="indent">&nbsp;</span></span>প্রতাপ ও সমাদর-মুকুটে বিভূষিত করিয়াছ; <br><span class="br-ind"><br><span class="indent">&nbsp;</span></span>এবং তোমার হস্তকৃত বস্তু সকলের উপরে তাহাকে স্থাপন করিয়াছ; <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সকলই তাহার পদতলে তাহার অধীন করিয়াছ।” <br> <span class="br-p"><br><br></span>বস্তুতঃ সকলই তাহার অধীন করাতে তিনি তাহার অনধীন কিছুই অবশিষ্ট রাখেন নাই; কিন্তু এখন এই পর্যন্ত, আমরা সকলই তাহার অধীনীকৃত দেখিতেছি না।</div>
<div class="v" id="v9"><span class="vn">9</span> কিন্তু দূতগণ অপেক্ষা যিনি অল্পই ন্যূনীকৃত হইলেন, সেই ব্যক্তিকে অর্থাৎ যীশুকে দেখিতেছি, তিনি মৃত্যুভোগ হেতু প্রতাপ ও সমাদর-মুকুটে বিভূষিত হইয়াছেন, যেন ঈশ্বরের অনুগ্রহে সকলের নিমিত্ত মৃত্যুর আস্বাদ গ্রহণ করেন।</div>
<div class="v" id="v10"><h2>যীশু বিশ্বাসীদের জ্যেষ্ঠ ভ্রাতা</h2><span class="vn">10</span> <span class="br-p"><br><br></span>কেননা যাঁহার কারণ সকলই ও যাঁহার দ্বারা সকলই হইয়াছে, ইহা তাঁহার উপযুক্ত ছিল যে, তিনি অনেক পুত্রকে প্রতাপে আনয়ন সম্বন্ধে তাহাদের পরিত্রাণের আদিকর্তাকে দুঃখভোগ দ্বারা সিদ্ধ করেন।</div>
<div class="v" id="v11"><span class="vn">11</span> কারণ যিনি পবিত্র করেন ও যাহারা পবিত্রীকৃত হয়, সকলে এক হইতে উৎপন্ন; এই হেতু তিনি তাহাদিগকে ভ্রাতা বলিতে লজ্জিত নহেন।</div>
<div class="v" id="v12"><span class="vn">12</span> তিনি বলেন, <span class="br-p"><br><br></span><span class="br-ind"><br><span class="indent">&nbsp;</span></span>‘‘আমি আমার ভ্রাতৃগণের কাছে তোমার নাম প্রচার করিব, <br><span class="br-ind"><br><span class="indent">&nbsp;</span></span>মণ্ডলীর মধ্যে তোমার প্রশংসা-গান করিব।” <br></div>
<div class="v" id="v13"><span class="vn">13</span> <span class="br-p"><br><br></span>আবার, <span class="br-p"><br><br></span><span class="br-ind"><br><span class="indent">&nbsp;</span></span>‘‘আমি তাঁহারই শরণাপন্ন থাকিব।” <br> <span class="br-p"><br><br></span>আবার, <span class="br-p"><br><br></span><span class="br-ind"><br><span class="indent">&nbsp;</span></span>‘‘দেখ, আমি ও সেই সন্তানগণ, যাহাদিগকে ঈশ্বর আমায় দিয়াছেন।” <br></div>
<div class="v" id="v14"><span class="vn">14</span> <span class="br-p"><br><br></span>ভাল, সেই সন্তানগণ যখন রক্তমাংসের ভাগী, তখন তিনি নিজেও তদ্রূপ তাহার ভাগী হইলেন; যেন মৃত্যু দ্বারা মৃত্যুর কর্তৃত্ববিশিষ্ট ব্যক্তিকে অর্থাৎ দিয়াবলকে শক্তিহীন করেন,</div>
<div class="v" id="v15"><span class="vn">15</span> এবং যাহারা মৃত্যুর ভয়ে যাবজ্জীবন দাসত্বের অধীন ছিল, তাহাদিগকে উদ্ধার করেন।</div>
<div class="v" id="v16"><span class="vn">16</span> কারণ তিনি ত দূতগণের সাহায্য করেন না, কিন্তু অব্রাহামের বংশের সাহায্য করিতেছেন।</div>
<div class="v" id="v17"><span class="vn">17</span> অতএব সর্ববিষয়ে আপন ভ্রাতৃগণের তুল্য হওয়া তাঁহার উচিত ছিল, যেন তিনি প্রজাদের পাপের প্রায়শ্চিত্ত করিবার নিমিত্ত ঈশ্বরের উদ্দেশ্য কার্যে দয়ালু ও বিশ্বস্ত মহাযাজক হন।</div>
<div class="v" id="v18"><span class="vn">18</span> কেননা তিনি নিজে পরীক্ষিত হইয়া দুঃখভোগ করিয়াছেন বলিয়া পরীক্ষিতগণের সাহায্য করিতে পারেন।</div>
</div>
<!-- PARSED ABOVE; EDITING MAY BREAK PARSER -->
</body></html>