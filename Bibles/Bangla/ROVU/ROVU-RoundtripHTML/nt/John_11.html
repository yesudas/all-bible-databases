<html><head>
<meta http-equiv="Content-Type" content="text/html;charset=utf-8" />
<title>John 11 &ndash; যোহন লিখিত সুসমাচার &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 11);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যোহন লিখিত সুসমাচার</b> &ndash; <a href="John_1.html">1</a> ... <a href="John_9.html">9</a> <a href="John_10.html">10</a> <b>11</b> <a href="John_12.html">12</a> <a href="John_13.html">13</a> ... <a href="John_21.html">21</a> </div><hr>
<h1>John 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশু মৃত লাসারকে জীবন দেন</h2><span class="vn">1</span> <span class="br-p"><br><br></span>বৈথনিয়ায় এক ব্যক্তি পীড়িত ছিলেন, তাহার নাম লাসার; তিনি মরিয়ম ও তাঁহার ভগিনী মার্থার গ্রামের লোক।</div>
<div class="v" id="v2"><span class="vn">2</span> ইনি সেই মরিয়ম, যিনি প্রভুকে সুগন্ধি তৈল মাখাইয়া দেন, এবং আপন কেশ দিয়া তাঁহার চরণ মুছাইয়া দেন; তাঁহারই ভ্রাতা লাসার পীড়িত ছিলেন।</div>
<div class="v" id="v3"><span class="vn">3</span> অতএব ভগিনীরা তাঁহাকে বলিয়া পাঠাইলেন, প্রভু, দেখুন, আপনি যাহাকে ভালবাসেন তাহার পীড়া হইয়াছে।</div>
<div class="v" id="v4"><span class="vn">4</span> যীশু শুনিয়া কহিলেন, এই পীড়া মৃত্যুর জন্য হয় নাই; কিন্তু ঈশ্বরের গৌরবের নিমিত্ত, যেন ঈশ্বরের পুত্র ইহা দ্বারা গৌরবান্বিত হন।</div>
<div class="v" id="v5"><span class="vn">5</span> যীশু মার্থাকে ও তাঁহার ভগিনীকে এবং লাসারকে প্রেম করিতেন।</div>
<div class="v" id="v6"><span class="vn">6</span> যখন তিনি শুনিলেন যে, তাঁহার পীড়া হইয়াছে, তখন যে স্থানে ছিলেন, সেই স্থানে আর দুই দিবস রহিলেন।</div>
<div class="v" id="v7"><span class="vn">7</span> ইহার পরে তিনি শিষ্যগণকে কহিলেন, আইস, আমরা আবার যিহূদিয়াতে যাই।</div>
<div class="v" id="v8"><span class="vn">8</span> শিষ্যেরা তাঁহাকে কহিলেন, রব্বি, এই ত যিহূদীরা আপনাকে পাথর মারিবার চেষ্টা করিতেছিল, তবু আপনি আবার সেখানে যাইতেছেন?</div>
<div class="v" id="v9"><span class="vn">9</span> যীশু উত্তর করিলেন, দিনে কি বারো ঘণ্টা নাই? যদি কেহ দিনে চলে, সে উছোট খায় না, কেননা সে এই জগতের দীপ্তি দেখে।</div>
<div class="v" id="v10"><span class="vn">10</span> কিন্তু যদি কেহ রাত্রিতে চলে, সে উছোট খায়, কেননা দীপ্তি তাহার মধ্যে নাই।</div>
<div class="v" id="v11"><span class="vn">11</span> <span class="br-p"><br><br></span>তিনি এই কথা কহিলেন; আর ইহার পরে তাঁহাদিগকে বলিলেন, আমাদের বন্ধু লাসার নিদ্রা গিয়াছে, কিন্তু আমি নিদ্রা হইতে তাহাকে জাগাইতে যাইতেছি।</div>
<div class="v" id="v12"><span class="vn">12</span> তখন শিষ্যেরা তাঁহাকে কহিলেন, প্রভু, সে যদি নিদ্রা গিয়া থাকে, তবে রক্ষা পাইবে।</div>
<div class="v" id="v13"><span class="vn">13</span> যীশু তাঁহার মৃত্যুর বিষয়ে বলিয়াছিলেন, কিন্তু তাঁহারা মনে করিলেন যে, তিনি নিদ্রাঘটিত বিশ্রামের কথা বলিতেছেন।</div>
<div class="v" id="v14"><span class="vn">14</span> অতএব যীশু তখন স্পষ্টরূপে তাঁহাদিগকে কহিলেন, লাসার মরিয়াছে;</div>
<div class="v" id="v15"><span class="vn">15</span> আর তোমাদের নিমিত্ত আনন্দ করিতেছি যে, আমি সেখানে ছিলাম না, যেন তোমরা বিশ্বাস কর; তথাপি চল, আমরা তাহার কাছে যাই।</div>
<div class="v" id="v16"><span class="vn">16</span> তখন থোমা, যাঁহাকে দিদুমঃ [যমজ] বলে, তিনি সহ-শিষ্যদিগকে কহিলেন, চল, আমরাও যাই, যেন ইঁহার সঙ্গে মরি।</div>
<div class="v" id="v17"><span class="vn">17</span> <span class="br-p"><br><br></span>যীশু আসিয়া শুনিতে পাইলেন, লাসার তখন চারি দিন কবরে আছেন।</div>
<div class="v" id="v18"><span class="vn">18</span> বৈথনিয়া যিরূশালেমের সন্নিকট, কমবেশ এক ক্রোশ দূর;</div>
<div class="v" id="v19"><span class="vn">19</span> আর যিহূদীদের অনেকে মার্থা ও মরিয়মের নিকটে আসিয়াছিল, যেন তাঁহাদের ভ্রাতার বিষয়ে তাঁহাদিগকে সান্ত্বনা দিতে পারে।</div>
<div class="v" id="v20"><span class="vn">20</span> যখন মার্থা শুনিলেন, যীশু আসিতেছেন, তিনি গিয়া তাঁহার সহিত সাক্ষাৎ করিলেন, কিন্তু মরিয়ম গৃহে বসিয়া রহিলেন।</div>
<div class="v" id="v21"><span class="vn">21</span> মার্থা যীশুকে কহিলেন, প্রভু, আপনি যদি এখানে থাকিতেন, আমার ভাই মরিত না।</div>
<div class="v" id="v22"><span class="vn">22</span> আর এখনও আমি জানি, আপনি ঈশ্বরের কাছে যাহা কিছু যাচ্ঞা করিবেন, তাহা ঈশ্বর আপনাকে দিবেন।</div>
<div class="v" id="v23"><span class="vn">23</span> যীশু তাঁহাকে কহিলেন, তোমার ভাই আবার উঠিবে।</div>
<div class="v" id="v24"><span class="vn">24</span> মার্থা তাঁহাকে কহিলেন, আমি জানি, শেষ দিনে পুনরুত্থানে সে উঠিবে।</div>
<div class="v" id="v25"><span class="vn">25</span> যীশু তাঁহাকে কহিলেন, আমিই পুনরুত্থান ও জীবন; যে আমাতে বিশ্বাস করে, সে মরিলেও জীবিত থাকিবে;</div>
<div class="v" id="v26"><span class="vn">26</span> আর যে কেহ জীবিত আছে, এবং আমাতে বিশ্বাস করে, সে কখনও মরিবে না; ইহা কি বিশ্বাস কর?</div>
<div class="v" id="v27"><span class="vn">27</span> তিনি কহিলেন, হাঁ, প্রভু, আমি বিশ্বাস করিয়াছি যে, জগতে যাঁহার আগমন হইবে, আপনি সেই খ্রীষ্ট, ঈশ্বরের পুত্র।</div>
<div class="v" id="v28"><span class="vn">28</span> ইহা বলিয়া তিনি চলিয়া গেলেন, আর আপন ভগিনী মরিয়মকে গোপনে ডাকিয়া কহিলেন, গুরু উপস্থিত, তোমাকে ডাকিতেছেন।</div>
<div class="v" id="v29"><span class="vn">29</span> তিনি ইহা শুনিয়া শীঘ্র উঠিয়া তাঁহার নিকটে গেলেন।</div>
<div class="v" id="v30"><span class="vn">30</span> যীশু তখনও গ্রামের মধ্যে প্রবেশ করেন নাই; যেখানে মার্থা তাঁহার সহিত সাক্ষাৎ করিয়াছিলেন, সেই স্থানেই ছিলেন।</div>
<div class="v" id="v31"><span class="vn">31</span> তখন যে যিহূদীরা মরিয়মের সঙ্গে গৃহমধ্যে ছিল ও তাঁহাকে সান্ত্বনা করিতেছিল, তাহারা তাঁহাকে শীঘ্র উঠিয়া বাহিরে যাইতে দেখিয়া, তাঁহার পশ্চাৎ পশ্চাৎ চলিল, মনে করিল, তিনি কবরের নিকটে রোদন করিতে যাইতেছেন।</div>
<div class="v" id="v32"><span class="vn">32</span> যীশু যেখানে ছিলেন, মরিয়ম যখন সেখানে আসিলেন, তখন তাঁহাকে দেখিয়া তাঁহার চরণে পড়িয়া বলিলেন, প্রভু, আপনি যদি এখানে থাকিতেন, আমার ভাই মরিত না।</div>
<div class="v" id="v33"><span class="vn">33</span> যীশু যখন দেখিলেন, তিনি রোদন করিতেছেন, ও তাঁহার সঙ্গে সঙ্গে যে যিহূদীরা আসিয়াছিল, তাহারাও রোদন করিতেছে, তখন আত্মাতে উত্তেজিত হইয়া উঠিলেন ও উদ্বিগ্ন হইলেন। আর কহিলেন, তাহাকে কোথায় রাখিয়াছ?</div>
<div class="v" id="v34"><span class="vn">34</span> তাঁহারা কহিলেন, প্রভু, আসিয়া দেখুন।</div>
<div class="v" id="v35"><span class="vn">35</span> যীশু কাঁদিলেন।</div>
<div class="v" id="v36"><span class="vn">36</span> তাঁহাতে যিহূদীরা কহিল, দেখ, ইনি তাঁহাকে কেমন ভালবাসিতেন।</div>
<div class="v" id="v37"><span class="vn">37</span> কিন্তু তাহাদের কেহ কেহ বলিল, এই যে ব্যক্তি অন্ধের চক্ষু খুলিয়া দিয়াছেন, ইনি কি উহার মৃত্যুও নিবারণ করিতে পারিতেন না?</div>
<div class="v" id="v38"><span class="vn">38</span> তাহাতে যীশু পুনর্বার অন্তরে উত্তেজিত হইয়া কবরের নিকটে আসিলেন। সেই কবর একটা গহ্বর, এবং তাহার উপরে একখানি পাথর ছিল।</div>
<div class="v" id="v39"><span class="vn">39</span> যীশু বলিলেন, তোমরা পাথরখানি সরাইয়া ফেল। মৃত ব্যক্তির ভগিনী মার্থা তাঁহাকে কহিলেন, প্রভু, এখন উহাতে দুর্গন্ধ হইয়াছে, কেননা আজ চারি দিন।</div>
<div class="v" id="v40"><span class="vn">40</span> যীশু তাঁহাকে কহিলেন, আমি কি তোমাকে বলি নাই যে, যদি বিশ্বাস কর, তবে ঈশ্বরের মহিমা দেখিতে পাইবে? তখন তাহারা পাথরখানি সরাইয়া ফেলিল।</div>
<div class="v" id="v41"><span class="vn">41</span> পরে যীশু উপরের দিকে চক্ষু তুলিয়া কহিলেন, পিতঃ, তোমার ধন্যবাদ করি যে, তুমি আমার কথা শুনিয়াছ।</div>
<div class="v" id="v42"><span class="vn">42</span> আর আমি জানিতাম, তুমি সর্বদা আমার কথা শুনিয়া থাক; কিন্তু এই যে সকল লোক চারিদিকে দাঁড়াইয়া আছে, ইহাদের নিমিত্তে এই কথা কহিলাম, যেন ইহারা বিশ্বাস করে যে, তুমিই আমাকে প্রেরণ করিয়াছ।</div>
<div class="v" id="v43"><span class="vn">43</span> ইহা বলিয়া তিনি উচ্চরবে ডাকিয়া বলিলেন, লাসার, বাহিরে আইস।</div>
<div class="v" id="v44"><span class="vn">44</span> তাহাতে সেই মৃত ব্যক্তি বাহিরে আসিলেন; তাঁহার চরণ ও হস্ত কবর-বস্ত্রে বদ্ধ ছিল, এবং মুখ গামছায় বাঁধা ছিল। যীশু তাঁহাদিগকে কহিলেন, ইহাকে খুলিয়া দেও, ও যাইতে দেও।</div>
<div class="v" id="v45"><span class="vn">45</span> <span class="br-p"><br><br></span>তখন যিহূদীদের অনেকে, যাহারা মরিয়মের নিকটে আসিয়াছিল, এবং যীশু যাহা করিলেন, দেখিয়াছিল, তাহারা তাঁহাতে বিশ্বাস করিল।</div>
<div class="v" id="v46"><span class="vn">46</span> কিন্তু তাহাদের কেহ কেহ ফরীশীদের নিকটে গেল, এবং যীশু যাহা যাহা করিয়াছিলেন, তাহাদিগকে বলিল।</div>
<div class="v" id="v47"><span class="vn">47</span> অতএব প্রধান যাজকগণ ও ফরীশীরা সভা করিয়া বলিতে লাগিল আমরা কি করি? এই ব্যক্তি ত অনেক চিহ্ন-কার্য করিতেছে।</div>
<div class="v" id="v48"><span class="vn">48</span> আমরা যদি ইহাকে এইরূপ চলিতে দিই, তবে সকলে ইহাতে বিশ্বাস করিবে; আর রোমীয়েরা আসিয়া আমাদের স্থান ও জাতি উভয় কাড়িয়া লইবে।</div>
<div class="v" id="v49"><span class="vn">49</span> কিন্তু তাহাদের মধ্যে একজন, কায়াফা, সেই বৎসরের মহাযাজক, তাহাদিগকে কহিলেন,</div>
<div class="v" id="v50"><span class="vn">50</span> তোমরা কিছুই বুঝ না, আর বিবেচনাও কর না যে, তোমাদের পক্ষে এটি ভাল, যেন প্রজাগণের জন্য এক ব্যক্তি মরে, আর সমস্ত জাতি বিনষ্ট না হয়।</div>
<div class="v" id="v51"><span class="vn">51</span> এই কথা যে তিনি আপনা হইতে বলিলেন, তাহা নয়, কিন্তু সেই বৎসরের মহাযাজক হওয়াতে তিনি এই ভাববাণী বলিলেন যে, সেই জাতির জন্য যীশু মরিবেন।</div>
<div class="v" id="v52"><span class="vn">52</span> আর কেবল সেই জাতির জন্য নয়, কিন্তু ঈশ্বরের যে সকল সন্তান ছিন্নভিন্ন হইয়াছিল, সেই সকলকে যেন একত্র করিয়া এক করেন, এই জন্য।</div>
<div class="v" id="v53"><span class="vn">53</span> অতএব সেই দিন অবধি তাহারা তাঁহাকে বধ করিবার মন্ত্রণা করিতে লাগিল।</div>
<div class="v" id="v54"><span class="vn">54</span> তাহাতে যীশু আর প্রকাশ্যরূপে যিহূদীদের মধ্যে যাতায়াত করিলেন না, কিন্তু তথা হইতে প্রান্তরের নিকটবর্তী জনপদে ইফ্রয়িম নামক নগরে গেলেন, আর সেখানে শিষ্যদের সহিত অবস্থিতি করিলেন।</div>
<div class="v" id="v55"><h2>যীশু নিস্তার পর্বে যিরূশালেমে যান ও উপদেশ দেন</h2><span class="vn">55</span> <span class="br-p"><br><br></span>তখন যিহূদীদের নিস্তারপর্ব সন্নিকট ছিল, এবং অনেক লোক আপনাদিগকে শুচি করিবার জন্য নিস্তারপর্বের পূর্বে জনপদ হইতে যিরূশালেমে গেল।</div>
<div class="v" id="v56"><span class="vn">56</span> তাহারা যীশুর অন্বেষণ করিতে লাগিল, এবং ধর্মধামে দাঁড়াইয়া পরস্পর কহিল,</div>
<div class="v" id="v57"><span class="vn">57</span> তোমাদের কেমন বোধ হয়? তিনি কি পর্বে আসিবেন না? আর প্রধান যাজকেরা ও ফরীশীরা আজ্ঞা করিয়াছিল যে, তিনি কোথায় আছেন, তাহা যদি কেহ জানে, তবে দেখাইয়া দিউক; যেন তাহারা তাঁহাকে ধরিতে পারে।</div>
</div>
<!-- PARSED ABOVE; EDITING MAY BREAK PARSER -->
</body></html>