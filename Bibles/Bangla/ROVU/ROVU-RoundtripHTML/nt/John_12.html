<html><head>
<meta http-equiv="Content-Type" content="text/html;charset=utf-8" />
<title>John 12 &ndash; যোহন লিখিত সুসমাচার &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 12);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যোহন লিখিত সুসমাচার</b> &ndash; <a href="John_1.html">1</a> ... <a href="John_10.html">10</a> <a href="John_11.html">11</a> <b>12</b> <a href="John_13.html">13</a> <a href="John_14.html">14</a> ... <a href="John_21.html">21</a> </div><hr>
<h1>John 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>পরে নিস্তারপর্বের ছয় দিন পূর্বে যীশু বৈথনিয়াতে আসিলেন; সেখানে সেই লাসার ছিলেন, যাঁহাকে যীশু মৃতগণের মধ্য হইতে উঠাইয়াছিলেন।</div>
<div class="v" id="v2"><span class="vn">2</span> তাহাতে সেই স্থানে তাঁহার নিমিত্ত ভোজ প্রস্তুত করা হইল, ও মার্থা পরিচর্যা করিলেন, এবং যাহারা তাঁহার সঙ্গে ভোজনে বসিয়াছিল, লাসার তাহাদের মধ্যে একজন ছিলেন।</div>
<div class="v" id="v3"><span class="vn">3</span> তখন মরিয়ম অর্ধ সের বহুমূল্য জটামাংসীর আতর আনিয়া যীশু চরণে মাখাইয়া দিলেন, এবং আপন কেশ দ্বারা তাঁহার চরণ মুছাইয়া দিলেন; তাহাতে আতরের সুগন্ধে গৃহ পরিপূর্ণ হইল।</div>
<div class="v" id="v4"><span class="vn">4</span> কিন্তু ঈষ্করিয়োতীয় যিহূদা, তাঁহার শিষ্যদের মধ্যে একজন, যে তাঁহাকে শত্রুহস্তে সমর্পণ করিবে, সে কহিল,</div>
<div class="v" id="v5"><span class="vn">5</span> এই আতর তিনশত সিকিতে বিক্রয় করিয়া কেন দরিদ্রদিগকে দেওয়া গেল না?</div>
<div class="v" id="v6"><span class="vn">6</span> সে যে দরিদ্র লোকদের জন্য চিন্তা করিত বলিয়া এই কথা কহিল, তাহা নয়; কিন্তু কারণ এই, সে চোর, আর তাহার নিকটে টাকার থলি থাকাতে তাহার মধ্যে যাহা রাখা যাইত, তাহা হরণ করিত।</div>
<div class="v" id="v7"><span class="vn">7</span> তখন যীশু কহিলেন, আমার সমাধি-দিনের জন্য ইহাকে উহা রাখিতে দেও।</div>
<div class="v" id="v8"><span class="vn">8</span> কেননা তোমাদের কাছে দরিদ্রেরা সর্বদাই আছে, কিন্তু আমাকে সর্বদা পাইতেছ না।</div>
<div class="v" id="v9"><span class="vn">9</span> <span class="br-p"><br><br></span>যিহূদীদের সাধারণ লোকেরা জানিতে পারিল যে, তিনি সেই স্থানে আছেন; আর তাহারা কেবল যীশুর নিমিত্ত আসিল, তাহা নয়, কিন্তু যে লাসারকে তিনি মৃতগণের মধ্য হইতে উঠাইয়াছিলেন, তাঁহাকেও দেখিতে আসিল।</div>
<div class="v" id="v10"><span class="vn">10</span> কিন্তু প্রধান যাজকেরা মন্ত্রণা করিল, যেন লাসারকেও বধ করিতে পারে;</div>
<div class="v" id="v11"><span class="vn">11</span> কেননা তাহারই নিমিত্ত যিহূদীদের মধ্যে অনেকে গিয়া যীশুতে বিশ্বাস করিতে লাগিল।</div>
<div class="v" id="v12"><span class="vn">12</span> <span class="br-p"><br><br></span>পরদিন পর্বে আগত বিস্তর লোক, যীশু যিরূশালেমে আসিতেছেন শুনিতে পাইয়া,</div>
<div class="v" id="v13"><span class="vn">13</span> খর্জুর-পত্র লইয়া তাঁহার সহিত সাক্ষাৎ করিতে বাহির হইল, আর উচ্চৈঃস্বরে বলিতে লাগিল, <span class="br-p"><br><br></span><span class="br-ind"><br><span class="indent">&nbsp;</span></span>হোশান্না; ধন্য তিনি, যিনি প্রভুর নামে আসিতেছেন, <br><span class="br-ind"><br><span class="indent">&nbsp;</span></span>যিনি ইস্রায়েলের রাজা। <br></div>
<div class="v" id="v14"><span class="vn">14</span> <span class="br-p"><br><br></span>তখন যীশু একটি গর্দভশাবক পাইয়া তাহার উপরে বসিলেন, যেমন লেখা আছে,</div>
<div class="v" id="v15"><span class="vn">15</span> <span class="br-p"><br><br></span><span class="br-ind"><br><span class="indent">&nbsp;</span></span>‘‘অয়ি সিয়োন-কন্যে, ভয় করিও না, <br><span class="br-ind"><br><span class="indent">&nbsp;</span></span>দেখ, তোমার রাজা আসিতেছেন, <br><span class="br-ind"><br><span class="indent">&nbsp;</span></span>গর্দভশাবকে চড়িয়া আসিতেছেন।” <br></div>
<div class="v" id="v16"><span class="vn">16</span> <span class="br-p"><br><br></span>তাঁহার শিষ্যেরা প্রথমে এই সমস্ত বুঝিলেন না, কিন্তু যীশু যখন মহিমান্বিত হইলেন, তখন তাঁহাদের স্মরণ হইল যে, তাঁহার বিষয়ে এই সকল লিখিত ছিল, আর লোকেরা তাঁহার প্রতি এই সকল করিয়াছে।</div>
<div class="v" id="v17"><span class="vn">17</span> তিনি যখন লাসারকে কবর হইতে আসিতে ডাকেন, এবং মৃতগণের মধ্য হইতে উঠান, তখন যে লোকসমূহ তাঁহার সঙ্গে ছিল, তাহারা সাক্ষ্য দিতে লাগিল।</div>
<div class="v" id="v18"><span class="vn">18</span> আর এই কারণ লোকসমূহ গিয়া তাঁহার সহিত সাক্ষাৎ করিল, কেননা তাহারা শুনিয়াছিল যে, তিনি সেই চিহ্ন-কার্য করিয়াছেন।</div>
<div class="v" id="v19"><span class="vn">19</span> তখন ফরীশীরা পরস্পর বলিতে লাগিল, তোমরা দেখিতেছ, তোমাদের সমস্ত চেষ্টা বিফল; দেখ, জগৎসংসার উহার পশ্চাদ্‌গামী হইয়াছে।</div>
<div class="v" id="v20"><span class="vn">20</span> <span class="br-p"><br><br></span>যাহারা ভজনা করিবার জন্য পর্বে আসিয়াছিল, তাহাদের মধ্যে কয়েক জন গ্রীক ছিল;</div>
<div class="v" id="v21"><span class="vn">21</span> ইহারা গালীলের বৈৎসৈদা-নিবাসী ফিলিপের নিকটে আসিয়া তাঁহাকে বিনতি করিল, মহাশয়, আমরা যীশুকে দেখিতে ইচ্ছা করি।</div>
<div class="v" id="v22"><span class="vn">22</span> ফিলিপ আসিয়া আন্দ্রিয়কে বলিলেন, আন্দ্রিয় ও ফিলিপ আসিয়া যীশুকে বলিলেন।</div>
<div class="v" id="v23"><span class="vn">23</span> তখন যীশু তাহাদিগকে উত্তর করিয়া বলিলেন, সময় উপস্থিত, যেন মনুষ্যপুত্র মহিমান্বিত হন।</div>
<div class="v" id="v24"><span class="vn">24</span> সত্য, সত্য, আমি তোমাদিগকে বলিতেছি, গমের বীজ যদি মৃত্তিকায় পড়িয়া না মরে, তবে তাহার একটিমাত্র থাকে; কিন্তু যদি মরে, তবে অনেক ফল উৎপন্ন করে।</div>
<div class="v" id="v25"><span class="vn">25</span> যে আপন প্রাণ ভালবাসে, সে তাহা হারায়; আর যে এই জগতে আপন প্রাণ অপ্রিয় জ্ঞান করে, সে অনন্ত জীবনের নিমিত্ত তাহা রক্ষা করিবে।</div>
<div class="v" id="v26"><span class="vn">26</span> কেহ যদি আমার পরিচর্যা করে, তবে সে আমার পশ্চাদ্‌গামী হউক; তাহাতে আমি যেখানে থাকি, আমার পরিচারকও সেখানে থাকিবে; কেহ যদি আমার পরিচর্যা করে, তবে পিতা তাহার সম্মান করিবেন।</div>
<div class="v" id="v27"><span class="vn">27</span> এখন আমার প্রাণ উদ্বিগ্ন হইয়াছে; ইহাতে কি বলিব? পিতঃ, এই সময় হইতে আমাকে রক্ষা কর? কিন্তু ইহারই নিমিত্ত আমি এই সময় পর্যন্ত আসিয়াছি।</div>
<div class="v" id="v28"><span class="vn">28</span> পিতঃ, তোমার নাম মহিমান্বিত কর। তখন স্বর্গ হইতে এই বাণী হইল, ‘আমি তাহা মহিমান্বিত করিয়াছি, আবার মহিমান্বিত করিব।’</div>
<div class="v" id="v29"><span class="vn">29</span> যে লোকসমূহ দাঁড়াইয়া শুনিয়াছিল, তাহারা বলিল, মেঘগর্জন হইল; আর কেহ কেহ বলিল, কোন স্বর্গদূত ইঁহার সহিত কথা কহিলেন।</div>
<div class="v" id="v30"><span class="vn">30</span> যীশু উত্তর করিয়া কহিলেন, ঐ বাণী আমার জন্য হয় নাই, কিন্তু তোমাদেরই জন্য।</div>
<div class="v" id="v31"><span class="vn">31</span> এখন এই জগতের বিচার উপস্থিত, এখন এই জগতের অধিপতি বাহিরে নিক্ষিপ্ত হইবে।</div>
<div class="v" id="v32"><span class="vn">32</span> আর আমি ভূতল হইতে উচ্চীকৃত হইলে সকলকে আমার নিকটে আকর্ষণ করিব।</div>
<div class="v" id="v33"><span class="vn">33</span> তিনি যে কিরূপ মরণে মরিবেন, তাহা এই বাক্য দ্বারা নির্দেশ করিলেন।</div>
<div class="v" id="v34"><span class="vn">34</span> তখন লোকসমূহ তাঁহাকে উত্তর করিল, আমরা ব্যবস্থা হইতে শুনিয়াছি যে, খ্রীষ্ট চিরকাল থাকেন; তবে আপনি কি প্রকারে বলিতেছেন যে, মনুষ্যপুত্রকে উচ্চীকৃত হইতে হইবে? সেই মনুষ্যপুত্র কে?</div>
<div class="v" id="v35"><span class="vn">35</span> তখন যীশু তাহাদিগকে কহিলেন, আর অল্পকালমাত্র জ্যোতি তোমাদের মধ্যে আছে। যাবৎ তোমাদের কাছে জ্যোতি আছে, যাতায়াত কর, যেন অন্ধকার তোমাদের উপরে আসিয়া না পড়ে; আর যে ব্যক্তি অন্ধকারে যাতায়াত করে, সে কোথায় যায়, তাহা জানে না।</div>
<div class="v" id="v36"><span class="vn">36</span> যাবৎ তোমাদের কাছে জ্যোতি আছে, সেই জ্যোতিতে বিশ্বাস কর, যেন তোমরা জ্যোতির সন্তান হইতে পার। <span class="br-p"><br><br></span>যীশু এই সকল কথা বলিলেন, আর প্রস্থান করিয়া তাহাদের হইতে লুকাইলেন।</div>
<div class="v" id="v37"><h2>যীশুতে বিশ্বাস ও অবিশ্বাসের বিষয়</h2><span class="vn">37</span> কিন্তু যদিও তিনি তাহাদের সাক্ষাতে এত চিহ্ন-কার্য করিয়াছিলেন, তথাপি তাহারা তাঁহাতে বিশ্বাস করিল না;</div>
<div class="v" id="v38"><span class="vn">38</span> যেন যিশাইয় ভাববাদীর বাক্য পূর্ণ হয়, তিনি ত বলিয়াছিলেন, <span class="br-p"><br><br></span><span class="br-ind"><br><span class="indent">&nbsp;</span></span>‘‘হে প্রভু, আমরা যাহা শুনিয়াছি, তাহা কে বিশ্বাস করিয়াছে? <br><span class="br-ind"><br><span class="indent">&nbsp;</span></span>আর প্রভুর বাহু কাহার কাছে প্রকাশিত হইয়াছে?” <br></div>
<div class="v" id="v39"><span class="vn">39</span> <span class="br-p"><br><br></span>এই জন্য তাহারা বিশ্বাস করিতে পারে নাই, কারণ যিশাইয় আবার বলিয়াছেন,</div>
<div class="v" id="v40"><span class="vn">40</span> <span class="br-p"><br><br></span><span class="br-ind"><br><span class="indent">&nbsp;</span></span>‘‘তিনি তাহাদের চক্ষু অন্ধ করিয়াছেন, <br><span class="br-ind"><br><span class="indent">&nbsp;</span></span>তাহাদের হৃদয় কঠিন করিয়াছেন, পাছে তাহারা চক্ষে দেখে, হৃদয়ে বুঝে, এবং ফিরিয়া আইসে, <br><span class="br-ind"><br><span class="indent">&nbsp;</span></span>আর আমি তাহাদিগকে সুস্থ করি।” <br></div>
<div class="v" id="v41"><span class="vn">41</span> <span class="br-p"><br><br></span>যিশাইয় এই সমস্ত বলিয়াছিলেন, কেননা তিনি তাঁহার মহিমা দেখিয়াছিলেন, আর তাঁহারই বিষয় বলিয়াছিলেন।</div>
<div class="v" id="v42"><span class="vn">42</span> তথাপি অধ্যক্ষদের মধ্যেও অনেকে তাঁহাতে বিশ্বাস করিল; কিন্তু ফরীশীদের ভয়ে স্বীকার করিল না, পাছে সমাজচ্যুত হয়;</div>
<div class="v" id="v43"><span class="vn">43</span> কেননা ঈশ্বরের কাছে গৌরব অপেক্ষা তাহারা বরং মনুষ্যদের কাছে গৌরব অধিক ভাল বাসিত।</div>
<div class="v" id="v44"><span class="vn">44</span> <span class="br-p"><br><br></span>যীশু উচ্চৈঃস্বরে বলিলেন, যে আমাতে বিশ্বাস করে, সে আমাতে নয়, কিন্তু যিনি আমাকে পাঠাইয়াছেন, তাঁহাতেই বিশ্বাস করে;</div>
<div class="v" id="v45"><span class="vn">45</span> এবং যে আমাকে দর্শন করে, সে তাঁহাকেই দর্শন করে, যিনি আমাকে পাঠাইয়াছেন।</div>
<div class="v" id="v46"><span class="vn">46</span> আমি জ্যোতিস্বরূপ হইয়া এই জগতে আসিয়াছি, যেন, যে কেহ আমাতে বিশ্বাস করে, সে অন্ধকারে না থাকে।</div>
<div class="v" id="v47"><span class="vn">47</span> আর যদি কেহ আমার কথা শুনিয়া পালন না করে, আমি তাহার বিচার করি না, কারণ আমি জগতের বিচার করিতে নয়, কিন্তু জগতের পরিত্রাণ করিতে আসিয়াছি।</div>
<div class="v" id="v48"><span class="vn">48</span> যে আমাকে অগ্রাহ্য করে, এবং আমার কথা গ্রহণ না করে, তাহার বিচারকর্তা আছে; আমি যে বাক্য বলিয়াছি, তাহাই শেষ দিনে তাহার বিচার করিবে।</div>
<div class="v" id="v49"><span class="vn">49</span> কারণ আমি আপনা হইতে বলি নাই; কিন্তু কি কহিব ও কি বলিব, তাহা আমার পিতা, যিনি আমাকে পাঠাইয়াছেন, তিনিই আমাকে আজ্ঞা করিয়াছেন।</div>
<div class="v" id="v50"><span class="vn">50</span> আর আমি জানি যে, তাঁহার আজ্ঞা অনন্ত জীবন। অতএব আমি যাহা যাহা বলি, তাহা পিতা আমাকে যেমন কহিয়াছেন, তেমনি বলি।</div>
</div>
<!-- PARSED ABOVE; EDITING MAY BREAK PARSER -->
</body></html>