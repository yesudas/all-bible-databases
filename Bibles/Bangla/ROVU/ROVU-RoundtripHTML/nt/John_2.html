<html><head>
<meta http-equiv="Content-Type" content="text/html;charset=utf-8" />
<title>John 2 &ndash; যোহন লিখিত সুসমাচার &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 2);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যোহন লিখিত সুসমাচার</b> &ndash; <a href="John_1.html">1</a> <b>2</b> <a href="John_3.html">3</a> <a href="John_4.html">4</a> ... <a href="John_21.html">21</a> </div><hr>
<h1>John 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যীশুর প্রকাশ্য কার্যের আরম্ভ</h2><span class="vn">1</span> <span class="br-p"><br><br></span>আর তৃতীয় দিবসে গালীলের কান্না নগরে এক বিবাহ হইল, এবং যীশুর মাতা সেখানে ছিলেন;</div>
<div class="v" id="v2"><span class="vn">2</span> আর সেই বিবাহে যীশুর ও তাঁহার শিষ্যগণেরও নিমন্ত্রণ হইয়াছিল।</div>
<div class="v" id="v3"><span class="vn">3</span> পরে দ্রাক্ষারসের অকুলান হইলে যীশুর মাতা তাঁহাকে কহিলেন, উহাদের দ্রাক্ষারস নাই।</div>
<div class="v" id="v4"><span class="vn">4</span> যীশু তাঁহাকে বলিলেন, হে নারি, আমার সঙ্গে তোমার বিষয় কি? আমার সময় এখনও উপস্থিত হয় নাই।</div>
<div class="v" id="v5"><span class="vn">5</span> তাঁহার মাতা পরিচারকদিগকে কহিলেন, ইনি তোমাদিগকে যাহা কিছু বলেন, তাহাই কর।</div>
<div class="v" id="v6"><span class="vn">6</span> সেখানে যিহূদীদের শুচিকরণ রীতি অনুসারে পাথরের ছয়টা জালা বসান ছিল, তাহার এক একটিতে দুই তিন মণ করিয়া জল ধরিত।</div>
<div class="v" id="v7"><span class="vn">7</span> যীশু তাহাদিগকে বলিলেন, ঐ সকল জালা জলে পূর্ণ কর। তাহারা সেগুলি কানায় কানায় পূর্ণ করিল।</div>
<div class="v" id="v8"><span class="vn">8</span> পরে তিনি তাহাদিগকে বলিলেন, এখন উহা হইতে কিছু তুলিয়া ভোজাধ্যক্ষের নিকটে লইয়া যাও।</div>
<div class="v" id="v9"><span class="vn">9</span> তাহারা লইয়া গেল। ভোজাধ্যক্ষ যখন সেই জল, যাহা দ্রাক্ষারস হইয়া গিয়াছিল, আস্বাদন করিলেন, আর তাহা কোথা হইতে আসিল, তাহা জানিতেন না- কিন্তু যে পরিচারকেরা জল তুলিয়াছিল, তাহারা জানিত- তখন ভোজাধ্যক্ষ বরকে ডাকিয়া কহিলেন,</div>
<div class="v" id="v10"><span class="vn">10</span> সকল লোকেই প্রথমে উত্তম দ্রাক্ষারস পরিবেশন করে, এবং যথেষ্ট পান করা হইলে পর তাহা অপেক্ষা কিছু মন্দ পরিবেশন করে; তুমি উত্তম দ্রাক্ষারস এখন পর্যন্ত রাখিয়াছ।</div>
<div class="v" id="v11"><span class="vn">11</span> এইরূপে যীশু গালীলের কান্নাতে এই প্রথম চিহ্ন-কার্য সাধন করিলেন, নিজ মহিমা প্রকাশ করিলেন; আর তাঁহার শিষ্যেরা তাঁহাতে বিশ্বাস করিলেন।</div>
<div class="v" id="v12"><span class="vn">12</span> <span class="br-p"><br><br></span>পরে তিনি, তাঁহার মাতা ও ভ্রাতৃগণ এবং তাঁহার শিষ্যগণ কফরনাহূমে নামিয়া গেলেন, আর সেখানে বেশীদিন থাকিলেন না।</div>
<div class="v" id="v13"><h2>যীশু যিরূশালেমে যান</h2><span class="vn">13</span> <span class="br-p"><br><br></span>তখন যিহূদীদের নিস্তারপর্ব সন্নিকট ছিল, আর যীশু যিরূশালেমে গেলেন।</div>
<div class="v" id="v14"><span class="vn">14</span> পরে তিনি ধর্মধামের মধ্যে দেখিলেন, লোকে গরু, মেষ ও কপোত বিক্রয় করিতেছে, এবং পোদ্দারেরা বসিয়া আছে;</div>
<div class="v" id="v15"><span class="vn">15</span> তখন তৃণ দ্বারা এক গাছি কশা প্রস্তুত করিয়া গরু, মেষ সমস্তই ধর্মধাম হইতে বাহির করিয়া দিলেন, এবং পোদ্দারদের মুদ্রা ছড়াইয়া ও মেজ উল্টাইয়া ফেলিলেন;</div>
<div class="v" id="v16"><span class="vn">16</span> আর যাহারা কপোত বিক্রয় করিতেছিল, তাহাদিগকে কহিলেন, এই স্থান হইতে এই সকল লইয়া যাও; আমার পিতার গৃহকে বাণিজ্যের গৃহ করিও না।</div>
<div class="v" id="v17"><span class="vn">17</span> তাঁহার শিষ্যগণের মনে পড়িল যে, লেখা আছে, ‘‘তোমার গৃহনিমিত্তক উদ্যোগ আমাকে গ্রাস করিবে।”</div>
<div class="v" id="v18"><span class="vn">18</span> <span class="br-p"><br><br></span>তখন যিহূদীরা উত্তর করিয়া তাঁহাকে কহিল, তুমি আমাদিগকে কি চিহ্ন দেখাইতেছ যে এই সকল করিতেছ?</div>
<div class="v" id="v19"><span class="vn">19</span> যীশু উত্তর করিয়া তাঁহাদিগকে কহিলেন, তোমরা এই মন্দির ভাঙ্গিয়া ফেল, আমি তিন দিনের মধ্যে ইহা উঠাইব।</div>
<div class="v" id="v20"><span class="vn">20</span> তখন যিহূদীরা কহিল, এই মন্দির নির্মাণ করিতে ছেচল্লিশ বৎসর লাগিয়াছে; তুমি কি তিন দিনের মধ্যে ইহা উঠাইবে?</div>
<div class="v" id="v21"><span class="vn">21</span> কিন্তু তিনি আপন দেহরূপ মন্দিরের বিষয় বলিতেছিলেন।</div>
<div class="v" id="v22"><span class="vn">22</span> অতএব যখন তিনি মৃতগণের মধ্যে হইতে উঠিলেন, তখন তাঁহার শিষ্যদের মনে পড়িল যে, তিনি এই কথা বলিয়াছিলেন; আর তাঁহারা শাস্ত্রে এবং যীশুর কথিত বাক্যে বিশ্বাস করিলেন।</div>
<div class="v" id="v23"><span class="vn">23</span> <span class="br-p"><br><br></span>তিনি নিস্তারপর্বের সময়ে যখন যিরূশালেমে ছিলেন, তখন যে সকল চিহ্ন-কার্য সাধন করিলেন, তাহা দেখিয়া অনেকে তাঁহার নামে বিশ্বাস করিল।</div>
<div class="v" id="v24"><span class="vn">24</span> কিন্তু যীশু আপনি তাহাদের উপরে আপনার সম্বন্ধে বিশ্বাস করিলেন না,</div>
<div class="v" id="v25"><span class="vn">25</span> কারণ তিনি সকলকে জানিতেন, এবং কেহ যে মনুষ্যের বিষয়ে সাক্ষ্য দেয়, ইহাতে তাহার প্রয়োজন ছিল না; কেননা মনুষ্যের অন্তরে কি আছে, তাহা তিনি নিজে জানিতেন।</div>
</div>
<!-- PARSED ABOVE; EDITING MAY BREAK PARSER -->
</body></html>