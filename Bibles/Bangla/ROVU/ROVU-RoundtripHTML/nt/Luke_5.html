<html><head>
<meta http-equiv="Content-Type" content="text/html;charset=utf-8" />
<title>Luke 5 &ndash; লূক লিখিত সুসমাচার &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 5);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>লূক লিখিত সুসমাচার</b> &ndash; <a href="Luke_1.html">1</a> ... <a href="Luke_3.html">3</a> <a href="Luke_4.html">4</a> <b>5</b> <a href="Luke_6.html">6</a> <a href="Luke_7.html">7</a> ... <a href="Luke_24.html">24</a> </div><hr>
<h1>Luke 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জালে বিস্তর মাছ উঠে</h2><span class="vn">1</span> <span class="br-p"><br><br></span>একদা যখন লোকসমূহ তাঁহার উপরে চাপাচাপি করিয়া পড়িয়া ঈশ্বরের বাক্য শুনিতেছিল, তখন তিনি গিনেষরৎ হ্রদের কূলে দাঁড়াইয়াছিলেন,</div>
<div class="v" id="v2"><span class="vn">2</span> আর তিনি দেখিলেন, হ্রদের ধারে দুইখানি নৌকা রহিয়াছে, কিন্তু ধীবরেরা নৌকা হইতে নামিয়া গিয়া জাল ধুইতেছিল।</div>
<div class="v" id="v3"><span class="vn">3</span> তাহাতে তিনি ঐ দুইয়ের মধ্যে একখানিতে, শিমোনের নৌকাতে, উঠিয়া স্থল হইতে একটু দূরে যাইতে তাঁহাকে বিনতি করিলেন; আর তিনি নৌকায় বসিয়া লোকসমূহকে উপদেশ দিতে লাগিলেন।</div>
<div class="v" id="v4"><span class="vn">4</span> পরে কথা শেষ করিয়া তিনি শিমোনকে কহিলেন, তুমি গভীর জলে নৌকা লইয়া চল, আর তোমরা মাছ ধরিবার জন্য তোমাদের জাল ফেল।</div>
<div class="v" id="v5"><span class="vn">5</span> শিমোন উত্তর করিলেন, হে নাথ, আমরা সমস্ত রাত্রি পরিশ্রম করিয়া কিছুমাত্র পাই নাই, কিন্তু আপনার কথায় আমি জাল ফেলিব।</div>
<div class="v" id="v6"><span class="vn">6</span> তাঁহারা সেইরূপ করিলে মাছের বড় ঝাঁক ধরা পড়িল, ও তাঁহাদের জাল ছিঁড়িতে লাগিল; তাহাতে তাঁহাদের যে অংশীদারেরা অন্য নৌকায় ছিলেন, তাঁহাদিগকে তাঁহারা সঙ্কেত করিলেন, যেন তাঁহারা আসিয়া তাঁহাদের সাহায্য করেন।</div>
<div class="v" id="v7"><span class="vn">7</span> তাঁহারা আসিয়া দুইখানি নৌকা এমন পূর্ণ করিলেন যে, নৌকা দুইখানি ডুবিতে লাগিল।</div>
<div class="v" id="v8"><span class="vn">8</span> তাহা দেখিয়া শিমোন পিতর যীশুর জানুর উপরে পড়িয়া কহিলেন, আমার নিকট হইতে প্রস্থান করুন,</div>
<div class="v" id="v9"><span class="vn">9</span> কেননা, হে প্রভু, আমি পাপী। কারণ জালে এত মাছ ধরা পড়িয়াছিল বলিয়া তিনি, ও যাঁহারা তাঁহার সঙ্গে ছিলেন,</div>
<div class="v" id="v10"><span class="vn">10</span> সকলে চমৎকৃত হইয়াছিলেন; আর সিবদিয়ের পুত্র যাকোব ও যোহন, যাঁহারা শিমোনের অংশীদার ছিলেন, তাঁহারাও সেইরূপ চমৎকৃত হইয়াছিলেন। তখন যীশু শিমোনকে কহিলেন, ভয় করিও না, এখন অবধি তুমি জীবনার্থে মানুষ ধরিবে।</div>
<div class="v" id="v11"><span class="vn">11</span> পরে তাঁহারা নৌকা কূলে আনিয়া সকলই পরিত্যাগ করিয়া তাঁহার পশ্চাদ্‌গামী হইলেন।</div>
<div class="v" id="v12"><h2>যীশু একজন কুষ্ঠরোগী ও একজন পক্ষাঘাতগ্রস্তকে সুস্থ করেন</h2><span class="vn">12</span> <span class="br-p"><br><br></span>একদা তিনি কোন নগরে আছেন, এমন সময়ে দেখ, একজন সর্বাঙ্গ কুষ্ঠরোগী; সে যীশুকে দেখিয়া উবুড় হইয়া পড়িয়া বিনতিপূর্বক বলিল, প্রভু, যদি আপনার ইচ্ছা হয়, তবে আমাকে শুচি করিতে পারেন।</div>
<div class="v" id="v13"><span class="vn">13</span> তখন তিনি হাত বাড়াইয়া তাহাকে স্পর্শ করিলেন, কহিলেন, আমার ইচ্ছা, তুমি শুচিকৃত হও; আর তখনই তাহার কুষ্ঠ চলিয়া গেল।</div>
<div class="v" id="v14"><span class="vn">14</span> পরে তিনি তাহাকে আজ্ঞা দিলেন, এই কথা কাহাকেও বলিও না, কিন্তু যাজকের নিকটে গিয়া আপনাকে দেখাও, এবং লোকদের কাছে সাক্ষ্য দিবার জন্য তোমার শুচিকরণ সম্বন্ধে মোশির আজ্ঞানুসারে নৈবেদ্য উৎসর্গ কর।</div>
<div class="v" id="v15"><span class="vn">15</span> কিন্তু তাঁহার বিষয়ে জনরব আরও অধিক ব্যাপিতে লাগিল; আর কথা শুনিবার জন্য এবং আপন আপন রোগ হইতে সুস্থ হইবার জন্য বিস্তর লোক সমাগত হইতে লাগিল।</div>
<div class="v" id="v16"><span class="vn">16</span> কিন্তু তিনি কোন না কোন নির্জন স্থানে গিয়া প্রার্থনা করিতেন।</div>
<div class="v" id="v17"><span class="vn">17</span> <span class="br-p"><br><br></span>আর এক দিবসে তিনি উপদেশ দিতেছিলেন, এবং ফরীশীরা ও ব্যবস্থার গুরুরা নিকটে বসিয়াছিল; তাহারা গালীল ও যিহূদিয়ার সমস্ত গ্রাম এবং যিরূশালেম হইতে আসিয়াছিল; আর প্রভুর শক্তি উপস্থিত ছিল, যেন তিনি সুস্থ করেন।</div>
<div class="v" id="v18"><span class="vn">18</span> আর দেখ, কয়েক জন লোক একজনকে খাটে করিয়া আনিল, সে পক্ষাঘাতগ্রস্ত; তাহারা তাহাকে ভিতরে আনিয়া তাঁহার সম্মুখে রাখিতে চেষ্টা করিল।</div>
<div class="v" id="v19"><span class="vn">19</span> কিন্তু ভিড় প্রযুক্ত ভিতরে আনিবার পথ না পাওয়াতে ঘরের ছাদে উঠিল, এবং টালি সমূহের মধ্য দিয়া শয্যাসুদ্ধ তাহাকে মাঝখানে যীশুর সম্মুখে নামাইয়া দিল।</div>
<div class="v" id="v20"><span class="vn">20</span> তাহাদের বিশ্বাস দেখিয়া তিনি কহিলেন, হে মনুষ্য, তোমার পাপ সকল ক্ষমা হইল।</div>
<div class="v" id="v21"><span class="vn">21</span> তখন অধ্যাপকগণ ও ফরীশীরা এই তর্ক করিতে লাগিল, এ কে যে ঈশ্বরনিন্দা করিতেছে? একমাত্র ঈশ্বর ব্যতিরেকে আর কে পাপ ক্ষমা করিতে পারে?</div>
<div class="v" id="v22"><span class="vn">22</span> যীশু তাহাদের তর্ক জানিয়া উত্তর করিয়া তাহাদিগকে কহিলেন, তোমরা মনে মনে কেন তর্ক করিতেছ?</div>
<div class="v" id="v23"><span class="vn">23</span> কোন্‌টা সহজ, ‘তোমার পাপ ক্ষমা হইল’ বলা, না ‘তুমি উঠিয়া বেড়াও’ বলা?</div>
<div class="v" id="v24"><span class="vn">24</span> কিন্তু পৃথিবীতে পাপ ক্ষমা করিতে মনুষ্যপুত্রের ক্ষমতা আছে, ইহা যেন তোমরা জানিতে পার, এই জন্য তিনি সেই পক্ষাঘাতগ্রস্ত লোককে বলিলেন, তোমাকে বলিতেছি, উঠ। তোমার শয্যা তুলিয়া লইয়া তোমার ঘরে যাও।</div>
<div class="v" id="v25"><span class="vn">25</span> তাহাতে সে তখনই তাহাদের সাক্ষাতে উঠিল, এবং আপন শয্যা তুলিয়া লইয়া ঈশ্বরের গৌরব করিতে করিতে আপন গৃহে চলিয়া গেল।</div>
<div class="v" id="v26"><span class="vn">26</span> তখন সকলে অতিশয় আশ্চর্যান্বিত হইল, আর ঈশ্বরের গৌরব করিতে লাগিল, এবং ভয়ে পরিপূর্ণ হইয়া বলিতে লাগিল, আজ আমরা অলৌকিক ব্যাপার দেখিলাম।</div>
<div class="v" id="v27"><h2>যীশুর নানাবিধ শিক্ষা</h2><h2>লেবির আহ্বান ও তৎসম্বন্ধে যীশুর শিক্ষা</h2><span class="vn">27</span> <span class="br-p"><br><br></span>তৎপরে তিনি বাহিরে গেলেন, আর দেখিলেন, লেবি নামে একজন করগ্রাহী করগ্রহণ-স্থানে বসিয়া আছেন; তিনি তাঁহাকে কহিলেন, আমার পশ্চাৎ আইস।</div>
<div class="v" id="v28"><span class="vn">28</span> তাহাতে তিনি সকলই পরিত্যাগ করিয়া উঠিয়া তাঁহার পশ্চাৎ গমন করিলেন।</div>
<div class="v" id="v29"><span class="vn">29</span> পরে লেবি আপন বাটীতে তাঁহার নিমিত্ত বড় এক ভোজ প্রস্তুত করিলেন, এবং অনেক করগ্রাহী ও অন্য অন্য লোক তাঁহাদের সঙ্গে ভোজনে বসিয়াছিল।</div>
<div class="v" id="v30"><span class="vn">30</span> তখন ফরীশীরা ও তাহাদের অধ্যাপকেরা তাঁহার শিষ্যদের বিরুদ্ধে বচসা করিয়া কহিতে লাগিল, তোমরা কি কারণে করগ্রাহী ও পাপীদের সঙ্গে ভোজন পান করিতেছ?</div>
<div class="v" id="v31"><span class="vn">31</span> যীশু উত্তর করিয়া তাহাদিগকে কহিলেন, সুস্থ লোকদের চিকিৎসকের প্রয়োজন নাই, কিন্তু পীড়িত লোকদেরই প্রয়োজন আছে।</div>
<div class="v" id="v32"><span class="vn">32</span> আমি ধার্মিকদিগকে নয়, কিন্তু পাপীদিগকেই ডাকিতে আসিয়াছি, যেন তাহারা মন ফিরায়।</div>
<div class="v" id="v33"><span class="vn">33</span> পরে তাহারা তাঁহাকে কহিল, যোহনের শিষ্যগণ বার বার উপবাস করে ও প্রার্থনা করে, ফরীশীদের শিষ্যেরাও সেইরূপ করে; কিন্তু তোমার শিষ্যেরা ভোজন পান করিয়া থাকে।</div>
<div class="v" id="v34"><span class="vn">34</span> যীশু তাহাদিগকে কহিলেন, বর সঙ্গে থাকিতে তোমরা কি বাসর-ঘরের লোকদিগকে উপবাস করাইতে পার? কিন্তু সময় আসিবে;</div>
<div class="v" id="v35"><span class="vn">35</span> আর যখন বর তাহাদের নিকট হইতে নীত হইবেন, তখন তাহারা উপবাস করিবে।</div>
<div class="v" id="v36"><span class="vn">36</span> আরও তিনি তাহাদিগকে একটি দৃষ্টান্ত কহিলেন, তাহা এই, কেহ নূতন কাপড় হইতে টুকরা ছিঁড়িয়া পুরাতন কাপড়ে লাগায় না; তাহা করিলে নূতনটাও ছিঁড়িতে হয়, এবং পুরাতন কাপড়েও সেই নূতনের তালি মিলিবে না।</div>
<div class="v" id="v37"><span class="vn">37</span> আর পুরাতন কুপায় কেহ টাট্‌কা দ্রাক্ষারস রাখে না; রাখিলে টাট্‌কা দ্রাক্ষারসে কুপাগুলি ফাটিয়া যাইবে, তাহাতে দ্রাক্ষারসও পড়িয়া যাইবে, কুপাগুলিও নষ্ট হইবে।</div>
<div class="v" id="v38"><span class="vn">38</span> কিন্তু টাট্‌কা দ্রাক্ষারস নূতন কুপাতেই রাখিতে হয়।</div>
<div class="v" id="v39"><span class="vn">39</span> আর পুরাতন দ্রাক্ষারস পান করিয়া কেহ টাট্‌কা চায় না, কেননা সে বলে, পুরাতনই ভাল।</div>
</div>
<!-- PARSED ABOVE; EDITING MAY BREAK PARSER -->
</body></html>