<html><head>
<meta http-equiv="Content-Type" content="text/html;charset=utf-8" />
<title>Mark 15 &ndash; মার্ক লিখিত সুসমাচার &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 15);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>মার্ক লিখিত সুসমাচার</b> &ndash; <a href="Mark_1.html">1</a> ... <a href="Mark_13.html">13</a> <a href="Mark_14.html">14</a> <b>15</b> <a href="Mark_16.html">16</a> </div><hr>
<h1>Mark 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দেশাধ্যক্ষের সম্মুখে যীশুর বিচার</h2><span class="vn">1</span> <span class="br-p"><br><br></span>আর প্রভাতেই প্রাচীনবর্গ ও অধ্যাপকদের সঙ্গে প্রধান যাজকগণ এবং সমস্ত মহাসভা মন্ত্রণা করিয়া যীশুকে বাঁধিয়া লইয়া গিয়া পীলাতের নিকটে সমর্পণ করিল।</div>
<div class="v" id="v2"><span class="vn">2</span> তখন পীলাত তাঁহাকে জিজ্ঞাসা করিলেন, তুমি কি যিহূদীদের রাজা? তিনি উত্তর করিয়া তাঁহাকে কহিলেন, তুমিই বলিলে।</div>
<div class="v" id="v3"><span class="vn">3</span> পরে প্রধান যাজকেরা তাঁহার উপরে অনেক দোষারোপ করিতে লাগিল।</div>
<div class="v" id="v4"><span class="vn">4</span> পীলাত তাঁহাকে আবার জিজ্ঞাসা করিলেন, তুমি কি কিছুই উত্তর দিবে না? দেখ, ইহারা তোমার উপরে কত দোষারোপ করিতেছে।</div>
<div class="v" id="v5"><span class="vn">5</span> কিন্তু যীশু আর কোন উত্তর দিলেন না; তাহাতে পীলাতের আশ্চর্য বোধ হইল।</div>
<div class="v" id="v6"><span class="vn">6</span> <span class="br-p"><br><br></span>পর্বের সময়ে তিনি লোকদের জন্য এমন একজন বন্দিকে মুক্ত করিতেন, যাহাকে তাহারা চাহিত।</div>
<div class="v" id="v7"><span class="vn">7</span> সেই সময়ে বারাব্বা নামে এক ব্যক্তি বিদ্রোহীদের সঙ্গে কারাবদ্ধ ছিল, তাহারা বিদ্রোহ করিয়া নরহত্যাও করিয়াছিল।</div>
<div class="v" id="v8"><span class="vn">8</span> তখন লোকসমূহ উপরে গিয়া, তিনি তাহাদের জন্য যাহা করিতেন, তাহা যাচ্ঞা করিতে লাগিল।</div>
<div class="v" id="v9"><span class="vn">9</span> পীলাত উত্তর করিয়া তাহাদিগকে কহিলেন, আমি তোমাদের জন্য যিহূদীদের রাজাকে মুক্ত করিয়া দিব, এই কি তোমাদের বাঞ্ছা?</div>
<div class="v" id="v10"><span class="vn">10</span> কেননা প্রধান যাজকেরা যে হিংসা বশতঃ তাঁহাকে সমর্পণ করিয়াছিল, তাহা তিনি জানিতে পারিলেন।</div>
<div class="v" id="v11"><span class="vn">11</span> কিন্তু প্রধান যাজকেরা জনতাকে উত্তেজিত করিয়া বরং আপনাদের জন্য বারাব্বার মুক্তি চাহিতে বলিল।</div>
<div class="v" id="v12"><span class="vn">12</span> পরে পীলাত আবার উত্তর করিয়া তাহাদিগকে বলিলেন, তবে তোমরা যাহাকে যিহূদীদের রাজা বল, তাহাকে কি করিব?</div>
<div class="v" id="v13"><span class="vn">13</span> তাহারা পুনর্বার চিৎকার করিয়া বলিল, উহাকে ক্রুশে দেও।</div>
<div class="v" id="v14"><span class="vn">14</span> পীলাত তাহাদিগকে কহিলেন, কেন? এ কি অপরাধ করিয়াছে? কিন্তু তাহারা অতিশয় চেঁচাইয়া বলিল, উহাকে ক্রুশে দেও।</div>
<div class="v" id="v15"><span class="vn">15</span> তখন পীলাত লোকসমূহকে সন্তুষ্ট করিবার মানসে তাহাদের জন্য বারাব্বাকে মুক্ত করিলেন, এবং যীশুকে কোড়া মারিয়া ক্রুশে দিবার জন্য সমর্পণ করিলেন।</div>
<div class="v" id="v16"><h2>যীশুর ক্রুশারোপণ, মৃত্যু ও সমাধি</h2><span class="vn">16</span> <span class="br-p"><br><br></span>পরে সৈন্যেরা প্রাঙ্গণের মধ্যে, অর্থাৎ রাজবাটীর ভিতরে, তাঁহাকে লইয়া গিয়া সমস্ত সেনাদলকে ডাকিয়া একত্র করিল।</div>
<div class="v" id="v17"><span class="vn">17</span> পরে তাঁহাকে বেগুনিয়া কাপড় পরাইল, এবং কাঁটার মুকুট গাঁথিয়া তাঁহার মাথায় দিল,</div>
<div class="v" id="v18"><span class="vn">18</span> আর তাঁহার বন্দনা করিয়া বলিতে লাগিল, যিহূদী-রাজ, নমস্কার!</div>
<div class="v" id="v19"><span class="vn">19</span> আর তাঁহার মস্তকে নল দ্বারা আঘাত করিল, তাঁহার গায়ে থুথু দিল, ও হাঁটু পাতিয়া তাঁহাকে প্রণাম করিল।</div>
<div class="v" id="v20"><span class="vn">20</span> তাঁহাকে বিদ্রূপ করিবার পর তাহারা ঐ বেগুনিয়া কাপড় খুলিয়া তাঁহার নিজের কাপড় পরাইয়া দিল। পরে তাহারা ক্রুশে দিবার জন্য তাঁহাকে বাহিরে লইয়া গেল।</div>
<div class="v" id="v21"><span class="vn">21</span> <span class="br-p"><br><br></span>আর শিমোন নামে একজন কুরীণীয় লোক পল্লীগ্রাম হইতে সেই পথ দিয়া আসিতেছিল, সে সিকন্দরের ও রূফের পিতা, তাহাকেই তাহারা যীশুর ক্রুশ বহিবার জন্য বেগার ধরিল।</div>
<div class="v" id="v22"><span class="vn">22</span> পরে তাহারা তাঁহাকে গলগথা নামক স্থানে লইয়া গেল; এই নামের অর্থ ‘মাথার খুলির স্থান’।</div>
<div class="v" id="v23"><span class="vn">23</span> আর তাহারা তাঁহাকে গন্ধরসে মিশ্রিত দ্রাক্ষারস দিতে চাহিল; কিন্তু তিনি গ্রহণ করিলেন না।</div>
<div class="v" id="v24"><span class="vn">24</span> পরে তাহারা তাঁহাকে ক্রুশে দিল, এবং তাঁহার বস্ত্র সকল অংশ করিয়া লইল; কে কি লইবে, ইহা স্থির করিবার জন্য গুলিবাঁট করিল।</div>
<div class="v" id="v25"><span class="vn">25</span> তৃতীয় ঘটিকার সময় তাহারা তাঁহাকে ক্রুশে দিল।</div>
<div class="v" id="v26"><span class="vn">26</span> আর তাঁহার উপরে দোষ-সূচক এই অধিলিপি লিখিত হইল, ‘যিহূদীদের রাজা’।</div>
<div class="v" id="v27"><span class="vn">27</span> আর তাহারা তাঁহার সহিত দুই জন দস্যুকে ক্রুশে দিল, একজনকে তাঁহার দক্ষিণে, একজনকে তাঁহার বামে।</div>
<div class="v" id="v28"><span class="vn">28</span> আর যে সকল লোক সেই পথ দিয়া যাতায়াত করিতেছিল, তাহারা মাথা নাড়িতে নাড়িতে তাঁহার নিন্দা করিয়া কহিল,</div>
<div class="v" id="v29"><span class="vn">29</span> ওহে, তুমি না মন্দির ভাঙ্গিয়া ফেল, আর তিন দিনের মধ্যে গাঁথিয়া তুল!</div>
<div class="v" id="v30"><span class="vn">30</span> আপনাকে রক্ষা কর, ক্রুশ হইতে নাম।</div>
<div class="v" id="v31"><span class="vn">31</span> আর সেইরূপ প্রধান যাজকেরাও অধ্যাপকদের সহিত আপনাদের মধ্যে তাঁহাকে বিদ্রূপ করিয়া কহিল, ঐ ব্যক্তি অন্য অন্য লোককে রক্ষা করিত,</div>
<div class="v" id="v32"><span class="vn">32</span> আপনাকে রক্ষা করিতে পারে না; খ্রীষ্ট, ইস্রায়েলের রাজা, এখন ক্রুশ হইতে নামিয়া আইসুক, দেখিয়া আমরা বিশ্বাস করিব। আর যাহারা তাঁহার সঙ্গে ক্রুশে বিদ্ধ হইয়াছিল, তাহারাও তাঁহাকে তিরস্কার করিল।</div>
<div class="v" id="v33"><span class="vn">33</span> <span class="br-p"><br><br></span>পরে বেলা ছয় ঘটিকা হইতে নয় ঘটিকা পর্যন্ত সমুদয় দেশ অন্ধকারময় হইয়া রহিল।</div>
<div class="v" id="v34"><span class="vn">34</span> আর নয় ঘটিকার সময়ে যীশু উচ্চরবে ডাকিয়া কহিলেন, এলোই, এলোই, লামা শবক্তানী; অনুবাদ করিলে ইহার অর্থ এই, ‘ঈশ্বর আমার, ঈশ্বর আমার, তুমি কেন আমায় পরিত্যাগ করিয়াছ’?</div>
<div class="v" id="v35"><span class="vn">35</span> তাহাতে যাহারা নিকটে দাঁড়াইয়াছিল, তাহাদের মধ্যে কেহ কেহ সেই কথা শুনিয়া বলিল, দেখ, ও এলিয়কে ডাকিতেছে।</div>
<div class="v" id="v36"><span class="vn">36</span> আর, একজন দৌড়াইয়া একখানি স্পঞ্জে সির্কা ভরিয়া তাহা নলে লাগাইয়া তাঁহাকে পান করিতে দিয়া কহিল, থাক্‌, দেখি, এলিয় উহাকে নামাইতে আইসেন কি না।</div>
<div class="v" id="v37"><span class="vn">37</span> <span class="br-p"><br><br></span>পরে যীশু উচ্চ রব ছাড়িয়া প্রাণত্যাগ করিলেন।</div>
<div class="v" id="v38"><span class="vn">38</span> তখন মন্দিরের তিরস্করিণী উপর হইতে নিচ পর্যন্ত চিরিয়া দুইখান হইল।</div>
<div class="v" id="v39"><span class="vn">39</span> আর যে শতপতি তাঁহার সম্মুখে দাঁড়াইয়াছিলেন, তিনি যখন দেখিলেন যে, যীশু এই প্রকারে প্রাণত্যাগ করিলেন, তখন কহিলেন, সত্যই ইনি ঈশ্বরের পুত্র ছিলেন।</div>
<div class="v" id="v40"><span class="vn">40</span> <span class="br-p"><br><br></span>কয়েক জন স্ত্রীলোকও দূরে থাকিয়া দেখিতেছিলেন; তাহাদের মধ্যে মগ্দলীনী মরিয়ম, ছোট যাকোবের ও যোশির মাতা মরিয়ম এবং শালোমী ছিলেন;</div>
<div class="v" id="v41"><span class="vn">41</span> যখন তিনি গালীলে ছিলেন, তখন ইঁহারা তাঁহার পশ্চাৎ পশ্চাৎ গমন করিয়া তাঁহার পরিচর্যা করিতেন। আরও অনেক স্ত্রীলোক সেখানে ছিলেন, যাঁহারা তাঁহার সঙ্গে যিরূশালেমে আসিয়াছিলেন।</div>
<div class="v" id="v42"><span class="vn">42</span> <span class="br-p"><br><br></span>পরে সন্ধ্যা হইলে, সেই দিন আয়োজন দিন অর্থাৎ বিশ্রামবারের পূর্বদিন বলিয়া,</div>
<div class="v" id="v43"><span class="vn">43</span> অরিমাথিয়ার যোষেফ নামক একজন সম্ভ্রান্ত মন্ত্রী আসিলেন, তিনি নিজেও ঈশ্বরের রাজ্যের অপেক্ষা করিতেন; তিনি সাহসপূর্বক পিলাতের নিকটে গিয়া যীশুর দেহ যাচ্ঞা করিলেন।</div>
<div class="v" id="v44"><span class="vn">44</span> কিন্তু যীশু যে এত শীঘ্র মরিয়া গিয়াছেন, ইহাতে পীলাত আশ্চর্য জ্ঞান করিলেন, এবং সেই শতপতিকে ডাকাইয়া, তিনি ইহার মধ্যেই মরিয়াছেন কি না, জিজ্ঞাসা করিলেন;</div>
<div class="v" id="v45"><span class="vn">45</span> পরে শতপতির নিকট হইতে জানিয়া যোষেফকে দেহটি দান করিলেন।</div>
<div class="v" id="v46"><span class="vn">46</span> যোষেফ একখানি চাদর কিনিয়া তাঁহাকে নামাইয়া ঐ চাদরে জড়াইলেন,এবং শৈলে ক্ষোদিত এক কবরে রাখিলেন; পরে কবরের দ্বারে একখানি পাথর গড়াইয়া দিলেন।</div>
<div class="v" id="v47"><span class="vn">47</span> তাঁহাকে যে স্থানে রাখা হইল, তাহা মগ্দলীনী মরিয়ম ও যোশির মাতা মরিয়ম দেখিতে পাইলেন।</div>
</div>
<!-- PARSED ABOVE; EDITING MAY BREAK PARSER -->
</body></html>