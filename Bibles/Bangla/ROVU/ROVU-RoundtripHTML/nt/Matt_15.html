<html><head>
<meta http-equiv="Content-Type" content="text/html;charset=utf-8" />
<title>Matt 15 &ndash; মথি লিখিত সুসমাচার &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 15);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>মথি লিখিত সুসমাচার</b> &ndash; <a href="Matt_1.html">1</a> ... <a href="Matt_13.html">13</a> <a href="Matt_14.html">14</a> <b>15</b> <a href="Matt_16.html">16</a> <a href="Matt_17.html">17</a> ... <a href="Matt_28.html">28</a> </div><hr>
<h1>Matt 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অশুচিতা-বিষয়ক উপদেশ</h2><span class="vn">1</span> <span class="br-p"><br><br></span>তখন যিরূশালেম হইতে ফরীশীরা ও অধ্যাপকেরা যীশুর নিকটে আসিয়া কহিল, আপনার শিষ্যগণ কি জন্য প্রাচীনদের পরমপরাগত বিধি লঙ্ঘন করে?</div>
<div class="v" id="v2"><span class="vn">2</span> কেননা আহার করিবার সময়ে তাহারা হাত ধোয় না।</div>
<div class="v" id="v3"><span class="vn">3</span> তিনি উত্তর করিয়া তাহাদিগকে কহিলেন, তোমরাও আপনাদের পরমপরাগত বিধির জন্য ঈশ্বরের আজ্ঞা লঙ্ঘন কর কেন?</div>
<div class="v" id="v4"><span class="vn">4</span> কারণ ঈশ্বর বলিয়াছেন, ‘‘তুমি আপন পিতাকে ও আপন মাতাকে সমাদর করিও;” আর ‘‘যে কেহ পিতার কি মাতার নিন্দা করে, তাহার প্রাণদণ্ড অবশ্য হইবে।”</div>
<div class="v" id="v5"><span class="vn">5</span> কিন্তু তোমরা বলিয়া থাক, যে ব্যক্তি পিতাকে কি মাতাকে বলে, ‘আমা হইতে যাহা দিয়া তোমার উপকার হইতে পারিত,</div>
<div class="v" id="v6"><span class="vn">6</span> তাহা ঈশ্বরকে দত্ত হইয়াছে,’ সে আপন পিতাকে বা আপন মাতাকে আর সমাদর করিবে না; এইরূপে তোমরা আপনাদের পরমপরাগত বিধির জন্য ঈশ্বরের বাক্য নিষ্ফল করিয়াছ।</div>
<div class="v" id="v7"><span class="vn">7</span> কপটীরা, যিশাইয় তোমাদের বিষয়ে বিলক্ষণ ভাববাণী বলিয়াছেন,</div>
<div class="v" id="v8"><span class="vn">8</span> <span class="br-p"><br><br></span><span class="br-ind"><br><span class="indent">&nbsp;</span></span>‘‘এই লোকেরা ওষ্ঠাধরে আমার সমাদর করে, <br><span class="br-ind"><br><span class="indent">&nbsp;</span></span>কিন্তু ইহাদের অন্তঃকরণ আমা হইতে দূরে থাকে; <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>এবং ইহারা অনর্থক আমার আরাধনা করে, <br><span class="br-ind"><br><span class="indent">&nbsp;</span></span>মনুষ্যদের আদেশ ধর্মসূত্র বলিয়া শিক্ষা দেয়।”* <br></div>
<div class="v" id="v10"><span class="vn">10</span> <span class="br-p"><br><br></span>পরে তিনি লোকদিগকে কাছে ডাকিয়া কহিলেন, তোমরা শুন ও বুঝ।</div>
<div class="v" id="v11"><span class="vn">11</span> মুখের ভিতরে যাহা যায়, তাহা যে মনুষ্যকে অশুচি করে, এমন নয়, কিন্তু মুখ হইতে যাহা বাহির হয়, তাহাই মনুষ্যকে অশুচি করে।</div>
<div class="v" id="v12"><span class="vn">12</span> তখন শিষ্যগণ নিকটে আসিয়া তাঁহাকে কহিলেন, আপনি কি জানেন, এই কথা শুনিয়া ফরীশীরা বিঘ্ন পাইয়াছে?</div>
<div class="v" id="v13"><span class="vn">13</span> তিনি উত্তর করিয়া কহিলেন, আমার স্বর্গীয় পিতা যে সকল চারা রোপণ করেন নাই, সেই সকল উপড়াইয়া ফেলা যাইবে।</div>
<div class="v" id="v14"><span class="vn">14</span> উহাদিগকে থাকিতে দেও, উহারা অন্ধদের অন্ধ পথদর্শক; যদি অন্ধ অন্ধকে পথ দেখায়, উভয়েই গর্তে পড়িবে।</div>
<div class="v" id="v15"><span class="vn">15</span> পিতর উত্তর করিয়া তাঁহাকে কহিলেন, এই দৃষ্টান্তটি আমাদিগকে বুঝাইয়া দিউন।</div>
<div class="v" id="v16"><span class="vn">16</span> তিনি কহিলেন, তোমরাও কি এখন পর্যন্ত অবোধ রহিয়াছ?</div>
<div class="v" id="v17"><span class="vn">17</span> ইহা কি বুঝ না যে, যাহা কিছু মুখের ভিতরে যায়, তাহা উদরে যায়, পরে বহিঃস্থানে নিক্ষিপ্ত হয়;</div>
<div class="v" id="v18"><span class="vn">18</span> কিন্তু যাহা যাহা মুখ হইতে বাহির হয়, তাহা অন্তঃকরণ হইতে আইসে, আর তাহাই মনুষ্যকে অশুচি করে।</div>
<div class="v" id="v19"><span class="vn">19</span> কেননা অন্তঃকরণ হইতে কুচিন্তা, নরহত্যা, ব্যভিচার, বেশ্যাগমন, চৌর্য, মিথ্যাসাক্ষ্য, নিন্দা আইসে।</div>
<div class="v" id="v20"><span class="vn">20</span> এই সকলই মনুষ্যকে অশুচি করে; কিন্তু অধৌত হস্তে ভোজন করিলে মনুষ্য তাহাতে অশুচি হয় না।</div>
<div class="v" id="v21"><h2>যীশু একটি ভূতগ্রস্ত বালিকাকে সুস্থ করেন, ও চারি হাজার লোককে ভোজন করান</h2><span class="vn">21</span> <span class="br-p"><br><br></span>পরে যীশু তথা হইতে প্রস্থান করিয়া সোর ও সীদোন প্রদেশে চলিয়া গেলেন।</div>
<div class="v" id="v22"><span class="vn">22</span> আর দেখ, ঐ অঞ্চলের একজন কনানীয় স্ত্রীলোক আসিয়া এই বলিয়া চেঁচাইতে লাগিল, হে প্রভু, দায়ূদ-সন্তান, আমার প্রতি দয়া করুন, আমার কন্যাটি ভূতগ্রস্ত হইয়া অত্যন্ত ক্লেশ পাইতেছে।</div>
<div class="v" id="v23"><span class="vn">23</span> কিন্তু তিনি তাহাকে কিছুই উত্তর দিলেন না। তখন তাঁহার শিষ্যেরা নিকটে আসিয়া তাঁহাকে নিবেদন করিলেন, ইহাকে বিদায় করুন, কেননা এ আমাদের পিছনে পিছনে চেঁচাইতেছে।</div>
<div class="v" id="v24"><span class="vn">24</span> তিনি উত্তর করিয়া কহিলেন, ইস্রায়েল-কুলের হারান মেষ ছাড়া আর কাহারও নিকটে আমি প্রেরিত হই নাই।</div>
<div class="v" id="v25"><span class="vn">25</span> কিন্তু স্ত্রীলোকটি আসিয়া তাঁহাকে প্রণাম করিয়া বলিল, প্রভু, আমার উপকার করুন।</div>
<div class="v" id="v26"><span class="vn">26</span> তিনি উত্তর করিয়া কহিলেন, সন্তানদের খাদ্য লইয়া কুকুরদের কাছে ফেলিয়া দেওয়া ভাল নয়।</div>
<div class="v" id="v27"><span class="vn">27</span> তাহাতে সে কহিল, হাঁ, প্রভু, কেননা কুকুরেরাও আপন আপন কর্তাদের মেজ হইতে যে গুঁড়াগাঁড়া পড়ে, তাহা খায়।</div>
<div class="v" id="v28"><span class="vn">28</span> তখন যীশু উত্তর করিয়া তাহাকে কহিলেন, হে নারি, তোমার বড়ই বিশ্বাস, তোমার যেমন ইচ্ছা, তেমনি তোমার প্রতি হউক। আর সেই দণ্ড অবধি তাহার কন্যা সুস্থ হইল।</div>
<div class="v" id="v29"><span class="vn">29</span> <span class="br-p"><br><br></span>পরে যীশু তথা হইতে প্রস্থান করিয়া গালীল-সমুদ্রের ধারে উপস্থিত হইলেন, এবং পর্বতে উঠিয়া সেই স্থানে বসিলেন।</div>
<div class="v" id="v30"><span class="vn">30</span> আর বিস্তর লোক তাঁহার কাছে আসিতে লাগিল, তাহারা আপনাদের সঙ্গে খঞ্জ, অন্ধ, বোবা, নুলা এবং আরও অনেক লোককে লইয়া তাঁহার চরণের নিকটে ফেলিয়া রাখিল; আর তিনি তাহাদিগকে সুস্থ করিলেন।</div>
<div class="v" id="v31"><span class="vn">31</span> এইরূপে বোবারা কথা কহিতেছে, নুলারা সুস্থ হইতেছে, খঞ্জেরা চলিতেছে এবং অন্ধেরা দেখিতেছে, ইহা দেখিয়া লোকেরা আশ্চর্য জ্ঞান করিল; এবং ইস্রায়েলের ঈশ্বরের গৌরব করিল।</div>
<div class="v" id="v32"><span class="vn">32</span> <span class="br-p"><br><br></span>তখন যীশু আপন শিষ্যদিগকে নিকটে ডাকিয়া কহিলেন, এই লোকসমূহের প্রতি আমার করুণা হইতেছে; কেননা ইহারা আজ তিন দিবস আমার সঙ্গে রহিয়াছে, এবং ইহাদের নিকটে খাবার কিছুই নাই; আর আমি ইহাদিগকে অনাহারে বিদায় করিতে ইচ্ছা করি না, পাছে ইহারা পথে মূর্চ্ছা পড়ে। শিষ্যেরা তাঁহাকে কহিলেন,</div>
<div class="v" id="v33"><span class="vn">33</span> নির্জন স্থানে আমরা কোথায় এত রুটি পাইব যে, এত লোককে তৃপ্ত করিতে পারি?</div>
<div class="v" id="v34"><span class="vn">34</span> যীশু তাঁহাদিগকে বলিলেন, তোমাদের কাছে কয়খানা রুটি আছে? তাঁহারা কহিলেন, সাতখানা, আর কয়েকটি ছোট মাছ।</div>
<div class="v" id="v35"><span class="vn">35</span> তখন তিনি লোকদিগকে ভূমিতে বসিতে আজ্ঞা করিলেন।</div>
<div class="v" id="v36"><span class="vn">36</span> পরে তিনি সেই সাতখানা রুটি ও সেই কয়টি মাছ লইলেন, ধন্যবাদপূর্বক ভাঙ্গিলেন, এবং শিষ্যদিগকে দিলেন, শিষ্যেরা লোকদিগকে দিলেন।</div>
<div class="v" id="v37"><span class="vn">37</span> তখন সকলে আহার করিয়া তৃপ্ত হইল; এবং যে সকল গুঁড়াগাঁড়া অবশিষ্ট রহিল, তাহাতে পূর্ণ সাত ঝুড়ি তাঁহারা উঠাইয়া লইলেন।</div>
<div class="v" id="v38"><span class="vn">38</span> যাহারা আহার করিয়াছিল, তাহারা স্ত্রী ও শিশু ছাড়া চারি সহস্র পুরুষ।</div>
<div class="v" id="v39"><span class="vn">39</span> পরে তিনি লোকসমূহকে বিদায় করিয়া নৌকায় উঠিয়া মগদনের সীমাতে উপস্থিত হইলেন।</div>
</div>
<!-- PARSED ABOVE; EDITING MAY BREAK PARSER -->
</body></html>