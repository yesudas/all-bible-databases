<html><head>
<meta http-equiv="Content-Type" content="text/html;charset=utf-8" />
<title>Rev 17 &ndash; যোহনের কাছে প্রকাশিত বাক্য &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 17);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যোহনের কাছে প্রকাশিত বাক্য</b> &ndash; <a href="Rev_1.html">1</a> ... <a href="Rev_15.html">15</a> <a href="Rev_16.html">16</a> <b>17</b> <a href="Rev_18.html">18</a> <a href="Rev_19.html">19</a> ... <a href="Rev_22.html">22</a> </div><hr>
<h1>Rev 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মহাবেশ্যার দর্শন</h2><span class="vn">1</span> <span class="br-p"><br><br></span>পরে ঐ সপ্ত বাটি যাঁহাদের হস্তে ছিল, সেই সপ্ত দূতের মধ্যে একজন আসিয়া আমার সঙ্গে আলাপ করিয়া কহিলেন, আইস, ‘‘বহুজলের উপরে বসিয়া আছে” যে ঐ মহাবেশ্যা, আমি তোমাকে তাহার বিচারসিদ্ধ দণ্ড দেখাই,</div>
<div class="v" id="v2"><span class="vn">2</span> ‘‘যাহার সহিত পৃথিবীর রাজগণ ব্যভিচার করিয়াছে, এবং পৃথিবী-নিবাসীরা যাহার বেশ্যাক্রিয়ার মদিরাতে মত্ত হইয়াছে”।</div>
<div class="v" id="v3"><span class="vn">3</span> পরে তিনি আত্মাতে আমাকে প্রান্তরের মধ্যে লইয়া গেলেন; তাহাতে আমি এক নারীকে দেখিলাম, সে সিন্দূরবর্ণ পশুর উপরে বসিয়া আছে; সেই পশু ধর্মনিন্দার নামে পরিপূর্ণ, এবং তাহার সপ্ত মস্তক ও দশটি শৃঙ্গ।</div>
<div class="v" id="v4"><span class="vn">4</span> আর সেই নারী বেগুনিয়া ও সিন্দূরবর্ণ বস্ত্র পরিহিত, এবং সুবর্ণে, মূল্যবান মণিতে ও মুক্তায় মণ্ডিত, এবং তাহার হস্তে সুবর্ণময় এক পানপাত্র আছে, ইহা ঘৃণার্হ দ্রব্যে ও তাহার বেশ্যাক্রিয়ার মালিন্যে পরিপূর্ণ।</div>
<div class="v" id="v5"><span class="vn">5</span> আর তাহার ললাটে এই নাম লিখিত আছে, এক নিগূঢ়তত্ত্ব; <span class="br-p"><br><br></span><span class="br-ind"><br><span class="indent">&nbsp;</span></span>‘মহতী বাবিল, পৃথিবীর বেশ্যাগণের ও ঘৃণাস্পদ সকলের জননী’ <br></div>
<div class="v" id="v6"><span class="vn">6</span> <span class="br-p"><br><br></span>আর আমি দেখিলাম, সেই নারী পবিত্রগণের রক্তে ও যীশুর সাক্ষিগণের রক্তে মত্ত। তাহাকে দেখিয়া আমার অতিশয় আশ্চর্য বোধ হইল।</div>
<div class="v" id="v7"><span class="vn">7</span> আর সেই দূত আমাকে কহিলেন, তুমি আশ্চর্য জ্ঞান করিলে কেন? আমি ঐ নারীর ও উহার বাহনের অর্থাৎ যাহার সপ্ত মস্তক ও দশটি শৃঙ্গ, সেই পশুর নিগূঢ়তত্ত্ব তোমাকে জানাই।</div>
<div class="v" id="v8"><span class="vn">8</span> তুমি যে পশুকে দেখিলে, সে ছিল, কিন্তু এখন নাই; সে অগাধলোক হইতে উঠিবে ও বিনাশে যাইবে। আর পৃথিবী-নিবাসী যত লোকের নাম জগতের পত্তনাবধি জীবন-পুস্তকে লিখিত হয় নাই, তাহারা যখন সেই পশুকে দেখিবে যে ছিল, এখন নাই, পরে হইবে, তখন আশ্চর্য জ্ঞান করিবে।</div>
<div class="v" id="v9"><span class="vn">9</span> এইস্থলে জ্ঞানযুক্ত মন দেখা যায়। ঐ সপ্ত মস্তক হইল সপ্ত পর্বত, তাহাদের উপরে ঐ নারী বসিয়া আছে; এবং তাহারা সপ্ত রাজা;</div>
<div class="v" id="v10"><span class="vn">10</span> তাহাদের পাঁচ জন পতিত হইয়াছে, একজন আছে, আর একজন এই পর্যন্ত আইসে নাই; আসিলে তাহাকে অল্পকাল থাকিতে হইবে।</div>
<div class="v" id="v11"><span class="vn">11</span> আর যে পশু ছিল, এখন নাই, সে আপনি অষ্টম; সে সেই সাতটির একটি, এবং সে বিনাশে যায়।</div>
<div class="v" id="v12"><span class="vn">12</span> আর তুমি যে দশটি শৃঙ্গ দেখিলে, সে দশ জন রাজা; তাহারা এই পর্যন্ত রাজ্য প্রাপ্ত হয় নাই, কিন্তু এক ঘণ্টার নিমিত্তে সেই পশুর সহিত রাজাদের ন্যায় কর্তৃত্ব পাইবে।</div>
<div class="v" id="v13"><span class="vn">13</span> তাহারা একমনা, এবং আপনাদের পরাক্রম ও কর্তৃত্ব সেই পশুকে দেয়।</div>
<div class="v" id="v14"><span class="vn">14</span> তাহারা মেষশাবকের সহিত যুদ্ধ করিবে, আর মেষশাবক তাহাদিগকে জয় করিবেন, কারণ ‘‘তিনি প্রভুদের প্রভু ও রাজাদের রাজা;” এবং যাহারা তাঁহার সহবর্তী, আহূত ও মনোনীত ও বিশ্বস্ত, তাঁহারাও জয় করিবেন।</div>
<div class="v" id="v15"><span class="vn">15</span> আর তিনি আমাকে কহিলেন, তুমি যে জল দেখিলে, ঐ বেশ্যা যাহাতে বসিয়া আছে, সেই জল হইল প্রজাবৃন্দ ও লোকারণ্য ও জাতিবৃন্দ ও ভাষাসমূহ।</div>
<div class="v" id="v16"><span class="vn">16</span> আর তুমি যে ঐ দশটি শৃঙ্গ এবং পশুটি দেখিলে তাহারা সেই বেশ্যাকে ঘৃণা করিবে, এবং তাহাকে অনাথ ও নগ্ন করিবে, তাহার মাংস ভক্ষণ করিবে, এবং তাহাকে আগুনে পোড়াইয়া দিবে।</div>
<div class="v" id="v17"><span class="vn">17</span> কেননা ঈশ্বর তাহাদের হৃদয়ে এই প্রবৃত্তি দিয়াছিলেন, যেন তাহারা তাঁহারই মানস পূর্ণ করে, এবং একমনা হয়; আর যে পর্যন্ত ঈশ্বরের বাক্য সকল সিদ্ধ না হয়, সেই পর্যন্ত আপন আপন রাজ্য সেই পশুকে দেয়।</div>
<div class="v" id="v18"><span class="vn">18</span> আর তুমি যে নারীকে দেখিলে, সে ঐ মহানগরী, যাহা পৃথিবীর রাজগণের উপরে রাজত্ব করিতেছে।</div>
</div>
<!-- PARSED ABOVE; EDITING MAY BREAK PARSER -->
</body></html>