<html><head>
<meta http-equiv="Content-Type" content="text/html;charset=utf-8" />
<title>Rom 11 &ndash; রোমীয়দের প্রতি প্রেরিত পৌলের পত্র &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 11);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>রোমীয়দের প্রতি প্রেরিত পৌলের পত্র</b> &ndash; <a href="Rom_1.html">1</a> ... <a href="Rom_9.html">9</a> <a href="Rom_10.html">10</a> <b>11</b> <a href="Rom_12.html">12</a> <a href="Rom_13.html">13</a> ... <a href="Rom_16.html">16</a> </div><hr>
<h1>Rom 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পতিত ইস্রায়েল শেষে পরিত্রাণ পাইবে</h2><span class="vn">1</span> <span class="br-p"><br><br></span>তবে আমি বলি, ঈশ্বর কি আপন প্রজাবৃন্দকে ত্যাগ করিয়াছেন? তাহা দূরে থাকুক; আমিও ত একজন ইস্রায়েলীয়, অব্রাহামের বংশজাত, বিন্যামীনের গোত্রজ।</div>
<div class="v" id="v2"><span class="vn">2</span> ঈশ্বর আপনার যে প্রজাবৃন্দকে পূর্বে জ্ঞাত ছিলেন, তাহাদিগকে ত্যাগ করেন নাই। অথবা তোমরা কি জান না, এলিয়ের ইতিহাসে শাস্ত্র কি বলে? তিনি ইস্রায়েলের বিপক্ষে ঈশ্বরের নিকটে এইরূপে অনুরোধ করেন,</div>
<div class="v" id="v3"><span class="vn">3</span> ‘‘প্রভু, তাহারা তোমার ভাববাদিগণকে বধ করিয়াছে, তোমার যজ্ঞবেদি সকল উৎপাটন করিয়াছে, আর আমি একাই অবশিষ্ট রহিলাম, আর তাহারা আমার প্রাণ লইতে চেষ্টা করিতেছে।”</div>
<div class="v" id="v4"><span class="vn">4</span> কিন্তু ঈশ্বরীয় বাণী তাঁহার প্রতি কি বলে? ‘‘বাল দেবের সম্মুখে যাহারা হাঁটু পাতে নাই, এমন সাত সহস্র লোককে আমি আপনার নিমিত্ত অবশিষ্ট রাখিয়াছি।”</div>
<div class="v" id="v5"><span class="vn">5</span> তদ্রূপ এই বর্তমান কালেও অনুগ্রহের নির্বাচন অনুসারে অবশিষ্ট এক অংশ রহিয়াছে।</div>
<div class="v" id="v6"><span class="vn">6</span> তাহা যখন অনুগ্রহে হইয়া থাকে, তখন আর কার্য হেতু হয় নাই; নতুবা অনুগ্রহ আর অনুগ্রহই রহিল না।</div>
<div class="v" id="v7"><span class="vn">7</span> <span class="br-p"><br><br></span>তবে কি? ইস্রায়েল যাহার অন্বেষণ করে, তাহা পায় নাই, কিন্তু নির্বাচিতেরা তাহা পাইয়াছে; অন্য সকলে কঠিনীভূত হইয়াছে,</div>
<div class="v" id="v8"><span class="vn">8</span> যেমন লিখিত আছে, ‘‘ঈশ্বর তাহাদিগকে জড়তার আত্মা দিয়াছেন; এমন চক্ষু দিয়াছেন, যাহা দেখিতে পায় না; এমন কর্ণ দিয়াছেন, যাহা শুনিতে পায় না, অদ্য পর্যন্ত;”</div>
<div class="v" id="v9"><span class="vn">9</span> আর দায়ূদ বলেন, <span class="br-p"><br><br></span><span class="br-ind"><br><span class="indent">&nbsp;</span></span>‘‘তাহাদের মেজ তাহাদের জন্য ফাঁদ ও পাশস্বরূপ হউক, <br><span class="br-ind"><br><span class="indent">&nbsp;</span></span>তাহা বিঘ্ন ও প্রতিফলস্বরূপ হউক। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাহাদের চক্ষু অন্ধ হউক, যেন তাহারা দেখিতে না পায়; <br><span class="br-ind"><br><span class="indent">&nbsp;</span></span>তুমি তাহাদের পৃষ্ঠ সর্বদা কুব্জ করিয়া রাখ।” <br></div>
<div class="v" id="v11"><span class="vn">11</span> <span class="br-p"><br><br></span>তবে আমি বলি, তাহারা কি পতনের নিমিত্ত উছোট খাইয়াছে? তাহা দূরে থাকুক; বরং তাহাদের পতনে পরজাতীয়দের কাছে পরিত্রাণ উপস্থিত, যেন তাহাদের অন্তর্জ্বালা জন্মে।</div>
<div class="v" id="v12"><span class="vn">12</span> ভাল, তাহাদের পতনে যখন জগতের ধনাগম হইল, এবং তাহাদের ক্ষতিতে যখন পরজাতীয়দের ধনাগম হইল, তখন তাহাদের পূর্ণতায় আরও কত অধিক না হইবে?</div>
<div class="v" id="v13"><span class="vn">13</span> <span class="br-p"><br><br></span>কিন্তু, হে পরজাতীয়েরা, তোমাদিগকে বলিতেছি; পরজাতীয়দের জন্য প্রেরিত বলিয়া আমি নিজ পরিচর্যা-পদের গৌরব করিতেছি;</div>
<div class="v" id="v14"><span class="vn">14</span> যদি কোন প্রকারে আমার স্বজাতীয়দের অন্তর্জ্বালা জন্মাইয়া তাহাদের মধ্যে কতকগুলি লোকের পরিত্রাণ করিতে পারি।</div>
<div class="v" id="v15"><span class="vn">15</span> কারণ তাহাদের দূরীকরণে যখন জগতের সম্মিলন হইল, তখন তাহাদিগকে গ্রহণ করণে মৃতদের মধ্য হইতে জীবন লাভ ব্যতীত আর কি হইবে?</div>
<div class="v" id="v16"><span class="vn">16</span> আর অগ্রিমাংশ যদি পবিত্র হয়, তবে সুজির তালও পবিত্র; এবং মূল যদি পবিত্র হয়, তবে শাখা সকলও পবিত্র।</div>
<div class="v" id="v17"><span class="vn">17</span> আর কতকগুলি শাখা যদি ভাঙ্গিয়া ফেলা হইল, এবং তুমি বন্য জলপাইবৃক্ষের চারা হইলেও যদি তাহাদের মধ্যে তোমাকে কলমরূপে লাগান গেল, আর তুমি জলপাইবৃক্ষের রসের মূলের অংশী হইলে,</div>
<div class="v" id="v18"><span class="vn">18</span> তবে সেই শাখা সকলের বিরুদ্ধে শ্লাঘা করিও না; কিন্তু যদি শ্লাঘা কর, তুমি মূলকে ধারণ করিতেছ না, কিন্তু মূলই তোমাকে ধারণ করিতেছে।</div>
<div class="v" id="v19"><span class="vn">19</span> ইহাতে তুমি বলিবে, আমাকে কলমরূপে লাগাইবার জন্যই কতকগুলি শাখা ভাঙ্গিয়া ফেলা হইয়াছে।</div>
<div class="v" id="v20"><span class="vn">20</span> বেশ কথা, অবিশ্বাস হেতুই উহাদিগকে ভাঙ্গিয়া ফেলা হইয়াছে, এবং বিশ্বাস হেতুই তুমি দাঁড়াইয়া আছ। উচ্চ উচ্চ বিষয় ভাবিও না, বরং ভয় কর;</div>
<div class="v" id="v21"><span class="vn">21</span> কেননা ঈশ্বর যখন সেই প্রকৃত শাখাগুলির প্রতি মমতা করেন নাই, তখন তোমার প্রতিও মমতা করিবেন না।</div>
<div class="v" id="v22"><span class="vn">22</span> অতএব ঈশ্বরের মধুর ভাব ও কঠোর ভাব দেখ; যাহারা পতিত হইল, তাহাদের প্রতি কঠোর ভাব, এবং তোমার প্রতি ঈশ্বরের মধুর ভাব, যদি তুমি সেই মধুর ভাবের শরণাপন্ন থাক; নতুবা তুমিও ছিন্ন হইবে।</div>
<div class="v" id="v23"><span class="vn">23</span> আবার উহারা যদি আপনাদের অবিশ্বাসে না থাকে, তবে উহাদিগকেও লাগান যাইবে, কারণ ঈশ্বর উহাদিগকে আবার লাগাইতে সমর্থ আছেন।</div>
<div class="v" id="v24"><span class="vn">24</span> বস্তুতঃ যেটি স্বভাবতঃ বন্য জলপাইবৃক্ষ, তোমাকে তাহা হইতে কাটিয়া লইয়া যখন স্বভাবের বিপরীতে উত্তম জলপাইবৃক্ষে লাগান গিয়াছে, তখন প্রকৃত শাখা যে উহারা, উহাদিগকে নিজ জলপাইবৃক্ষে লাগান যাইবে, ইহা কত অধিক নিশ্চয়।</div>
<div class="v" id="v25"><span class="vn">25</span> <span class="br-p"><br><br></span>কারণ, ভ্রাতৃগণ, তোমরা যেন নিজেদের জ্ঞানে বুদ্ধিমান না হও, এই জন্য আমি ইচ্ছা করি না যে, তোমরা এই নিগূঢ়তত্ত্ব অজ্ঞাত থাক যে, কতক পরিমাণে ইস্রায়েলের কঠিনতা ঘটিয়াছে, যে পর্যন্ত পরজাতীয়দের পূর্ণ সংখ্যা প্রবেশ না করে;</div>
<div class="v" id="v26"><span class="vn">26</span> আর এই প্রকারে সমস্ত ইস্রায়েল পরিত্রাণ পাইবে; যেমন লিখিত আছে, <span class="br-p"><br><br></span><span class="br-ind"><br><span class="indent">&nbsp;</span></span>‘‘সিয়োন হইতে মুক্তিদাতা আসিবেন; <br><span class="br-ind"><br><span class="indent">&nbsp;</span></span>তিনি যাকোব হইতে ভক্তিহীনতা দূর করিবেন; <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>আর ইহাই তাহাদের পক্ষে আমার নিয়ম, <br><span class="br-ind"><br><span class="indent">&nbsp;</span></span>যখন আমি তাহাদের পাপ সকল হরণ করিব।” <br></div>
<div class="v" id="v28"><span class="vn">28</span> <span class="br-p"><br><br></span>উহারা সুসমাচারের সম্বন্ধে তোমাদের নিমিত্ত ঈশ্বরের শত্রু, কিন্তু নির্বাচনের সম্বন্ধে পিতৃপুরুষগণের নিমিত্ত প্রিয়পাত্র।</div>
<div class="v" id="v29"><span class="vn">29</span> কেননা ঈশ্বরের অনুগ্রহ-দান সকল ও তাহার আহ্বান অনুশোচনা-রহিত।</div>
<div class="v" id="v30"><span class="vn">30</span> ফলতঃ তোমরা যেমন পূর্বে ঈশ্বরের অবাধ্য ছিলে, কিন্তু এখন উহাদের অবাধ্যতা প্রযুক্ত দয়া পাইয়াছ,</div>
<div class="v" id="v31"><span class="vn">31</span> তেমনি ইহারাও এখন অবাধ্য হইয়াছে, যেন তোমাদের দয়াপ্রাপ্তিতে তাহারাও এখন দয়া পায়।</div>
<div class="v" id="v32"><span class="vn">32</span> কেননা ঈশ্বর সকলকেই অবাধ্যতার কাছে রুদ্ধ করিয়াছেন, যেন তিনি সকলেরই প্রতি দয়া করিতে পারেন।</div>
<div class="v" id="v33"><span class="vn">33</span> <span class="br-p"><br><br></span>আহা! ঈশ্বরের ধনাঢ্যতা ও প্রজ্ঞা ও জ্ঞান কেমন অগাধ! তাঁহার বিচার সকল কেমন বোধাতীত! তাঁহার পথ সকল কেমন অননুসন্ধেয়!</div>
<div class="v" id="v34"><span class="vn">34</span> কেননা <span class="br-p"><br><br></span><span class="br-ind"><br><span class="indent">&nbsp;</span></span>প্রভুর মন কে জানিয়াছে? ‘‘তাঁহার মন্ত্রীই বা কে হইয়াছে?” <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>অথবা কে অগ্রে তাহাকে কিছু দান করিয়াছে যে, এই জন্য তাঁহার প্রত্যুপকার করিতে হইবে? <br></div>
<div class="v" id="v36"><span class="vn">36</span> <span class="br-p"><br><br></span>যেহেতু সকলই তাঁহা হইতে ও তাঁহার দ্বারা ও তাঁহার নিমিত্ত। যুগে যুগে তাঁহারই গৌরব হউক। আমেন।</div>
</div>
<!-- PARSED ABOVE; EDITING MAY BREAK PARSER -->
</body></html>