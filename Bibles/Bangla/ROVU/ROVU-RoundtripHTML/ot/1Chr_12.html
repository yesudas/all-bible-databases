<html><head>
<meta http-equiv="Content-Type" content="text/html;charset=utf-8" />
<title>1Chr 12 &ndash; বংশাবলির প্রথম খণ্ড &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 12);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>বংশাবলির প্রথম খণ্ড</b> &ndash; <a href="1Chr_1.html">1</a> ... <a href="1Chr_10.html">10</a> <a href="1Chr_11.html">11</a> <b>12</b> <a href="1Chr_13.html">13</a> <a href="1Chr_14.html">14</a> ... <a href="1Chr_29.html">29</a> </div><hr>
<h1>1Chr 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>যে সময়ে দায়ূদ কীশের পুত্র শৌলের ভয়ে অবরুদ্ধ থাকিতেন, তৎকালে এই সকল লোক সিক্লগে দায়ূদের নিকটে আসিয়াছিলেন; তাঁহারা যুদ্ধে তাঁহার সহকারী বীরগণের মধ্যে ছিলেন।</div>
<div class="v" id="v2"><span class="vn">2</span> তাঁহারা ধনুর্ধর এবং দক্ষিণ ও বাম উভয় হস্ত দ্বারা ফিঙ্গার প্রস্তর ও ধনুর্বাণ ক্ষেপণে নিপুণ ছিলেন; তাঁহারা শৌলের জ্ঞাতি বিন্যামীনীয় লোক ছিলেন।</div>
<div class="v" id="v3"><span class="vn">3</span> অহীয়েষর প্রধান, পরে যোয়াশ, ইঁহারা গিবিয়াতীয় শমায়ের পুত্র; আর অস্‌মাবতের পুত্র যিষীয়েল ও পেলট; এবং বরাখা ও অনাথোতীয় যেহূ;</div>
<div class="v" id="v4"><span class="vn">4</span> এবং গিবিয়োনীয় যিশ্ময়িয়, ইনি ত্রিশ জনের মধ্যে একজন বীর ও ত্রিশের উপরে নিযুক্ত ছিলেন; আর যিরমিয়, যহসীয়েল, যোহানন, গদেরাথীয় যোষাবদ,</div>
<div class="v" id="v5"><span class="vn">5</span> ইলিয়ূষয়, যিরীমোৎ, বালিয়, শমরিয়, আর হরূফীয় শফটিয়।</div>
<div class="v" id="v6"><span class="vn">6</span> ইল্কানা, যিশিয়, অসরেল, যোয়েষর ও যাশবিয়াম, এই কোরহীয়গণ;</div>
<div class="v" id="v7"><span class="vn">7</span> আর গদোর-নিবাসী যিরোহমের পুত্র যোয়েলা ও সবদিয়।</div>
<div class="v" id="v8"><span class="vn">8</span> <span class="br-p"><br><br></span>আর গাদীয়দের মধ্যে কতক জন বলবান বীর পৃথক হইয়া প্রান্তরস্থিত দুর্গম স্থানে দায়ূদের নিকটে আসিয়াছিলেন; তাঁহারা ঢাল ও বর্শাধারী, যুদ্ধে দীক্ষিত পুরুষ; সিংহ-মুখের ন্যায় তাঁহাদের মুখ ছিল, ও তাঁহারা পর্বতস্থ হরিণের ন্যায় দ্রুতগামী ছিলেন।</div>
<div class="v" id="v9"><span class="vn">9</span> প্রধান এষর, দ্বিতীয় ওবদিয়, তৃতীয় ইলীয়াব,</div>
<div class="v" id="v10"><span class="vn">10</span> চতুর্থ মিশ্মন্না, পঞ্চম যিরমিয়,</div>
<div class="v" id="v11"><span class="vn">11</span> ষষ্ঠ অত্তয়, সপ্তম ইলীয়েল,</div>
<div class="v" id="v12"><span class="vn">12</span> অষ্টম যোহানন, নবম ইল্‌সাবাদ,</div>
<div class="v" id="v13"><span class="vn">13</span> দশম যিরমিয়, একাদশ মগ্‌বন্নয়।</div>
<div class="v" id="v14"><span class="vn">14</span> গাদ-সন্তানদের এই লোকেরা সৈন্যদলের সেনাপতি ছিলেন; ইঁহাদের মধ্যে যিনি ক্ষুদ্র, তিনি শত জনের, ও যিনি মহান তিনি সহস্র জনের সমকক্ষ ছিলেন।</div>
<div class="v" id="v15"><span class="vn">15</span> প্রথম মাসে যে সময়ে যর্দনের জল সমস্ত তীরের উপরে উঠিয়াছিল, সেই সময়ে ইঁহারা নদী পার হইয়া পূর্বদিকে ও পশ্চিম দিকে তলভূমিস্থ সকলকে তাড়াইয়া দিয়াছিলেন।</div>
<div class="v" id="v16"><span class="vn">16</span> <span class="br-p"><br><br></span>আর বিন্যামীনের ও যিহূদার সন্তানগণের মধ্যে কতক জন লোক দায়ূদের নিকটে দুর্গম স্থানে আসিয়াছিল।</div>
<div class="v" id="v17"><span class="vn">17</span> আর দায়ূদ তাহাদের সহিত সাক্ষাৎ করিতে বাহির হইয়া তাহাদিগকে কহিলেন, যদি তোমরা আমার সাহায্য করিতে শান্তিভাবে আমার কাছে আসিয়া থাক, তবে আমার চিত্ত তোমাদের সঙ্গে এক হইয়া যাইবে। কিন্তু আমার হস্তে কোন দৌরাত্ম্য না থাকিলেও যদি আমাকে ঠকাইয়া বিপক্ষ লোকদের হস্তগত করিবার জন্য আসিয়া থাক, তবে আমাদের পিতৃপুরুষদের ঈশ্বর তাহা দেখুন ও অনুযোগ করুন।</div>
<div class="v" id="v18"><span class="vn">18</span> তখন ঈশ্বরের আত্মা সেনানীবর্গের অধ্যক্ষ অমাসয়ের উপরে আসিলেন, [আর তিনি কহিলেন], হে দায়ূদ, আমরা তোমারই, হে যিশয়ের পুত্র, আমরা তোমারই পক্ষ; মঙ্গল হউক, তোমার মঙ্গল হউক, ও তোমার সাহায্যকারীদের মঙ্গল হউক, কেননা তোমার ঈশ্বর তোমার সাহায্য করেন। তখন দায়ূদ তাঁহাদিগকে গ্রহণ করিয়া সৈন্যদলের সেনাপতি করিলেন।</div>
<div class="v" id="v19"><span class="vn">19</span> <span class="br-p"><br><br></span>আর দায়ূদ যখন শৌলের বিরুদ্ধে যুদ্ধ করণার্থে পলেষ্টীয়দের সহিত আসিয়াছিলেন, তখন মনঃশিরও কতক জন লোক তাঁহার পক্ষে হইল; কিন্তু তাঁহারা উহাদের সাহায্য করেন নাই; কেননা পলেষ্টীয়দের ভূপালেরা মন্ত্রণা করিয়া তাঁহাকে বিদায় করিলেন, কহিলেন, সেই ব্যক্তি আমাদের মুণ্ডু লইয়া আপন প্রভু শৌলের পক্ষে সরিয়া যাইবে।</div>
<div class="v" id="v20"><span class="vn">20</span> পরে দায়ূদ সিক্লগে যাইতেছেন, এমন সময়ে মনঃশি-বংশীয় অদ্‌ন, যোষাবদ, যিদীয়েল, মীখায়েল, যোষাবদ, ইলীহূ ও সিল্লথয়, মনঃশি-বংশীয় এই সহস্রপতিরা তাঁহার পক্ষে হইলেন।</div>
<div class="v" id="v21"><span class="vn">21</span> আর তাঁহারা সৈন্যদলের বিপক্ষে দায়ূদের সাহায্য করিলেন, কারণ তাঁহারা সকলে বলবান বীর ছিলেন, এবং সৈন্যদলের সেনাপতি হইলেন।</div>
<div class="v" id="v22"><span class="vn">22</span> বস্তুতঃ সেই সময়ে দায়ূদের সাহায্যার্থে দিন দিন লোক আসিত, তাহাতে ঈশ্বরের সৈন্যদলের ন্যায় মহাসৈন্য হইল।</div>
<div class="v" id="v23"><span class="vn">23</span> <span class="br-p"><br><br></span>যে লোকেরা সদাপ্রভুর বাক্যানুসারে শৌলের রাজ্য হস্তান্তর করিয়া দায়ূদকে দিবার জন্য যুদ্ধার্থে সসজ্জ হইয়া হিব্রোণে তাঁহার নিকটে গিয়াছিল, তাহাদের সংখ্যা এই।</div>
<div class="v" id="v24"><span class="vn">24</span> যিহূদা-সন্তানগণ ঢাল ও বর্শাধারী, যুদ্ধার্থে সসজ্জ ছয় সহস্র আট শত লোক।</div>
<div class="v" id="v25"><span class="vn">25</span> শিমিয়োন-সন্তানদের মধ্যে যুদ্ধে বলবান বীর সাত সহস্র একশত লোক।</div>
<div class="v" id="v26"><span class="vn">26</span> লেবি-সন্তানদের মধ্যে চারি সহস্র ছয়শত লোক।</div>
<div class="v" id="v27"><span class="vn">27</span> আর যিহোয়াদা হারোণবংশের অধ্যক্ষ, এবং তাঁহার সঙ্গে তিন সহস্র সাত শত লোক;</div>
<div class="v" id="v28"><span class="vn">28</span> আর বীর্যবান যুবক সাদোক, ও তাঁহার পিতৃকুলের বাইশ জন সেনাপতি।</div>
<div class="v" id="v29"><span class="vn">29</span> আর শৌলের জ্ঞাতি বিন্যামীন-সন্তানদের মধ্যে তিন সহস্র লোক; কারণ সেই সময় পর্যন্ত তাহাদের অধিকাংশ লোক শৌলের কুলের বশ্যতা স্বীকার করিত।</div>
<div class="v" id="v30"><span class="vn">30</span> আর ইফ্রয়িম-সন্তানদের মধ্যে বিংশতি সহস্র আট শত বলবান বীর, তাহারা আপন আপন পিতৃকুলে বিখ্যাত ছিল।</div>
<div class="v" id="v31"><span class="vn">31</span> আর মনঃশির অর্ধবংশের মধ্যে আঠার সহস্র লোক, তাহারা আসিয়া যেন দায়ূদকে রাজা করে তজ্জন্য আপন আপন নামে নির্দিষ্ট হইল।</div>
<div class="v" id="v32"><span class="vn">32</span> আর ইষাখর-সন্তানদের মধ্যে দুই শত প্রধান লোক, তাহারা কালজ্ঞ লোক, ইস্রায়েলের কি কর্তব্য তাহা জানিত, আর তাহাদের ভ্রাতারা সকলে তাহাদের আজ্ঞাবহ ছিল।</div>
<div class="v" id="v33"><span class="vn">33</span> সবূলূনের মধ্যে সৈন্যদলে গমনযোগ্য, সর্ববিধ যুদ্ধাস্ত্র লইয়া সৈন্য রচনা করিতে নিপুণ পঞ্চাশ সহস্র লোক ছিল, তাহারা সংগ্রামে দ্বিমনা ছিল না।</div>
<div class="v" id="v34"><span class="vn">34</span> নপ্তালির মধ্যে এক সহস্র সেনাপতি ও তাহাদের সহিত ঢাল ও বর্শাধারী সাঁইত্রিশ সহস্র লোক।</div>
<div class="v" id="v35"><span class="vn">35</span> দানীয়দের মধ্যে সৈন্যরচনা করিতে নিপুণ আটাইশ সহস্র ছয়শত লোক।</div>
<div class="v" id="v36"><span class="vn">36</span> আশেরের মধ্যে সৈন্যদলে গমনযোগ্য, সৈন্যরচনা করিতে নিপুণ চল্লিশ সহস্র লোক।</div>
<div class="v" id="v37"><span class="vn">37</span> আর যর্দনের ওপারস্থ রূবেণীয়দের, গাদীয়দের ও মনঃশির অর্ধবংশের মধ্যে যুদ্ধার্থে সর্বপ্রকার অস্ত্রধারী এক লক্ষ বিংশতি সহস্র লোক।</div>
<div class="v" id="v38"><span class="vn">38</span> যুদ্ধে ও সৈন্যরচনায় নিপুণ এই সকল লোক দায়ূদকে সমস্ত ইস্রায়েলের উপরে রাজা করণার্থে একাগ্রচিত্তে হিব্রোণে আসিল, এবং ইস্রায়েলের অবশিষ্ট সকল লোকও দায়ূদকে রাজা করণার্থে একচিত্ত হইল।</div>
<div class="v" id="v39"><span class="vn">39</span> তাহারা তিন দিবস সেখানে দায়ূদের সহিত থাকিয়া ভোজন পান করিল; কেননা তাহাদের ভ্রাতৃগণ তাহাদের জন্য আয়োজন করিয়াছিল।</div>
<div class="v" id="v40"><span class="vn">40</span> অধিকন্তু ইষাখর, সবূলূন ও নপ্তালি প্রদেশ পর্যন্ত তাহাদের প্রতিবাসীরা, গর্দভ, উষ্ট্র, অশ্বতর ও বলদের পৃষ্ঠে খাদ্রদ্রব্য, সুজিতে প্রস্তুত দ্রব্য, ডুমুরের চাপ, শুষ্ক দ্রাক্ষার থলুয়া, দ্রাক্ষারস ও তেল এবং বলদ ও মেষ অপর্যাপ্ত আনিল, কেননা ইস্রায়েলের মধ্যে আনন্দ হইয়াছিল।</div>
</div>
<!-- PARSED ABOVE; EDITING MAY BREAK PARSER -->
</body></html>