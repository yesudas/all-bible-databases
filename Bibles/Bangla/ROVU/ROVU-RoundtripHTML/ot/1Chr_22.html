<html><head>
<meta http-equiv="Content-Type" content="text/html;charset=utf-8" />
<title>1Chr 22 &ndash; বংশাবলির প্রথম খণ্ড &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 22);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>বংশাবলির প্রথম খণ্ড</b> &ndash; <a href="1Chr_1.html">1</a> ... <a href="1Chr_20.html">20</a> <a href="1Chr_21.html">21</a> <b>22</b> <a href="1Chr_23.html">23</a> <a href="1Chr_24.html">24</a> ... <a href="1Chr_29.html">29</a> </div><hr>
<h1>1Chr 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মন্দির নির্মাণের জন্য দায়ূদের আয়োজন</h2><span class="vn">1</span> <span class="br-p"><br><br></span>পরে দায়ূদ ইস্রায়েল দেশস্থ বিদেশী লোকদিগকে একত্র করিতে আজ্ঞা দিলেন;</div>
<div class="v" id="v2"><span class="vn">2</span> এবং ঈশ্বরের গৃহ নির্মাণার্থে তক্ষিত প্রস্তর প্রস্তুত করিতে ভাস্করদিগকে নিযুক্ত করিলেন।</div>
<div class="v" id="v3"><span class="vn">3</span> আর দ্বার সকলের কবাটের প্রেকের জন্য ও কব্‌জার জন্য দায়ূদ অপর্যাপ্ত লৌহ প্রস্তুত করিলেন, এবং অপর্যাপ্ত পিত্তল, যাহা তৌল করা যায় না,</div>
<div class="v" id="v4"><span class="vn">4</span> আর অসংখ্য এরসকাষ্ঠ [প্রস্তুত করিলেন], কেননা সীদোনীয় ও সোরীয়েরা দায়ূদের নিকটে অপর্যাপ্ত এরসকাষ্ঠ আনিয়াছিল।</div>
<div class="v" id="v5"><span class="vn">5</span> আর দায়ূদ কহিলেন, আমার পুত্র শলোমন অল্পবয়স্ক ও কোমল, কিন্তু সদাপ্রভুর জন্য যে গৃহ নির্মাণ করা যাইবে, তাহা অতিশয় প্রতাপান্বিত হইবে, তাহার কীর্তি ও যশ সর্বদেশে ব্যাপ্ত হইবে; আমি এখন তাহার জন্য আয়োজন করিব। অতএব দায়ূদ আপন মৃত্যুর পূর্বে প্রচুর দ্রব্যের আয়োজন করিলেন।</div>
<div class="v" id="v6"><span class="vn">6</span> <span class="br-p"><br><br></span>পরে তিনি আপন পুত্র শলোমনকে ডাকিয়া ইস্রায়েলের ঈশ্বর সদাপ্রভুর জন্য গৃহ নির্মাণ করিতে আজ্ঞা করিলেন।</div>
<div class="v" id="v7"><span class="vn">7</span> আর দায়ূদ আপন পুত্র শলোমনকে কহিলেন, আমার ঈশ্বর সদাপ্রভুর নামের উদ্দেশে গৃহ নির্মাণ করিতে আমারই মনোরথ ছিল;</div>
<div class="v" id="v8"><span class="vn">8</span> কিন্তু সদাপ্রভুর এই বাক্য আমার নিকটে উপস্থিত হইল, তুমি অনেক রক্তপাত করিয়াছ ও বড় বড় যুদ্ধ করিয়াছ; তুমি আমার নামের উদ্দেশে গৃহ নির্মাণ করিবে না; কেননা আমার সাক্ষাতে তুমি অনেক রক্ত মৃত্তিকাতে ঢালিয়াছ।</div>
<div class="v" id="v9"><span class="vn">9</span> দেখ, তোমার এক পুত্র জন্মিবে, সে বিশ্রামের মনুষ্য হইবে; আমি তাহার চারিদিকের সকল শত্রু হইতে তাহাকে বিশ্রাম দিব, কেননা তাহার নাম শলোমন [শান্ত] হইবে, এবং তাহার সময়ে আমি ইস্রায়েলকে শান্তি ও নির্বিঘ্নতা দিব।</div>
<div class="v" id="v10"><span class="vn">10</span> সেই আমার নামের জন্য গৃহ নির্মাণ করিবে; আর সে আমার পুত্র হইবে, আমি তাহার পিতা হইব, এবং ইস্রায়েলের উপরে তাহার রাজ সিংহাসন চিরকালের জন্য স্থির করিব।</div>
<div class="v" id="v11"><span class="vn">11</span> এখন, হে আমার পুত্র, সদাপ্রভু তোমার সহবর্তী হউন, এবং তিনি তোমার বিষয়ে যেমন বলিয়াছেন, তদনুসারে তুমি কৃতকার্য হও, ও তোমার ঈশ্বর সদাপ্রভুর গৃহ নির্মাণ কর।</div>
<div class="v" id="v12"><span class="vn">12</span> কেবল সদাপ্রভু তোমাকে বুদ্ধি ও বিবেচনা দিয়া ইস্রায়েলের বিষয়ে তোমাকে আজ্ঞা দিউন, যেন তুমি তোমার ঈশ্বর সদাপ্রভুর ব্যবস্থা পালন করিতে পার।</div>
<div class="v" id="v13"><span class="vn">13</span> সদাপ্রভু ইস্রায়েলের নিমিত্ত মোশিকে যে সকল বিধি ও শাসন দিয়াছেন, সেই সমস্ত যত্ন পূর্বক পালন করিলেই তুমি কৃতকার্য হইবে; তুমি বলবান হও, ও সাহস কর, ভয় করিও না, নিরাশ হইও না।</div>
<div class="v" id="v14"><span class="vn">14</span> আর দেখ, আমি কষ্টের মধ্যে সদাপ্রভুর গৃহের জন্য এক লক্ষ তালন্ত স্বর্ণ ও দশ লক্ষ তালন্ত রৌপ্য এবং অপরিমেয় পিত্তল ও লৌহ প্রস্তুত করিয়াছি, বাস্তবিক তাহা অপর্যাপ্ত; আর কাষ্ঠ ও প্রস্তর প্রস্তুত করিয়াছি; এবং তুমি আরও প্রস্তুত করিতে পারিবে।</div>
<div class="v" id="v15"><span class="vn">15</span> আর তোমার কাছে অনেক শিল্পকার আছে, প্রস্তর ও কাষ্ঠের ছেদক ও তৎকার্যকারী এবং সর্বপ্রকার কর্মে নিপুণ অনেক লোক আছে।</div>
<div class="v" id="v16"><span class="vn">16</span> স্বর্ণ, রৌপ্য, পিত্তল ও লৌহ অসংখ্য; এখন উঠ, কর্ম কর, এবং সদাপ্রভু তোমার সহবর্তী হউন।</div>
<div class="v" id="v17"><span class="vn">17</span> <span class="br-p"><br><br></span>পরে দায়ূদ আপন পুত্র শলোমনের সাহায্য করিতে ইস্রায়েলের সমস্ত অধ্যক্ষকে আজ্ঞা করিলেন, কহিলেন,</div>
<div class="v" id="v18"><span class="vn">18</span> তোমাদের ঈশ্বর সদাপ্রভু কি তোমাদের সহবর্তী নহেন? তিনি কি সর্বদিকে তোমাদিগকে বিশ্রাম দেন নাই? তিনি ত দেশনিবাসী লোকদিগকে আমার হস্তে দিয়াছেন, এবং সদাপ্রভুর ও তাঁহার প্রজাবৃন্দের সম্মুখে দেশ বশীভূত রহিয়াছে।</div>
<div class="v" id="v19"><span class="vn">19</span> এখন তোমরা আপন ঈশ্বর সদাপ্রভুর অন্বেষণ করিতে আপন আপন চিত্ত ও প্রাণ নিবেশ কর, আর উঠ, সদাপ্রভু ঈশ্বরের ধর্মধাম নির্মাণ কর, যেন সদাপ্রভুর নিয়ম-সিন্দুক ও ঈশ্বরের পবিত্র পাত্র সকল সেই গৃহে আনীত হয়, যাহা সদাপ্রভুর নামের উদ্দেশে নির্মাণ করা যাইবে।</div>
</div>
<!-- PARSED ABOVE; EDITING MAY BREAK PARSER -->
</body></html>