<html><head>
<meta http-equiv="Content-Type" content="text/html;charset=utf-8" />
<title>1Chr 5 &ndash; বংশাবলির প্রথম খণ্ড &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 5);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>বংশাবলির প্রথম খণ্ড</b> &ndash; <a href="1Chr_1.html">1</a> ... <a href="1Chr_3.html">3</a> <a href="1Chr_4.html">4</a> <b>5</b> <a href="1Chr_6.html">6</a> <a href="1Chr_7.html">7</a> ... <a href="1Chr_29.html">29</a> </div><hr>
<h1>1Chr 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রূবেণ, গাদ ও মনঃশির বংশাবলি</h2><span class="vn">1</span> <span class="br-p"><br><br></span>ইস্রায়েলের জ্যেষ্ঠ পুত্র রূবেণের সন্তান- রূবেণ জ্যেষ্ঠ ছিলেন বটে, কিন্তু তিনি তাঁহার পিতার শয্যা অশুচি করিয়াছিলেন, এই জন্য তাঁহার জ্যেষ্ঠাধিকার ইস্রায়েলের পুত্র যোষেফের সন্তানদের দেওয়া গেল, আর বংশাবলি জ্যেষ্ঠাধিকার অনুসারে উল্লেখ করা হয় না।</div>
<div class="v" id="v2"><span class="vn">2</span> কারণ যিহূদা তাহার ভ্রাতৃগণের মধ্যে পরাক্রমী হইল, এবং তাহা হইতে নায়ক উৎপন্ন হইলেন, কিন্তু জ্যেষ্ঠাধিকার যোষেফের হইল।</div>
<div class="v" id="v3"><span class="vn">3</span> ইস্রায়েলের জ্যেষ্ঠ পুত্র রূবেণের সন্তান- হনোক ও পল্লু, হিষ্রোণ ও কর্মী।</div>
<div class="v" id="v4"><span class="vn">4</span> যোয়েলের সন্তান- তাহার পুত্র শিময়িয়, তাহার পুত্র গোগ, তাহার পুত্র শিমিয়ি;</div>
<div class="v" id="v5"><span class="vn">5</span> তাহার পুত্র মীখা, তাহার পুত্র রায়া, তাহার পুত্র বাল;</div>
<div class="v" id="v6"><span class="vn">6</span> তাহার পুত্র বেরা; ইহাকে অশূর-রাজ তিগ্লৎ-পিলনেষর বন্দি করিয়া লইয়া গেলেন; সে রূবেণীয়দের অধ্যক্ষ ছিল।</div>
<div class="v" id="v7"><span class="vn">7</span> যখন তাহাদের বংশাবলি লেখা গেল, তখন আপন আপন গোষ্ঠী অনুসারে তাহারা এই ভ্রাতৃগণ [উল্লিখিত হইল];</div>
<div class="v" id="v8"><span class="vn">8</span> প্রধান যিয়ীয়েল ও সখরিয়, আর যোয়েলের সন্তান শেমার সন্তান আসসের সন্তান বেলা; সে অরোয়েরে নবো ও বাল্‌-মিয়োন পর্যন্ত বাস করিত।</div>
<div class="v" id="v9"><span class="vn">9</span> আর পূর্বদিকে সে ফরাৎ নদী হইতে [বিস্তৃত] প্রান্তরের প্রবেশস্থান পর্যন্ত বাস করিত; কেননা গিলিয়দ দেশে তাহাদের পশু সকল বৃদ্ধি পাইয়াছিল।</div>
<div class="v" id="v10"><span class="vn">10</span> আর শৌলের সময়ে তাহারা হাগরীয়দের সহিত যুদ্ধ করিল এবং ইহারা তাহাদের হস্তে নিপাতিত হইল; আর তাহারা ইহাদের তাম্বুতে গিলিয়দের পূর্বদিকে সর্বত্র বসতি করিল।</div>
<div class="v" id="v11"><span class="vn">11</span> <span class="br-p"><br><br></span>আর গাদ-সন্তানগণ তাহাদের সম্মুখে সলখা পর্যন্ত বাশন দেশে বাস করিত।</div>
<div class="v" id="v12"><span class="vn">12</span> প্রধান যোয়েল, শাফম দ্বিতীয়, আর যানয় ও শাফট, ইহারা বাশনে থাকিত।</div>
<div class="v" id="v13"><span class="vn">13</span> আর তাহাদের পিতৃকুলজাত জ্ঞাতি মীখায়েল, মশুল্লম, শেবা যোরায়, যাকন, সীয় ও এবর, এই সাত জন।</div>
<div class="v" id="v14"><span class="vn">14</span> বূষের সন্তান যহদোর সন্তান যিশীশয়ের সন্তান মীখায়েলের সন্তান গিলিয়দের সন্তান যারোহের সন্তান হূরির সন্তান যে অবীহয়িল, তাহারা সেই অবীহয়িলের সন্তান।</div>
<div class="v" id="v15"><span class="vn">15</span> গূনির সন্তান অব্দিয়েলের সন্তান অহি তাহাদের পিতৃকুলের প্রধান ছিল।</div>
<div class="v" id="v16"><span class="vn">16</span> তাহারা গিলিয়দের বাশনে ও তথাকার উপনগর সকলে এবং তাহাদের সীমা পর্যন্ত শারোণের সমস্ত পরিসরে বাস করিত।</div>
<div class="v" id="v17"><span class="vn">17</span> যিহূদা-রাজ যোথমের ও ইস্রায়েল-রাজ যারবিয়ামের সময়ে তাহাদের সকলের বংশাবলি লিখিত হইয়াছিল।</div>
<div class="v" id="v18"><span class="vn">18</span> <span class="br-p"><br><br></span>রূবেণ-সন্তানগণের, গাদীয়দের ও মনঃশির অর্ধবংশের মধ্যে ঢাল ও খড়্‌গ ধারণে ও ধনুক ব্যবহারে সমর্থ, যুদ্ধে নিপুণ চুয়াল্লিশ সহস্র সাত শত ষাট জন বিক্রমশালী পুরুষ যুদ্ধযাত্রা করিতে সমর্থ ছিল।</div>
<div class="v" id="v19"><span class="vn">19</span> তাহারা হাগরীয়দের সহিত এবং যিটূরের, নাফীশের ও নোদবের সহিত যুদ্ধ করিল।</div>
<div class="v" id="v20"><span class="vn">20</span> তাহারা তাহাদের বিরুদ্ধে সাহায্য পাইল; তাহাতে হাগরীয়েরা ও তাহাদের সঙ্গী সমস্ত লোক তাহাদের হস্তে সমর্পিত হইল, কেননা তাহারা যুদ্ধে ঈশ্বরের নিকটে ক্রন্দন করিল, আর তিনি তাহাদের প্রার্থনা শুনিলেন, যেহেতু তাহারা তাঁহাতে বিশ্বাস করিল।</div>
<div class="v" id="v21"><span class="vn">21</span> আর তাহারা উহাদের পশুধন, অর্থাৎ পঞ্চাশ সহস্র উষ্ট্র, আড়াই লক্ষ মেষ, দুই সহস্র গর্দভ এবং এক লক্ষ মনুষ্য লইয়া গেল।</div>
<div class="v" id="v22"><span class="vn">22</span> বাস্তবিক, অনেকে মারা পড়িল, কারণ ঐ যুদ্ধ ঈশ্বর হইতে হইয়াছিল। আর তাহারা বন্দিত্বের সময় পর্যন্ত উহাদের স্থানে বাস করিল।</div>
<div class="v" id="v23"><span class="vn">23</span> <span class="br-p"><br><br></span>আর মনঃশির অর্ধবংশের সন্তানগণ সেই দেশে বসতি করিত; তাহারা বৃদ্ধি পাইয়া বাশন হইতে বাল-হর্মোণ, সনীর ও হর্মোণ পর্বত পর্যন্ত ব্যাপিয়া গিয়াছিল।</div>
<div class="v" id="v24"><span class="vn">24</span> এই সকল লোক তাহাদের পিতৃকুলপতি ছিলেন; এফর, যিশী, ইলীয়েল, অস্রীয়েল, যিরমিয়, হোদবিয় ও যহদীয়েল, এই সকল বলবান বীর ও বিখ্যাত লোক আপন আপন পিতৃকুলের পতি ছিলেন।</div>
<div class="v" id="v25"><span class="vn">25</span> <span class="br-p"><br><br></span>তাহারা তাহাদের পিতৃপুরুষদের ঈশ্বরের বিরুদ্ধে সত্যলঙ্ঘন করিল, এবং ঈশ্বর সেই দেশীয় যে জাতিদের তাহাদের সম্মুখ হইতে বিনষ্ট করিয়াছিলেন, তাহারা তাহাদের দেবগণের অনুগমনে ব্যভিচারী হইল।</div>
<div class="v" id="v26"><span class="vn">26</span> তাহাতে ইস্রায়েলের ঈশ্বর অশূর রাজ পূলের মন, অশূর-রাজ তিগ্লৎ-পিলনেষরের মন উত্তেজিত করিলেন, আর তিনি তাহাদিগকে অর্থাৎ রূবেণীয় ও গাদীয়দিগকে এবং মনঃশির অর্ধবংশকে লইয়া গিয়া হেলহে, হাবোরে, হারাতে ও গোষন নদীতীরে উপস্থিত করিলেন; অদ্যাপি তাহারা সেই স্থানে আছে।</div>
</div>
<!-- PARSED ABOVE; EDITING MAY BREAK PARSER -->
</body></html>