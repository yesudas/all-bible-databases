<html><head>
<meta http-equiv="Content-Type" content="text/html;charset=utf-8" />
<title>1Kgs 17 &ndash; রাজাবলির প্রথম খণ্ড &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Kgs', 17);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>রাজাবলির প্রথম খণ্ড</b> &ndash; <a href="1Kgs_1.html">1</a> ... <a href="1Kgs_15.html">15</a> <a href="1Kgs_16.html">16</a> <b>17</b> <a href="1Kgs_18.html">18</a> <a href="1Kgs_19.html">19</a> ... <a href="1Kgs_22.html">22</a> </div><hr>
<h1>1Kgs 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এলিয়ের বিবরণ</h2><span class="vn">1</span> <span class="br-p"><br><br></span>আর গিলিয়দ-প্রবাসীদের মধ্যবর্তী তিশ্‌বীয় এলিয় আহাবকে কহিলেন, আমি যাঁহার সাক্ষাতে দণ্ডায়মান, ইস্রায়েলের ঈশ্বর সেই জীবন্ত সদাপ্রভুর দিব্য, এই কয়েক বৎসর শিশির কি বৃষ্টি পড়িবে না; কেবল আমার কথানুসারে পড়িবে।</div>
<div class="v" id="v2"><span class="vn">2</span> পরে তাঁহার নিকটে সদাপ্রভুর এই বাক্য উপস্থিত হইল,</div>
<div class="v" id="v3"><span class="vn">3</span> তুমি এই স্থান হইতে প্রস্থান করিয়া পূর্বদিকে যাও, এবং যর্দনের সম্মুখস্থ করীৎ স্রোতের ধারে লুকাইয়া থাক।</div>
<div class="v" id="v4"><span class="vn">4</span> সেই স্থানে তুমি স্রোতের জল পান করিতে পাইবে, আর আমি কাকদিগকে তোমার খাদ্যদ্রব্য যোগাইবার আজ্ঞা দিয়াছি।</div>
<div class="v" id="v5"><span class="vn">5</span> তখন তিনি গিয়া সদাপ্রভুর বাক্যানুসারে কর্ম করিলেন, যর্দনের সম্মুখস্থ করীৎ স্রোতের ধারে গিয়া অবস্থিতি করিলেন।</div>
<div class="v" id="v6"><span class="vn">6</span> আর কাকেরা তাঁহার জন্য প্রাতঃকালে রুটি ও মাংস, এবং সন্ধ্যাকালেও রুটি ও মাংস আনিয়া দিত; আর তিনি স্রোতের জল পান করিতেন।</div>
<div class="v" id="v7"><span class="vn">7</span> কিছু কাল পরে দেশে বৃষ্টি না হওয়াতে ঐ স্রোত শুষ্ক হইয়া গেল।</div>
<div class="v" id="v8"><span class="vn">8</span> <span class="br-p"><br><br></span>পরে তাঁহার নিকটে সদাপ্রভুর এই বাক্য উপস্থিত হইল,</div>
<div class="v" id="v9"><span class="vn">9</span> তুমি উঠ, সীদোনের অন্তঃপাতী সারিফতে গিয়া সেখানে বাস কর; দেখ, আমি তথায় এক বিধবাকে তোমার খাদ্যদ্রব্য যোগাইবার আজ্ঞা দিয়াছি।</div>
<div class="v" id="v10"><span class="vn">10</span> তখন তিনি উঠিয়া সারিফতে যাত্রা করিলেন; আর যখন সেই নগরের দ্বারে উপস্থিত হইলেন, দেখ, সেই স্থানে এক বিধবা কাষ্ঠ কুড়াইতেছে। তিনি তাহাকে ডাকিয়া কহিলেন, বিনয় করি, তুমি একটি পাত্রে করিয়া কিঞ্চিৎ জল আন, আমি পান করিব।</div>
<div class="v" id="v11"><span class="vn">11</span> সেই স্ত্রীলোকটি তাহা আনিতে যাইতেছে, ইতিমধ্যে তিনি তাহাকে ডাকিয়া কহিলেন, বিনয় করি, আমার জন্য এক খণ্ড রুটি হাতে করিয়া আনিও।</div>
<div class="v" id="v12"><span class="vn">12</span> সে কহিল, তোমার ঈশ্বর জীবন্ত সদাপ্রভুর দিব্য, আমার ঘরে একটি পিষ্টকও নাই; কেবল জালায় এক মুষ্টি ময়দা ও ভাঁড়ে কিঞ্চিৎ তৈল আছে; আর দেখ, আমি খান দুই কাষ্ঠ কুড়াইতেছি, তাহা লইয়া গিয়া আমার ও আমার ছেলেটির জন্য উহা পাক করিব; পরে আমরা তাহা খাইয়া মরিব।</div>
<div class="v" id="v13"><span class="vn">13</span> এলিয় তাহাকে কহিলেন, ভয় করিও না; যাহা বলিলে, তাহা গিয়া কর, কিন্তু প্রথমে তাহা হইতে আমার জন্য একটি ক্ষুদ্র পিষ্টক প্রস্তুত করিয়া আন; পরে আপনার ও ছেলেটির জন্য প্রস্তুত করিও।</div>
<div class="v" id="v14"><span class="vn">14</span> কেননা ইস্রায়েলের ঈশ্বর সদাপ্রভু এই কথা কহেন, যে দিন পর্যন্ত সদাপ্রভু ভূতলে বৃষ্টি না দেন, সেই দিন পর্যন্ত তোমার ময়দার জালা শূন্য হইবে না, ও তৈলের ভাঁড় শুকাইয়া যাইবে না।</div>
<div class="v" id="v15"><span class="vn">15</span> তাহাতে সে গিয়া এলিয়ের বাক্যানুসারে করিল; আর সে এবং এলিয়, এবং সেই স্ত্রীলোকের পরিজন অনেক দিন পর্যন্ত ভোজন করিল।</div>
<div class="v" id="v16"><span class="vn">16</span> সদাপ্রভু এলিয়ের দ্বারা যে বাক্য বলিয়াছিলেন, তদনুসারে ঐ ময়দার জালা শূন্য হইল না, তৈলের ভাঁড়ও শুকাইল না।</div>
<div class="v" id="v17"><span class="vn">17</span> এই সকল ঘটনার পরে সেই স্ত্রীলোকের, সেই গৃহস্বামিনীর, পুত্র পীড়িত হইল, এবং তাহার পীড়া এমন উৎকট হইল যে, তাহার শরীরে আর শ্বাসবায়ু রহিল না।</div>
<div class="v" id="v18"><span class="vn">18</span> তখন স্ত্রীলোকটি এলিয়কে কহিল, হে ঈশ্বরের লোক, আপনার সহিত আমার বিষয় কি? আপনি আমার অপরাধ স্মরণ করাইতে ও আমার পুত্রকে মারিয়া ফেলিতে আমার এখানে আসিয়াছেন।</div>
<div class="v" id="v19"><span class="vn">19</span> তিনি তাহাকে কহিলেন, তোমার পুত্রটি আমাকে দেও। পরে তিনি তাহার ক্রোড় হইতে ছেলেটিকে লইয়া উপরে আপনার থাকিবার কুঠরিতে গিয়া আপন শয্যায় শোয়াইয়া দিলেন।</div>
<div class="v" id="v20"><span class="vn">20</span> আর তিনি সদাপ্রভুকে ডাকিয়া কহিলেন, হে সদাপ্রভু, আমার ঈশ্বর, আমি যে বিধবার বাটীতে প্রবাস করিতেছি, তুমি কি তাহার পুত্রকে মারিয়া ফেলিয়া তাহারও উপরে অমঙ্গল উপস্থিত করিলে?</div>
<div class="v" id="v21"><span class="vn">21</span> পরে তিনি বালকটির উপরে তিন বার আপন শরীর লম্বমান করিয়া সদাপ্রভুকে ডাকিয়া কহিলেন, হে সদাপ্রভু, আমার ঈশ্বর, বিনয় করি, এই বালকের মধ্যে প্রাণ ফিরিয়া আইসুক।</div>
<div class="v" id="v22"><span class="vn">22</span> তখন সদাপ্রভু এলিয়ের রবে কর্ণপাত করিলেন, তাহাতে বালকটির প্রাণ তাহার মধ্যে ফিরিয়া আসিল, সে পুনর্জীবিত হইল।</div>
<div class="v" id="v23"><span class="vn">23</span> পরে এলিয় বালকটিকে লইয়া উপরিস্থ কুঠরি হইতে গৃহমধ্যে নামিয়া গিয়া তাহার মাতার কাছে সমর্পণ করিলেন; আর এলিয় কহিলেন, দেখ, তোমার পুত্র জীবিত।</div>
<div class="v" id="v24"><span class="vn">24</span> তাহাতে সেই স্ত্রী এলিয়কে কহিল, এখন আমি জানিতে পারিলাম, আপনি ঈশ্বরের লোক, এবং সদাপ্রভুর যে বাক্য আপনার মুখে আছে, তাহা সত্য।</div>
</div>
<!-- PARSED ABOVE; EDITING MAY BREAK PARSER -->
</body></html>