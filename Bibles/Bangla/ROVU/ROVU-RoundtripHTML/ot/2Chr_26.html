<html><head>
<meta http-equiv="Content-Type" content="text/html;charset=utf-8" />
<title>2Chr 26 &ndash; বংশাবলির দ্বিতীয় খণ্ড &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 26);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>বংশাবলির দ্বিতীয় খণ্ড</b> &ndash; <a href="2Chr_1.html">1</a> ... <a href="2Chr_24.html">24</a> <a href="2Chr_25.html">25</a> <b>26</b> <a href="2Chr_27.html">27</a> <a href="2Chr_28.html">28</a> ... <a href="2Chr_36.html">36</a> </div><hr>
<h1>2Chr 26</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>উষিয় রাজার বিবরণ</h2><span class="vn">1</span> <span class="br-p"><br><br></span>আর যিহূদার সমস্ত লোক ষোড়শ বৎসর বয়স্ক উষিয়কে লইয়া তাঁহার পিতা অমৎসিয়ের পদে রাজা করিল।</div>
<div class="v" id="v2"><span class="vn">2</span> রাজা [অমৎসিয়] আপন পিতৃলোকদের সহিত নিদ্রাগত হইলে পর তিনি এলৎ [নগর] গাঁথিলেন, এবং তাহা পুনর্বার যিহূদার অধীন করিলেন।</div>
<div class="v" id="v3"><span class="vn">3</span> উষিয় ষোড়শ বৎসর বয়সে রাজত্ব করিতে আরম্ভ করেন, এবং যিরূশালেমে বাহান্ন বৎসর কাল রাজত্ব করেন; তাঁহার মাতার নাম যিখলিয়া, তিনি যিরূশালেম-নিবাসিনী।</div>
<div class="v" id="v4"><span class="vn">4</span> উষিয় আপন পিতা অমৎসিয়ের সমস্ত কার্যানুসারে সদাপ্রভুর সাক্ষাতে যাহা ন্যায্য তাহা করিতেন।</div>
<div class="v" id="v5"><span class="vn">5</span> আর ঈশ্বরীয় দর্শনে বুদ্ধিমান যে সখরিয়, তাঁহার জীবনকালে তিনি ঈশ্বরের অন্বেষণ করিতে থাকিলেন; আর যত কাল সদাপ্রভুর অন্বেষণ করিলেন, তত কাল ঈশ্বর তাঁহাকে কৃতকার্য করিলেন।</div>
<div class="v" id="v6"><span class="vn">6</span> আর তিনি যাত্রা করিয়া পলেষ্টীয়দের সহিত যুদ্ধ করিলেন, এবং গাতের প্রাচীর, যব্‌নির প্রাচীর ও অস্‌দোদের প্রাচীর ভাঙ্গিয়া ফেলিলেন, এবং অস্‌দোদ অঞ্চলে ও পলেষ্টীয়দের মধ্যে কতকগুলি নগর নির্মাণ করিলেন।</div>
<div class="v" id="v7"><span class="vn">7</span> আর ঈশ্বর পলেষ্টীয়দের, গূরবাল-নিবাসী আরবীয়দের ও মিয়ূনীয়দের বিরুদ্ধে তাঁহাকে সাহায্য করিলেন।</div>
<div class="v" id="v8"><span class="vn">8</span> আর অম্মোনীয়েরা উষিয়কে উপঢৌকন দিল, এবং তাঁহার নাম মিসরের সীমা পর্যন্ত ব্যাপ্ত হইল; কারণ তিনি অতিশয় শক্তিমান হইলেন।</div>
<div class="v" id="v9"><span class="vn">9</span> আর উষিয় যিরূশালেমের কোণের দ্বারে, উপত্যকার দ্বারে ও প্রাচীরের কোণে উচ্চ গৃহ গাঁথিয়া দৃঢ় করিলেন।</div>
<div class="v" id="v10"><span class="vn">10</span> আর তিনি প্রান্তরে কতকগুলি উচ্চ গৃহ নির্মাণ করিলেন ও অনেক কূপ খনন করিলেন, কেননা তাঁহার যথেষ্ট পশুধন ছিল, নিম্নদেশে ও সমভূমিতেও তাহাই করিলেন; এবং পর্বতে ও উর্বর ক্ষেত্রসমূহে তাঁহার কৃষকগণ ও দ্রাক্ষাকৃষকগণ ছিল; কারণ তিনি কৃষিকর্ম ভালবাসিতেন।</div>
<div class="v" id="v11"><span class="vn">11</span> আবার উষিয়ের যুদ্ধকারী সৈন্য-সামন্ত ছিল; রাজার হনানীয় নামক একজন সেনাপতির অধীনে যিয়ূয়েল লেখকের ও মাসেয় অধ্যক্ষের হস্তলিখিত সংখ্যানুসারে তাহারা দলে দলে যুদ্ধযাত্রা করিত।</div>
<div class="v" id="v12"><span class="vn">12</span> পিতৃকুলপতি, বলবান বীর সর্বসুদ্ধ দুই সহস্র ছয়শত জন ছিল।</div>
<div class="v" id="v13"><span class="vn">13</span> আর তাহাদের অধীনে সৈন্যবল, শত্রুর বিরুদ্ধে রাজার সাহায্য করণার্থে বীর পরাক্রমে যুদ্ধকারী তিন লক্ষ সাত সহস্র পাঁচ শত লোক ছিল।</div>
<div class="v" id="v14"><span class="vn">14</span> উষিয় সেই সকল সৈন্যের নিমিত্ত ঢাল, বর্শা, শিরস্ত্রাণ, বর্ম ও ধনুক এবং ফিঙ্গার প্রস্তর প্রস্তুত করিলেন।</div>
<div class="v" id="v15"><span class="vn">15</span> আর যিরূশালেমে তিনি শিল্পীদের কল্পনাকৃত যন্ত্র প্রস্তুত করাইয়া তদ্দ্বারা বাণ ও বড় বড় প্রস্তর নিক্ষেপ করণার্থে দুর্গ সকলের পৃষ্ঠে ও প্রাচীরের চূড়াতে তাহা স্থাপন করিলেন। আর তাঁহার নাম দূরদেশে ব্যাপ্ত হইল, কারণ তিনি আশ্চর্য সাহায্য প্রাপ্ত হইয়া অতীব শক্তিমান হইয়া উঠিলেন।</div>
<div class="v" id="v16"><span class="vn">16</span> <span class="br-p"><br><br></span>কিন্তু শক্তিমান হইলে পর তাঁহার মন উদ্ধত হইল, তিনি দুরাচরণ করিলেন, আর তিনি আপন ঈশ্বর সদাপ্রভুর বিরুদ্ধে সত্যলঙ্ঘন করিলেন; কেননা তিনি ধূপবেদির উপরে ধূপ জ্বালাইতে সদাপ্রভুর মন্দিরে প্রবেশ করিলেন।</div>
<div class="v" id="v17"><span class="vn">17</span> তাহাতে অসরিয় যাজক ও তাঁহার সহিত সদাপ্রভুর আশি জন বীর্যবান যাজক তাঁহার পশ্চাতে প্রবেশ করিলেন।</div>
<div class="v" id="v18"><span class="vn">18</span> তাঁহারা উষিয় রাজার সম্মুখে দাঁড়াইয়া তাঁহাকে কহিলেন, হে উষিয়, সদাপ্রভুর উদ্দেশে ধূপ জ্বালাইতে আপনার অধিকার নাই, কিন্তু হারোণ-সন্তান যে যাজকেরা ধূপ জ্বালাইবার জন্য পবিত্রীকৃত হইয়াছে, তাহাদেরই অধিকার আছে; আপনি ধর্মধাম হইতে বাহির হউন, কেননা আপনি সত্যলঙ্ঘন করিয়াছেন, এই বিষয়ে সদাপ্রভু ঈশ্বর হইতে আপনার গৌরব হইবে না।</div>
<div class="v" id="v19"><span class="vn">19</span> তখন উষিয় কোপান্বিত হইলেন, আর ধূপ জ্বালাইবার জন্য তাঁহার হস্তে এক ধূনাচি ছিল; কিন্তু তিনি যাজকদের প্রতি কোপাবিষ্ট থাকিতেই সদাপ্রভুর গৃহে যাজকদের সাক্ষাতে ধূপবেদির সমীপে তাঁহার কপালে কুষ্ঠরোগ উদয় হইল।</div>
<div class="v" id="v20"><span class="vn">20</span> তখন প্রধান যাজক অসরিয় এবং অন্য সকল যাজক তাঁহার প্রতি দৃষ্টিপাত করিলেন, আর দেখ, তাঁহার কপালে কুষ্ঠ হইয়াছে; তখন তাঁহারা তাঁহাকে বেগে তথা হইতে দূর করিয়া দিলেন, এমন কি, তিনি নিজেও বাহিরে যাইতে ত্বরান্বিত হইলেন, কেননা সদাপ্রভু তাঁহাকে আঘাত করিয়াছিলেন।</div>
<div class="v" id="v21"><span class="vn">21</span> আর উষিয় রাজা মরণ দিন পর্যন্ত কুষ্ঠরোগী হইয়া রহিলেন; কুষ্ঠ হওয়াতে তিনি স্বতন্ত্র গৃহে বাস করিলেন, কেননা তিনি সদাপ্রভুর গৃহ হইতে বিচ্ছিন্ন হইয়াছিলেন; তাহাতে তাঁহার পুত্র যোথম রাজবাটীর কর্তা হইয়া দেশের লোকদের শাসন করিতে লাগিলেন।</div>
<div class="v" id="v22"><span class="vn">22</span> <span class="br-p"><br><br></span>উষিয়ের অবশিষ্ট কর্মের বৃত্তান্ত আদ্যোপান্ত আমোসের পুত্র যিশাইয় ভাববাদী লিখিয়াছেন।</div>
<div class="v" id="v23"><span class="vn">23</span> পরে উষিয় আপন পিতৃলোকদের সহিত নিদ্রাগত হইলে লোকেরা তাঁহার পিতৃলোকদের সহিত রাজাদের কবর-স্থানের ক্ষেত্রে তাঁহার কবর দিল, কারণ তাঁহারা কহিল, তিনি কুষ্ঠরোগী। পরে তাঁহার পুত্র যোথম তাঁহার পদে রাজা হইলেন।</div>
</div>
<!-- PARSED ABOVE; EDITING MAY BREAK PARSER -->
</body></html>