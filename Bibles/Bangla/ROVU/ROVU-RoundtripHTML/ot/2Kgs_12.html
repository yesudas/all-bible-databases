<html><head>
<meta http-equiv="Content-Type" content="text/html;charset=utf-8" />
<title>2Kgs 12 &ndash; রাজাবলির দ্বিতীয় খণ্ড &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Kgs', 12);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>রাজাবলির দ্বিতীয় খণ্ড</b> &ndash; <a href="2Kgs_1.html">1</a> ... <a href="2Kgs_10.html">10</a> <a href="2Kgs_11.html">11</a> <b>12</b> <a href="2Kgs_13.html">13</a> <a href="2Kgs_14.html">14</a> ... <a href="2Kgs_25.html">25</a> </div><hr>
<h1>2Kgs 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>যেহূর সপ্তম বৎসরে যিহোয়াশ রাজত্ব করিতে আরম্ভ করিয়া যিরূশালেমে চল্লিশ বৎসর কাল রাজত্ব করেন; তাঁহার মাতার নাম সিবিয়া, তিনি বের্‌-শেবা নিবাসিনী।</div>
<div class="v" id="v2"><span class="vn">2</span> আর যতদিন যিহোয়াদা যাজক যিহোয়াশকে উপদেশ দিতেন, ততদিন তিনি সদাপ্রভুর দৃষ্টিতে যাহা ন্যায্য তাহাই করিতেন।</div>
<div class="v" id="v3"><span class="vn">3</span> তথাপি উচ্চস্থলী সকল উচ্ছিন্ন হইল না, লোকেরা তখনও উচ্চস্থলীতে বলিদান করিত ও ধূপ জ্বালাইত।</div>
<div class="v" id="v4"><span class="vn">4</span> <span class="br-p"><br><br></span>পরে যিহোয়াশ যাজকদিগকে কহিলেন, পবিত্র বস্তু সম্বন্ধীয় যে সকল রৌপ্য সদাপ্রভুর গৃহে আনীত হয়, নিয়মিত রৌপ্য, প্রত্যেক গণিত লোকের হিসাবে প্রাণীর মূল্যরূপে নিরূপিত রৌপ্য, ও মনুষ্যের মনের প্রবৃত্তি অনুসারে সদাপ্রভুর গৃহে আনীত রৌপ্য,</div>
<div class="v" id="v5"><span class="vn">5</span> এই সমস্ত রৌপ্য যাজকেরা আপন আপন পরিচিত লোকদের হস্ত হইতে গ্রহণ করুক, এবং গৃহের যে কোন স্থান ভগ্ন হইয়াছে, দেখা যাইবে, তাহারা সেই সকল স্থান মেরামত করুক।</div>
<div class="v" id="v6"><span class="vn">6</span> কিন্তু যিহোয়াশ রাজার তেইশ বৎসর পর্যন্ত যাজকেরা সেই গৃহের ভগ্ন স্থান মেরামত করেন নাই।</div>
<div class="v" id="v7"><span class="vn">7</span> তাহাতে যিহোয়াশ রাজা যিহোয়াদা যাজককে ও অন্য যাজকদিগকে ডাকাইয়া কহিলেন, তোমরা গৃহের ভগ্ন স্থানগুলি কেন মেরামত করিতেছ না? অতএব এখন তোমরা পরিচিত লোকদের নিকট হইতে আর টাকা লইও না, কিন্তু তাহা গৃহের ভগ্ন স্থানের জন্য দিও।</div>
<div class="v" id="v8"><span class="vn">8</span> তখন যাজকেরা স্বীকার করিলেন যে, তাঁহারা লোকদের নিকট হইতে আর টাকা লইবেন না, এবং গৃহের ভগ্ন স্থান মেরামত করিবেন না।</div>
<div class="v" id="v9"><span class="vn">9</span> কিন্তু যিহোয়াদা যাজক একটি সিন্দুক লইলেন, ও তাহার ডালাতে এক ছিদ্র করিয়া যজ্ঞবেদির নিকটে সদাপ্রভুর গৃহের প্রবেশস্থানের দক্ষিণ পার্শ্বে রাখিলেন; আর দ্বার-রক্ষক যাজকেরা সদাপ্রভুর গৃহে আনীত সমস্ত টাকা তাহার মধ্যে রাখিত।</div>
<div class="v" id="v10"><span class="vn">10</span> পরে যখন তাহারা দেখিতে পাইল, সিন্দুকে অনেক টাকা জমিয়াছে, তখন রাজার লেখক ও মহাযাজক আসিয়া সদাপ্রভুর গৃহে প্রাপ্ত ঐ সকল টাকা থলিতে করিয়া গণনা করিতেন।</div>
<div class="v" id="v11"><span class="vn">11</span> পরে তাঁহারা সেই পরিমিত টাকা কর্মকারীদের হস্তে সদাপ্রভুর গৃহের অধ্যক্ষদের হস্তে দিতেন, আর ইঁহারা সদাপ্রভুর গৃহে কর্মকারী সূত্রধর ও গাঁথকদিগকে,</div>
<div class="v" id="v12"><span class="vn">12</span> এবং রাজমিস্ত্রি ও ভাস্করদিগকে তাহা দিতেন, এবং সদাপ্রভুর গৃহের ভগ্ন স্থান মেরামত করিবার জন্য কাষ্ঠ ও ক্ষোদিত প্রস্তর ক্রয় করিবার জন্য, ও গৃহ মেরামত করিবার নিমিত্তে যাহা যাহা লাগিত, সেই সকলের জন্য তাহা ব্যয় করিতেন।</div>
<div class="v" id="v13"><span class="vn">13</span> কিন্তু সদাপ্রভুর গৃহের জন্য রৌপ্যডাবর, কর্তরী, বাটি, তূরী, কোন স্বর্ণময় পাত্র বা রৌপ্যময় পাত্র সদাপ্রভুর গৃহে আনীত সেই রৌপ্য দ্বারা নির্মিত হইল না;</div>
<div class="v" id="v14"><span class="vn">14</span> কারণ তাঁহারা কর্মকারীদিগকেই সেই টাকা দিতেন, এবং তাঁহারা তাহা লইয়া সদাপ্রভুর গৃহ মেরামত করিলেন।</div>
<div class="v" id="v15"><span class="vn">15</span> কিন্তু উঁহারা কর্মকারীদিগকে দিবার নিমিত্তে যাঁহাদের হস্তে টাকা দিতেন, তাঁহাদের সহিত হিসাব করিতেন না, কেননা তাঁহারা বিশ্বস্তরূপে কর্ম করিতেন।</div>
<div class="v" id="v16"><span class="vn">16</span> দোষার্থক ও পাপার্থক বলি সম্বন্ধীয় যে টাকা, তাহা সদাপ্রভুর গৃহে আনীত হইত না; তাহা যাজকদেরই হইত।</div>
<div class="v" id="v17"><span class="vn">17</span> <span class="br-p"><br><br></span>ঐ সময়ে অরাম-রাজ হসায়েল যাত্রা করিয়া গাতের বিরুদ্ধে যুদ্ধ করিলেন ও তাহা হস্তগত করিলেন; পরে হসায়েল যিরূশালেমের বিরুদ্ধেও যাত্রা করিতে উম্মুখ হইলেন।</div>
<div class="v" id="v18"><span class="vn">18</span> তাহাতে যিহূদা-রাজ যিহোয়াশ আপন পিতৃপুরুষদের অর্থাৎ যিহূদার যিহোশাফট, যিহোরাম ও অহসিয় রাজার পবিত্রীকৃত বস্তু সকল, ও আপনার পবিত্রীকৃত বস্তু সকল, এবং সদাপ্রভুর গৃহের ভাণ্ডারে ও রাজবাটীর ভাণ্ডারে যত স্বর্ণ পাওয়া গেল, সেই সমস্ত লইয়া অরাম-রাজ হসায়েলের নিকটে পাঠাইয়া দিলেন, তাহাতে তিনি যিরূশালেমের সম্মুখ হইতে ফিরিয়া গেলেন।</div>
<div class="v" id="v19"><span class="vn">19</span> <span class="br-p"><br><br></span>যোয়াশের অবশিষ্ট কর্মের বৃত্তান্ত ও সমস্ত কার্যের বিবরণ কি যিহূদা-রাজগণের ইতিহাস-পুস্তকে লিখিত নাই?</div>
<div class="v" id="v20"><span class="vn">20</span> পরে যোয়াশের দাসেরা উঠিয়া চক্রান্ত করিল, এবং সিল্লাগামী পথস্থিত মিল্লো নামক বাটীতে তাঁহাকে আঘাত করিল।</div>
<div class="v" id="v21"><span class="vn">21</span> ফলে শিমিয়তের পুত্র যোষাখর ও শোমরের পুত্র যিহোষাবদ, তাঁহার দুই জন দাস তাঁহাকে আঘাত করিলে তিনি মরিলেন; পরে লোকেরা দায়ূদ-নগরে তাঁহার পিতৃলোকদের সহিত তাঁহাকে কবর দিল, এবং তাঁহার পুত্র অমৎসিয় তাঁহার পদে রাজা হইলেন।</div>
</div>
<!-- PARSED ABOVE; EDITING MAY BREAK PARSER -->
</body></html>