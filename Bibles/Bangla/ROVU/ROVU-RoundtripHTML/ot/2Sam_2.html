<html><head>
<meta http-equiv="Content-Type" content="text/html;charset=utf-8" />
<title>2Sam 2 &ndash; শমূয়েলের দ্বিতীয় পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 2);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>শমূয়েলের দ্বিতীয় পুস্তক</b> &ndash; <a href="2Sam_1.html">1</a> <b>2</b> <a href="2Sam_3.html">3</a> <a href="2Sam_4.html">4</a> ... <a href="2Sam_24.html">24</a> </div><hr>
<h1>2Sam 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দায়ূদ যিহূদা কুলের উপরে রাজ্যাভিষিক্ত হন</h2><span class="vn">1</span> <span class="br-p"><br><br></span>তৎপরে দায়ূদ সদাপ্রভুর কাছে জিজ্ঞাসা করিলেন, আমি কি যিহূদার কোন এক নগরে উঠিয়া যাইব? সদাপ্রভু কহিলেন, যাও। পরে দায়ূদ জিজ্ঞাসা করিলেন, কোথায় যাইব? তিনি কহিলেন, হিব্রোণে।</div>
<div class="v" id="v2"><span class="vn">2</span> অতএব দায়ূদ আর তাঁহার দুই স্ত্রী, যিষ্রিয়েলীয়া অহীনোয়ম ও কর্মিলীয় নাবলের বিধবা অবীগল, সেই স্থানে গমন করিলেন।</div>
<div class="v" id="v3"><span class="vn">3</span> আর দায়ূদ প্রত্যেকের পরিবারের সহিত আপন সঙ্গিগণকেও লইয়া গেলেন, তাহাতে তাহারা হিব্রোণের নগর সমূহে বাস করিল।</div>
<div class="v" id="v4"><span class="vn">4</span> পরে যিহূদার লোকেরা আসিয়া সেই স্থানে দায়ূদকে যিহূদার কুলের উপরে রাজপদে অভিষেক করিল। <span class="br-p"><br><br></span>পরে যাবেশ-গিলিয়দের লোকেরা শৌলের কবর দিয়াছে, লোকে দায়ূদকে এই সংবাদ দিল।</div>
<div class="v" id="v5"><span class="vn">5</span> তখন দায়ূদ যাবেশ-গিলিয়দের লোকদের নিকটে দূতগণকে প্রেরণ করিয়া কহিলেন, তোমরা সদাপ্রভুর আশীর্বাদের পাত্র, কেননা তোমরা আপন প্রভুর প্রতি, শৌলের প্রতি, এই দয়া করিয়াছ, তাঁহার কবর দিয়াছ।</div>
<div class="v" id="v6"><span class="vn">6</span> অতএব সদাপ্রভু তোমাদের প্রতি দয়া ও সত্য ব্যবহার করুন; এবং তোমরা এই কর্ম করিয়াছ, এই জন্য আমিও তোমাদের প্রতি সদয়াচরণ করিব।</div>
<div class="v" id="v7"><span class="vn">7</span> অতএব এখন তোমাদের হস্ত সবল হউক, ও তোমরা বিক্রমশালী হও, কেননা তোমাদের প্রভু শৌল মরিয়াছেন, আর যিহূদার কুল আপনাদের উপরে আমাকে রাজপদে অভিষেক করিয়াছে।</div>
<div class="v" id="v8"><span class="vn">8</span> <span class="br-p"><br><br></span>ইতিমধ্যে নেরের পুত্র অব্‌নের শৌলের সেনাপতি, শৌলের পুত্র ঈশ্‌বোশৎকে ওপারে মহনয়িমে লইয়া গেলেন;</div>
<div class="v" id="v9"><span class="vn">9</span> আর গিলিয়দের, অশূরীয়দের, যিষ্রিয়েলের, ইফ্রয়িমের ও বিন্যামীনের, এবং সমস্ত ইস্রায়েলের উপরে রাজা করিলেন।</div>
<div class="v" id="v10"><span class="vn">10</span> শৌলের পুত্র ঈশ্‌বোশৎ চল্লিশ বৎসর বয়সে ইস্রায়েলের উপরে রাজত্ব করিতে আরম্ভ করেন, এবং দুই বৎসর রাজত্ব করেন। কিন্তু যিহূদা-কুল দায়ূদের পশ্চাদ্‌গামী ছিল।</div>
<div class="v" id="v11"><span class="vn">11</span> আর দায়ূদ সাত বৎসর ছয় মাস হিব্রোণে যিহূদাকুলের উপরে রাজত্ব করিলেন।</div>
<div class="v" id="v12"><span class="vn">12</span> <span class="br-p"><br><br></span>একদা নেরের পুত্র অব্‌নের এবং শৌলের পুত্র ঈশ্‌বোশতের দাসগণ মহনয়িম হইতে গিবিয়োনে গমন করিলেন।</div>
<div class="v" id="v13"><span class="vn">13</span> তখন সরূয়ার পুত্র যোয়াব ও দায়ূদের দাসগণও বাহির হইলেন, আর গিবিয়োনের পুষ্করিণীর নিকটে তাঁহারা পরস্পর সম্মুখবর্তী হইলেন, এক দল পুষ্করিণীর এপারে, অন্য দল পুষ্করিণীর ওপারে বসিল।</div>
<div class="v" id="v14"><span class="vn">14</span> পরে অব্‌নের যোয়াবকে কহিলেন, বিনয় করি, যুবকগণ উঠিয়া আমাদের সম্মুখে যুদ্ধক্রীড়া করুক। যোয়াব কহিলেন, উহারা উঠুক।</div>
<div class="v" id="v15"><span class="vn">15</span> অতএব লোকেরা সংখ্যানুসারে উঠিয়া অগ্রসর হইল; শৌলের পুত্র ঈশ্‌বোশতের ও বিন্যামীনের পক্ষে বারো জন, এবং দায়ূদের দাসগণের মধ্যে বারো জন।</div>
<div class="v" id="v16"><span class="vn">16</span> আর তাহারা প্রত্যেকে আপন আপন প্রতিযোদ্ধার মাথা ধরিয়া কুক্ষিদেশে খড়্‌গ বিদ্ধ করিয়া সকলে একত্রে পতিত হইল। এই জন্য সেই স্থানের নাম হিল্‌কৎ-হৎসূরীম [ছুরিকা-ভূমি] হইল; তাহা গিবিয়োনে আছে।</div>
<div class="v" id="v17"><span class="vn">17</span> আর সেই দিবসে ঘোরতর সংগ্রাম হইল; এবং অব্‌নের ও ইস্রায়েল লোকেরা দায়ূদের দাসগণের সম্মুখে পরাজিত হইল।</div>
<div class="v" id="v18"><span class="vn">18</span> <span class="br-p"><br><br></span>সেই স্থানে যোয়াব, অবীশয় ও অসাহেল নামে সরূয়ার তিন পুত্র ছিলেন, সেই অসাহেল বন্য মৃগের ন্যায় চরণে দ্রুতগামী ছিলেন।</div>
<div class="v" id="v19"><span class="vn">19</span> আর অসাহেল অব্‌নেরের পশ্চাতে দৌড়াইতে লাগিলেন, যাইতে যাইতে অব্‌নেরের পশ্চাদ্‌গমন হইতে দক্ষিণে কি বামে ফিরিলেন না।</div>
<div class="v" id="v20"><span class="vn">20</span> পরে অব্‌নের পশ্চাদ্দিকে ফিরিয়া বলিলেন, তুমি কি অসাহেল? তিনি উত্তর করিলেন, আমি সেই।</div>
<div class="v" id="v21"><span class="vn">21</span> অব্‌নের তাঁহাকে কহিলেন, তুমি দক্ষিণে কি বামে ফিরিয়া এই যুবকগণের কোন একজনকে ধরিয়া তাহার সজ্জা গ্রহণ কর। কিন্তু অসাহেল তাঁহার পশ্চাদ্‌গমন হইতে ফিরিতে সম্মত হইলেন না।</div>
<div class="v" id="v22"><span class="vn">22</span> পরে অব্‌নের অসাহেলকে পুনর্বার কহিলেন, আমার পশ্চাদ্‌গমন হইতে ফির; আমি কেন তোমাকে আঘাত করিয়া ভূতলশায়ী করিব? করিলে তোমার ভ্রাতা যোয়াবের সাক্ষাতে কি করিয়া মুখ দেখাইব?</div>
<div class="v" id="v23"><span class="vn">23</span> তথাপি তিনি ফিরিতে সম্মত হইলেন না; অতএব অব্‌নের বর্শার গোড়া তাঁহার উদরে এমন বিদ্ধ করিলেন যে, বর্শা তাঁহার পৃষ্ঠ দিয়া বাহির হইল; তাহাতে তিনি সেখানে পড়িয়া গেলেন, সেই স্থানেই মরিলেন, এবং যত লোক অসাহেলের পতন ও মরণ স্থানে উপস্থিত হইল, সকলেই দাঁড়াইয়া রহিল।</div>
<div class="v" id="v24"><span class="vn">24</span> কিন্তু যোয়াব ও অবীশয় অব্‌নেরের পশ্চাতে পশ্চাতে তাড়া করিয়া গেলেন; সূর্যাস্তকালে গিবিয়োন প্রান্তরগামী পথের নিকটবর্তী গীহের সম্মুখস্থ অম্মা গিরির কাছে উপস্থিত হইলেন।</div>
<div class="v" id="v25"><span class="vn">25</span> আর বিন্যামীন-সন্তানগণ অব্‌নেরের পশ্চাতে একত্রে দলবদ্ধ হইয়া এক গিরির শৃঙ্গে দাঁড়াইয়া রহিল।</div>
<div class="v" id="v26"><span class="vn">26</span> <span class="br-p"><br><br></span>তখন অব্‌নের যোয়াবকে ডাকিয়া কহিলেন, খড়্‌গ কি চিরকাল গ্রাস করিবে? অবশেষে তিক্ততা হইবে, ইহা কি জান না? অতএব তুমি আপন ভ্রাতৃগণের পশ্চাদ্‌গমন হইতে ফিরিতে আপন লোকদিগকে কত কাল আজ্ঞা না দিয়া থাকিবে ?</div>
<div class="v" id="v27"><span class="vn">27</span> যোয়াব কহিলেন, জীবন্ত ঈশ্বরের দিব্য, তুমি যদি কথা না বলিতে, তবে লোকে প্রাতঃকালেই চলিয়া যাইত, আপন আপন ভ্রাতার পশ্চাতে পশ্চাতে যাইত না।</div>
<div class="v" id="v28"><span class="vn">28</span> পরে যোয়াব তূরী বাজাইলেন; তাহাতে সমস্ত লোক স্থগিত হইল, ইস্রায়েলের পশ্চাতে আর তাড়া করিল না, যুদ্ধও আর করিল না।</div>
<div class="v" id="v29"><span class="vn">29</span> পরে অব্‌নের ও তাঁহার লোকেরা অরাবা তলভূমি দিয়া সমস্ত রাত্রি চলিয়া যর্দন পার হইলেন, এবং সমুদয় বিথ্রোণ দিয়া মহনয়িমে উপস্থিত হইলেন।</div>
<div class="v" id="v30"><span class="vn">30</span> আর যোয়াব অব্‌নেরের পশ্চাদ্‌গমন হইতে ফিরিলেন; পরে সমস্ত লোককে একত্র করিলে দায়ূদের দাসগণের মধ্যে ঊনিশ জনের ও অসাহেলের অভাব হইল।</div>
<div class="v" id="v31"><span class="vn">31</span> কিন্তু দায়ূদের দাসগণের আঘাতে বিন্যামীনের ও অব্‌নেরের লোকদের তিনশত ষাট জন মরিয়াছিল।</div>
<div class="v" id="v32"><span class="vn">32</span> পরে লোকেরা অসাহেলকে তুলিয়া লইয়া বৈৎলেহমে তাঁহার পিতার কবরে কবর দিল। পরে যোয়াব ও তাঁহার লোকেরা সমস্ত রাত্রি গমন করিয়া প্রভাতকালে হিব্রোণে উপস্থিত হইলেন।</div>
</div>
<!-- PARSED ABOVE; EDITING MAY BREAK PARSER -->
</body></html>