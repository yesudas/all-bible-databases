<html><head>
<meta http-equiv="Content-Type" content="text/html;charset=utf-8" />
<title>2Sam 9 &ndash; শমূয়েলের দ্বিতীয় পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 9);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>শমূয়েলের দ্বিতীয় পুস্তক</b> &ndash; <a href="2Sam_1.html">1</a> ... <a href="2Sam_7.html">7</a> <a href="2Sam_8.html">8</a> <b>9</b> <a href="2Sam_10.html">10</a> <a href="2Sam_11.html">11</a> ... <a href="2Sam_24.html">24</a> </div><hr>
<h1>2Sam 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মফীবোশতের প্রতি দায়ূদের দয়া</h2><span class="vn">1</span> <span class="br-p"><br><br></span>পরে দায়ূদ কহিলেন, আমি যোনাথনের নিমিত্ত যাহার প্রতি দয়া করিতে পারি, এমন কেহ কি শৌলের কুলে অবশিষ্ট আছে?</div>
<div class="v" id="v2"><span class="vn">2</span> সীবঃ নামে শৌলের কুলের এক দাস ছিল, তাহাকে দায়ূদের নিকটে ডাকা হইলে রাজা তাহাকে কহিলেন, তুমি কি সীবঃ? সে কহিল, আপনার দাস সেই বটে।</div>
<div class="v" id="v3"><span class="vn">3</span> রাজা কহিলেন, আমি যাহার প্রতি ঈশ্বরের দয়া প্রদর্শন করিতে পারি, শৌলের কুলে এমন কেহই কি অবশিষ্ট নাই? সীবঃ রাজাকে কহিল, যোনাথনের এক পুত্র এখনও অবশিষ্ট আছেন, তিনি চরণে খঞ্জ।</div>
<div class="v" id="v4"><span class="vn">4</span> রাজা কহিলেন, সে কোথায়? সীবঃ রাজাকে কহিল, দেখুন, তিনি লো-দবারে অম্মীয়েলের পুত্র মাখীরের বাটীতে আছেন।</div>
<div class="v" id="v5"><span class="vn">5</span> পরে দায়ূদ রাজা লো-দবারে লোক প্রেরণ করিয়া অম্মীয়েলের পুত্র মাখীরের বাটী হইতে তাঁহাকে আনাইলেন।</div>
<div class="v" id="v6"><span class="vn">6</span> তখন শৌলের পৌত্র যোনাথনের পুত্র মফীবোশৎ দায়ূদের নিকটে আসিয়া উবুড় হইয়া পড়িয়া প্রণিপাত করিলেন। তখন দায়ূদ কহিলেন, মফীবোশৎ! তিনি উত্তর করিলেন, দেখুন, এই আপনার দাস।</div>
<div class="v" id="v7"><span class="vn">7</span> দায়ূদ তাঁহাকে কহিলেন, ভয় করিও না, আমি তোমার পিতা যোনাথনের নিমিত্ত অবশ্য তোমার প্রতি দয়া করিব, আমি তোমার পিতামহ শৌলের সমস্ত ভূমি তোমাকে ফিরাইয়া দিব, আর তুমি নিত্য আমার মেজে ভোজন করিবে।</div>
<div class="v" id="v8"><span class="vn">8</span> তাহাতে তিনি প্রণিপাত করিয়া কহিলেন, আপনার এই দাস কে যে, আপনি আমার মত মৃত কুকুরের প্রতি দৃষ্টিপাত করিতেছেন?</div>
<div class="v" id="v9"><span class="vn">9</span> পরে রাজা শৌলের ভৃত্য সীবঃকে ডাকাইয়া কহিলেন, আমি তোমার কর্তার পুত্রকে শৌলের ও তাঁহার সমস্ত কুলের সর্বস্ব দিলাম।</div>
<div class="v" id="v10"><span class="vn">10</span> আর তুমি, তোমার পুত্রগণ ও দাসগণ তাঁহার জন্য ভূমি কর্ষণ করিবে, এবং তোমার কর্তার পুত্রের খাদ্যের জন্য উৎপন্ন দ্রব্য আনিয়া দিবে; কিন্তু তোমার কর্তার পুত্র মফীবোশৎ নিত্য আমার মেজে ভোজন করিবেন। ঐ সীবের পঞ্চদশ পুত্র ও বিংশতি দাস ছিল।</div>
<div class="v" id="v11"><span class="vn">11</span> তখন সীবঃ রাজাকে কহিল, আমার প্রভু মহারাজ আপন দাসকে যে যে আজ্ঞা করিলেন, তদনুসারে আপনার এই দাস সমস্তই করিবে। আর মফীবোশৎ রাজপুত্রদের একজনের মত রাজার মেজে ভোজন করিতে লাগিলেন।</div>
<div class="v" id="v12"><span class="vn">12</span> মফীবোশতের মীখা নামে এক শিশু-সন্তান ছিল। আর সীবের গৃহে বাসকারী সমস্ত লোক মফীবোশতের দাস ছিল।</div>
<div class="v" id="v13"><span class="vn">13</span> মফীবোশৎ যিরূশালেমে বাস করিলেন, কেননা তিনি নিত্য নিত্য রাজার মেজে ভোজন করিতেন। তিনি উভয় চরণে খঞ্জ ছিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>