<html><head>
<meta http-equiv="Content-Type" content="text/html;charset=utf-8" />
<title>Amos 4 &ndash; আমোষ ভাববাদীর পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Amos', 4);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>আমোষ ভাববাদীর পুস্তক</b> &ndash; <a href="Amos_1.html">1</a> <a href="Amos_2.html">2</a> <a href="Amos_3.html">3</a> <b>4</b> <a href="Amos_5.html">5</a> <a href="Amos_6.html">6</a> ... <a href="Amos_9.html">9</a> </div><hr>
<h1>Amos 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলের প্রতি দ্বিতীয় অনুযোগ</h2><span class="vn">1</span> <span class="br-p"><br><br></span>হে শমরিয়ার গিরিবিহারিণী বাশনের গাভী সকল, এই বাক্য শুন; তোমরা দীনহীন লোকদের প্রতি উপদ্রব করিতেছ, দরিদ্রগণকে চূর্ণ করিতেছ, এবং আপনাদের কর্তাদিগকে বলিতেছ, আন, আমরা পান করি।</div>
<div class="v" id="v2"><span class="vn">2</span> প্রভু সদাপ্রভু আপন পবিত্রতার শপথ করিয়া বলিয়াছেন, দেখ, তোমাদের উপরে এমন সময় আসিতেছে, যে সময়ে লোকে তোমাদিগকে আঁকড়া দ্বারা ও তোমাদের শেষাংশকে ধীবরের বড়শি দ্বারা টানিয়া লইয়া যাইবে।</div>
<div class="v" id="v3"><span class="vn">3</span> আর তোমরা প্রত্যেকে আপন আপন সম্মুখস্থ ভগ্নস্থান দিয়া বাহির হইবে, এবং হর্মোণে নিক্ষিপ্ত হইবে, ইহা সদাপ্রভু বলেন।</div>
<div class="v" id="v4"><span class="vn">4</span> <span class="br-p"><br><br></span>তোমরা বৈথেলে গিয়া অধর্ম কর, গিল্‌গলে গিয়া অধর্মের বৃদ্ধি কর, এবং প্রতি প্রভাতে আপন আপন বলি, ও তিন তিন দিবসান্তে আপন আপন দশমাংশ উৎসর্গ কর।</div>
<div class="v" id="v5"><span class="vn">5</span> আর স্তবার্থে তাড়ীযুক্ত দ্রব্য উৎসর্গ কর, এবং স্বেচ্ছা-দত্ত উপহারের বিষয় ঘোষণা কর, ও প্রচার কর; কেননা, হে ইস্রায়েল-সন্তানগণ, তোমরা এই প্রকার করিতেই ভালবাস, ইহা প্রভু সদাপ্রভু বলেন।</div>
<div class="v" id="v6"><span class="vn">6</span> আর আমিও তোমাদের সমস্ত নগরে দন্তাবলির নির্মলতা ও তোমাদের সমস্ত বাসস্থানে অন্নাভাব তোমাদিগকে দিলাম; তথাপি তোমরা আমার কাছে ফিরিয়া আসিলে না, ইহা সদাপ্রভু বলেন।</div>
<div class="v" id="v7"><span class="vn">7</span> আর শস্য পাকিবার তিন মাস পূর্বে আমিও তোমাদের হইতে বৃষ্টি নিবারণ করিলাম; এক নগরে বৃষ্টি ও অন্য নগরে অনাবৃষ্টি করিলাম; এক ক্ষেত্র জলসিক্ত হইল, অন্য ক্ষেত্র জলাভাবে শুষ্ক হইয়া গেল।</div>
<div class="v" id="v8"><span class="vn">8</span> তাই জল পানার্থে দুই তিন নগরের লোক টলিতে টলিতে অন্য এক নগরে যাইত, কিন্তু তৃপ্ত হইত না; <span class="br-p"><br><br></span><span class="br-ind"><br><span class="indent">&nbsp;</span></span>তথাপি তোমরা আমার নিকটে ফিরিয়া আসিলে না, <br> <span class="br-p"><br><br></span>ইহা সদাপ্রভু বলেন।</div>
<div class="v" id="v9"><span class="vn">9</span> আমি শস্যের শোষ ও ্নানি রোগ দ্বারা তোমাদিগকে আঘাত করিলাম; শূককীট তোমাদের বহুসংখ্য উদ্যান, তোমাদের দ্রাক্ষাক্ষেত্র, তোমাদের ডুমুরবৃক্ষ ও জলপাইবৃক্ষ খাইয়া ফেলিল; <span class="br-p"><br><br></span><span class="br-ind"><br><span class="indent">&nbsp;</span></span>তথাপি তোমরা আমার কাছে ফিরিয়া আসিলে না, <br> <span class="br-p"><br><br></span>ইহা সদাপ্রভু বলেন।</div>
<div class="v" id="v10"><span class="vn">10</span> আমি তোমাদের মধ্যে মিসর দেশের মহামারীর ন্যায় মহামারী পাঠাইলাম; খড়্‌গ দ্বারা তোমাদের যুবকগণকে বধ করিলাম, ও তোমাদের অশ্বগণকে লইয়া গেলাম; আর তোমাদের শিবিরের দুর্গন্ধ তোমাদের নাসিকাতে প্রবেশ করাইলাম; <span class="br-p"><br><br></span><span class="br-ind"><br><span class="indent">&nbsp;</span></span>তথাপি তোমরা আমার নিকটে ফিরিয়া আসিলে না, <br> <span class="br-p"><br><br></span>ইহা সদাপ্রভু বলেন।</div>
<div class="v" id="v11"><span class="vn">11</span> আমি তোমাদের কতক [স্থান] উৎপাটন করিলাম, যেমন ঈশ্বর সদোম ও ঘমোরা উৎপাটন করিয়াছিলেন, তাহাতে তোমরা দাহ হইতে উদ্ধৃত অর্ধদগ্ধ কাষ্ঠের ন্যায় হইলে; <span class="br-p"><br><br></span><span class="br-ind"><br><span class="indent">&nbsp;</span></span>তথাপি তোমরা আমার নিকটে ফিরিয়া আসিলে না, <br> <span class="br-p"><br><br></span>ইহা সদাপ্রভু বলেন।</div>
<div class="v" id="v12"><span class="vn">12</span> হে ইস্রায়েল, এই জন্য আমি তোমার প্রতি এইরূপ ব্যবহার করিব; আর তোমার প্রতি আমি এইরূপ ব্যবহার করিব, এই হেতু, হে ইস্রায়েল, তুমি আপন ঈশ্বরের সহিত সাক্ষাৎ করিতে প্রস্তুত হও।</div>
<div class="v" id="v13"><span class="vn">13</span> কেননা দেখ, তিনি পর্বতগণের নির্মাতা, ও বায়ুর সৃষ্টিকর্তা; তিনি মানুষের নিকটে তাহার চিন্তা প্রকাশ করেন; তিনি অরুণকে অন্ধকার করেন, ও পৃথিবীর উচ্চস্থলী সকলের উপর দিয়া গমনাগমন করেন; বাহিনীগণের ঈশ্বর সদাপ্রভু, এই তাঁহার নাম।</div>
</div>
<!-- PARSED ABOVE; EDITING MAY BREAK PARSER -->
</body></html>