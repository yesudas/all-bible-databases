<html><head>
<meta http-equiv="Content-Type" content="text/html;charset=utf-8" />
<title>Deut 16 &ndash; দ্বিতীয় বিবরণ &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 16);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_14.html">14</a> <a href="Deut_15.html">15</a> <b>16</b> <a href="Deut_17.html">17</a> <a href="Deut_18.html">18</a> ... <a href="Deut_34.html">34</a> </div><hr>
<h1>Deut 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বার্ষিক প্রধান তিনটি পর্বের নিয়ম</h2><span class="vn">1</span> <span class="br-p"><br><br></span>তুমি আবীব মাস পালন করিবে, তোমার ঈশ্বর সদাপ্রভুর উদ্দেশে নিস্তারপর্ব পালন করিবে; কেননা আবীব মাসে তোমার ঈশ্বর সদাপ্রভু তোমাকে রাত্রিকালে মিসর হইতে বাহির করিয়া আনিয়াছিলেন।</div>
<div class="v" id="v2"><span class="vn">2</span> আর সদাপ্রভু আপন নামের বাসার্থে যে স্থান মনোনীত করিবেন, সেই স্থানে তুমি আপন ঈশ্বর সদাপ্রভুর উদ্দেশে মেষাদি পাল ও গোপাল হইতে পশু লইয়া নিস্তারপর্বের বলিদান করিবে।</div>
<div class="v" id="v3"><span class="vn">3</span> তুমি তাহার সহিত তাড়ীযুক্ত রুটি খাইবে না; কেননা তুমি ত্বরান্বিত হইয়াই মিসর দেশ হইতে বাহির হইয়াছিলে; এই জন্য সাত দিবস সেই বলির সহিত তাড়ীশুন্য রুটি, দুঃখাবস্থার রুটি, ভোজন করিবে; যেন মিসর দেশ হইতে তোমার নির্গমনের দিন যাবজ্জীবন তোমার স্মরণে থাকে।</div>
<div class="v" id="v4"><span class="vn">4</span> সাত দিন তোমার সীমার মধ্যে তাড়ী দৃষ্ট না হউক; এবং প্রথম দিবসের সন্ধ্যা কালে তুমি যে বলিদান কর, তাহার মাংস কিছুই, সমস্ত রাত্রি প্রাতঃকাল পর্যন্ত অবশিষ্ট না থাকুক।</div>
<div class="v" id="v5"><span class="vn">5</span> তোমার ঈশ্বর সদাপ্রভু তোমাকে যে সকল নগর দিবেন, তাহার কোন নগরের দ্বারের ভিতরে নিস্তারপর্বের বলিদান করিতে পারিবে না;</div>
<div class="v" id="v6"><span class="vn">6</span> কিন্তু তোমার ঈশ্বর সদাপ্রভু আপন নামের বাসার্থে যে স্থান মনোনীত করিবেন, সেই স্থানে মিসর দেশ হইতে তোমার বাহির হইয়া আসিবার ঋতুতে, সন্ধ্যাকালে, সূর্যাস্ত সময়ে নিস্তারপর্বের বলিদান করিবে।</div>
<div class="v" id="v7"><span class="vn">7</span> আর তোমার ঈশ্বর সদাপ্রভুর মনোনীত স্থানে তাহা পাক করিয়া ভোজন করিবে; পরে প্রাতঃকালে আপন তাম্বুতে ফিরিয়া যাইবে।</div>
<div class="v" id="v8"><span class="vn">8</span> তুমি ছয় দিন তাড়ীশুন্য রুটি খাইবে, এবং সপ্তম দিবসে তোমার ঈশ্বর সদাপ্রভুর উদ্দেশে পর্বসভা হইবে; তুমি কোন কার্য করিবে না।</div>
<div class="v" id="v9"><span class="vn">9</span> <span class="br-p"><br><br></span>তুমি সাত সপ্তাহ গণনা করিবে; ক্ষেত্রস্থ শস্যে প্রথম কাস্তে দেওয়া অবধি সাত সপ্তাহ গণনা করিতে আরম্ভ করিবে।</div>
<div class="v" id="v10"><span class="vn">10</span> পরে তোমার ঈশ্বর সদাপ্রভুর আশীর্বাদানুযায়ী সঙ্গতি হইতে স্ব-ইচ্ছায় দত্ত উপহার দ্বারা তোমার ঈশ্বর সদাপ্রভুর উদ্দেশে সাত সপ্তাহের উৎসব পালন করিবে।</div>
<div class="v" id="v11"><span class="vn">11</span> আর তোমার ঈশ্বর সদাপ্রভু আপন নামের বাসার্থে যে স্থান মনোনীত করিবেন, সেই স্থানে তোমার ঈশ্বর সদাপ্রভুর সম্মুখে তুমি, তোমার পুত্রকন্যা, তোমার দাস-দাসী, তোমার নগর-দ্বারের মধ্যবর্তী লেবীয় ও তোমার মধ্যে নিবাসী বিদেশী, পিতৃহীন ও বিধবা সকলে আনন্দ করিবে।</div>
<div class="v" id="v12"><span class="vn">12</span> আর তুমি স্মরণে রাখিবে যে, তুমি মিসর দেশে দাস ছিলে, এবং এই সকল বিধি যত্নপূর্বক পালন করিবে।</div>
<div class="v" id="v13"><span class="vn">13</span> <span class="br-p"><br><br></span>তোমার খামার ও দ্রাক্ষাকুণ্ড হইতে যাহা সংগ্রহ করিবার, তাহা সংগ্রহ করিলে পর তুমি সাত দিন কুটিরের উৎসব পালন করিবে।</div>
<div class="v" id="v14"><span class="vn">14</span> আর সেই উৎসবে তুমি, তোমার পুত্রকন্যা, তোমার দাস-দাসী ও তোমার নগর-দ্বারের মধ্যবর্তী লেবীয় ও বিদেশী এবং পিতৃহীন ও বিধবা সকলে আনন্দ করিবে।</div>
<div class="v" id="v15"><span class="vn">15</span> সদাপ্রভুর মনোনীত স্থানে তুমি আপন ঈশ্বর সদাপ্রভুর উদ্দেশে সাত দিন উৎসব পালন করিবে; কেননা তোমার ঈশ্বর সদাপ্রভু তোমার সমস্ত উৎপন্ন দ্রব্যে ও হস্তকৃত সমস্ত কর্মে তোমাকে আশীর্বাদ করিবেন, আর তুমি সম্পূর্ণরূপে আনন্দিত হইবে।</div>
<div class="v" id="v16"><span class="vn">16</span> <span class="br-p"><br><br></span>তোমার প্রত্যেক পুরুষ বৎসরের মধ্যে তিন বার তোমার ঈশ্বর সদাপ্রভুর সম্মুখে তাঁহার মনোনীত স্থানে দেখা দিবে; তাড়ীশুন্য রুটির উৎসবে, সাত সপ্তাহের উৎসবে ও কুটিরের উৎসবে; আর তাহারা সদাপ্রভুর সম্মুখে রিক্তহস্তে দেখা দিবে না;</div>
<div class="v" id="v17"><span class="vn">17</span> প্রত্যেক জন তোমার ঈশ্বর সদাপ্রভুর দত্ত আশীর্বাদানুসারে আপন আপন সঙ্গতি অনুযায়ী উপহার দিবে।</div>
<div class="v" id="v18"><h2>বিচারক ও রাজগণের কর্তব্য</h2><span class="vn">18</span> <span class="br-p"><br><br></span>তোমার ঈশ্বর সদাপ্রভু তোমার সকল বংশানুসারে তোমাকে যে সমস্ত নগর দিবেন, সেই সকল নগরের দ্বারদেশে তুমি আপনার জন্য বিচারকর্তৃগণকে ও শাসনকর্তৃগণকে নিযুক্ত করিবে; আর তাহারা ন্যায্য বিচারে লোকদের বিচার করিবে।</div>
<div class="v" id="v19"><span class="vn">19</span> তুমি অন্যায় বিচার করিবে না, কাহারও মুখাপেক্ষা করিবে না, ও উৎকোচ লইবে না; কেননা উৎকোচ জ্ঞানীদের চক্ষু অন্ধ করে ও ধার্মিকদের বাক্য বিপরীত করে।</div>
<div class="v" id="v20"><span class="vn">20</span> সর্বতোভাবে যাহা ন্যায্য তাহারই অনুগামী হইবে, তাহাতে তুমি জীবিত থাকিয়া আপন ঈশ্বর সদাপ্রভুর দত্ত দেশ অধিকার করিবে।</div>
<div class="v" id="v21"><span class="vn">21</span> <span class="br-p"><br><br></span>তুমি আপন ঈশ্বর সদাপ্রভুর উদ্দেশে যে যজ্ঞবেদি নির্মাণ করিবে, তাহার কাছে কোন প্রকার কাষ্ঠের আশেরা মূর্তি স্থাপন করিবে না।</div>
<div class="v" id="v22"><span class="vn">22</span> কোন স্তম্ভ ও উত্থাপন করিবে না, কেননা তাহা তোমার ঈশ্বর সদাপ্রভুর ঘৃণাস্পদ।</div>
</div>
<!-- PARSED ABOVE; EDITING MAY BREAK PARSER -->
</body></html>