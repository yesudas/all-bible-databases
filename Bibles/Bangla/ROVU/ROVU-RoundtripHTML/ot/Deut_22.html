<html><head>
<meta http-equiv="Content-Type" content="text/html;charset=utf-8" />
<title>Deut 22 &ndash; দ্বিতীয় বিবরণ &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 22);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_20.html">20</a> <a href="Deut_21.html">21</a> <b>22</b> <a href="Deut_23.html">23</a> <a href="Deut_24.html">24</a> ... <a href="Deut_34.html">34</a> </div><hr>
<h1>Deut 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তোমার কোন ভ্রাতার বলদ কিম্বা মেষকে পথহারা হইতে দেখিলে তুমি তাহাদের হইতে গা ঢাকা দিও না; অবশ্য তোমার ভ্রাতার নিকটে তাহাদিগকে ফিরাইয়া আনিবে।</div>
<div class="v" id="v2"><span class="vn">2</span> যদি তোমার সেই ভ্রাতা তোমার নিকটস্থ কিম্বা পরিচিত না হয়, তবে তুমি সেই পশুকে আপন বাটীতে আনিয়া যাবৎ সেই ভ্রাতা তাহার অন্বেষণ না করে, তাবৎ আপনার নিকটে রাখিবে, পরে তাহা ফিরাইয়া দিবে।</div>
<div class="v" id="v3"><span class="vn">3</span> তুমি তাহার গর্দভের সম্বন্ধেও তদ্রূপ করিবে, এবং তাহার বস্ত্রের সম্বন্ধেও তদ্রূপ করিবে, তোমার ভ্রাতার হারানো যে কোন দ্রব্য তুমি পাও, সেই সকলের বিষয়ে তদ্রূপ করিবে; তোমার গা ঢাকা দেওয়া অকর্তব্য।</div>
<div class="v" id="v4"><span class="vn">4</span> <span class="br-p"><br><br></span>তোমার ভ্রাতার গর্দভ কিম্বা বলদকে পথে পতিত দেখিলে তাহাদের হইতে গা ঢাকা দিও না; অবশ্য তুমি তাহাদিগকে তুলিতে তাহার সাহায্য করিবে।</div>
<div class="v" id="v5"><span class="vn">5</span> <span class="br-p"><br><br></span>স্ত্রীলোক পুরুষের পরিধেয়, কিম্বা পুরুষ স্ত্রীলোকের বস্ত্র পরিধান করিবে না; কেননা যে কেহ তাহা করে, সে তোমার ঈশ্বর সদাপ্রভুর ঘৃণার পাত্র।</div>
<div class="v" id="v6"><span class="vn">6</span> <span class="br-p"><br><br></span>পথের পার্শ্বস্থ কোন বৃক্ষে কিম্বা ভূমির উপরে তোমার সম্মুখে যদি কোন পক্ষীর বাসাতে শাবক কিম্বা ডিম্ব থাকে, এবং সেই শাবকের কিম্বা ডিম্বের উপরে পক্ষিণী বসিয়া থাকে, তবে তুমি শাবকগণের সহিত পক্ষিণীকে ধরিও না।</div>
<div class="v" id="v7"><span class="vn">7</span> তুমি আপনার জন্য শাবকগুলিকে লইতে পার, কিন্তু নিশ্চয় পক্ষিণীকে ছাড়িয়া দিবে; যেন তোমার মঙ্গল ও দীর্ঘ পরমায়ু হয়।</div>
<div class="v" id="v8"><span class="vn">8</span> <span class="br-p"><br><br></span>নূতন গৃহ প্রস্তুত করিলে তাহার ছাদে আলিসিয়া নির্মাণ করিবে, পাছে তাহার উপর হইতে কোন মনুষ্য পড়িলে তুমি তোমার গৃহে রক্তপাতের অপরাধ বর্তাও।</div>
<div class="v" id="v9"><span class="vn">9</span> <span class="br-p"><br><br></span>তোমার দ্রাক্ষাক্ষেত্রে মিশ্রিত বীজ বপন করিবে না; পাছে সমস্ত ফলে- তোমার উপ্ত বীজে ও দ্রাক্ষাক্ষেত্রের ফলে- তুমি স্বত্বহীন হও।</div>
<div class="v" id="v10"><span class="vn">10</span> <span class="br-p"><br><br></span>বলদে ও গর্দভে একত্র জুড়িয়া চাষ করিবে না।</div>
<div class="v" id="v11"><span class="vn">11</span> লোম ও মসীনা-মিশ্রিত সূত্রনির্মিত বস্ত্র পরিধান করিও না।</div>
<div class="v" id="v12"><span class="vn">12</span> <span class="br-p"><br><br></span>আপনার আবরণার্থক পরিধেয় বস্ত্রের চারি কোণে থোক দিও।</div>
<div class="v" id="v13"><span class="vn">13</span> কোন পুরুষ যদি বিবাহ করিয়া স্ত্রীর নিকটে গমন করে, পরে তাহাকে ঘৃণা করে,</div>
<div class="v" id="v14"><span class="vn">14</span> এবং তাহার নামে অপবাদ দেয় ও তাহার দুর্নাম করিয়া বলে, আমি এই স্ত্রীকে বিবাহ করিয়াছি বটে, কিন্তু সঙ্গকালে ইহার কৌমার্যের চিহ্ন পাইলাম না;</div>
<div class="v" id="v15"><span class="vn">15</span> তবে সেই কন্যার পিতামাতা তাহার কৌমার্যের চিহ্ন লইয়া নগরের প্রাচীনবর্গের নিকটে নগর-দ্বারে উপস্থিত করিবে।</div>
<div class="v" id="v16"><span class="vn">16</span> আর কন্যার পিতা প্রাচীনবর্গকে বলিবে, আমি এই ব্যক্তির সহিত আপন কন্যার বিবাহ দিয়াছিলাম, কিন্তু এ তাহাকে ঘৃণা করে;</div>
<div class="v" id="v17"><span class="vn">17</span> আর দেখ, এ অপবাদ দিয়া বলে, আমি তোমার কন্যার কৌমার্যের চিহ্ন পাই নাই; কিন্তু আমার কন্যার কৌমার্যের চিহ্ন এই দেখুন।</div>
<div class="v" id="v18"><span class="vn">18</span> আর তাহারা নগরের প্রাচীনবর্গের সাক্ষাতে সেই বস্ত্র বিস্তার করিবে। পরে নগরের প্রাচীনবর্গ সেই পুরুষকে ধরিয়া শাস্তি দিবে।</div>
<div class="v" id="v19"><span class="vn">19</span> আর তাহার একশত [শেকল] রৌপ্য দণ্ড করিয়া কন্যার পিতাকে দিবে, কেননা সেই ব্যক্তি ইস্রায়েলীয় এক কুমারীর উপরে দুর্নাম আনিয়াছে; আর সে তাহার স্ত্রী হইবে, ঐ পুরুষ যাবজ্জীবন তাহাকে ত্যাগ করিতে পারিবে না।</div>
<div class="v" id="v20"><span class="vn">20</span> কিন্তু সেই কথা যদি সত্য হয়, কন্যার কৌমার্যের চিহ্ন যদি না পাওয়া যায়;</div>
<div class="v" id="v21"><span class="vn">21</span> তবে তাহারা সেই কন্যাকে বাহির করিয়া তাহার পিতৃগৃহের দ্বারসমীপে আনিবে, এবং সেই কন্যার নগরের পুরুষেরা প্রস্তরাঘাতে তাহাকে বধ করিবে; কেননা পিতৃগৃহে ব্যভিচার করাতে সে ইস্রায়েলের মধ্যে মূঢ়তার কর্ম করিয়াছে; এইরূপে তুমি আপনার মধ্য হইতে দুষ্টাচার লোপ করিবে।</div>
<div class="v" id="v22"><span class="vn">22</span> <span class="br-p"><br><br></span>কোন পুরুষ যদি পরস্ত্রীর সহিত শয়ন কালে ধরা পড়ে, তবে পরস্ত্রীর সহিত শয়নকারী সেই পুরুষ ও সেই স্ত্রী উভয়ে হত হইবে; এইরূপে তুমি ইস্রায়েলের মধ্য হইতে দুষ্টাচার লোপ করিবে।</div>
<div class="v" id="v23"><span class="vn">23</span> <span class="br-p"><br><br></span>যদি কেহ পুরুষের প্রতি বাগ্‌দত্তা কোন কুমারীকে নগরের মধ্যে পাইয়া তাহার সহিত শয়ন করে;</div>
<div class="v" id="v24"><span class="vn">24</span> তবে তোমরা সেই দুই জনকে বাহির করিয়া নগরদ্বারের নিকটে আনিয়া প্রস্তরাঘাতে বধ করিবে; সেই কন্যাকে বধ করিবে, কেননা নগরের মধ্যে থাকিলেও সে চিৎকার করে নাই, এবং সেই পুরুষকে বধ করিবে, কেননা সে আপন প্রতিবাসীর স্ত্রীকে মানভ্রষ্টা করিয়াছে; এইরূপে তুমি তোমার মধ্য হইতে দুষ্টাচার লোপ করিবে।</div>
<div class="v" id="v25"><span class="vn">25</span> <span class="br-p"><br><br></span>কিন্তু যদি কোন পুরুষ বাগ্‌দত্তা কন্যাকে মাঠে পাইয়া বলপূর্বক তাহার সহিত শয়ন করে, তবে তাহার সহিত শয়নকারী সেই পুরুষমাত্র হত হইবে;</div>
<div class="v" id="v26"><span class="vn">26</span> কিন্তু কন্যার প্রতি তুমি কিছুই করিবে না; সেই কন্যাতে প্রাণদণ্ডের যোগ্য পাপ নাই; ফলতঃ যেমন কোন মনুষ্য আপন প্রতিবাসীর বিরুদ্ধে উঠিয়া তাহাকে প্রাণে বধ করে, ইহাও তদ্রূপ।</div>
<div class="v" id="v27"><span class="vn">27</span> কেননা সেই পুরুষ মাঠে তাহাকে পাইয়াছিল; ঐ বাগ্‌দত্তা কন্যা চিৎকার করিলেও তাহার নিস্তারকর্তা কেহ ছিল না।</div>
<div class="v" id="v28"><span class="vn">28</span> <span class="br-p"><br><br></span>যদি কেহ অবাগ্‌দত্তা কুমারী কন্যাকে পাইয়া তাহাকে ধরিয়া তাহার সহিত শয়ন করে, ও তাহারা ধরা পড়ে,</div>
<div class="v" id="v29"><span class="vn">29</span> তবে তাহার সহিত শয়নকারী সেই পুরুষ কন্যার পিতাকে পঞ্চাশ [শেকল] রৌপ্য দিবে, এবং তাহাকে মানভ্রষ্টা করিয়াছে বলিয়া সে তাহার স্ত্রী হইবে; সেই পুরুষ তাহাকে যাবজ্জীবন ত্যাগ করিতে পারিবে না।</div>
<div class="v" id="v30"><span class="vn">30</span> <span class="br-p"><br><br></span>কোন পুরুষ আপন পিতৃভার্যাকে গ্রহণ করিবে না, ও তাহার পিতার আবরণীয় অনাবৃত করিবে না।</div>
</div>
<!-- PARSED ABOVE; EDITING MAY BREAK PARSER -->
</body></html>