<html><head>
<meta http-equiv="Content-Type" content="text/html;charset=utf-8" />
<title>Deut 32 &ndash; দ্বিতীয় বিবরণ &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 32);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_30.html">30</a> <a href="Deut_31.html">31</a> <b>32</b> <a href="Deut_33.html">33</a> <a href="Deut_34.html">34</a> </div><hr>
<h1>Deut 32</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মোশির গীত</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>আকাশমণ্ডল। কর্ণ দেও, আমি বলি; <br><span class="br-ind"><br><span class="indent">&nbsp;</span></span>পৃথিবীও আমার মুখের কথা শুনুক। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমার উপদেশ বৃষ্টির ন্যায় বর্ষিবে, <br><span class="br-ind"><br><span class="indent">&nbsp;</span></span>আমার কথা শিশিরের ন্যায় ক্ষরিবে, <br><span class="br-ind"><br><span class="indent">&nbsp;</span></span>তৃণের উপরে পতিত বিন্দু বিন্দু বৃষ্টির ন্যায়, <br><span class="br-ind"><br><span class="indent">&nbsp;</span></span>শাকের উপরে পতিত জলধারার ন্যায়। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কেননা আমি সদাপ্রভুর নাম প্রচার করিব; <br><span class="br-ind"><br><span class="indent">&nbsp;</span></span>তোমরা আমাদের ঈশ্বরের মহিমা কীর্তন কর। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তিনি শৈল, তাঁহার কর্ম সিদ্ধ, <br><span class="br-ind"><br><span class="indent">&nbsp;</span></span>কেননা তাঁহার সমস্ত পথ ন্যায্য; <br><span class="br-ind"><br><span class="indent">&nbsp;</span></span>তিনি বিশ্বাস্য ঈশ্বর, তাঁহাতে অন্যায় নাই; <br><span class="br-ind"><br><span class="indent">&nbsp;</span></span>তিনিই ধর্মময় ও সরল। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>ইহারা তাঁহার সম্বন্ধে ভ্রষ্টাচারী, তাঁহার সন্তান নয়, <br><span class="br-ind"><br><span class="indent">&nbsp;</span></span>এই ইহাদের কলঙ্ক; <br><span class="br-ind"><br><span class="indent">&nbsp;</span></span>ইহারা বিপথগামী ও কুটিল বংশ। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তোমরা কি সদাপ্রভুকে এই প্রতিশোধ দিতেছ? <br><span class="br-ind"><br><span class="indent">&nbsp;</span></span>হে মূঢ় ও অজ্ঞান জাতি, তিনি কি তোমার পিতা নহেন, যিনি তোমাকে লাভ করিলেন। <br><span class="br-ind"><br><span class="indent">&nbsp;</span></span>তিনিই তোমার নির্মাতা ও স্থিতিকর্তা। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>পুরাকালের দিন সকল স্মরণ কর, <br><span class="br-ind"><br><span class="indent">&nbsp;</span></span>বহুপুরুষের বৎসর সকল আলোচনা কর; <br><span class="br-ind"><br><span class="indent">&nbsp;</span></span>তোমার পিতাকে জিজ্ঞাসা কর, সে জানাইবে; <br><span class="br-ind"><br><span class="indent">&nbsp;</span></span>তোমার প্রাচীনদিগকে জিজ্ঞাসা কর, তাহারা বলিবে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>পরাৎপর যখন জাতিগণকে অধিকার প্রদান করিলেন, <br><span class="br-ind"><br><span class="indent">&nbsp;</span></span>যখন মনুষ্য-সন্তানগণকে পৃথক করিলেন, <br><span class="br-ind"><br><span class="indent">&nbsp;</span></span>তখন ইস্রায়েল-সন্তানগণের সংখ্যানুসারেই <br><span class="br-ind"><br><span class="indent">&nbsp;</span></span>সেই লোকবৃন্দের সীমা নিরূপণ করিলেন। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কেননা সদাপ্রভুর প্রজাই তাঁহার দায়াংশ; <br><span class="br-ind"><br><span class="indent">&nbsp;</span></span>যাকোবই তাঁহার রিক্‌থ অধিকার। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তিনি তাহাকে পাইলেন প্রান্তর দেশে, পশুগর্জনময় ঘোর মরুভূমিতে; <br><span class="br-ind"><br><span class="indent">&nbsp;</span></span>তিনি তাহাকে বেষ্টন করিলেন, তাহার তত্ত্ব লইলেন, <br><span class="br-ind"><br><span class="indent">&nbsp;</span></span>নয়ন-তারার ন্যায় তাহাকে রক্ষা করিলেন। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ঈগল যেমন আপন বাসা জাগাইয়া তুলে, <br><span class="br-ind"><br><span class="indent">&nbsp;</span></span>আপন শাবকগণের উপরে পাখা দোলায়, <br><span class="br-ind"><br><span class="indent">&nbsp;</span></span>পক্ষ বিস্তার করিয়া তাহাদিগকে তুলে, <br><span class="br-ind"><br><span class="indent">&nbsp;</span></span>পালখের উপরে তাহাদিগকে বহন করে; <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তদ্রূপ সদাপ্রভু একাকী তাহাকে লইয়া গেলেন; <br><span class="br-ind"><br><span class="indent">&nbsp;</span></span>তাঁহার সহিত কোন বিজাতীয় দেবতা ছিল না। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তিনি পৃথিবীর উচ্চস্থলী সকলের উপর দিয়া তাহাকে আরোহণ করাইলেন, <br><span class="br-ind"><br><span class="indent">&nbsp;</span></span>সে ক্ষেত্রের শস্য ভোজন করিল; <br><span class="br-ind"><br><span class="indent">&nbsp;</span></span>তিনি তাহাকে পাষাণ হইতে মধু পান করাইলেন, <br><span class="br-ind"><br><span class="indent">&nbsp;</span></span>চক্‌মকি প্রস্তরময় শৈল হইতে তৈল [দিলেন]; <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তিনি গরুর নবনীত, মেষীর দুগ্ধ, মেষশাবকের মেদ সহ, <br><span class="br-ind"><br><span class="indent">&nbsp;</span></span>বাশন দেশজাত মেষ ও ছাগ, এবং উত্তম গমের সার তাহাকে দিলেন; <br><span class="br-ind"><br><span class="indent">&nbsp;</span></span>তুমি দ্রাক্ষার নির্যাস দ্রাক্ষারস পান করিলে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>কিন্তু যিশুরূণ হৃষ্টপুষ্ট হইয়া পদাঘাত করিল। <br><span class="br-ind"><br><span class="indent">&nbsp;</span></span>তুমি হৃষ্টপুষ্ট, স্থূল ও তৃপ্ত হইলে; <br><span class="br-ind"><br><span class="indent">&nbsp;</span></span>অমনি সে আপন নির্মাতা ঈশ্বরকে ছাড়িল, <br><span class="br-ind"><br><span class="indent">&nbsp;</span></span>আপন পরিত্রাণের শৈলকে লঘু জ্ঞান করিল। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তাহারা বিজাতীয় দেবগণ দ্বারা তাঁহার অন্তর্জ্বালা জন্মাইল, <br><span class="br-ind"><br><span class="indent">&nbsp;</span></span>ঘৃণার্হ বস্তু দ্বারা তাঁহাকে অসন্তুষ্ট করিল। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তাহারা বলিদান করিল ভূতগণের উদ্দেশে, যাহারা ঈশ্বর নয়, <br><span class="br-ind"><br><span class="indent">&nbsp;</span></span>দেবগণের উদ্দেশে, যাহাদিগকে তাহারা জানিত না, <br><span class="br-ind"><br><span class="indent">&nbsp;</span></span>নূতন, নবজাত দেবগণের উদ্দেশে, <br><span class="br-ind"><br><span class="indent">&nbsp;</span></span>যাহাদিগকে তোমাদের পিতৃগণ ভয় করিত না। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তুমি আপন জন্মদাতা শৈলের প্রতি উদাসীন, <br><span class="br-ind"><br><span class="indent">&nbsp;</span></span>আপন জনক ঈশ্বরকে বিস্মৃত হইলে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>সদাপ্রভু দেখিলেন, ঘৃণা করিলেন, <br><span class="br-ind"><br><span class="indent">&nbsp;</span></span>নিজ পুত্রকন্যাদের কৃত অসন্তোষজনক কার্য প্রযুক্ত। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তিনি কহিলেন, আমি উহাদের হইতে আপন মুখ আচ্ছাদন করিব; <br><span class="br-ind"><br><span class="indent">&nbsp;</span></span>উহাদের শেষদশা কি হইবে, দেখিব; <br><span class="br-ind"><br><span class="indent">&nbsp;</span></span>কেননা উহারা বিপরীতাচারী বংশ, উহারা বিশ্বাসঘাতক সন্তান। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>উহারা অনীশ্বর দ্বারা আমার অন্তর্জ্বালা জন্মাইল, <br><span class="br-ind"><br><span class="indent">&nbsp;</span></span>স্ব স্ব অসার বস্তু দ্বারা আমাকে অসন্তুষ্ট করিল; <br><span class="br-ind"><br><span class="indent">&nbsp;</span></span>আমিও নজাতি দ্বারা উহাদের অর্ন্তজ্বালা জন্মাইব, <br><span class="br-ind"><br><span class="indent">&nbsp;</span></span>মূঢ় জাতি দ্বারা উহাদিগকে অসন্তুষ্ট করিব। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কেননা আমার ক্রোধে অগ্নি প্রজ্বলিত হইল, <br><span class="br-ind"><br><span class="indent">&nbsp;</span></span>তাহা অধঃস্থ পাতাল পর্যন্ত দগ্ধ করে, পৃথিবী ও তদুৎপন্ন বস্তু গ্রাস করে, <br><span class="br-ind"><br><span class="indent">&nbsp;</span></span>পর্বত সকলের মূলে আগুন লাগায়। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আমি তাহাদের উপরে অমঙ্গল রাশি করিব, <br><span class="br-ind"><br><span class="indent">&nbsp;</span></span>তাহাদের প্রতি আমার বাণ সকল ছুঁড়িব। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তাহারা ক্ষুধাতে ক্ষীণ হইবে, <br><span class="br-ind"><br><span class="indent">&nbsp;</span></span>জ্বলন্ত অঙ্গারে ও উগ্র সংহারে কবলিত হইবে; <br><span class="br-ind"><br><span class="indent">&nbsp;</span></span>আমি তাহাদের কাছে জন্তুদের দন্ত পাঠাইব, <br><span class="br-ind"><br><span class="indent">&nbsp;</span></span>ধূলিস্থ উরোগামীদের বিষ সহকারে। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>বাহিরে খড়্‌গ, গৃহমধ্যে মহাভয় বিনাশ করিবে; <br><span class="br-ind"><br><span class="indent">&nbsp;</span></span>যুবক ও কুমারীকে, দুগ্ধপোষ্য শিশু ও শুক্লকেশ বৃদ্ধকে মারিবে। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>আমি বলিলাম, তাহাদিগকে উড়াইয়া দিব, <br><span class="br-ind"><br><span class="indent">&nbsp;</span></span>মনুষ্যদের মধ্য হইতে তাহাদের স্মৃতি লোপ করিব। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>কিন্তু ভয় করি, পাছে শত্রু বিরক্ত করে, <br><span class="br-ind"><br><span class="indent">&nbsp;</span></span>পাছে তাহাদের বিপক্ষগণ বিপরীত বিচার করে, <br><span class="br-ind"><br><span class="indent">&nbsp;</span></span>পাছে তাহারা বলে, আমাদেরই হস্ত উন্নত, <br><span class="br-ind"><br><span class="indent">&nbsp;</span></span>এই সকল কার্য সদাপ্রভু করেন নাই। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>কেননা উহারা যুক্তিবিহীন জাতি, উহাদের মধ্যে বিবেচনা নাই। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>আহা, কেন তাহারা জ্ঞানবান হইয়া এই কথা বুঝে না? <br><span class="br-ind"><br><span class="indent">&nbsp;</span></span>কেন আপনাদের শেষ দশা বিবেচনা করে না? <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>একজন কিরূপে সহস্র লোককে তাড়াইয়া দেয়, <br><span class="br-ind"><br><span class="indent">&nbsp;</span></span>দুই জন দশ সহস্রকে পলাতক করে? <br><span class="br-ind"><br><span class="indent">&nbsp;</span></span>না, তাহাদের শৈল তাহাদিগকে বিক্রয় করিলেন, <br><span class="br-ind"><br><span class="indent">&nbsp;</span></span>সদাপ্রভু তাহাদিগকে সমর্পণ করিলেন। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>কেননা উহাদের শৈল আমাদের শৈলের তুল্য নয়, <br><span class="br-ind"><br><span class="indent">&nbsp;</span></span>আমাদের শত্রুরাও এইরূপ বিচার করে। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>কারণ তাহাদের দ্রাক্ষালতা সদোমের দ্রাক্ষালতা হইতে উৎপন্ন; <br><span class="br-ind"><br><span class="indent">&nbsp;</span></span>ঘমোরার ক্ষেত্রস্থ দ্রাক্ষালতা হইতে উৎপন্ন; <br><span class="br-ind"><br><span class="indent">&nbsp;</span></span>তাহাদের দ্রাক্ষাফল বিষময়, তাহাদের গুচ্ছ তিক্ত; <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>তাহাদের দ্রাক্ষারস নাগ সকলের গরল, <br><span class="br-ind"><br><span class="indent">&nbsp;</span></span>তাহা কালসর্পের উৎকট হলাহল। <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>ইহা কি আমার নিকটে সঞ্চিত নহে? <br><span class="br-ind"><br><span class="indent">&nbsp;</span></span>আমার ধনাগারে মুদ্রাঙ্ক দ্বারা রক্ষিত নহে? <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>প্রতিশোধ ও প্রতিফলদান আমারই কর্ম, <br><span class="br-ind"><br><span class="indent">&nbsp;</span></span>যে সময়ে তাহাদের পা পিছলিয়া যাইবে; <br><span class="br-ind"><br><span class="indent">&nbsp;</span></span>কেননা তাহাদের বিপদের দিন নিকটবর্তী, <br><span class="br-ind"><br><span class="indent">&nbsp;</span></span>তাহাদের জন্য যাহা যাহা নিরূপিত, শীঘ্রই আসিবে। <br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>কারণ সদাপ্রভু আপন প্রজাদের বিচার করিবেন, <br><span class="br-ind"><br><span class="indent">&nbsp;</span></span>আপন দাসদের উপরে সদয় হইবেন; <br><span class="br-ind"><br><span class="indent">&nbsp;</span></span>যেহেতু তিনি দেখিবেন, তাহাদের শক্তি গিয়াছে, <br><span class="br-ind"><br><span class="indent">&nbsp;</span></span>বদ্ধ কি মুক্ত কেহই নাই। <br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>তিনি বলিবেন, কোথায় তাহাদের দেবগণ, <br><span class="br-ind"><br><span class="indent">&nbsp;</span></span>কোথায় সেই শৈল, যাহার শরণ লইয়াছিল, <br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>যাহা তাহাদের বলির মেদ ভোজন করিত, <br><span class="br-ind"><br><span class="indent">&nbsp;</span></span>তাহাদের পেয় নৈবেদ্যের দ্রাক্ষারস পান করিত? <br><span class="br-ind"><br><span class="indent">&nbsp;</span></span>তাহারাই উঠিয়া তোমাদের সাহায্য করুক, <br><span class="br-ind"><br><span class="indent">&nbsp;</span></span>তাহারাই তোমাদের আশ্রয় হউক। <br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>এখন দেখ, আমি, আমিই তিনি; আমি ব্যতীত কোন ঈশ্বর নাই; <br><span class="br-ind"><br><span class="indent">&nbsp;</span></span>আমি বধ করি, আমিই সজীব করি; <br><span class="br-ind"><br><span class="indent">&nbsp;</span></span>আমি আঘাত করিয়াছি, আমিই সুস্থ করি; <br><span class="br-ind"><br><span class="indent">&nbsp;</span></span>আমার হস্ত হইতে উদ্ধারকারী কেহই নাই। <br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>কেননা আমি আকাশের দিকে হস্ত উঠাই, <br><span class="br-ind"><br><span class="indent">&nbsp;</span></span>আর বলি, আমি অনন্তজীবী, <br></div>
<div class="v" id="v41"><span class="vn">41</span> <span class="br-ind"><br><span class="indent">&nbsp;</span></span>আমি যদি আপন খড়্‌গবজ্রে শাণ দিই, <br><span class="br-ind"><br><span class="indent">&nbsp;</span></span>যদি বিচারসাধনে হস্তক্ষেপ করি, <br><span class="br-ind"><br><span class="indent">&nbsp;</span></span>তবে আমার বিপক্ষগণের প্রতিশোধ লইব, <br><span class="br-ind"><br><span class="indent">&nbsp;</span></span>আমার বিদ্বেষীদিগকে প্রতিফল দিব। <br></div>
<div class="v" id="v42"><span class="vn">42</span> <span class="br-ind"><br><span class="indent">&nbsp;</span></span>আমি নিজ বাণ সকল মত্ত করিব রক্তপানে, <br><span class="br-ind"><br><span class="indent">&nbsp;</span></span>হত ও বন্দি লোকদের রক্তপানে; <br><span class="br-ind"><br><span class="indent">&nbsp;</span></span>আমার খড়্‌গ মাংস ভক্ষণ করিবে, শত্রু-সেনানিগণের মস্তক [খাইবে]। <br></div>
<div class="v" id="v43"><span class="vn">43</span> <span class="br-ind"><br><span class="indent">&nbsp;</span></span>জাতিগণ, তাঁহার প্রজাদের সহিত হর্ষনাদ কর; <br><span class="br-ind"><br><span class="indent">&nbsp;</span></span>কেননা তিনি আপন দাসদের রক্তের প্রতিফল দিবেন, <br><span class="br-ind"><br><span class="indent">&nbsp;</span></span>আপন বিপক্ষগণের প্রতিশোধ লইবেন, আপন দেশের জন্য, <br><span class="br-ind"><br><span class="indent">&nbsp;</span></span>আপন প্রজাগণের জন্য প্রায়শ্চিত্ত করিবেন। <br></div>
<div class="v" id="v44"><span class="vn">44</span> <span class="br-p"><br><br></span>আর মোশি ও নূনের পুত্র যিহোশূয় আসিয়া লোকদের কর্ণগোচরে এই গীতের সমস্ত কথা কহিলেন।</div>
<div class="v" id="v45"><span class="vn">45</span> মোশি সমস্ত ইস্রায়েলের কাছে এই সকল কথা সমাপ্ত করিলেন;</div>
<div class="v" id="v46"><span class="vn">46</span> আর তাহাদিগকে কহিলেন, আমি অদ্য তোমাদের নিকটে সাক্ষ্যরূপে যাহা যাহা কহিলাম, তোমরা সেই সমস্ত কথায় মনোযোগ কর, আর তোমাদের সন্তানগণ যেন এই ব্যবস্থার সকল কথা পালন করিতে যত্নবান হয়, এই জন্য তাহাদিগকে তাহা আদেশ করিতে হইবে।</div>
<div class="v" id="v47"><span class="vn">47</span> বস্তুতঃ ইহা তোমাদের পক্ষে নিরর্থক বাক্য নহে, কেননা ইহা তোমাদের জীবন, এবং তোমরা যে দেশ অধিকার করিতে যর্দন পার হইয়া যাইতেছ, সেই দেশে এই বাক্য দ্বারা দীর্ঘায়ু হইবে।</div>
<div class="v" id="v48"><span class="vn">48</span> <span class="br-p"><br><br></span>সেই দিবসে সদাপ্রভু মোশিকে কহিলেন,</div>
<div class="v" id="v49"><span class="vn">49</span> তুমি এই অবারীম পর্বতে, অর্থাৎ যিরীহোর সম্মুখে অবস্থিত মোয়াব দেশস্থ নবো পর্বতে উঠ, এবং আমি অধিকারার্থে ইস্রায়েল-সন্তানগণকে যে দেশ দিতেছি, সেই কনান দেশ দর্শন কর।</div>
<div class="v" id="v50"><span class="vn">50</span> আর তোমার ভ্রাতা হারোণ যেমন হোর পর্বতে মরিয়া আপন লোকদের নিকট সংগৃহীত হইল, তদ্রূপ তুমি যে পর্বতে উঠিবে, তোমাকে তথায় মরিয়া আপন লোকদের নিকটে সংগৃহীত হইতে হইবে;</div>
<div class="v" id="v51"><span class="vn">51</span> কেননা সিন প্রান্তরে কাদেশস্থ মরীবা জলের নিকটে তোমরা ইস্রায়েল-সন্তানগণের মধ্যে আমার বিরুদ্ধে সত্য লঙ্ঘন করিয়াছিলে, ফলতঃ ইস্রায়েল-সন্তানগণের মধ্যে আমাকে পবিত্র বলিয়া মান্য কর নাই।</div>
<div class="v" id="v52"><span class="vn">52</span> তুমি আপনার সম্মুখে দেশ দেখিবে, কিন্তু আমি ইস্রায়েল-সন্তানগণকে যে দেশ দিতেছি, তথায় প্রবেশ করিতে পাইবে না।</div>
</div>
<!-- PARSED ABOVE; EDITING MAY BREAK PARSER -->
</body></html>