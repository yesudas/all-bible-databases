<html><head>
<meta http-equiv="Content-Type" content="text/html;charset=utf-8" />
<title>Eccl 8 &ndash; উপদেশক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 8);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>উপদেশক</b> &ndash; <a href="Eccl_1.html">1</a> ... <a href="Eccl_6.html">6</a> <a href="Eccl_7.html">7</a> <b>8</b> <a href="Eccl_9.html">9</a> <a href="Eccl_10.html">10</a> ... <a href="Eccl_12.html">12</a> </div><hr>
<h1>Eccl 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সাংসারিক বিষয়ের অসারতা</h2><span class="vn">1</span> <span class="br-p"><br><br></span>জ্ঞানবানের তুল্য কে? কে বাক্যের ভাবার্থ জানে? মানুষের প্রজ্ঞা তাহার মুখ উজ্জ্বল করে, এবং তাহার মুখের কঠিনতা পরিবর্তন হয়।</div>
<div class="v" id="v2"><span class="vn">2</span> আমার পরামর্শ এই, তুমি রাজার আজ্ঞা পালন কর; ঈশ্বরের [সাক্ষাতে কৃত] শপথ প্রযুক্তই তাহা কর।</div>
<div class="v" id="v3"><span class="vn">3</span> তাঁহার সম্মুখ হইতে চলিয়া যাইতে ত্বরান্বিত হইও না; মন্দ বিষয়ে লিপ্ত থাকিও না; কেননা তিনি যাহা ইচ্ছা করেন, তাহাই করেন।</div>
<div class="v" id="v4"><span class="vn">4</span> কারণ রাজার বাক্য পরাক্রমবিশিষ্ট, আর ‘তুমি কি করিতেছ?’ এমন কথা তাঁহাকে কে বলিতে পারে?</div>
<div class="v" id="v5"><span class="vn">5</span> যে ব্যক্তি আজ্ঞা পালন করে, সে কোন মন্দ বিষয় জানিবে না; আর জ্ঞানবানের মন সময় ও বিচার জানে।</div>
<div class="v" id="v6"><span class="vn">6</span> বস্তুতঃ সমস্ত ব্যাপারের জন্য সময় ও বিচার আছে; কারণ মানুষের দুঃখ তাহার পক্ষে অতিমাত্র।</div>
<div class="v" id="v7"><span class="vn">7</span> কেননা কি ঘটিবে, তাহা সে জানে না; কি প্রকারেই বা ঘটিবে, তাহা তাহাকে কে জ্ঞাত করিতে পারে?</div>
<div class="v" id="v8"><span class="vn">8</span> আত্মা রাখিতে আত্মার উপরে কোন মনুষ্যের কর্তৃত্ব নাই, এবং মরণদিনের উপরে কর্তৃত্ব কাহারও নাই, এবং [সেই] যুদ্ধে ছুটি সম্ভব হইবে না, আর দুষ্টতা দুষ্টকে বাঁচাইবে না।</div>
<div class="v" id="v9"><span class="vn">9</span> <span class="br-p"><br><br></span>আমি এই সকলই দেখিয়াছি, ও সূর্যের নিচে যে সকল কার্য করা যায়, তাহার প্রতি মনোনিবেশ করিয়াছি; কোন কোন সময়ে একজন অন্যের উপরে তাহার অমঙ্গলার্থে কর্তৃত্ব করে।</div>
<div class="v" id="v10"><span class="vn">10</span> অধিকন্তু আমি দেখিয়াছি, দুষ্টগণ কবরপ্রাপ্ত হইল, [সমাধি মধ্যে] প্রবেশ করিল; কিন্তু যাহারা সদাচরণ করিয়াছিল, তাহারা পবিত্র স্থান হইতে চলিয়া গেল, এবং নগরে লোকে তাহাদিগকে ভুলিয়া গেল; ইহাও অসার।</div>
<div class="v" id="v11"><span class="vn">11</span> দুষ্কর্মের দণ্ডাজ্ঞা ত্বরায় সিদ্ধ হয় না, এই কারণ মনুষ্যসন্তানদের অন্তঃকরণ দুষ্কর্ম করিতে সম্পূর্ণরূপে রত হয়।</div>
<div class="v" id="v12"><span class="vn">12</span> পাপী যদিও শত বার দুষ্কর্ম করিয়া দীর্ঘকাল থাকে, তথাপি আমি নিশ্চয় জানি, ঈশ্বর-ভীত লোকদের, যাহারা ঈশ্বরের সাক্ষাতে ভীত হয়, তাহাদের মঙ্গল হইবে;</div>
<div class="v" id="v13"><span class="vn">13</span> কিন্তু দুষ্ট লোকের মঙ্গল হইবে না, ও সে দীর্ঘকাল থাকিবে না; তাহার আয়ু ছায়াস্বরূপ; কারণ সে ঈশ্বরের সাক্ষাতে ভীত হয় না।</div>
<div class="v" id="v14"><span class="vn">14</span> <span class="br-p"><br><br></span>পৃথিবীতে এই অসারতা সাধিত হয়; এমন ধার্মিক লোক আছে, যাহাদের প্রতি দুষ্টদের কর্মানুযায়ী ফল ঘটে; আবার এমন দুষ্ট লোক আছে, যাহাদের প্রতি ধার্মিকদের কর্মানুযায়ী ফল ঘটে; আমি কহিলাম, ইহাও অসার।</div>
<div class="v" id="v15"><span class="vn">15</span> তখন আমি আমোদের প্রশংসা করিলাম, কেননা ভোজন পান ও আমোদ করণ ব্যতীত সূর্যের নিচে মানুষের আর ভাল কিছু নাই; সূর্যের নিচে ঈশ্বরদত্ত তাহার জীবনকালে উহাই তাহার পরিশ্রমে তাহার সহবর্তী হইবে।</div>
<div class="v" id="v16"><span class="vn">16</span> <span class="br-p"><br><br></span>আমি যখন প্রজ্ঞার তত্ত্ব জানিতে এবং পৃথিবীতে যে কষ্ট ঘটে, তাহা দেখিতে মনোনিবেশ করিলাম-</div>
<div class="v" id="v17"><span class="vn">17</span> দিবারাত্র ত মনুষ্যের চক্ষু নিদ্রা দেখে না- তখন ঈশ্বরের সমস্ত কার্যের বিষয়ে ইহা দেখিলাম, সূর্যের নিচে যে কার্য সাধন করা যায়, মনুষ্য তাহার তত্ত্ব পাইতে পারে না; কারণ যদিও মনুষ্য তাহার অনুসন্ধানের জন্য পরিশ্রম করে, তথাপি তাহার তত্ত্ব পাইতে পারে না; এমন কি, জ্ঞানবান লোকেও যদি বলে, জানিতে পাইব, তবু তাহার তত্ত্ব খুঁজিয়া পায় না।</div>
</div>
<!-- PARSED ABOVE; EDITING MAY BREAK PARSER -->
</body></html>