<html><head>
<meta http-equiv="Content-Type" content="text/html;charset=utf-8" />
<title>Esth 1 &ndash; ইষ্টেরের বিবরণ &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Esth', 1);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>ইষ্টেরের বিবরণ</b> &ndash; <b>1</b> <a href="Esth_2.html">2</a> <a href="Esth_3.html">3</a> ... <a href="Esth_10.html">10</a> </div><hr>
<h1>Esth 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অহশ্বেরশের মহাভোজ ও বষ্টী রাণীর পদচ্যুতি</h2><span class="vn">1</span> <span class="br-p"><br><br></span>অহশ্বেরশের সময়ে এই ঘটনা হইল। ঐ অহশ্বেরশ হিন্দুস্থান হইতে কূশ দেশ পর্যন্ত একশত সাতাইশ প্রদেশের উপরে রাজত্ব করিতেন।</div>
<div class="v" id="v2"><span class="vn">2</span> তৎকালে অহশ্বেরশ রাজা শূশন রাজধানীতে রাজ-সিংহাসনে উপবিষ্ট হইয়া,</div>
<div class="v" id="v3"><span class="vn">3</span> আপন রাজত্বের তৃতীয় বৎসরে আপনার সমস্ত অধ্যক্ষ ও দাসগণের জন্য এক ভোজ প্রস্তুত করিলেন; পারস্য ও মাদিয়া দেশের বিক্রমী লোকেরা, প্রধানেরা ও প্রদেশাধ্যক্ষেরা তাঁহার সাক্ষাতে উপস্থিত হইলেন।</div>
<div class="v" id="v4"><span class="vn">4</span> তিনি অনেক দিন অর্থাৎ একশত আশি দিন পর্যন্ত আপন প্রতাপান্বিত রাজ্যের ঐশ্বর্য ও আপন উৎকৃষ্ট মহত্ত্বের গৌরব প্রদর্শন করিলেন।</div>
<div class="v" id="v5"><span class="vn">5</span> সেই সকল দিন সম্পূর্ণ হইলে পর রাজা শূশন রাজধানীতে উপস্থিত ক্ষুদ্র কি মহান সমস্ত লোকের জন্য রাজবাটীর উদ্যানের প্রাঙ্গণে সপ্তাহকালব্যাপী ভোজ প্রস্তুত করিলেন।</div>
<div class="v" id="v6"><span class="vn">6</span> তথায় কার্পাসনির্মিত শুক্ল ও নীলবর্ণ চন্দ্রাতপ ছিল, তাহা মসীনা-সূত্রের বেগুনে রজ্জু দ্বারা রৌপ্যময় কড়াতে মর্মরস্তম্ভে নিবদ্ধ ছিল, এবং লাল, সাদা, সবুজ ও কাল মর্মর পাথরে শিল্পিত মেজিয়াতে স্বর্ণময় ও রৌপ্যময় আসনশ্রেণী স্থাপিত ছিল।</div>
<div class="v" id="v7"><span class="vn">7</span> আর রাজার দাতৃত্বানুসারে স্বর্ণপাত্রে পানীয় ও প্রচুর রাজকীয় দ্রাক্ষারস দত্ত হইল, সেই সকল পাত্র নানাবিধ ছিল।</div>
<div class="v" id="v8"><span class="vn">8</span> তাহাতে যথাবিধানে পান করা হইল, কেহ জোর করিল না; কেননা যাহার যেমন ইচ্ছা, তদনুসারে তাহাকে করিতে দেও, এই আজ্ঞা রাজা আপনার গৃহের সমস্ত অধ্যক্ষকে দিয়াছিলেন।</div>
<div class="v" id="v9"><span class="vn">9</span> আর বষ্টী রাণীও অহশ্বেরশের রাজবাটীতে মহিলাগণের জন্য ভোজ প্রস্তুত করিলেন।</div>
<div class="v" id="v10"><span class="vn">10</span> <span class="br-p"><br><br></span>সপ্তম দিন যখন রাজা দ্রাক্ষারসে প্রফুল্লচিত্ত ছিলেন, তখন তিনি মহূমন, বিস্থা, হর্বোণা, বিগ্‌থা, অবগথ, সেথর, কর্ক্কস, অহশ্বেরশ রাজার সম্মুখে পরিচর্যাকারী এই সপ্ত নপুংসককে আজ্ঞা করিলেন,</div>
<div class="v" id="v11"><span class="vn">11</span> যেন তাহারা প্রজাদিগকে ও অধ্যক্ষদিগকে বষ্টী রাণীর সৌন্দর্য দেখাইবার জন্য তাঁহাকে রাজমুকুট পরাইয়া রাজার সাক্ষাতে আনয়ন করে; কেননা তিনি দেখিতে সুন্দরী ছিলেন।</div>
<div class="v" id="v12"><span class="vn">12</span> কিন্তু বষ্টী রাণী নপুংসকদের দ্বারা প্রেরিত রাজার আজ্ঞামতে আসিতে সম্মত হইলেন না; তাহাতে রাজা অতিশয় ক্রুদ্ধ হইলেন, তাঁহার অন্তরে ক্রোধাগ্নি প্রজ্বলিত হইয়া উঠিল।</div>
<div class="v" id="v13"><span class="vn">13</span> <span class="br-p"><br><br></span>পরে রাজা কালজ্ঞ বিদ্বানবর্গকে এই বিষয় কহিলেন; কেননা ব্যবস্থা ও রাজনীতিজ্ঞ পুরুষ সকলের কাছে রাজার এইরূপ বলিবার প্রথা ছিল।</div>
<div class="v" id="v14"><span class="vn">14</span> আর কর্শনা, শেথর, অদ্‌মাথা, তর্শীশ, মেরস, মর্সনা ও মমূখন, ইঁহারা তাঁহার নিকটে ছিলেন; এই সাত জন পারস্য ও মাদিয়া দেশের অধ্যক্ষ রাজার মুখদর্শন করিতেন, এবং রাজ্যের শ্রেষ্ঠ স্থানে উপবিষ্ট ছিলেন।</div>
<div class="v" id="v15"><span class="vn">15</span> [রাজা কহিলেন,] বষ্টী রাণী নপুংসকদের দ্বারা প্রেরিত অহশ্বেরশ রাজার আজ্ঞা মানে নাই, অতএব ব্যবস্থানুসারে তাহার প্রতি কি কর্তব্য?</div>
<div class="v" id="v16"><span class="vn">16</span> তখন মমূখন রাজার ও অধ্যক্ষদের সাক্ষাতে উত্তর করিলেন, বষ্টী রাণী যে কেবল মহারাজের কাছে অপরাধ করিয়াছেন, তাহা নয়, কিন্তু অহশ্বেরশ রাজার অধীন সমস্ত প্রদেশের সমস্ত অধ্যক্ষের ও সমস্ত লোকের কাছে অপরাধ করিয়াছেন।</div>
<div class="v" id="v17"><span class="vn">17</span> কেননা রাণীর এই কর্মের কথা সমস্ত স্ত্রীলোকের মধ্যে রটিয়া যাইবে; সুতরাং অহশ্বেরশ রাজা বষ্টী রাণীকে আপনার সম্মুখে আসিতে আজ্ঞা করিলেও তিনি আসিলেন না, এই কথা শুনিলে তাহারা স্বচক্ষে আপন আপন স্বামীকে অবজ্ঞা করিবে।</div>
<div class="v" id="v18"><span class="vn">18</span> আর পারস্যের ও মাদিয়ার যে কুলীনা মহিলারা রাণীর এই কার্যের সমাচার শুনিলেন, তাঁহারা অদ্যই রাজার সকল অধ্যক্ষকে ঐরূপ বলিবেন, তাহাতে অতিশয় অবমাননা ও ক্রোধ জন্মিবে।</div>
<div class="v" id="v19"><span class="vn">19</span> যদি মহারাজের অভিমত হয়, তবে বষ্টী অহশ্বেরশ রাজার সম্মুখে আর আসিতে পাইবেন না, এই রাজাজ্ঞা আপনার শ্রীমুখ হইতে প্রকাশিত হউক; এবং ইহার অন্যথা যেন না হয়, এই জন্য ইহা পারসীকদের ও মাদীয়দের ব্যবস্থার মধ্যে লিখিত হউক; পরে মহারাজ তাঁহার রাজ্ঞীপদ লইয়া তাঁহা হইতে উৎকৃষ্টা আর এক রাণীকে দিউন।</div>
<div class="v" id="v20"><span class="vn">20</span> মহারাজ যে আজ্ঞা দিবেন, তাহা যখন তাঁহার বৃহৎ রাজ্যের সর্বত্র প্রচারিত হইবে, তখন সমস্ত স্ত্রীলোক ক্ষুদ্র কি মহান আপন আপন স্বামীকে মর্যাদা করিবে।</div>
<div class="v" id="v21"><span class="vn">21</span> এই কথা রাজার ও অধ্যক্ষদের তুষ্টিকর হইলে রাজা মমূখনের কথানুযায়ী কর্ম করিলেন।</div>
<div class="v" id="v22"><span class="vn">22</span> তিনি এক এক প্রদেশের অক্ষরানুসারে ও এক এক জাতির ভাষানুসারে রাজার অধীন সমস্ত প্রদেশে এইরূপ পত্র পাঠাইলেন, “প্রত্যেক পুরুষ আপন আপন গৃহে কর্র্তৃত্ব করুক, ও স্বজাতীয় ভাষায় ইহা প্রচার করুক।”</div>
</div>
<!-- PARSED ABOVE; EDITING MAY BREAK PARSER -->
</body></html>