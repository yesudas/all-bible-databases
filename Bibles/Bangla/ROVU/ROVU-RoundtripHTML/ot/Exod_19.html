<html><head>
<meta http-equiv="Content-Type" content="text/html;charset=utf-8" />
<title>Exod 19 &ndash; যাত্রাপুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 19);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যাত্রাপুস্তক</b> &ndash; <a href="Exod_1.html">1</a> ... <a href="Exod_17.html">17</a> <a href="Exod_18.html">18</a> <b>19</b> <a href="Exod_20.html">20</a> <a href="Exod_21.html">21</a> ... <a href="Exod_40.html">40</a> </div><hr>
<h1>Exod 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সীনয় পর্বতের তলে ইস্রায়েলের আগমন</h2><span class="vn">1</span> <span class="br-p"><br><br></span>মিসর দেশ হইতে ইস্রায়েল-সন্তানদের বাহির হইবার পর তৃতীয় মাসে, [প্রথম] দিনেই তাহারা সীনয় প্রান্তরে উপস্থিত হইল।</div>
<div class="v" id="v2"><span class="vn">2</span> তাহারা রফীদীম হইতে যাত্রা করিয়া সীনয় প্রান্তরে উপস্থিত হইলে সেই প্রান্তরে শিবির স্থাপন করিল; ইস্রায়েল সেই স্থানে পর্বতের সম্মুখে শিবির স্থাপন করিল।</div>
<div class="v" id="v3"><span class="vn">3</span> পরে মোশি ঈশ্বরের নিকটে উঠিয়া গেলেন, আর সদাপ্রভু পর্বত হইতে তাঁহাকে ডাকিয়া কহিলেন, তুমি যাকোবের কুলকে এই কথা কহ, ও ইস্র্রায়েল-সন্তানগণকে ইহা জ্ঞাত কর।</div>
<div class="v" id="v4"><span class="vn">4</span> আমি মিসরীয়দের প্রতি যাহা করিয়াছি, এবং যেমন ঈগল পক্ষী পক্ষ দ্বারা, তেমনি তোমাদিগকে বহিয়া আমার নিকটে আনিয়াছি, তাহা তোমরা দেখিয়াছ।</div>
<div class="v" id="v5"><span class="vn">5</span> এখন যদি তোমরা আমার রবে অবধান কর ও আমার নিয়ম পালন কর, তবে তোমরা সকল জাতি অপেক্ষা আমার নিজস্ব অধিকার হইবে, কেননা সমস্ত পৃথিবী আমার।</div>
<div class="v" id="v6"><span class="vn">6</span> আর আমার নিমিত্তে তোমরাই যাজকদের এক রাজ্য ও পবিত্র এক জাতি হইবে। এই সকল কথা তুমি ইস্রায়েল-সন্তানদিগকে বল।</div>
<div class="v" id="v7"><span class="vn">7</span> <span class="br-p"><br><br></span>তখন মোশি আসিয়া লোকদের প্রাচীনবর্গকে ডাকাইলেন ও সদাপ্রভু তাঁহাকে যাহা যাহা আজ্ঞা করিয়াছিলেন, সেই সকল কথা তাহাদের সম্মুখে প্রস্তাব করিলেন।</div>
<div class="v" id="v8"><span class="vn">8</span> তাহাতে লোকেরা সকলেই এক সঙ্গে উত্তরে কহিল, সদাপ্রভু যাহা কিছু বলিয়াছেন, আমরা সমস্তই করিব। তখন মোশি সদাপ্রভুর কাছে লোকদের কথা নিবেদন করিলেন।</div>
<div class="v" id="v9"><span class="vn">9</span> আর সদাপ্রভু মোশিকে কহিলেন, দেখ, আমি নিবিড় মেঘে তোমার নিকটে আসিব, যেন লোকেরা তোমার সহিত আমার আলাপ শুনিতে পায়, এবং তোমাতেও চিরকাল বিশ্বাস করে। পরে মোশি লোকদের কথা সদাপ্রভুকে বলিলেন।</div>
<div class="v" id="v10"><span class="vn">10</span> <span class="br-p"><br><br></span>তখন সদাপ্রভু মোশিকে কহিলেন, তুমি লোকদের নিকটে গিয়া অদ্য ও কল্য তাহাদিগকে পবিত্র কর, এবং তাহারা আপন আপন বস্ত্র ধৌত করুক,</div>
<div class="v" id="v11"><span class="vn">11</span> আর তৃতীয় দিনের জন্য সকলে প্রস্তুত হউক; কেননা তৃতীয় দিনে সদাপ্রভু সকল লোকের সাক্ষাতে সীনয় পর্বতের উপরে নামিয়া আসিবেন।</div>
<div class="v" id="v12"><span class="vn">12</span> আর তুমি লোকদের চারিদিকে সীমা নিরূপণ করিয়া এই কথা বলিও, তোমরা সাবধান, পর্বতে আরোহণ কিম্বা তাহার সীমা স্পর্শ করিও না; যে কেহ পর্বত স্পর্শ করিবে, তাহার প্রাণদণ্ড অবশ্য হইবে।</div>
<div class="v" id="v13"><span class="vn">13</span> কোন হস্ত তাহাকে স্পর্শ করিবে না, কিন্তু সে অবশ্য প্রস্তরাঘাতে হত কিম্বা বাণ দ্বারা বিদ্ধ হইবে; পশু হউক কি মনুষ্য হউক, সে বাঁচিবে না। অধিকক্ষণ তূরীবাদ্য হইলে তাহারা পর্বতে উঠিবে।</div>
<div class="v" id="v14"><span class="vn">14</span> <span class="br-p"><br><br></span>পরে মোশি পর্বত হইতে নামিয়া লোকদের নিকটে আসিয়া তাহাদিগকে পবিত্র করিলেন, এবং তাহারা আপন আপন বস্ত্র ধৌত করিল।</div>
<div class="v" id="v15"><span class="vn">15</span> পরে তিনি লোকদিগকে কহিলেন, তোমরা তৃতীয় দিনের জন্য প্রস্তুত হও; কোন স্ত্রীলোকের নিকটে যাইও না।</div>
<div class="v" id="v16"><span class="vn">16</span> পরে তৃতীয় দিন প্রভাত হইলে মেঘগর্জন ও বিদ্যুৎ এবং পর্বতের উপরে নিবির মেঘ হইল, আর অতিশয় উচ্চরবে তূরীধ্বনি হইতে লাগিল; তাহাতে শিবিরস্থ সমস্ত লোক কাঁপিতে লাগিল।</div>
<div class="v" id="v17"><span class="vn">17</span> পরে মোশি ঈশ্বরের সঙ্গে সাক্ষাৎ করিবার জন্য লোকদিগকে শিবির হইতে বাহির করিলেন, আর তাহারা পর্বতের তলে দণ্ডায়মান হইল;</div>
<div class="v" id="v18"><span class="vn">18</span> তখন সমস্ত সীনয় পর্বত ধূমময় ছিল; কেননা সদাপ্রভু অগ্নিসহ তাহার উপরে নামিয়া আসিলেন, আর ভাটির ধূমের ন্যায় তাহা হইতে ধূম উঠিতে লাগিল, এবং সমস্ত পর্বত অতিশয় কাঁপিতে লাগিল।</div>
<div class="v" id="v19"><span class="vn">19</span> আর তূরীর শব্দ ক্রমশঃ অতিশয় বৃদ্ধি পাইতে লাগিল; তখন মোশি কথা কহিলেন, এবং ঈশ্বর বাণী দ্বারা তাঁহাকে উত্তর দিলেন।</div>
<div class="v" id="v20"><span class="vn">20</span> আর সদাপ্রভু সীনয় পর্বতে, পর্বতের শিখরে, নামিয়া আসিলেন, এবং সদাপ্রভু মোশিকে সেই পর্বত-শিখরে ডাকিলেন; তাহাতে মোশি উঠিয়া গেলেন।</div>
<div class="v" id="v21"><span class="vn">21</span> তখন সদাপ্রভু মোশিকে কহিলেন, তুমি নামিয়া গিয়া লোকদিগকে দৃঢ়ভাবে আদেশ কর, পাছে তাহারা দেখিবার জন্য সীমা লঙ্ঘন করিয়া সদাপ্রভুর দিকে যায়, ও তাহাদের অনেকে পতিত হয়।</div>
<div class="v" id="v22"><span class="vn">22</span> আর যাজকগণ, যাহারা সদাপ্রভুর নিকটবর্তী হইয়া থাকে, তাহারাও আপনাদিগকে পবিত্র করুক, পাছে সদাপ্রভু তাহাদিগকে আক্রমণ করেন।</div>
<div class="v" id="v23"><span class="vn">23</span> তখন মোশি সদাপ্রভুকে কহিলেন, লোকেরা সীনয় পর্বতে উঠিয়া আসিতে পারে না, কেননা তুমি দৃঢ়ভাবে আজ্ঞা দিয়া আমাদিগকে বলিয়াছ, পর্বতের সীমা নিরূপণ কর, ও তাহা পবিত্র কর।</div>
<div class="v" id="v24"><span class="vn">24</span> আর সদাপ্রভু তাঁহাকে কহিলেন, যাও, নামিয়া যাও; পরে হারোণকে সঙ্গে করিয়া তুমি উঠিয়া আসিও, কিন্তু যাজকগণ ও লোকেরা সদাপ্রভুর নিকটে উঠিয়া আসিবার জন্য সীমা লঙ্ঘন না করুক, পাছে তিনি তাহাদিগকে আক্রমণ করেন।</div>
<div class="v" id="v25"><span class="vn">25</span> তখন মোশি লোকদের নিকটে নামিয়া গিয়া তাহাদিগকে এই সকল কথা বলিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>