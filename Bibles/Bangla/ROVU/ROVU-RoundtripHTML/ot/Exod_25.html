<html><head>
<meta http-equiv="Content-Type" content="text/html;charset=utf-8" />
<title>Exod 25 &ndash; যাত্রাপুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 25);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যাত্রাপুস্তক</b> &ndash; <a href="Exod_1.html">1</a> ... <a href="Exod_23.html">23</a> <a href="Exod_24.html">24</a> <b>25</b> <a href="Exod_26.html">26</a> <a href="Exod_27.html">27</a> ... <a href="Exod_40.html">40</a> </div><hr>
<h1>Exod 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ঈশ্বরীয় তাম্বু ও পাত্রাদি নির্মাণ বিষয়ক আদেশ</h2><span class="vn">1</span> <span class="br-p"><br><br></span>পরে সদাপ্রভু মোশিকে কহিলেন,</div>
<div class="v" id="v2"><span class="vn">2</span> তুমি ইস্রায়েল-সন্তানদিগকে আমার নিমিত্তে উপহার সংগ্রহ করিতে বল; হৃদয়ের ইচ্ছায় যে নিবেদন করে, তাহা হইতে তোমরা আমার সেই উপহার গ্রহণ করিও।</div>
<div class="v" id="v3"><span class="vn">3</span> এই সকল উপহার তাহাদের হইতে গ্রহণ করিবে- স্বর্ণ, রৌপ্য, পিত্তল,</div>
<div class="v" id="v4"><span class="vn">4</span> এবং নীল, বেগুনে, লাল এবং সাদা মসীনা সূত্র ও ছাগলোম;</div>
<div class="v" id="v5"><span class="vn">5</span> ও পরিশোধিত মেষচর্ম, তহশ চর্ম, ও শিটীম কাষ্ঠ;</div>
<div class="v" id="v6"><span class="vn">6</span> দীপার্থ তৈল, অভিষেকার্থ তৈলের ও সুগন্ধি ধূপের নিমিত্তে গন্ধদ্রব্য;</div>
<div class="v" id="v7"><span class="vn">7</span> এবং এফোদের ও বুকপাটার জন্য গোমেদমণি প্রভৃতি খচনীয় প্রস্তর।</div>
<div class="v" id="v8"><span class="vn">8</span> আর তাহারা আমার নিমিত্তে এক ধর্মধাম নির্মাণ করুক, তাহাতে আমি তাহাদের মধ্যে বাস করিব।</div>
<div class="v" id="v9"><span class="vn">9</span> আবাসের ও তাহার সকল দ্রব্যের যে আদর্শ আমি তোমাকে দেখাই, তদনুসারে তোমরা সকলই করিবে।</div>
<div class="v" id="v10"><h2>সাক্ষ্য-সিন্দুক ও পাপাবরণ</h2><span class="vn">10</span> <span class="br-p"><br><br></span>তাহারা শিটীম কাষ্ঠের এক সিন্দুক নির্মাণ করিবে; তাহা আড়াই হস্ত দীর্ঘ, দেড় হস্ত প্রস্থ ও দেড় হস্ত উচ্চ হইবে।</div>
<div class="v" id="v11"><span class="vn">11</span> পরে তুমি নির্মল সুবর্ণে দ্বারা তাহা মুড়িবে, তাহার ভিতর ও বাহির মুড়িবে, এবং তাহার উপরে চারিদিকে স্বর্ণের নিকাল গড়িয়া দিবে।</div>
<div class="v" id="v12"><span class="vn">12</span> আর তাহার জন্য সুবর্ণের চারি কড়া ছাঁচে ঢালিয়া তাহার চারি পায়াতে দিবে; তাহার এক পার্শ্বে দুই কড়া, ও অন্য পার্শ্বে দুই কড়া থাকিবে।</div>
<div class="v" id="v13"><span class="vn">13</span> আর তুমি শিটীম কাষ্ঠের দুইটি বহন-দণ্ড করিয়া স্বর্ণে মুড়িবে।</div>
<div class="v" id="v14"><span class="vn">14</span> আর সিন্দুক বহনার্থে ঐ বহন-দণ্ড সিন্দুকের দুই পার্শ্বস্থ কড়াতে দিবে।</div>
<div class="v" id="v15"><span class="vn">15</span> সেই বহন-দণ্ড সিন্দুকের কড়াতে থাকিবে, তাহা হইতে বাহির করা যাইবে না।</div>
<div class="v" id="v16"><span class="vn">16</span> আর আমি তোমাকে যে সাক্ষ্যপত্র দিব, তাহা ঐ সিন্দুকে রাখিবে।</div>
<div class="v" id="v17"><span class="vn">17</span> <span class="br-p"><br><br></span>পরে তুমি নির্মল স্বর্ণে আড়াই হস্ত দীর্ঘ ও দেড় হস্ত প্রস্থ পাপাবরণ প্রস্তুত করিবে।</div>
<div class="v" id="v18"><span class="vn">18</span> আর তুমি স্বর্ণের দুই করূব নির্মাণ করিবে; পাপাবরণের দুই মুড়াতে পিটানো কার্য দ্বারা তাহাদিগকে নির্মাণ করিবে।</div>
<div class="v" id="v19"><span class="vn">19</span> এক মুড়াতে এক করূব ও অন্য মুড়াতে অন্য করূব, পাপাবরণের দুই মুড়াতে তৎসহিত অখণ্ড দুই করূব করিবে।</div>
<div class="v" id="v20"><span class="vn">20</span> আর সেই দুই করূব ঊর্ধ্বে পক্ষ বিস্তার করিয়া ঐ পক্ষ দ্বারা পাপাবরণকে আচ্ছাদন করিবে, এবং তাহাদের মুখ পরস্পরের দিকে থাকিবে, করূবদের দৃষ্টি পাপাবরণের দিকে থাকিবে।</div>
<div class="v" id="v21"><span class="vn">21</span> তুমি এই পাপাবরণ সেই সিন্দুকের উপরে রাখিবে, এবং আমি তোমাকে যে সাক্ষ্যপত্র দিব, তাহা ঐ সিন্দুকের মধ্যে রাখিবে।</div>
<div class="v" id="v22"><span class="vn">22</span> আর আমি সেই স্থানে তোমার সহিত সাক্ষাৎ করিব, এবং পাপাবরণের উপরিভাগ হইতে, সাক্ষ্য-সিন্দুকের উপরিস্থ দুই করূবের মধ্য হইতে তোমার সঙ্গে আলাপ করিয়া ইস্রায়েল-সন্তানগণের প্রতি আমার সমস্ত আজ্ঞা তোমাকে জ্ঞাত করিব।</div>
<div class="v" id="v23"><h2>মেজ</h2><span class="vn">23</span> <span class="br-p"><br><br></span>আর তুমি শিটীম কাষ্ঠের এক মেজ নির্মাণ করিবে; তাহা দুই হস্ত দীর্ঘ, এক হস্ত প্রস্থ ও দেড় হস্ত উচ্চ হইবে।</div>
<div class="v" id="v24"><span class="vn">24</span> আর নির্মল স্বর্ণে তাহা মুড়িবে, এবং তাহার চারিদিকে স্বর্ণের নিকাল গড়িয়া দিবে।</div>
<div class="v" id="v25"><span class="vn">25</span> আর তাহার চারিদিকে চারি অঙ্গুলি পরিমিত এক পার্শ্বকাষ্ঠ করিবে, এবং পার্শ্বকাষ্ঠের চারিদিকে স্বর্ণের নিকাল গড়িয়া দিবে।</div>
<div class="v" id="v26"><span class="vn">26</span> আর স্বর্ণের চারিটি কড়া করিয়া চারি পায়ার চারি কোণে রাখিবে।</div>
<div class="v" id="v27"><span class="vn">27</span> মেজ বহনার্থ বহন-দণ্ডের ঘর হইবার জন্য ঐ কড়া পার্শ্বকাষ্ঠের নিকটে থাকিবে।</div>
<div class="v" id="v28"><span class="vn">28</span> আর ঐ মেজ বহনার্থে শিটীম কাষ্ঠের দুই বহন-দণ্ড করিয়া তাহা স্বর্ণে মুড়িবে।</div>
<div class="v" id="v29"><span class="vn">29</span> আর মেজের থাল, চামচ, জগ ও ঢালিবার জন্য সেকপাত্র গড়িবে; এই সকল নির্মল স্বর্ণ দ্বারা গড়িবে।</div>
<div class="v" id="v30"><span class="vn">30</span> আর তুমি সেই মেজের উপরে আমার সম্মুখে নিয়ত দর্শন-রুটি রাখিবে।</div>
<div class="v" id="v31"><h2>দীপবৃক্ষ</h2><span class="vn">31</span> <span class="br-p"><br><br></span>আর তুমি নির্মল স্বর্ণের এক দীপবৃক্ষ প্রস্তুত করিবে; পিটানো কার্যে সেই দীপবৃক্ষ প্রস্তুত হইবে; তাহার কাণ্ড, শাখা, গোলাধার, কলিকা ও পুষ্প তৎসহিত অখণ্ড হইবে।</div>
<div class="v" id="v32"><span class="vn">32</span> দীপবৃক্ষের এক পার্শ্ব হইতে তিন শাখা ও দীপবৃক্ষের অন্য পার্শ্ব হইতে তিন শাখা, এই ছয় শাখা তাহার পার্শ্ব হইতে নির্গত হইবে।</div>
<div class="v" id="v33"><span class="vn">33</span> এক শাখায় বাদাম পুষ্পের ন্যায় তিন গোলাধার, এক কলিকা ও এক পুষ্প থাকিবে; এবং অন্য শাখায় বাদাম পুষ্পের ন্যায় তিন গোলাধার, এক কলিকা ও এক পুষ্প থাকিবে; দীপবৃক্ষ হইতে নির্গত ছয় শাখায় এইরূপ হইবে।</div>
<div class="v" id="v34"><span class="vn">34</span> দীপাধারে বাদাম পুষ্পের ন্যায় চারি গোলাধার ও তাহাদের কলিকা ও পুষ্প থাকিবে।</div>
<div class="v" id="v35"><span class="vn">35</span> আর দীপবৃক্ষের যে ছয়টি শাখা নির্গত হইবে, তাহাদের এক শাখাদ্বয়ের নিচে তৎসহ অখণ্ড এক কলিকা, অন্য শাখাদ্বয়ের নিচে তৎসহ অখণ্ড এক কলিকা, ও অপর শাখাদ্বয়ের নিচে তৎসহ অখণ্ড এক কলিকা থাকিবে।</div>
<div class="v" id="v36"><span class="vn">36</span> কলিকা ও শাখা তৎসহ অখণ্ড হইবে; সমস্তই পিটান নির্মল স্বর্ণের একই বস্তু হইবে।</div>
<div class="v" id="v37"><span class="vn">37</span> আর তুমি তাহার সাতটি প্রদীপ নির্মাণ করিবে; এবং লোকেরা সেই সকল প্রদীপ জ্বালাইলে তাহার সম্মুখে আলো হইবে।</div>
<div class="v" id="v38"><span class="vn">38</span> আর তাহার চিমটা ও গুলতরাশ সকল নির্মল স্বর্ণ দ্বারা নির্মাণ করিতে হইবে।</div>
<div class="v" id="v39"><span class="vn">39</span> এই দীপবৃক্ষ এবং ঐ সমস্ত সামগ্রী এক তালন্ত পরিমিত নির্মল স্বর্ণ দ্বারা নির্মিত হইবে।</div>
<div class="v" id="v40"><span class="vn">40</span> দেখিও, পর্বতে তোমাকে এই সকলের যেরূপ আদর্শ দেখান গেল, সেইরূপ সকলই করিও।</div>
</div>
<!-- PARSED ABOVE; EDITING MAY BREAK PARSER -->
</body></html>