<html><head>
<meta http-equiv="Content-Type" content="text/html;charset=utf-8" />
<title>Exod 29 &ndash; যাত্রাপুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 29);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যাত্রাপুস্তক</b> &ndash; <a href="Exod_1.html">1</a> ... <a href="Exod_27.html">27</a> <a href="Exod_28.html">28</a> <b>29</b> <a href="Exod_30.html">30</a> <a href="Exod_31.html">31</a> ... <a href="Exod_40.html">40</a> </div><hr>
<h1>Exod 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যাজকদের নিয়োগ বিষয়ক আদেশ</h2><span class="vn">1</span> <span class="br-p"><br><br></span>আর আমার যাজন কর্ম করণার্থে তাহাদিগকে পবিত্র করিবার জন্য তুমি তাহাদের প্রতি এই সকল কর্ম করিবে; নির্দোষ একটি পুংগোবৎস ও দুইটি মেষ লইবে।</div>
<div class="v" id="v2"><span class="vn">2</span> আর তাড়ীশুন্য রুটি, তৈলমিশ্রিত তাড়ীশুন্য পিষ্টক ও তৈলাক্ত তাড়ীশুন্য সরুচাকলী গমের ময়দা দ্বারা প্রস্তুত করিবে;</div>
<div class="v" id="v3"><span class="vn">3</span> এবং সেইগুলি এক ডালিতে রাখিবে, আর সেই ডালিতে করিয়া আনিবে, এবং ঐ গোবৎস ও দুইটি মেষ আনিবে।</div>
<div class="v" id="v4"><span class="vn">4</span> আর হারোণকে ও তাহার পুত্রগণকে সমাগম-তাম্বুর দ্বার-সমীপে আনিয়া জলে স্নান করাইবে।</div>
<div class="v" id="v5"><span class="vn">5</span> আর সেই সকল বস্ত্র লইয়া হারোণকে অঙ্গরক্ষিণী, এফোদের পরিচ্ছদ, এফোদ ও বুকপাটা পরাইবে, এবং এফোদের বুনানি করা পটুকা তাহাতে আবদ্ধ করিবে।</div>
<div class="v" id="v6"><span class="vn">6</span> আর তাহার মস্তকে উষ্ণীষ দিবে, ও উষ্ণীষের উপরে পবিত্র মুকুট দিবে।</div>
<div class="v" id="v7"><span class="vn">7</span> পরে অভিষেকার্থ তৈল লইয়া তাহার মস্তকের উপরে ঢালিয়া তাহাকে অভিষিক্ত করিবে।</div>
<div class="v" id="v8"><span class="vn">8</span> তুমি তাহার পুত্রগণকে আনিয়া অঙ্গরক্ষক বস্ত্র পরাইবে।</div>
<div class="v" id="v9"><span class="vn">9</span> আর হারোণকে ও তাহার পুত্রগণকে কটিবন্ধন পরাইবে, ও তাহাদের মস্তকে শিরোভূষণ বাঁধিয়া দিবে। তাহাতে যাজকত্বপদে তাহাদের চিরস্থায়ী অধিকার থাকিবে। তুমি হারোণের ও তাহার পুত্রগণের হস্তপূরণ করিবে।</div>
<div class="v" id="v10"><span class="vn">10</span> পরে তুমি সমাগম-তাম্বুর সম্মুখে সেই গোবৎসকে আনাইবে, এবং হারোণ ও তাহার পুত্রগণ গোবৎসটির মস্তকে হস্তার্পণ করিবে।</div>
<div class="v" id="v11"><span class="vn">11</span> তখন তুমি সমাগম-তাম্বুর দ্বারসমীপে সদাপ্রভুর সম্মুখে ঐ গোবৎস হনন করিবে।</div>
<div class="v" id="v12"><span class="vn">12</span> পরে গোবৎসের কিঞ্চিৎ রক্ত লইয়া অঙ্গুলি দ্বারা বেদির শৃঙ্গের উপরে দিবে, এবং বেদির মূলে সমস্ত রক্ত ঢালিয়া দিবে।</div>
<div class="v" id="v13"><span class="vn">13</span> আর তাহার অন্ত্রের উপরিস্থিত সমস্ত মেদ ও যকৃতের উপরিস্থ অন্ত্রাপ্লাবক ও দুই মেটিয়া ও তদুপরিস্থ মেদ লইয়া বেদিতে দগ্ধ করিবে।</div>
<div class="v" id="v14"><span class="vn">14</span> কিন্তু গোবৎসটির মাংস ও তাহার চর্ম ও গোময় শিবিরের বাহিরে অগ্নিতে পোড়াইয়া দিবে; তাহা পাপার্থক বলি।</div>
<div class="v" id="v15"><span class="vn">15</span> <span class="br-p"><br><br></span>পরে তুমি প্রথম মেষটি আনিবে, এবং হারোণ ও তাহার পুত্রগণ সেই মেষের মস্তকে হস্তার্পণ করিবে।</div>
<div class="v" id="v16"><span class="vn">16</span> পরে তুমি সেই মেষ হনন করিয়া তাহার রক্ত লইয়া বেদির উপরে চারিদিকে ছিটাইয়া দিবে।</div>
<div class="v" id="v17"><span class="vn">17</span> পরে তুমি মেষটি খণ্ড খণ্ড করিবে, তাহার অন্ত্র ও পদ ধৌত করিবে, আর ঐ খণ্ড সকলের ও মস্তকের উপরে রাখিবে।</div>
<div class="v" id="v18"><span class="vn">18</span> পরে সমস্ত মেষটি বেদিতে দগ্ধ করিবে; তাহা সদাপ্রভুর উদ্দেশে হোমবলি, সদাপ্রভুর উদ্দেশে সৌরভার্থক অগ্নিকৃত উপহার।</div>
<div class="v" id="v19"><span class="vn">19</span> <span class="br-p"><br><br></span>পরে তুমি দ্বিতীয় মেষটি লইবে, এবং হারোণ ও তাহার পুত্রগণ ঐ মেষের মস্তকে হস্তার্পণ করিবে।</div>
<div class="v" id="v20"><span class="vn">20</span> পরে তুমি সেই মেষ হনন করিয়া তাহার কিঞ্চিৎ রক্ত লইয়া হারোণের দক্ষিণ কর্ণের প্রান্তে ও তাহার পুত্রগণের দক্ষিণ কর্ণের প্রান্তে ও তাহাদের দক্ষিণ হস্তের বৃদ্ধাঙ্গুলির উপরে ও দক্ষিণ পদের বৃদ্ধাঙ্গুলির উপরে দিবে, এবং বেদির উপরে চারিদিকে রক্ত ছিটাইয়া দিবে।</div>
<div class="v" id="v21"><span class="vn">21</span> পরে বেদির উপরিস্থিত রক্তের ও অভিষেকার্থ তৈলের কিঞ্চিৎ লইয়া হারোণের উপরে ও তাহার বস্ত্রের উপরে এবং তাহার সহিত তাহার পুত্রদের উপরে ও তাহাদের বস্ত্রের উপরে ছিটাইয়া দিবে; তাহাতে সে ও তাহার বস্ত্র এবং তাহার সহিত তাহার পুত্রগণ ও তাহাদের বস্ত্র পবিত্র হইবে।</div>
<div class="v" id="v22"><span class="vn">22</span> পরে তুমি সেই মেষের মেদ, লেজ ও অন্ত্রের উপরিস্থ মেদ ও যকৃতের উপরিস্থ অন্ত্রাপ্লাবক ও দুই মেটিয়া ও তদুপরিস্থ মেদ ও দক্ষিণ জঙ্ঘা লইবে, কেননা সেটি হস্তপূরণার্থক মেষ।</div>
<div class="v" id="v23"><span class="vn">23</span> পরে তুমি সদাপ্রভুর সম্মুখস্থিত তাড়ীশুন্য রুটির ডালি হইতে এক রুটি ও তৈলমিশ্রিত এক পিষ্টক ও এক সরুচাকলী লইবে;</div>
<div class="v" id="v24"><span class="vn">24</span> এবং সমস্ত হারোণের হস্তে ও তাহার পুত্রগণের হস্তে তৎসমুদয় দিয়া দোলনীয় উপহারার্থে সদাপ্রভুর সম্মুখে তাহা দোলাইবে।</div>
<div class="v" id="v25"><span class="vn">25</span> পরে তুমি তাহাদের হস্ত হইতে তাহা লইয়া সদাপ্রভুর সম্মুখে সৌরভার্থে বেদিতে হোমার্থক বলির উপরে দগ্ধ করিবে; তাহা সদাপ্রভুর উদ্দেশে অগ্নিকৃত উপহার।</div>
<div class="v" id="v26"><span class="vn">26</span> <span class="br-p"><br><br></span>পরে তুমি হারোণের হস্তপূরণার্থক মেষের বক্ষঃস্থল লইয়া দোলনীয় উপহারার্থে সদাপ্রভুর সম্মুখে দোলাইবে; তাহা তোমার অংশ হইবে।</div>
<div class="v" id="v27"><span class="vn">27</span> পরে হারোণের ও তাহার পুত্রগণের হস্তপূরণার্থক মেষের যে দোলনীয় উপহার বক্ষঃস্থল দোলায়িত ও যে উত্তোলনীয় উপহার জঙ্ঘা উত্তোলিত হইল, তাহা তুমি পবিত্র করিবে।</div>
<div class="v" id="v28"><span class="vn">28</span> তাহাতে ইস্র্রায়েল-সন্তানগণ হইতে তাহা হারোণের ও তাহার সন্তানগণের চিরস্থায়ী অধিকার হইবে, কেননা তাহাই উত্তোলনীয় উপহার। ইস্রায়েল-সন্তানগণের এই উত্তোলনীয় উপহার তাহাদের মঙ্গলার্থক বলি হইতে দেয়; ইহা সদাপ্রভুর উদ্দেশে তাহাদের উত্তোলনীয় উপহার।</div>
<div class="v" id="v29"><span class="vn">29</span> <span class="br-p"><br><br></span>আর হারোণের পরে তাহার পবিত্র বস্ত্র সকল তাহার পুত্রগণের হইবে; অভিষেক ও হস্তপূরণ সময়ে তাহারা তাহা পরিধান করিবে।</div>
<div class="v" id="v30"><span class="vn">30</span> তাহার পুত্রদের মধ্যে যে তাহার পদে যাজক হইয়া পবিত্র স্থানে পরিচর্যা করিতে সমাগম-তাম্বুতে প্রবেশ করিবে, সে সেই বস্ত্র সাত দিন পরিবে।</div>
<div class="v" id="v31"><span class="vn">31</span> <span class="br-p"><br><br></span>পরে তুমি সেই হস্তপূরণার্থক মেষের মাংস লইয়া কোন পবিত্র স্থানে পাক করিবে,</div>
<div class="v" id="v32"><span class="vn">32</span> এবং হারোণ ও তাহার পুত্রগণ সমাগম-তাম্বুর দ্বারে সেই মেষের মাংস ও ডালিতে স্থিত সেই রুটি ভোজন করিবে।</div>
<div class="v" id="v33"><span class="vn">33</span> আর হস্তপূরণ দ্বারা তাহাদিগকে পবিত্র করণার্থে যাহা দিয়া প্রায়শ্চিত্ত করা হইল, তাহা তাহারা ভোজন করিবে; কিন্তু অপর কোন লোক তাহা ভোজন করিবে না, কারণ সেই সকল পবিত্র বস্তু।</div>
<div class="v" id="v34"><span class="vn">34</span> আর ঐ হস্তপূরণার্থক মাংস ও রুটি হইতে যদি প্রাতঃকাল পর্যন্ত কিছু অবশিষ্ট থাকে, তবে সেই অবশিষ্ট অংশ অগ্নিতে পোড়াইয়া দিবে। কেহ তাহা ভোজন করিবে না, কারণ তাহা পবিত্র বস্তু।</div>
<div class="v" id="v35"><span class="vn">35</span> আমি তোমাকে এই যে সকল আজ্ঞা করিলাম, তদনুসারে হারোণের প্রতি ও তাহার পুত্রগণের প্রতি করিবে; সাত দিন তাহাদের হস্তপূরণ করিবে।</div>
<div class="v" id="v36"><span class="vn">36</span> আর তুমি প্রায়শ্চিত্তের জন্য প্রতিদিন পাপার্থক বলিরূপে এক একটি পুংগোবৎস উৎসর্গ করিবে; প্রায়শ্চিত্ত করিয়া বেদিকে পবিত্র করিবে, আর তাহা পবিত্র করণার্থে অভিষেক করিবে।</div>
<div class="v" id="v37"><span class="vn">37</span> তুমি বেদির নিমিত্তে সাত দিন প্রায়শ্চিত্ত করিয়া তাহা পবিত্র করিবে; তাহাতে বেদি অতি পবিত্র হইবে; যে কেহ বেদি স্পর্শ করে, তাহার পবিত্র হওয়া চাই।</div>
<div class="v" id="v38"><h2>দৈনিক উপহার</h2><span class="vn">38</span> <span class="br-p"><br><br></span>সেই বেদির উপরে তুমি এই বলি উৎসর্গ করিবে; নিয়ত প্রতিদিন একবর্ষীয় দুইটি মেষশাবক;</div>
<div class="v" id="v39"><span class="vn">39</span> একটি মেষশাবক প্রাতঃকালে উৎসর্গ করিবে, ও অন্যটি সন্ধ্যাকালে উৎসর্গ করিবে।</div>
<div class="v" id="v40"><span class="vn">40</span> আর প্রথম মেষশাবকের সহিত উখলিতে প্রস্তুত হিন পাত্রের চতুর্থাংশ তৈলে মিশ্রিত [ঐফা] পাত্রের দশমাংশ ময়দা, এবং পেয় নৈবেদ্যের জন্য হিনের চতুর্থাংশ দ্রাক্ষারস দিবে।</div>
<div class="v" id="v41"><span class="vn">41</span> পরে তৃতীয় মেষশাবকটি সন্ধ্যাকালে উৎসর্গ করিবে এবং প্রাতঃকালের মতানুসারে ভক্ষ্য ও পেয় নৈবেদ্যের সহিত তাহাও সদাপ্রভুর উদ্দেশে সৌরভার্থক অগ্নিকৃত উপহার বলিয়া উৎসর্গ করিবে।</div>
<div class="v" id="v42"><span class="vn">42</span> ইহা তোমাদের পুরুষানুক্রমে নিয়ত [কর্তব্য] হোম; সমাগম-তাম্বুর দ্বার-সমীপে সদাপ্রভুর সম্মুখে, যে স্থানে আমি তোমার সহিত আলাপ করিতে তোমাদের নিকটে দেখা দিব, সেই স্থানে [ইহা কর্তব্য]।</div>
<div class="v" id="v43"><span class="vn">43</span> সেখানে আমি ইস্র্রায়েল-সন্তানগণের নিকটে দেখা দিব, এবং আমার প্রতাপে তাম্বু পবিত্রীকৃত হইবে।</div>
<div class="v" id="v44"><span class="vn">44</span> আর আমি সমাগম-তাম্বু ও বেদি পবিত্র করিব, এবং আমার যাজন কর্ম করণার্থে হারোণকে ও তাহার পুত্রগণকে পবিত্র করিব।</div>
<div class="v" id="v45"><span class="vn">45</span> আর আমি ইস্র্রায়েল-সন্তানগণের মধ্যে বাস করিব, ও তাহাদের ঈশ্বর হইব।</div>
<div class="v" id="v46"><span class="vn">46</span> তাহাতে তাহারা জানিবে যে, আমি সদাপ্রভু, তাহাদের ঈশ্বর, আমি তাহাদের মধ্যে বাস করণার্থে মিসর দেশ হইতে তাহাদিগকে বাহির করিয়া আনিয়াছি; আমিই সদাপ্রভু, তাহাদের ঈশ্বর।</div>
</div>
<!-- PARSED ABOVE; EDITING MAY BREAK PARSER -->
</body></html>