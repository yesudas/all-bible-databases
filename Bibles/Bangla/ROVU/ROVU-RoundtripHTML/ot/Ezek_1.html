<html><head>
<meta http-equiv="Content-Type" content="text/html;charset=utf-8" />
<title>Ezek 1 &ndash; যিহিষ্কেল ভাববাদীর পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 1);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যিহিষ্কেল ভাববাদীর পুস্তক</b> &ndash; <b>1</b> <a href="Ezek_2.html">2</a> <a href="Ezek_3.html">3</a> ... <a href="Ezek_48.html">48</a> </div><hr>
<h1>Ezek 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহিষ্কেলের দৃষ্ট দর্শন ও ভাববাদী পদে প্রতিষ্ঠা</h2><span class="vn">1</span> <span class="br-p"><br><br></span>ত্রিংশ বৎসরের চতুর্থ মাসে, মাসের পঞ্চম দিবসে, যখন আমি কবার নদীতীরে নির্বাসিত লোকদের মধ্যে ছিলাম তখন স্বর্গ খুলিয়া গেল, আর আমি ঈশ্বরীয় দর্শন প্রাপ্ত হইলাম।</div>
<div class="v" id="v2"><span class="vn">2</span> রাজা যিহোয়াখীনের নির্বাসনের পঞ্চম বৎসরের ঐ মাসের পঞ্চম দিনে কল্‌দীয়দের দেশে,</div>
<div class="v" id="v3"><span class="vn">3</span> কবার নদীতীরে বুষির পুত্র যিহিষ্কেল যাজকের নিকটে সদাপ্রভুর বাক্য আসিয়া উপস্থিত হইল, এবং সেই স্থানে সদাপ্রভু তাঁহার উপরে হস্তার্পণ করিলেন।</div>
<div class="v" id="v4"><span class="vn">4</span> <span class="br-p"><br><br></span>আমি দৃষ্টিপাত করিলাম, আর দেখ, উত্তরদিক্‌ হইতে ঘূর্ণবায়ু, বৃহৎ মেঘ ও জাজ্বল্যমান অগ্নি আসিল, এবং তাহার চারিদিকে তেজ ও তাহার মধ্যস্থানে অগ্নির মধ্যবর্তী প্রতপ্ত ধাতুর ন্যায় প্রভা ছিল।</div>
<div class="v" id="v5"><span class="vn">5</span> আর তাহার মধ্য হইতে চারি প্রাণীর মূর্তি প্রকাশ পাইল। তাহাদের আকৃতি এই; তাহাদের রূপ মনুষ্যবৎ।</div>
<div class="v" id="v6"><span class="vn">6</span> আর প্রত্যেকের চারি চারি মুখ ও চারি চারি পক্ষ।</div>
<div class="v" id="v7"><span class="vn">7</span> তাহাদের চরণ সোজা, পদতল গোবৎসের পদতলের ন্যায়, এবং তাহারা পরিষ্কৃত পিত্তলের তেজের ন্যায় চাকচিক্যশালী।</div>
<div class="v" id="v8"><span class="vn">8</span> তাহাদের চারি পার্শ্বে পক্ষের নিচে মনুষ্যের হস্ত ছিল; চারি প্রাণীরই এইরূপ মুখ ও পক্ষ ছিল;</div>
<div class="v" id="v9"><span class="vn">9</span> তাহাদের পক্ষ পরস্পর সংযুক্ত; গমনকালে তাহারা ফিরিত না, প্রত্যেকে সম্মুখ দিকে গমন করিত।</div>
<div class="v" id="v10"><span class="vn">10</span> তাহাদের মুখের আকৃতি এই; তাহাদের মনুষ্যের মুখ ছিল, আর দক্ষিণদিকে চারিটির সিংহের মুখ, এবং বামদিকে চারিটির গরুর মুখ, আবার চারিটির ঈগল পক্ষীর মুখ ছিল;</div>
<div class="v" id="v11"><span class="vn">11</span> এই রকমই ছিল তাহাদের মুখ। তাহাদের পক্ষ উপরিভাগে বিস্তারিত ছিল, এক একটির দুই দুই পক্ষ পরস্পর জোড়া ছিল, এবং আর দুই দুই পক্ষে গাত্র আচ্ছাদিত ছিল।</div>
<div class="v" id="v12"><span class="vn">12</span> আর তাহারা প্রত্যেকে সম্মুখ দিকে গমন করিত; যে দিকে যাইতে আত্মার ইচ্ছা হইত, তাহারা সেই দিকে গমন করিত; গমনকালে ফিরিত না।</div>
<div class="v" id="v13"><span class="vn">13</span> এই আকৃতিবিশিষ্ট প্রাণীদের আভা প্রজ্বলিত অঙ্গার ও মশালের আভার সদৃশ; [সেই অগ্নি] ঐ প্রাণীদের মধ্যে গমনাগমন করিত, সেই অগ্নি তেজোময় ও সেই অগ্নি হইতে বিদ্যুৎ নির্গত হইত।</div>
<div class="v" id="v14"><span class="vn">14</span> আর ঐ প্রাণিগণের দ্রুত যাতায়াত বিদ্যুল্লতার আভার সদৃশ।</div>
<div class="v" id="v15"><span class="vn">15</span> <span class="br-p"><br><br></span>আমি যখন ঐ প্রাণীদিগকে অবলোকন করিলাম, দেখ, ভূতলে ঐ প্রাণীদের পার্শ্বে চারি মুখের এক একটির জন্য এক এক চক্র ছিল।</div>
<div class="v" id="v16"><span class="vn">16</span> চারি চক্রের আভা ও রচনা বৈদূর্যমণির প্রভার ন্যায়; চারিটির রূপ একই, এবং তাহাদের আভা ও রচনা চক্রের মধ্যস্থিত চক্রের ন্যায় ছিল।</div>
<div class="v" id="v17"><span class="vn">17</span> গমনকালে ঐ চারি চক্র চারি পার্শ্বে গমন করিত, গমনকালে ফিরিত না।</div>
<div class="v" id="v18"><span class="vn">18</span> তাহাদের নেমি উচ্চ ও ভয়ঙ্কর, এবং সেই চারিটি নেমির চারিদিক চক্ষুতে পরিপূর্ণ ছিল।</div>
<div class="v" id="v19"><span class="vn">19</span> আর প্রাণিগণের গমনকালে তাহাদের পার্শ্বে ঐ চক্রগুলিও গমন করিত; এবং প্রাণিগণের ভূতল হইতে উত্থাপিত হইবার সময়ে চক্রগুলিও উত্থাপিত হইত।</div>
<div class="v" id="v20"><span class="vn">20</span> যে কোন স্থানে আত্মার ইচ্ছা হইত, সেই স্থানে তাহারা যাইত; সেই দিকেই আত্মার যাইবার ইচ্ছা হইত; আর তাহাদের পার্শ্বে পার্শ্বে চক্রগুলিও উঠিত, কেননা সেই প্রাণীর আত্মা ঐ চক্রগণে ছিল।</div>
<div class="v" id="v21"><span class="vn">21</span> উহারা যখন চলিত, ইহারাও তখন চলিত; এবং উহারা যখন স্থগিত হইত, ইহারাও তখন স্থগিত হইত; আর উহারা যখন ভূতল হইতে উত্থাপিত হইত, চক্রগুলিও তখন পার্শ্বে পার্শ্বে উত্থাপিত হইত, কেননা সেই প্রাণীর আত্মা ঐ সকল চক্রে ছিল।</div>
<div class="v" id="v22"><span class="vn">22</span> <span class="br-p"><br><br></span>আর সেই প্রাণীর মস্তকের উপরে এক বিতানের আকৃতি ছিল, তাহা ভয়ঙ্কর স্ফটিকের আভার ন্যায় তাহাদের মস্তকের উপরে বিস্তারিত ছিল।</div>
<div class="v" id="v23"><span class="vn">23</span> সেই বিতানের নিচে তাহাদের পক্ষ সকল পরস্পরের দিকে ঋজুভাবে প্রসারিত ছিল, প্রত্যেক প্রাণীর এই দিকে দুই, ঐ দিকে দুই পক্ষ ছিল, সেইগুলি তাহাদের গাত্র আচ্ছাদন করিয়াছিল।</div>
<div class="v" id="v24"><span class="vn">24</span> আর তাহাদের গমনকালে আমি তাহাদের পক্ষ সকলের ধ্বনিও শুনিলাম, তাহা মহাজলরাশির কল্লোলের ন্যায়, সর্বশক্তিমানের রবের ন্যায়, সৈন্যসামন্তের ধ্বনির ন্যায় তুমুল ধ্বনি। দণ্ডায়মান হইবার সময় তাহারা আপন আপন পক্ষ শিথিল করিত।</div>
<div class="v" id="v25"><span class="vn">25</span> তাহাদের মস্তকের উপরিস্থ বিতানের ঊর্ধ্বে এক রব হইতেছিল; দণ্ডায়মান হইবার সময়ে তাহারা আপন আপন পক্ষ শিথিল করিত।</div>
<div class="v" id="v26"><span class="vn">26</span> <span class="br-p"><br><br></span>আর তাহাদের মস্তকের উপরিস্থ বিতানের ঊর্ধ্বে এক সিংহাসনের, নীলকান্তমণিবৎ আভাবিশিষ্ট এক সিংহাসনের মূর্তি ছিল; সেই সিংহাসন-মূর্তির উপরে মনুষ্যের আকৃতিবৎ এক মূর্তি ছিল, তাহা তাহার ঊর্ধ্বে ছিল।</div>
<div class="v" id="v27"><span class="vn">27</span> তাঁহার কটির আকৃতি অবধি উপরের দিকে আমি প্রতপ্ত ধাতুর ন্যায় আভা দেখিলাম; অগ্নির আভা যেন তাহার মধ্যে চারিদিকে ছিল; এবং তাঁহার কটির আকৃতি অবধি নিচের দিকে অগ্নিবৎ আভা দেখিলাম, এবং তাঁহার চারিদিকে তেজ ছিল।</div>
<div class="v" id="v28"><span class="vn">28</span> বৃষ্টির দিনে মেঘে উৎপন্ন ধনুকের যেমন আভা, তাঁহার চারিদিকের তেজের আভা সেইরূপ ছিল। ইহা সদাপ্রভুর প্রতাপের মূর্তির আভা। আমি তাহা দেখিবামাত্র উবুড় হইয়া পড়িলাম, এবং বাক্যবাদী এক ব্যক্তির রব শুনিতে পাইলাম।</div>
</div>
<!-- PARSED ABOVE; EDITING MAY BREAK PARSER -->
</body></html>