<html><head>
<meta http-equiv="Content-Type" content="text/html;charset=utf-8" />
<title>Ezek 19 &ndash; যিহিষ্কেল ভাববাদীর পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 19);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যিহিষ্কেল ভাববাদীর পুস্তক</b> &ndash; <a href="Ezek_1.html">1</a> ... <a href="Ezek_17.html">17</a> <a href="Ezek_18.html">18</a> <b>19</b> <a href="Ezek_20.html">20</a> <a href="Ezek_21.html">21</a> ... <a href="Ezek_48.html">48</a> </div><hr>
<h1>Ezek 19</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহূদার রাজকুলের জন্য বিলাপ</h2><span class="vn">1</span> <span class="br-p"><br><br></span>আর তুমি ইস্রায়েলের অধ্যক্ষগণের বিষয়ে বিলাপ কর।</div>
<div class="v" id="v2"><span class="vn">2</span> বল, তোমার মাতা কি ছিল? সে ত সিংহী ছিল; সিংহগণের মধ্যে শয়ন করিত, যুবসিংহদের মধ্যে আপন বৎসদিগকে প্রতিপালন করিত।</div>
<div class="v" id="v3"><span class="vn">3</span> তাহার প্রতিপালিত এক বৎস যুবসিংহ হইয়া উঠিল, সে মৃগ বিদারণ করিতে শিখিল, মনুষ্যদিগকে গ্রাস করিতে লাগিল।</div>
<div class="v" id="v4"><span class="vn">4</span> জাতিগণও তাহার বিষয় শুনিতে পাইল; সে তাহাদের গর্তে ধরা পড়িল; আর তাহারা তাহার নাক ফুঁড়িয়া মিসর দেশে লইয়া গেল।</div>
<div class="v" id="v5"><span class="vn">5</span> সেই সিংহী যখন দেখিল, সে প্রতীক্ষা করিয়াছিল, কিন্তু তাহার প্রত্যাশা বিনষ্ট হইল, তখন আপনার আর একটি শাবককে যুবসিংহ করিয়া তুলিল।</div>
<div class="v" id="v6"><span class="vn">6</span> পরে সে সিংহদের সঙ্গে যাতায়াত করিতে করিতে যুবসিংহ হইয়া উঠিল; সে মৃগ বিদারণ করিতে শিখিল, মনুষ্যদিগকে গ্রাস করিতে লাগিল।</div>
<div class="v" id="v7"><span class="vn">7</span> সে তাহাদের অট্টালিকা সকল ধ্বংস করিল; তাহাদের নগর সকল উৎসন্ন করিল; তাহার গর্জনের শব্দে দেশ ও তাহার সমস্তই স্তম্ভিত হইল।</div>
<div class="v" id="v8"><span class="vn">8</span> তখন চারিদিকের জাতিগণ নানা প্রদেশ হইতে তাহার বিপক্ষে দাঁড়াইল, তাহার উপরে আপনাদের জাল পাতিল; সে তাহাদের গর্তে ধরা পড়িল।</div>
<div class="v" id="v9"><span class="vn">9</span> তাহারা তাহার নাক ফুঁড়িয়া পিঞ্জরে রাখিল, তাহাকে বাবিল-রাজের নিকটে লইয়া গেল; ইস্রায়েলের কোন পর্বতে যেন তাহার হুঙ্কার আর শুনিতে পাওয়া না যায়, তাই তাহাকে দুর্গের মধ্যে রাখিল।</div>
<div class="v" id="v10"><span class="vn">10</span> <span class="br-p"><br><br></span>তোমার রক্তে তোমার মাতা জলরাশির নিকটে রোপিত দ্রাক্ষালতাস্বরূপ ছিল, সে অনেক জল প্রযুক্ত ফলবান ও শাখায় পূর্ণ হইল।</div>
<div class="v" id="v11"><span class="vn">11</span> আর তাহার শাখাদণ্ড দৃঢ় ও কর্তৃত্বকারীদের রাজদণ্ড হইবার যোগ্য হইল; সে দীর্ঘতায় মেঘস্পর্শী, এবং উচ্চতায় ও শাখাবাহুল্যে বিরাজমান হইল।</div>
<div class="v" id="v12"><span class="vn">12</span> কিন্তু সে কোপে উৎপাটিত হইল, ভূমিতে নিক্ষিপ্ত হইল; পূর্ব্বীয় বায়ুতে তাহার ফল শুষ্ক হইয়া পড়িল; তাহার দৃঢ় শাখা সকল ভগ্ন ও শুষ্ক হইল, অগ্নি সেইগুলি গ্রাস করিল।</div>
<div class="v" id="v13"><span class="vn">13</span> এখন সে প্রান্তরের মধ্যে নির্জল ও শুষ্ক ভূমিতে রোপিত হইয়াছে।</div>
<div class="v" id="v14"><span class="vn">14</span> তাহার শাখাদণ্ড হইতে অগ্নি নির্গত হইয়া তাহার ফল গ্রাস করিয়াছে; রাজদণ্ডের জন্য একটি দৃঢ় শাখাও তাহাতে নাই। এ বিলাপ, এবং ইহা বিলাপের জন্য থাকিবে।</div>
</div>
<!-- PARSED ABOVE; EDITING MAY BREAK PARSER -->
</body></html>