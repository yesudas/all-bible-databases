<html><head>
<meta http-equiv="Content-Type" content="text/html;charset=utf-8" />
<title>Ezek 23 &ndash; যিহিষ্কেল ভাববাদীর পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 23);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যিহিষ্কেল ভাববাদীর পুস্তক</b> &ndash; <a href="Ezek_1.html">1</a> ... <a href="Ezek_21.html">21</a> <a href="Ezek_22.html">22</a> <b>23</b> <a href="Ezek_24.html">24</a> <a href="Ezek_25.html">25</a> ... <a href="Ezek_48.html">48</a> </div><hr>
<h1>Ezek 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলের ও যিহূদার পাপ ও দণ্ড</h2><span class="vn">1</span> <span class="br-p"><br><br></span>আর সদাপ্রভুর এই বাক্য আমার নিকটে উপস্থিত হইল,</div>
<div class="v" id="v2"><span class="vn">2</span> হে মনুষ্য-সন্তান, দুইটি স্ত্রীলোক ছিল, তাহারা এক মাতার কন্যা।</div>
<div class="v" id="v3"><span class="vn">3</span> তাহারা মিসরে ব্যভিচার যৌবনকালেই করিল; সেখানে তাদের স্তন মর্দিত হইত, সেখানে লোকেরা তাহাদের কৌমার্যকালীন চুচুক টিপিত।</div>
<div class="v" id="v4"><span class="vn">4</span> তাহাদের মধ্যে জ্যেষ্ঠার নাম অহলা [তাহার তাম্বু], ও তাহার ভগিনীর নাম অহলীবা [তাহার মধ্যে আমার তাম্বু]; তাহারা আমার হইল এবং পুত্রকন্যা প্রসব করিল। তাহাদের নামের তাৎপর্য এই, অহলা শমরিয়া, ও অহলীবা যিরূশালেম।</div>
<div class="v" id="v5"><span class="vn">5</span> আমার থাকিতে অহলা ব্যভিচার করিল, আপনার প্রেমিকগণে, নিকটবর্তী অশূরীয়দের প্রতি কামাসক্তা হইল;</div>
<div class="v" id="v6"><span class="vn">6</span> ইহারা নীলবস্ত্র পরিহিত, দেশাধ্যক্ষ ও শাসনকর্তা, সকলেই মনোহর যুবক ও অশ্বারোহী যোদ্ধা।</div>
<div class="v" id="v7"><span class="vn">7</span> সে তাহাদের অর্থাৎ সমস্ত উৎকৃষ্ট অশূর-সন্তানের সহিত ব্যভিচার করিত, এবং যাহাদের প্রতি কামাসক্তা হইত, তাহাদের সকলকার সমস্ত পুত্তলি দ্বারা ভ্রষ্ট হইত।</div>
<div class="v" id="v8"><span class="vn">8</span> আবার সে মিসরের সময় হইতে আপনার ব্যভিচার ত্যাগ করে নাই; কেননা তাহার যৌবনকালে লোকে তাহার সহিত শয়ন করিত, তাহারাই তাহার কৌমার্যকালীন চুচুক টিপিত, ও তাহার সহিত রতিক্রিয়া করিত।</div>
<div class="v" id="v9"><span class="vn">9</span> এই জন্য আমি তাহার প্রেমিকদের হস্তে, সে যাহাদের প্রতি কামাসক্তা ছিল, সেই অশূর-সন্তানদের হস্তে তাহাকে সমর্পণ করিলাম।</div>
<div class="v" id="v10"><span class="vn">10</span> তাহারা তাহার উলঙ্গতা অনাবৃত করিল, তাহার পুত্রকন্যাদিগকে হরণ করিয়া তাহাকে খড়্‌গ দ্বারা বধ করিল; এইরূপে স্ত্রীলোকদের মধ্যে তাহার অখ্যাতি হইল, কারণ লোকেরা তাহাকে বিচারসিদ্ধ দণ্ড দিল।</div>
<div class="v" id="v11"><span class="vn">11</span> <span class="br-p"><br><br></span>এই সকল দেখিয়াও তাহার ভগিনী অহলীবা আপন কামাসক্তিতে তাহা অপেক্ষা, হাঁ, বেশ্যাক্রিয়ায় সেই ভগিনী অপেক্ষা অধিক ভ্রষ্ট হইল।</div>
<div class="v" id="v12"><span class="vn">12</span> সে নিকটবর্তী অশূর-সন্তানগণে- দেশাধ্যক্ষগণে ও শাসনকর্তৃগণে- কামাসক্তা হইল; তাহারা দিব্য পরিচ্ছদান্বিত অশ্বারোহী যোদ্ধা, সকলেই মনোহর যুবক।</div>
<div class="v" id="v13"><span class="vn">13</span> আর আমি দেখিলাম, সে অশুচি, উভয়ে একই পথে চলিতেছে।</div>
<div class="v" id="v14"><span class="vn">14</span> আর সে আপন বেশ্যাক্রিয়া বাড়াইল, কেননা সে দেওয়ালে চিত্রিত পুরুষদিগকে অর্থাৎ কল্‌দীয়দের সিন্দূরচিত্রিত প্রতিরূপ দেখিল;</div>
<div class="v" id="v15"><span class="vn">15</span> তাহারা পটিকাতে বদ্ধকটি, তাহাদের মস্তকে রঙে ডুবান দীর্ঘ উষ্ণীষ, তাহারা সকলে দেখিতে সেনানীদের ন্যায়, কল্‌দীয় দেশজাত বাবিল-সন্তানদের রূপবিশিষ্ট।</div>
<div class="v" id="v16"><span class="vn">16</span> তাহাদিগকে দেখিবামাত্র সে কামাসক্তা হইয়া কল্‌দীয় দেশে তাহাদের কাছে দূত প্রেরণ করিল।</div>
<div class="v" id="v17"><span class="vn">17</span> তাহাতে বাবিল-সন্তানেরা তাহার কাছে আসিয়া প্রেম-শয্যায় শয়ন করিল, ও ব্যভিচার করিয়া তাহাকে ভ্রষ্ট করিল; সে তাহাদের দ্বারা অশুচি হইল, পরে তাহাদের প্রতি তাহার প্রাণে ঘৃণা হইল।</div>
<div class="v" id="v18"><span class="vn">18</span> সে আপন বেশ্যাক্রিয়া প্রকাশ করিল, আপন উলঙ্গতা অনাবৃত করিল; তাহাতে আমার প্রাণে যেমন তাহার ভগিনীর প্রতি ঘৃণা হইয়াছিল, তেমনি তাহার প্রতিও ঘৃণা হইল।</div>
<div class="v" id="v19"><span class="vn">19</span> আর সে আপন বেশ্যাক্রিয়া সকল বাড়াইল, যে সময়ে মিসর দেশে বেশ্যাক্রিয়া করিত, আপনার সেই যৌবনকাল স্মরণ করিল।</div>
<div class="v" id="v20"><span class="vn">20</span> কেননা গর্দভের ন্যায় মাংসবিশিষ্ট ও অশ্বের ন্যায় রেতোবিশিষ্ট তাহাদের শৃঙ্গারকারিগণে সে কামাসক্তা হইল।</div>
<div class="v" id="v21"><span class="vn">21</span> এইরূপে, মিসরীয়েরা যে সময়ে কৌমার্যকালীন স্তন বলিয়া তোমার চুচুক টিপিত, তুমি পুনর্বার সেই যৌবনকালীয় কুকর্মের চেষ্টা করিয়াছ।</div>
<div class="v" id="v22"><span class="vn">22</span> <span class="br-p"><br><br></span>এই জন্য, হে অহলীবা, প্রভু সদাপ্রভু এই কথা কহেন, দেখ, তোমার প্রাণে যাহাদের প্রতি ঘৃণা হইয়াছে, তোমার সেই প্রেমিকদিগকে আমি তোমার বিরুদ্ধে উঠাইব, চারিদিক হইতে তাহাদিগকে তোমার বিরুদ্ধে আনিব।</div>
<div class="v" id="v23"><span class="vn">23</span> বাবিল-সন্তানেরা এবং কল্‌দীয়েরা সকলে, পকোদ, শোয়া ও কোয়া এবং তাহাদের সঙ্গে সমস্ত অশূর-সন্তান আনীত হইবে; তাহারা সকলে মনোহর যুবক, দেশাধ্যক্ষ ও শাসনকর্তা, সেনানী ও সমাহূত লোক, সকলে অশ্বারোহী যোদ্ধা।</div>
<div class="v" id="v24"><span class="vn">24</span> তাহারা অস্ত্রশস্ত্র, রথ, চক্র ও জাতিসমাজ সঙ্গে লইয়া তোমার বিরুদ্ধে আসিবে, বর্ম, ঢাল ও টোপর ধরিয়া তোমার বিরুদ্ধে চারিদিকে উপস্থিত হইবে; এবং আমি তাহাদের হাতে বিচার-ভার সমর্পণ করিব, তাহারা আপনাদের বিচারানুসারে, তোমার বিচার করিবে।</div>
<div class="v" id="v25"><span class="vn">25</span> আর আমি আমার অন্তর্জ্বালা তোমার বিরুদ্ধে স্থাপন করিব; তাহারা তোমার প্রতি কোপে ব্যবহার করিবে; তাহারা তোমার নাসিকা ও কর্ণ কাটিয়া ফেলিবে ও তোমার অবশিষ্ট লোকেরা খড়্‌গে পতিত হইবে; তাহারা তোমার পুত্রকন্যাগণকে হরণ করিবে, ও তোমার অবশিষ্ট লোকেরা অগ্নিভক্ষিত হইবে।</div>
<div class="v" id="v26"><span class="vn">26</span> তাহারা তোমাকে বিবস্ত্রা করিবে, ও তোমার চারু আভরণ সকল হরণ করিবে।</div>
<div class="v" id="v27"><span class="vn">27</span> এইরূপে আমি তোমার কুকর্ম ও মিসর দেশ হইতে [কৃত] তোমার বেশ্যাক্রিয়া নিবৃত্ত করিব, তাহাতে তুমি উহাদের প্রতি আর দৃষ্টিপাত করিবে না, এবং মিসরকেও আর স্মরণ করিবে না।</div>
<div class="v" id="v28"><span class="vn">28</span> কেননা প্রভু সদাপ্রভু এই কথা কহেন, দেখ, তুমি যাহাদিগকে দ্বেষ করিতেছ, যাহাদের প্রতি তোমার প্রাণে ঘৃণা হইয়াছে, তাহাদের হস্তে আমি তোমাকে সমর্পণ করিব।</div>
<div class="v" id="v29"><span class="vn">29</span> তাহারা তোমার প্রতি দ্বেষ করিবে, ও তোমার সমস্ত শ্রমফল হরণ করিবে, এবং তোমাকে উলঙ্গিনী ও বিবস্ত্রা করিয়া পরিত্যাগ করিবে, তাহাতে তোমার ব্যভিচার-ঘটিত উলঙ্গতা, তোমার কুকর্ম ও তোমার বেশ্যাক্রিয়া, অনাবৃত হইবে।</div>
<div class="v" id="v30"><span class="vn">30</span> তুমি জাতিগণের অনুগমনে ব্যভিচার করিয়াছ, তাহাদের পুত্তলিগণ দ্বারা অশুচি হইয়াছ, এই নিমিত্ত এই সকল তোমার প্রতি করা যাইবে।</div>
<div class="v" id="v31"><span class="vn">31</span> তুমি আপন ভগিনীর পথে গমন করিয়াছ, এই জন্য আমি তাহার পানপাত্র তোমার হস্তে দিব।</div>
<div class="v" id="v32"><span class="vn">32</span> প্রভু সদাপ্রভু এই কথা কহেন, তুমি আপন ভগিনীর পাত্রে পান করিবে, সেই পাত্র গভীর ও বৃহৎ; তুমি পরিহাসের বিষয় হইবে; সেই পাত্রে অনেকটা ধরে।</div>
<div class="v" id="v33"><span class="vn">33</span> তুমি পরিপূর্ণা হইবে মত্ততায় ও খেদে, বিস্ময়ের ও ধ্বংসের পাত্রে, তোমার ভগিনী শমরিয়ার পাত্রে।</div>
<div class="v" id="v34"><span class="vn">34</span> তুমি তাহাতে পান করিবে, গাদও খাইয়া ফেলিবে, এবং তাহার খোলা চাটিবে, ও আপন স্তন বিদীর্ণ করিবে; কেননা আমি ইহা কহিলাম, ইহা প্রভু সদাপ্রভু বলেন।</div>
<div class="v" id="v35"><span class="vn">35</span> অতএব প্রভু সদাপ্রভু এই কথা কহেন, তুমি আমাকে ভুলিয়া গিয়াছ, আমাকে পিছনে ফেলিয়াছ, তজ্জন্য তুমি আবার আপন কুকর্মের ও বেশ্যাক্রিয়া ভার বহন কর।</div>
<div class="v" id="v36"><span class="vn">36</span> <span class="br-p"><br><br></span>সদাপ্রভু আমাকে আরও কহিলেন, হে মনুষ্য-সন্তান, তুমি কি অহলার ও অহলীবার বিচার করিবে? তবে তাহাদের ঘৃণার্হ ক্রিয়া সকল তাহাদিগকে জ্ঞাত কর।</div>
<div class="v" id="v37"><span class="vn">37</span> কেননা তাহারা ব্যভিচার-কার্য করিয়াছে, ও তাহাদের হস্তে রক্ত আছে; তাহারা আপন পুত্তলিগণের সহিত ব্যভিচার করিয়াছে, এবং আমার জন্য প্রসূত আপন সন্তানগণকে উহাদের গ্রাসার্থে [অগ্নির মধ্য দিয়া] গমন করাইয়াছে।</div>
<div class="v" id="v38"><span class="vn">38</span> তাহারা আমার প্রতি আরও এই অপকার্য করিয়াছে, সেই দিন আমার ধর্মধাম অশুচি করিয়াছে, এবং তাহারা আমার বিশ্রামদিন অপবিত্র করিয়াছে।</div>
<div class="v" id="v39"><span class="vn">39</span> কারণ যখন তাহারা আপনাদের পুত্তলিগণের উদ্দেশে আপন আপন বালকগণকে হনন করিত, তখন সেই দিন আমার ধর্মধামে আসিয়া তাহা অপবিত্র করিত; আর দেখ, আমার গৃহমধ্যে তাহারা এই প্রকার করিয়াছে।</div>
<div class="v" id="v40"><span class="vn">40</span> অধিকন্তু তোমরা দূরস্থ পুরুষদিগকে আনিবার জন্য দূত প্রেরণ করিয়াছ; দূত প্রেরিত হইলে, দেখ, তাহারা আসিল; তুমি তাহাদের নিমিত্ত স্নান করিলে, চক্ষুতে অঞ্জন দিলে, ও অলঙ্কারে আপনাকে বিভূষিত করিলে;</div>
<div class="v" id="v41"><span class="vn">41</span> পরে রাজকীয় শয্যায় বসিয়া তৎসম্মুখে মেজ সাজাইয়া তাহার উপরে আমার ধূপ ও আমার তৈল রাখিলে।</div>
<div class="v" id="v42"><span class="vn">42</span> আর তাহার সহিত নিশ্চিন্ত লোকারণ্যের কলরব হইল, এবং সাধারণ লোকদের সহিত প্রান্তর হইতে মদ্যপায়ীরা আনীত হইল, তাহারা ঐ দুই রমণীর হস্তে কঙ্কণ ও মস্তকে চারু মুকুট দিল।</div>
<div class="v" id="v43"><span class="vn">43</span> তখন ব্যভিচার-ক্রিয়াতে যে জীর্ণা, সেই স্ত্রীর বিষয়ে আমি কহিলাম, এখন তাহারা ইহার সহিত, এবং এ তাহাদের সহিত, ব্যভিচার-কার্য করিবে।</div>
<div class="v" id="v44"><span class="vn">44</span> আর পুরুষেরা যেমন বেশ্যার কাছে গমন করে, তেমনি তাহারা উহার কাছে গমন করিত; এইরূপে তাহারা অহলার ও অহলীবার, সেই দুই কুকর্মকারিণী রমণীর কাছে গমন করিত।</div>
<div class="v" id="v45"><span class="vn">45</span> আর ধার্মিক ব্যক্তিরাই ব্যভিচারিণী ও রক্তপাতকারিণীদের বিচারানুসারে তাহাদের বিচার করিবে; কেননা তাহারা ব্যভিচারিণী, ও তাহাদের হস্তে রক্ত আছে।</div>
<div class="v" id="v46"><span class="vn">46</span> বস্তুতঃ প্রভু সদাপ্রভু এই কথা কহেন, আমি তাহাদের বিরুদ্ধে জনসমাজ আনিব, এবং তাহাদিগকে ভাসিয়া বেড়াইতে ও লুটদ্রব্য হইতে দিব।</div>
<div class="v" id="v47"><span class="vn">47</span> সেই সমাজ তাহাদিগকে প্রস্তরাঘাত করিবে, ও আপনাদের খড়্‌গে খণ্ড খণ্ড করিবে; তাহারা তাহাদের পুত্রকন্যাদিগকে বধ করিবে, এবং তাহাদের গৃহ আগুনে পোড়াইয়া দিবে।</div>
<div class="v" id="v48"><span class="vn">48</span> এই প্রকারে আমি দেশ হইতে কুকর্ম নিবৃত্ত করিব, তাহাতে সমুদয় স্ত্রীলোক শিক্ষা পাইবে, তোমাদের কুকর্মের ন্যায় আচরণ করিবে না।</div>
<div class="v" id="v49"><span class="vn">49</span> আর লোকেরা তোমাদের কুকর্মের বোঝা তোমাদের উপরে রাখিবে, এবং তোমরা আপনাদের পুত্তলিগণ-সম্বন্ধীয় পাপ সকল বহন করিবে; <span class="br-p"><br><br></span><span class="br-ind"><br><span class="indent">&nbsp;</span></span>তাহাতে তোমরা জানিবে যে, আমিই প্রভু সদাপ্রভু।<br></div>
</div>
<!-- PARSED ABOVE; EDITING MAY BREAK PARSER -->
</body></html>