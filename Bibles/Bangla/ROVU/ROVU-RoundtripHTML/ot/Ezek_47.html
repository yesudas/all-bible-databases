<html><head>
<meta http-equiv="Content-Type" content="text/html;charset=utf-8" />
<title>Ezek 47 &ndash; যিহিষ্কেল ভাববাদীর পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 47);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যিহিষ্কেল ভাববাদীর পুস্তক</b> &ndash; <a href="Ezek_1.html">1</a> ... <a href="Ezek_45.html">45</a> <a href="Ezek_46.html">46</a> <b>47</b> <a href="Ezek_48.html">48</a> </div><hr>
<h1>Ezek 47</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পবিত্র ভূমি ও পবিত্র নগর</h2><span class="vn">1</span> <span class="br-p"><br><br></span>পরে তিনি আমাকে ঘুরাইয়া গৃহের প্রবেশস্থানে আনিলেন, আর দেখ, গৃহের গোবরাটের নিচে হইতে জল বাহির হইয়া পূর্বদিকে বহিতেছে, কেননা গৃহের সম্মুখভাগ পূর্বদিকে ছিল; আর সেই জল নিচে হইতে গৃহের দক্ষিণ পার্শ্ব দিয়া যজ্ঞবেদির দক্ষিণে নামিয়া যাইতেছিল।</div>
<div class="v" id="v2"><span class="vn">2</span> পরে তিনি আমাকে উত্তরদ্বারের পথ দিয়া বাহির করিলেন, এবং ঘুরাইয়া বাহিরের পথ দিয়া, পূর্বাভিমুখ পথ দিয়া, বহির্দ্বার পর্যন্ত লইয়া গেলেন; আর দেখ, দক্ষিণ পার্শ্ব দিয়া জল চোঁয়াইয়া পড়িতেছিল।</div>
<div class="v" id="v3"><span class="vn">3</span> সেই ব্যক্তি যখন পূর্বদিকে গিয়াছিলেন, তখন তাঁহার হস্তে এক মানসূত্র ছিল; তিনি এক সহস্র হস্ত মাপিয়া আমাকে জলের মধ্য দিয়া গমন করাইলেন; তখন গোড়ালি পর্যন্ত জল উঠিল।</div>
<div class="v" id="v4"><span class="vn">4</span> আবার তিনি এক সহস্র হস্ত মাপিয়া আমাকে জলের মধ্য দিয়া গমন করাইলেন, তখন হাঁটু পর্যন্ত জল উঠিল। আবার তিনি এক সহস্র হস্ত মাপিয়া আমাকে জলের মধ্য দিয়া গমন করাইলেন; তখন কটি পর্যন্ত জল উঠিল।</div>
<div class="v" id="v5"><span class="vn">5</span> আবার তিনি এক সহস্র হস্ত মাপিলেন; তাহা আমার অগম্য নদী হইল; কারণ জল বাড়িয়া উঠিয়াছিল, সাঁতার জল, পদব্রজে পার হওয়া যায় না, এমন নদী হইয়াছিল।</div>
<div class="v" id="v6"><span class="vn">6</span> <span class="br-p"><br><br></span>তখন তিনি আমাকে কহিলেন, হে মনুষ্য-সন্তান, তুমি দেখিলে? পরে তিনি আমাকে পুনরায় ঐ নদীর তীরে লইয়া গেলেন।</div>
<div class="v" id="v7"><span class="vn">7</span> আর আমি যখন ফিরিয়া গেলাম, তখন দেখ, সেই নদীর তীরে এপারে ওপারে অনেক বৃক্ষ ছিল।</div>
<div class="v" id="v8"><span class="vn">8</span> তখন তিনি আমাকে কহিলেন, এই জল পূর্বদিক্‌স্থ অঞ্চলে বহিতেছে, অরাবা তলভূমিতে নামিয়া যাইবে, এবং সমুদ্রের দিকে যাইবে; যে জল বাহির করা হইয়াছে তাহা সমুদ্রে যাইবে ও ইহার জল উত্তম হইবে।</div>
<div class="v" id="v9"><span class="vn">9</span> আর এই স্রোতের জল যে কোন স্থানে বহিবে সেই স্থানের অগণনীয় জীবজন্তু বাঁচিবে; আর যার-পর-নাই প্রচুর মৎস্য হইবে; কেননা এই জল সেখানে গিয়াছে বলিয়া সেখানকার [জল] উত্তম হইবে; এবং এই স্রোত যে কোন স্থান দিয়া বহিবে, সেই স্থানের সকলই সঞ্জীবিত হইবে।</div>
<div class="v" id="v10"><span class="vn">10</span> আর তাহার তীরে ধীবরগণ দাঁড়াইবে, ঐন্‌-গদী অবধি ঐন্‌-ইগ্লয়িম পর্যন্ত জাল বিস্তার করিবার স্থান হইবে; মহাসমুদ্রের মৎস্যের ন্যায় নানা জাতীয় মৎস্য জন্মিয়া যার-পর-নাই প্রচুর হইবে।</div>
<div class="v" id="v11"><span class="vn">11</span> কিন্তু তাহার পঙ্কস্থান ও জলাভূমির প্রতীকার হইবে না; তাহা লবণার্থে নিরূপিত।</div>
<div class="v" id="v12"><span class="vn">12</span> আর নদীর ধারে এপারে ওপারে সর্বপ্রকার ভোজনার্থ ফলের বৃক্ষ হইবে, তাহার পত্র ্নান হইবে না, ও ফল শেষ হইবে না; প্রতি মাসে তাহার ফল পাকিবে, কেননা তাহার সেচনের জল ধর্মধাম হইতে নির্গত; আর তাহার ফল আহারের জন্য ও পত্র আরোগ্যের নিমিত্ত ব্যবহৃত হইবে।</div>
<div class="v" id="v13"><span class="vn">13</span> <span class="br-p"><br><br></span>প্রভু সদাপ্রভু এই কথা কহেন, তোমরা ইস্রায়েলের দ্বাদশ বংশকে যে দেশ অধিকারের জন্য দিবে, তাহার সীমা এই; যোষেফের দুই অংশ হইবে।</div>
<div class="v" id="v14"><span class="vn">14</span> আর তোমরা সকলে সমানাংশে অধিকার বলিয়া তাহা পাইবে, কারণ আমি তোমাদের পিতৃপুরুষদিগকে এই দেশ দিব বলিয়া হস্ত উত্তোলন করিয়াছিলাম; এই দেশ অধিকার বলিয়া তোমাদের হইবে।</div>
<div class="v" id="v15"><span class="vn">15</span> আর দেশের সীমা এই; উত্তরদিকে মহাসমুদ্র হইতে সদাদের প্রবেশস্থান পর্যন্ত হিৎলোনের পথ;</div>
<div class="v" id="v16"><span class="vn">16</span> হমাৎ, বরোথা, সিব্রয়িম, যাহা দম্মেশকের সীমার ও হমাতের সীমার মধ্যস্থিত; হৌরণের সীমার নিকটস্থ হৎসর-হত্তীকোন।</div>
<div class="v" id="v17"><span class="vn">17</span> আর সমুদ্র হইতে সীমা দম্মেশকের সীমাস্থ হৎসোর-ঐনন পর্যন্ত যাইবে, আর উত্তরদিকে হমাতের সীমা; এই উত্তরপ্রান্ত।</div>
<div class="v" id="v18"><span class="vn">18</span> আর পূর্বপ্রান্ত হৌরণ, দম্মেশক ও গিলিয়দের এবং ইস্রায়েল-দেশের মধ্যবর্তী যর্দন; তোমরা [উত্তর] সীমা অবধি পূর্ব সমুদ্র পর্যন্ত মাপিবে; এই পূর্বপ্রান্ত।</div>
<div class="v" id="v19"><span class="vn">19</span> আর দক্ষিণপ্রান্ত দক্ষিণে তামর অবধি কাদেশস্থ মরীবৎ জলাশয় [মিসরের] স্রোতোমার্গ ও মহাসমুদ্র পর্যন্ত; দক্ষিণদিকের এই দক্ষিণপ্রান্ত।</div>
<div class="v" id="v20"><span class="vn">20</span> আর পশ্চিমপ্রান্ত মহাসমুদ্র; [দক্ষিণ] সীমা অবধি হমাতের প্রবেশস্থানের সম্মুখ পর্যন্ত, এই পশ্চিমপ্রান্ত।</div>
<div class="v" id="v21"><span class="vn">21</span> এইরূপে তোমরা ইস্রায়েলের বংশানুক্রমে আপনাদের মধ্যে এই দেশ বিভাগ করিবে।</div>
<div class="v" id="v22"><span class="vn">22</span> <span class="br-p"><br><br></span>তোমরা আপনাদের নিমিত্ত এবং যে বিদেশী লোকেরা তোমাদের মধ্যে প্রবাস করিয়া তোমাদের মধ্যে সন্তান উৎপন্ন করে, তাহাদেরও নিমিত্ত তাহা অধিকারার্থে গুলিবাঁট দ্বারা বিভাগ করিবে; এবং ইহারা ইস্রায়েল-সন্তানদের মধ্যে স্বজাতীয় লোকদের ন্যায় গণিত হইবে, তোমাদের সহিত ইস্রায়েল-বংশ সকলের মধ্যে অধিকার পাইবে।</div>
<div class="v" id="v23"><span class="vn">23</span> তোমাদের যে বংশের মধ্যে যে বিদেশী লোক প্রবাস করিবে, তাহার মধ্যে তোমরা তাহাকে অধিকার দিবে, ইহা প্রভু সদাপ্রভু বলেন।</div>
</div>
<!-- PARSED ABOVE; EDITING MAY BREAK PARSER -->
</body></html>