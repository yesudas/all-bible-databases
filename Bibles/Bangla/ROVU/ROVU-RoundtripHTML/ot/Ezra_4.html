<html><head>
<meta http-equiv="Content-Type" content="text/html;charset=utf-8" />
<title>Ezra 4 &ndash; ইষ্রা &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezra', 4);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>ইষ্রা</b> &ndash; <a href="Ezra_1.html">1</a> <a href="Ezra_2.html">2</a> <a href="Ezra_3.html">3</a> <b>4</b> <a href="Ezra_5.html">5</a> <a href="Ezra_6.html">6</a> ... <a href="Ezra_10.html">10</a> </div><hr>
<h1>Ezra 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শমরীয়দের দ্বারা মন্দির নির্মাণের ব্যাঘাত</h2><span class="vn">1</span> <span class="br-p"><br><br></span>পরে যিহূদার ও বিন্যামীনের বিপক্ষগণ শুনিল যে, বন্দিদশা হইতে আগত লোকেরা ইস্রায়েলের ঈশ্বর সদাপ্রভুর উদ্দেশে মন্দির নির্মাণ করিতেছে;</div>
<div class="v" id="v2"><span class="vn">2</span> তখন তাহারা সরুব্বাবিলের ও পিতৃকুলপতিদের নিকটে আসিয়া তাঁহাদিগকে কহিল, তোমাদের সহিত আমরাও গাঁথি, কেননা তোমাদের ন্যায় আমরাও তোমাদের ঈশ্বরের অন্বেষণ করি; আর যে অশূর-রাজ এসর-হদ্দোন আমাদিগকে এই স্থানে আনিয়াছিলেন, তাঁহার সময়াবধি আমরা তাঁহারই উদ্দেশে যজ্ঞ করিয়া আসিতেছি।</div>
<div class="v" id="v3"><span class="vn">3</span> কিন্তু সরুব্বাবিল, যেশূয় ও ইস্রায়েলের অন্য সকল পিতৃকুলপতি তাহাদিগকে কহিলেন, আমাদের ঈশ্বরের উদ্দেশে গৃহ নির্মাণ করিবার বিষয়ে আমাদের সহিত তোমাদের সম্পর্ক নাই; কিন্তু কোরস রাজা, পারস্য-রাজ, আমাদিগকে যাহা আজ্ঞা করিয়াছেন, তদনুসারে কেবল আমরাই ইস্রায়েলের ঈশ্বর সদাপ্রভুর উদ্দেশে নির্মাণ করিব।</div>
<div class="v" id="v4"><span class="vn">4</span> তখন দেশের লোকেরা যিহূদার লোকদের হস্ত দুর্বল করিতে ও নির্মাণ-ব্যাপারে তাহাদিগকে উদ্বিগ্ন করিতে লাগিল;</div>
<div class="v" id="v5"><span class="vn">5</span> এবং তাহাদের অভিপ্রায় ব্যর্থ করিবার জন্য পারস্য-রাজ কোরসের সমস্ত জীবনকাল ব্যাপিয়া ও পারস্য-রাজ দারিয়াবসের রাজত্বপ্রাপ্তি পর্যন্ত টাকা দিয়া তাহাদের বিরুদ্ধে মন্ত্রণাকারী নিযুক্ত করিত।</div>
<div class="v" id="v6"><h2>পারস্য-রাজের প্রতি নিবেদন</h2><span class="vn">6</span> <span class="br-p"><br><br></span>অহশ্বেরশের রাজত্বকালে, তাঁহার রাজত্বের আরম্ভকালে, লোকেরা যিহূদা ও যিরূশালেম-নিবাসীদের বিরুদ্ধে এক অভিযোগ-পত্র লিখিল।</div>
<div class="v" id="v7"><span class="vn">7</span> আর অর্তক্ষস্তের সময়ে বিশ্লম, মিত্রদাৎ, টাবেল ও তাহার অন্য সঙ্গীরা পারস্যের অর্তক্ষস্ত রাজার কাছে এক পত্র লিখিল, তাহা অরামীয় অক্ষরে লিপিবদ্ধ ও অরামীয় ভাষায় বিরচিত হইয়াছিল।</div>
<div class="v" id="v8"><span class="vn">8</span> রহূম মন্ত্রী ও শিম্‌শয় লেখক যিরূশালেমের বিরুদ্ধে অর্তক্ষস্ত রাজার নিকটে এই মর্মে পত্র লিখিল;</div>
<div class="v" id="v9"><span class="vn">9</span> ‘‘রহূম মন্ত্রী ও শিম্‌শয় লেখক ও তাহাদের সঙ্গী অন্য সকলে, অর্থাৎ দীনীয়, অফর্সৎখীয় টর্পলীয়, অফর্সীয়, অর্কবীয়, বাবিলীয়, শূশন্‌খীয়, দেহ্বীয়, ও এলমীয় লোকেরা,</div>
<div class="v" id="v10"><span class="vn">10</span> এবং মহামহিম সম্ভ্রান্ত অস্নপ্পর কর্তৃক আনীত ও শমরিয়ার নগরে, এবং [ফরাৎ] নদীর পারস্থ অন্য সকল দেশে স্থাপিত অন্য সকল জাতি, ইত্যাদি।”</div>
<div class="v" id="v11"><span class="vn">11</span> তাহারা অর্তক্ষস্ত রাজার নিকটে সেই যে পত্র পাঠাইল, তাহার অনুলিপি এই; ‘‘[ফরাৎ] নদীর পারস্থ আপনার দাসেরা, ইত্যাদি।</div>
<div class="v" id="v12"><span class="vn">12</span> মহারাজের নিকটে এই নিবেদন, যিহূদীরা আপনার নিকট হইতে আমাদের এখানে যিরূশালেমে আসিয়াছে; তাহারা সেই বিদ্রোহী মন্দ নগর নির্মাণ করিতেছে; প্রাচীর সমাপ্ত করিয়াছে, ভিত্তিমূল মেরামত করিয়াছে।</div>
<div class="v" id="v13"><span class="vn">13</span> অতএব মহারাজের নিকটে নিবেদন এই, যদি এই নগর নির্মিত ও প্রাচীর স্থাপিত হয়, তবে ঐ লোকেরা কর, রাজস্ব ও মাশুল আর দিবে না, ইহাতে পরিণামে রাজ-সরকারের ক্ষতি হইবে।</div>
<div class="v" id="v14"><span class="vn">14</span> আমরা রাজবাটীর লবণ খাইয়া থাকি, অতএব মহারাজের অপমান দেখা আমাদের উচিত নয়, এই জন্য লোক পাঠাইয়া মহারাজকে জ্ঞাত করিলাম।</div>
<div class="v" id="v15"><span class="vn">15</span> আপনার পিতৃপুরুষদের ইতিহাস-পুস্তকে অনুসন্ধান করা হউক; সেই ইতিহাস-পুস্তকে দেখিয়া জানিতে পারিবেন, এই নগর বিদ্রোহী নগর এবং রাজাদের ও প্রদেশ সকলের পক্ষে অনিষ্টকর, আর এই নগরে পুরাকাল অবধি উপপ্লব হইয়া আসিতেছিল, সেই জন্যই এই নগর বিনষ্ট হয়।</div>
<div class="v" id="v16"><span class="vn">16</span> আমরা মহারাজকে জ্ঞাত করিলাম, যদি এই নগর নির্মিত ও ইহার প্রাচীর স্থাপিত হয়, তবে এতদ্দ্বারা নদীর এপারে আপনার কোন অধিকার থাকিবে না।”</div>
<div class="v" id="v17"><span class="vn">17</span> <span class="br-p"><br><br></span>রাজা রহূম মন্ত্রীকে, শিম্‌শয় লেখককে ও শমরিয়া-নিবাসী তাহাদের অন্য সঙ্গীদিগকে এবং নদী-পারস্থ অন্য লোকদিগকে উত্তর লিখিলেন, “মঙ্গল হউক, ইত্যাদি।</div>
<div class="v" id="v18"><span class="vn">18</span> তোমরা আমাদের কাছে যে পত্র পাঠাইয়াছ, তাহা আমার সম্মুখে স্পষ্টরূপে পঠিত হইয়াছে।</div>
<div class="v" id="v19"><span class="vn">19</span> আমার আজ্ঞায় অনুসন্ধান হইল ও জানা গেল, পুরাকাল অবধি সেই নগর রাজদ্রোহ করিয়া আসিতেছিল, এবং তথায় বিদ্রোহ ও উপপ্লব হইত।</div>
<div class="v" id="v20"><span class="vn">20</span> আর যিরূশালেমে পরাক্রমী রাজগণও ছিলেন, তাঁহারা নদী-পারস্থ সকলের উপরে রাজত্ব করিতেন, এবং তাঁহাদিগকে কর, রাজস্ব ও মাশুল দেওয়া হইত।</div>
<div class="v" id="v21"><span class="vn">21</span> সেই লোকদিগকে নিবৃত্ত থাকিতে, এবং যত দিন আমা হইতে কোন আজ্ঞা প্রচারিত না হয়, তত দিন ঐ নগর নির্মাণ রহিত করিতে আজ্ঞা দেও।</div>
<div class="v" id="v22"><span class="vn">22</span> সাবধান, এই কার্যে তোমরা শিথিল হইও না; রাজ-সরকারের ক্ষতিজনক অপচয় কেন হইবে?”</div>
<div class="v" id="v23"><span class="vn">23</span> <span class="br-p"><br><br></span>পরে রহূমের, শিম্‌শয় লেখকের ও তাহাদের সঙ্গী লোকদের কাছে অর্তক্ষস্ত রাজার পত্র পাঠ হইবামাত্র তাহারা শীঘ্র যিরূশালেমে যিহূদীদের নিকটে গিয়া হস্ত ও বলপ্রয়োগে তাহাদিগকে ঐ কর্ম হইতে নিবৃত্ত করিল।</div>
<div class="v" id="v24"><span class="vn">24</span> তখন যিরূশালেমস্থ ঈশ্বরের গৃহের কার্য নিবৃত্ত হইল; পারস্য-রাজ দারিয়াবসের রাজত্বের দ্বিতীয় বৎসর পর্যন্ত তাহা নিবৃত্ত থাকিল।</div>
</div>
<!-- PARSED ABOVE; EDITING MAY BREAK PARSER -->
</body></html>