<html><head>
<meta http-equiv="Content-Type" content="text/html;charset=utf-8" />
<title>Gen 29 &ndash; আদিপুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 29);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_27.html">27</a> <a href="Gen_28.html">28</a> <b>29</b> <a href="Gen_30.html">30</a> <a href="Gen_31.html">31</a> ... <a href="Gen_50.html">50</a> </div><hr>
<h1>Gen 29</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যাকোবের বিবাহ ও পরিবারের বিবরণ</h2><span class="vn">1</span> <span class="br-p"><br><br></span>পরে যাকোব চরণ তুলিয়া পূর্বদিক্‌স্থ বংশীয়দের দেশে গমন করিলেন।</div>
<div class="v" id="v2"><span class="vn">2</span> তথায় দেখিলেন, মাঠের মধ্যে এক কূপ আছে, আর দেখ, তাহার নিকটে মেষের তিনটি পাল শয়ন করিয়া রহিয়াছে; কারণ লোকে মেষপাল সকলকে সেই কূপের জল পান করাইত, আর সেই কূপের মুখে এক বৃহৎ প্রস্তর ছিল।</div>
<div class="v" id="v3"><span class="vn">3</span> সেই স্থানে পাল সকল একত্র করা হইলে লোকে কূপের মুখ হইতে প্রস্তরখানি সরাইয়া মেষগণকে জল পান করাইত, পরে পুনর্বার কূপের মুখে যথাস্থানে সেই প্রস্তর রাখিত।</div>
<div class="v" id="v4"><span class="vn">4</span> আর যাকোব তাহাদিগকে বলিলেন, ভাই সকল, তোমরা কোন্‌ স্থানের লোক? তাহারা বলিল, আমরা হারণ-নিবাসী।</div>
<div class="v" id="v5"><span class="vn">5</span> তখন তিনি বলিলেন, নাহোরের পৌত্র লাবনকে চিন কি না?</div>
<div class="v" id="v6"><span class="vn">6</span> তাহারা কহিল, চিনি। তিনি বলিলেন, তাঁহার মঙ্গল ত? তাহারা বলিল, মঙ্গল; দেখ, তাঁহার কন্যা রাহেল মেষপাল লইয়া আসিতেছেন।</div>
<div class="v" id="v7"><span class="vn">7</span> তখন তিনি বলিলেন, দেখ, এখনও অনেক বেলা আছে; পশুপাল একত্র করণের সময় হয় নাই; তোমরা মেষগণকে জল পান করাইয়া পুনর্বার চরাইতে লইয়া যাও।</div>
<div class="v" id="v8"><span class="vn">8</span> তাহারা বলিল, যতক্ষণ পাল সকল একত্র না হয়, ততক্ষণ আমরা তাহা করিতে পারি না; পরে কূপের মুখ হইতে প্রস্তরখানি সরান যায়; তখন আমরা মেষদিগকে জল পান করাই।</div>
<div class="v" id="v9"><span class="vn">9</span> <span class="br-p"><br><br></span>যাকোব তাহাদের সহিত এইরূপ কথাবার্তা কহিতেছেন, এমন সময়ে রাহেল আপন পিতার মেষপাল লইয়া উপস্থিত হইলেন, কেননা তিনি মেষপালিকা ছিলেন।</div>
<div class="v" id="v10"><span class="vn">10</span> তখন যাকোব আপন মাতুল লাবনের কন্যা রাহেলকে ও মাতুলের মেষপালকে দেখিবামাত্র নিকটে গিয়া কূপের মুখ হইতে প্রস্তরখানি সরাইয়া তাঁহার মাতুল লাবনের মেষপালকে জল পান করাইলেন।</div>
<div class="v" id="v11"><span class="vn">11</span> পরে যাকোব রাহেলকে চুম্বন করিয়া উচ্চৈঃস্বরে রোদন করিতে লাগিলেন।</div>
<div class="v" id="v12"><span class="vn">12</span> আর আপনি যে তাঁহার পিতার কুটুম্ব ও রিবিকার পুত্র, যাকোব রাহেলকে এই পরিচয় দিলে রাহেল দৌড়াইয়া গিয়া আপন পিতাকে সংবাদ দিলেন।</div>
<div class="v" id="v13"><span class="vn">13</span> তাহাতে লাবন আপন ভাগিনেয় যাকোবের সংবাদ পাইয়া দৌড়াইয়া তাঁহার সহিত সাক্ষাৎ করিতে গেলেন। তিনি তাঁহাকে আলিঙ্গন ও চুম্বন করিলেন, ও আপন বাটীতে লইয়া গেলেন। পরে তিনি লাবনকে উক্ত সমস্ত বৃত্তান্ত জ্ঞাত করিলেন।</div>
<div class="v" id="v14"><span class="vn">14</span> তাহাতে লাবন কহিলেন, তুমি নিতান্তই আমার অস্থি ও আমার মাংস। পরে যাকোব তাঁহার গৃহে এক মাস কাল বাস করিলেন।</div>
<div class="v" id="v15"><span class="vn">15</span> <span class="br-p"><br><br></span>পরে লাবন যাকোবকে কহিলেন, তুমি কুটুম্ব বলিয়া কি বিনা বেতনে আমার দাস্যকর্ম করিবে? বল দেখি, কি বেতন লইবে?</div>
<div class="v" id="v16"><span class="vn">16</span> লাবনের দুই কন্যা ছিলেন; জ্যেষ্ঠার নাম লেয়া ও কনিষ্ঠার নাম রাহেল।</div>
<div class="v" id="v17"><span class="vn">17</span> লেয়া মৃদুলোচনা, কিন্তু রাহেল রূপবতী ও সুন্দরী ছিলেন।</div>
<div class="v" id="v18"><span class="vn">18</span> আর যাকোব রাহেলকে ভালবাসিতেন, এই জন্য তিনি উত্তর করিলেন, আপনার কনিষ্ঠা কন্যা রাহেলের জন্য আমি সাত বৎসর আপনার দাস্যকর্ম করিব।</div>
<div class="v" id="v19"><span class="vn">19</span> লাবন কহিলেন, অন্য পাত্রকে দান করা অপেক্ষা তোমাকে দান করা উত্তম বটে; আমার নিকটে থাক।</div>
<div class="v" id="v20"><span class="vn">20</span> এইরূপে যাকোব রাহেলের জন্য সাত বৎসর দাস্যকর্ম করিলেন; রাহেলের প্রতি তাঁহার অনুরাগ প্রযুক্ত এক এক বৎসর তাঁহার কাছে এক এক দিন মনে হইল।</div>
<div class="v" id="v21"><span class="vn">21</span> <span class="br-p"><br><br></span>পরে যাকোব লাবনকে কহিলেন, আমার নিয়মিত কাল সম্পূর্ণ হইল, এখন আমার স্ত্রী আমাকে দিউন, আমি তাহার কাছে গমন করিব।</div>
<div class="v" id="v22"><span class="vn">22</span> তখন লাবন ঐ স্থানের সকল লোককে একত্র করিয়া ভোজ প্রস্তুত করিলেন।</div>
<div class="v" id="v23"><span class="vn">23</span> আর সন্ধ্যাকালে তিনি আপন কন্যা লেয়াকে লইয়া তাঁহার নিকট আনিয়া দিলেন, আর যাকোব তাঁহার কাছে গমন করিলেন।</div>
<div class="v" id="v24"><span class="vn">24</span> আর লাবন সিল্পা নাম্নী আপন দাসীকে আপন কন্যা লেয়ার দাসী বলিয়া তাঁহাকে দিলেন।</div>
<div class="v" id="v25"><span class="vn">25</span> আর প্রভাত হইলে, দেখ, তিনি লেয়া। তাহাতে যাকোব লাবনকে কহিলেন, আপনি আমার সহিত এ কি ব্যবহার করিলেন? আমি কি রাহেলের জন্য আপনার দাস্যকর্ম করি নাই? তবে কেন আমাকে প্রবঞ্চনা করিলেন?</div>
<div class="v" id="v26"><span class="vn">26</span> তখন লাবন কহিলেন, জ্যেষ্ঠার অগ্রে কনিষ্ঠাকে দান করা আমাদের এই স্থানে অকর্তব্য।</div>
<div class="v" id="v27"><span class="vn">27</span> তুমি ইহার সপ্তাহ পূর্ণ কর; পরে আরও সাত বৎসর আমার দাস্যকর্ম স্বীকার করিবে, সেই জন্য আমরা উহাকেও তোমাকে দান করিব।</div>
<div class="v" id="v28"><span class="vn">28</span> তাহাতে যাকোব সেই প্রকার করিলেন, তাঁহার সপ্তাহ পূর্ণ করিলেন; পরে লাবন তাঁহার সহিত আপন কন্যা রাহেলের বিবাহ দিলেন।</div>
<div class="v" id="v29"><span class="vn">29</span> আর লাবন বিল্‌হা নাম্নী আপন দাসীকে রাহেলের দাসী বলিয়া তাঁহাকে দিলেন।</div>
<div class="v" id="v30"><span class="vn">30</span> তখন তিনি রাহেলের কাছেও গমন করিলেন, এবং লেয়া অপেক্ষা রাহেলকে অধিক ভালবাসিলেন; এবং আর সাত বৎসর লাবনের নিকট দাস্যকর্ম করিলেন।</div>
<div class="v" id="v31"><span class="vn">31</span> <span class="br-p"><br><br></span>পরে সদাপ্রভু লেয়াকে অবজ্ঞাতা দেখিয়া তাঁহার গর্ভ মুক্ত করিলেন, কিন্তু রাহেল বন্ধ্যা হইলেন।</div>
<div class="v" id="v32"><span class="vn">32</span> আর লেয়া গর্ভবতী হইয়া পুত্র প্রসব করিলেন ও তাহার নাম রূবেণ [পুত্রকে দেখ] রাখিলেন; কেননা তিনি কহিলেন, সদাপ্রভু আমার দুঃখ দেখিয়াছেন; এখন আমার স্বামী আমাকে ভালবাসিবেন।</div>
<div class="v" id="v33"><span class="vn">33</span> পরে তিনি পুনর্বার গর্ভবতী হইয়া পুত্র প্রসব করিয়া কহিলেন, সদাপ্রভু শুনিয়াছেন যে, আমি ঘৃণার পাত্রী, তাই আমাকে এই পুত্রও দিলেন; আর তাহার নাম শিমিয়োন [শ্রবণ] রাখিলেন।</div>
<div class="v" id="v34"><span class="vn">34</span> আবার তিনি গর্ভবতী হইয়া পুত্র প্রসব করিয়া কহিলেন, এইবার আমার স্বামী আমাতে আসক্ত হইবেন, কেননা আমি তাঁহার জন্য তিন পুত্র প্রসব করিয়াছি; অতএব তাহার নাম লেবি [আসক্ত] রাখা হইল।</div>
<div class="v" id="v35"><span class="vn">35</span> পরে পুনর্বার তাঁহার গর্ভ হইলে তিনি পুত্র প্রসব করিয়া কহিলেন, এইবার আমি সদাপ্রভুর স্তব গান করি; অতএব তিনি তাহার নাম যিহূদা [স্তব] রাখিলেন। তৎপরে তাঁহার গর্ভ নিবৃত্তি হইল।</div>
</div>
<!-- PARSED ABOVE; EDITING MAY BREAK PARSER -->
</body></html>