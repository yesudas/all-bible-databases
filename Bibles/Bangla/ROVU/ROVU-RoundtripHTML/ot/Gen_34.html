<html><head>
<meta http-equiv="Content-Type" content="text/html;charset=utf-8" />
<title>Gen 34 &ndash; আদিপুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 34);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_32.html">32</a> <a href="Gen_33.html">33</a> <b>34</b> <a href="Gen_35.html">35</a> <a href="Gen_36.html">36</a> ... <a href="Gen_50.html">50</a> </div><hr>
<h1>Gen 34</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আর লেয়ার কন্যা দীণা, যাহাকে তিনি যাকোবের জন্য প্রসব করিয়াছিলেন, সেই দেশের কন্যাদের সঙ্গে দেখা করিতে বাহিরে গেল।</div>
<div class="v" id="v2"><span class="vn">2</span> আর হিব্বীয় হমোর নামক দেশাধিপতির পুত্র শিখিম তাহাকে দেখিতে পাইল, এবং তাহাকে হরণ করিয়া তাহার সহিত শয়ন করিল, তাহাকে ভ্রষ্ট করিল।</div>
<div class="v" id="v3"><span class="vn">3</span> আর যাকোবের কন্যা দীণার প্রতি তাহার প্রাণ অনুরক্ত হওয়াতে সে সেই যুবতীকে প্রেম করিল ও তাহাকে মিষ্ট কথা বলিল।</div>
<div class="v" id="v4"><span class="vn">4</span> পরে শিখিম তাঁহার পিতা হমোরকে কহিল, তুমি আমার সহিত বিবাহ দিবার জন্য এই কন্যাকে গ্রহণ কর।</div>
<div class="v" id="v5"><span class="vn">5</span> আর যাকোব শুনিলেন, সে তাঁহার কন্যা দীণাকে ভ্রষ্ট করিয়াছে; ঐ সময়ে তাঁহার পুত্রগণ মাঠে পশুপালের সঙ্গে ছিল; আর যাকোব তাহাদের আগমন পর্যন্ত মৌন থাকিলেন।</div>
<div class="v" id="v6"><span class="vn">6</span> পরে শিখিমের পিতা হমোর যাকোবের সহিত কথোপকথন করিতে গেল।</div>
<div class="v" id="v7"><span class="vn">7</span> যাকোবের পুত্রগণও ঐ সংবাদ পাইয়া মাঠ হইতে আসিয়াছিল; তাহারা ক্ষুব্ধ ও অতি ক্রোধান্বিত হইয়াছিল, কেননা যাকোবের কন্যার সহিত শয়ন করাতে শিখিম ইস্রায়েলের মধ্যে মূঢ়তার ক্রিয়া ও অকর্তব্য কর্ম করিয়াছিল।</div>
<div class="v" id="v8"><span class="vn">8</span> তখন হমোর তাহাদের সহিত কথোপকথন করিয়া কহিল, তোমাদের সেই কন্যার প্রতি আমার পুত্র শিখিমের প্রাণ আসক্ত হইয়াছে; নিবেদন করি আমার পুত্রের সহিত তাহার বিবাহ দেও।</div>
<div class="v" id="v9"><span class="vn">9</span> এবং তোমরা আমাদের সহিত কুটুম্বিতা কর; তোমাদের কন্যাগণ আমাদিগকে দান কর, এবং আমাদের কন্যাদিগকে তোমরা গ্রহণ কর।</div>
<div class="v" id="v10"><span class="vn">10</span> আর আমাদের সহিত বাস কর; এই দেশ তোমাদের সম্মুখে রহিল, তোমরা এখানে বসতি ও বাণিজ্য কর, এখানে অধিকার গ্রহণ কর।</div>
<div class="v" id="v11"><span class="vn">11</span> আর শিখিম দীণার পিতাকে ও ভ্রাতৃগণকে বলিল, আমার প্রতি তোমাদের অনুগ্রহ দৃষ্টি হউক; তাহা হইলে যাহা বলিবে, তাহাই দিব।</div>
<div class="v" id="v12"><span class="vn">12</span> যৌতুক ও দান যত অধিক চাহিবে, তোমাদের কথা অনুসারে তাহাই দিব; কোন মতে আমার সহিত ঐ কন্যার বিবাহ দেও।</div>
<div class="v" id="v13"><span class="vn">13</span> কিন্তু সে তাহাদের ভগিনী দীণাকে ভ্রষ্ট করিয়াছিল বলিয়া যাকোবের পুত্রগণ ছলপূর্বক আলাপ করিয়া শিখিমকে ও তাহার পিতা হামোরকে উত্তর দিল;</div>
<div class="v" id="v14"><span class="vn">14</span> তাহারা তাহাদিগকে কহিল, অচ্ছিন্নত্বক্‌ লোককে যে আমাদের ভগিনী দিই, এমন কর্ম আমরা করিতে পারি না; করিলে আমাদের দুর্নাম হইবে।</div>
<div class="v" id="v15"><span class="vn">15</span> কেবল এই কর্মটি করিলে আমরা তোমাদের কথায় সম্মত হইব; আমাদের ন্যায় তোমরা প্রত্যেক পুরুষ যদি ছিন্নত্বক হও,</div>
<div class="v" id="v16"><span class="vn">16</span> তবে আমরা আপনাদের কন্যাগণ তোমাদের দিব, এবং তোমাদের কন্যাগণকে গ্রহণ করিব, ও তোমাদের সহিত বাস করিয়া এক জাতি হইব।</div>
<div class="v" id="v17"><span class="vn">17</span> কিন্তু যদি ত্বক্‌ছেদের বিষয়ে আমাদের কথা না শুন, তবে আমরা আপনাদের ঐ কন্যাকে লইয়া চলিয়া যাইব।</div>
<div class="v" id="v18"><span class="vn">18</span> তখন তাহাদের এই কথায় হামোর ও তাহার পুত্র শিখিম সন্তুষ্ট হইল।</div>
<div class="v" id="v19"><span class="vn">19</span> আর সেই যুবা অবিলম্বে সেই কর্ম করিল, কেননা সে যাকোবের কন্যাতে প্রীত হইয়াছিল; আর সে তাঁহার পিতৃকুলে সর্বাপেক্ষা সম্ভ্রান্ত ছিল।</div>
<div class="v" id="v20"><span class="vn">20</span> <span class="br-p"><br><br></span>পরে হমোর ও তাহার পুত্র শিখিম আপন নগরের দ্বারে আসিয়া নগর-নিবাসীদের সহিত কথোপকথন করিয়া কহিল,</div>
<div class="v" id="v21"><span class="vn">21</span> সেই লোকেরা আমাদের সহিত নির্বিরোধে রহিয়াছে; অতএব তাহারা এই দেশে বাস ও বাণিজ্য করুক; কেননা দেখ, তাহাদের সম্মুখে দেশটি সুপ্রশস্ত; আইস, আমরা তাহাদের কন্যাগণকে গ্রহণ করি, ও আমাদের কন্যাগণ তাহাদিগকে দিই।</div>
<div class="v" id="v22"><span class="vn">22</span> কিন্তু তাহাদের এক পণ আছে, আমাদের মধ্যে প্রত্যেক পুরুষ যদি তাহাদের মত ছিন্নত্বক হয়, তবে তাহারা আমাদের সহিত বাস করিয়া এক জাতি হইতে সম্মত আছে।</div>
<div class="v" id="v23"><span class="vn">23</span> আর তাহাদের ধন, সম্পত্তি ও পশু সকল কি আমাদের হইবে না? আমরা তাহাদের কথায় সম্মত হইলেই তাহারা আমাদের সহিত বাস করিবে।</div>
<div class="v" id="v24"><span class="vn">24</span> তখন হমোরের ও তাহার পুত্র শিখিমের কথায় তাহার নগরের দ্বার দিয়া যে সকল লোক বাহিরে যাইত তাহারা সম্মত হইল, আর তাহার নগরদ্বার দিয়া যে সকল পুরুষ বাহিরে যাইত, তাহাদের ত্বক্‌ছেদ করা হইল।</div>
<div class="v" id="v25"><span class="vn">25</span> পরে তৃতীয় দিবসে তাহারা পীড়িত হইলে দীণার সহোদর শিমিয়োন ও লেবি, যাকোবের এই দুই পুত্র আপন আপন খড়্‌গ গ্রহণ করিয়া নির্ভয়ে নগর আক্রমণ করতঃ সকল পুরুষকে বধ করিল।</div>
<div class="v" id="v26"><span class="vn">26</span> এবং হমোর ও তাহার পুত্র শিখিমকে খড়্‌গাঘাতে বধ করিয়া শিখিমের বাটী হইতে দীণাকে লইয়া চলিয়া আসিল।</div>
<div class="v" id="v27"><span class="vn">27</span> উহারা তাহাদের ভগিনীকে ভ্রষ্ট করিয়াছিল, এই জন্য যাকোবের পুত্রগণ হত লোকদের নিকটে গিয়া নগর লুট করিল।</div>
<div class="v" id="v28"><span class="vn">28</span> তাহারা উহাদের মেষ, গরু ও গর্দভ সকল এবং নগরস্থ ও ক্ষেত্রস্থ যাবতীয় দ্রব্য হরণ করিল;</div>
<div class="v" id="v29"><span class="vn">29</span> আর উহাদের শিশু ও স্ত্রীগণকে বন্দি করিয়া উহাদের সমস্ত ধন ও গৃহের সর্বস্ব লুট করিল।</div>
<div class="v" id="v30"><span class="vn">30</span> তখন যাকোব শিমিয়োন ও লেবিকে কহিলেন, তোমরা এই দেশনিবাসী কনানীয় ও পরিষীয়দের নিকটে আমাকে দুর্গন্ধস্বরূপ করিয়া ব্যাকুল করিলে; আমার লোক অল্প, তাহারা আমার বিরুদ্ধে একত্র হইয়া আমাকে আঘাত করিবে; আর আমি সপরিবারে বিনষ্ট হইব।</div>
<div class="v" id="v31"><span class="vn">31</span> তাহারা উত্তর করিল, যেমন বেশ্যার সহিত, তেমনি আমাদের ভগিনীর সহিত ব্যবহার করা কি তাহার উচিত ছিল?</div>
</div>
<!-- PARSED ABOVE; EDITING MAY BREAK PARSER -->
</body></html>