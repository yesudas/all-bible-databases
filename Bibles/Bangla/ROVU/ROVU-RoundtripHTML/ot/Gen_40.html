<html><head>
<meta http-equiv="Content-Type" content="text/html;charset=utf-8" />
<title>Gen 40 &ndash; আদিপুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 40);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_38.html">38</a> <a href="Gen_39.html">39</a> <b>40</b> <a href="Gen_41.html">41</a> <a href="Gen_42.html">42</a> ... <a href="Gen_50.html">50</a> </div><hr>
<h1>Gen 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>ঐ সকল ঘটনার পরে মিসর-রাজের পানপাত্রবাহক ও প্রধান খাদ্যপ্রস্তুতকারক আপনাদের প্রভু মিসর-রাজের বিরুদ্ধে দোষ করিল।</div>
<div class="v" id="v2"><span class="vn">2</span> তাহাতে ফরৌণ আপনার সেই দুই কর্মচারীর প্রতি, ঐ প্রধান পানপাত্রবাহক ও প্রধান খাদ্যপ্রস্তুতকারকের প্রতি ক্রুদ্ধ হইলেন,</div>
<div class="v" id="v3"><span class="vn">3</span> এবং তাহাদিগকে বন্দি করিয়া রক্ষক-সেনাপতির বাটীতে, কারাগারে, যোষেফ যে স্থানে বন্দি ছিলেন, সেই স্থানে রাখিলেন।</div>
<div class="v" id="v4"><span class="vn">4</span> তাহাতে রক্ষক-সেনাপতি তাহাদের কাছে যোষেফকে নিযুক্ত করিলেন, আর তিনি তাহাদের পরিচর্যা করিতে লাগিলেন। এইরূপে তাহারা কিছু দিন কারাগারে রহিল।</div>
<div class="v" id="v5"><span class="vn">5</span> <span class="br-p"><br><br></span>পরে মিসর-রাজের পানপাত্রবাহক ও প্রধান খাদ্যপ্রস্তুতকারক, যাহারা কারাবদ্ধ হইয়াছিল সেই দুই জনে এক রাত্রিতে দুই প্রকার অর্থ বিশিষ্ট দুইটি স্বপ্ন দেখিল।</div>
<div class="v" id="v6"><span class="vn">6</span> আর যোষেফ প্রত্যুষে তাহাদের নিকটে আসিয়া তাহাদিগকে দেখিলেন, আর দেখ, তাহারা বিষণ্ন।</div>
<div class="v" id="v7"><span class="vn">7</span> তখন তাঁহার সঙ্গে ফরৌণের ঐ যে দুই কর্মচারী তাঁহার প্রভুর গৃহে কারাবদ্ধ ছিল তাহাদিগকে তিনি জিজ্ঞাসা করিলেন, অদ্য আপনাদের মুখ বিষণ্ন কেন?</div>
<div class="v" id="v8"><span class="vn">8</span> তাহারা উত্তর করিল, আমরা স্বপ্ন দেখিয়াছি, কিন্তু অর্থকারক কেহ নাই। যোষেফ তাহাদিগকে কহিলেন, অর্থ করিবার শক্তি কি ঈশ্বর হইতে হয় না? বিনয় করি, স্বপ্নবৃত্তান্ত আমাকে বলুন।</div>
<div class="v" id="v9"><span class="vn">9</span> <span class="br-p"><br><br></span>তখন প্রধান পানপাত্রবাহক যোষেফকে আপন স্বপ্নবৃত্তান্ত জানাইল, তাঁহাকে কহিল, আমার স্বপ্নে, দেখ, আমার সম্মুখে এক দ্রাক্ষালতা।</div>
<div class="v" id="v10"><span class="vn">10</span> সেই দ্রাক্ষালতার তিনটি শাখা; তাহা যেন পল্লবিত হইল ও তাহাতে পুষ্প হইল, এবং স্তবকে স্তবকে তাহার ফল হইয়া পক্ব হইল।</div>
<div class="v" id="v11"><span class="vn">11</span> তখন আমার হস্তে ফরৌণের পানপাত্র ছিল, আর আমি সেই দ্রাক্ষাফল লইয়া ফরৌণের পাত্রে নিঙ্‌ড়াইয়া ফরৌণের হস্তে সেই পাত্র দিলাম।</div>
<div class="v" id="v12"><span class="vn">12</span> যোষেফ তাহাকে কহিলেন, ইহার অর্থ এই; ঐ তিন শাখায় তিন দিন বুঝায়।</div>
<div class="v" id="v13"><span class="vn">13</span> তিন দিনের মধ্যে ফরৌণ আপনার মস্তক উঠাইয়া আপনাকে পূর্বপদে নিযুক্ত করিবেন; আর আপনি পূর্বরীতি অনুসারে পানপাত্রবাহক হইয়া পুনর্বার ফরৌণের হস্তে পানপাত্র দিবেন।</div>
<div class="v" id="v14"><span class="vn">14</span> কিন্তু বিনয় করি, যখন আপনার মঙ্গল হইবে তখন আমাকে স্মরণে রাখিবেন, এবং আমার প্রতি দয়া করিয়া ফরৌণের নিকটে আমার কথা বলিয়া আমাকে এই গৃহ হইতে উদ্ধার করিবেন।</div>
<div class="v" id="v15"><span class="vn">15</span> কেননা ইব্রীয়দের দেশ হইতে আমাকে নিতান্তই চুরি করিয়া আনা হইয়াছে; আর এই স্থানেও আমি কিছুই করি নাই যাহার জন্য এই কারাকূপে বদ্ধ হই।</div>
<div class="v" id="v16"><span class="vn">16</span> <span class="br-p"><br><br></span>প্রধান খাদ্যপ্রস্তুতকারক যখন দেখিল, অর্থ ভাল, তখন সে যোষেফকে কহিল, আমিও স্বপ্ন দেখিয়াছি; দেখ, আমার মস্তকের উপরে শুক্ল পিষ্টকের তিনটি ডালি।</div>
<div class="v" id="v17"><span class="vn">17</span> তাহার উপরের ডালিতে ফরৌণের জন্য সকল প্রকার পক্বান্ন ছিল; আর পক্ষিগণ আমার মস্তকের উপরিস্থ ডালি হইতে তাহা লইয়া খাইয়া ফেলিল।</div>
<div class="v" id="v18"><span class="vn">18</span> যোষেফ উত্তর করিলেন, ইহার অর্থ এই,</div>
<div class="v" id="v19"><span class="vn">19</span> সেই তিন ডালিতে তিন দিন বুঝায়। তিন দিনের মধ্যে ফরৌণ আপনার দেহ হইতে মস্তক উঠাইয়া আপনাকে গাছে টাঙ্গাইয়া দিবেন, এবং পক্ষিগণ আপনার দেহ হইতে মাংস ভক্ষণ করিবে।</div>
<div class="v" id="v20"><span class="vn">20</span> <span class="br-p"><br><br></span>পরে তৃতীয় দিনে ফরৌণের জন্মদিন হইল, আর তিনি আপনার সকল দাসের জন্য ভোজ প্রস্তুত করিলেন, এবং আপনার দাসগণের মধ্যে প্রধান পানপাত্রবাহকের ও প্রধান খাদ্যপ্রস্তুতকারকের মস্তক উঠাইলেন।</div>
<div class="v" id="v21"><span class="vn">21</span> তিনি প্রধান পানপাত্রবাহককে তাহার নিজ পদে পুনর্বার নিযুক্ত করিলেন, তাহাতে সে ফরৌণের হস্তে পানপাত্র দিতে লাগিল;</div>
<div class="v" id="v22"><span class="vn">22</span> কিন্তু তিনি প্রধান খাদ্যপ্রস্তুতকারককে টাঙ্গাইয়া দিলেন; যেমন যোষেফ তাহাদিগকে অর্থ বলিয়াছিলেন।</div>
<div class="v" id="v23"><span class="vn">23</span> তথাপি প্রধান পানপাত্রবাহক যোষেফকে স্মরণ করিল না, ভুলিয়া গেল।</div>
</div>
<!-- PARSED ABOVE; EDITING MAY BREAK PARSER -->
</body></html>