<html><head>
<meta http-equiv="Content-Type" content="text/html;charset=utf-8" />
<title>Gen 46 &ndash; আদিপুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 46);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_44.html">44</a> <a href="Gen_45.html">45</a> <b>46</b> <a href="Gen_47.html">47</a> <a href="Gen_48.html">48</a> ... <a href="Gen_50.html">50</a> </div><hr>
<h1>Gen 46</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যাকোব সবংশে মিসরে যান</h2><span class="vn">1</span> <span class="br-p"><br><br></span>পরে ইস্রায়েল আপনার সর্বস্বের সহিত যাত্রা করিয়া বের্‌-শেবাতে আসিলেন, এবং আপন পিতা ইস্‌হাকের ঈশ্বরের উদ্দেশে বলিদান করিলেন।</div>
<div class="v" id="v2"><span class="vn">2</span> পরে ঈশ্বর রাত্রিতে ইস্রায়েলকে দর্শন দিয়া কহিলেন, হে যাকোব, হে যাকোব। তিনি উত্তর করিলেন, দেখ, এই আমি।</div>
<div class="v" id="v3"><span class="vn">3</span> তখন তিনি কহিলেন, আমি ঈশ্বর, তোমার পিতার ঈশ্বর; তুমি মিসরে যাইতে ভয় করিও না, কেননা আমি সেই স্থানে তোমাকে বৃহৎ জাতি করিব।</div>
<div class="v" id="v4"><span class="vn">4</span> আমিই তোমার সঙ্গে মিসরে যাইব, এবং আমিই তথা হইতে তোমাকে ফিরাইয়াও আনিব, আর যোষেফ তোমার চক্ষে হস্তার্পণ করিবে।</div>
<div class="v" id="v5"><span class="vn">5</span> <span class="br-p"><br><br></span>পরে যাকোব বের্‌-শেবা হইতে যাত্রা করিলেন। ইস্রায়েলের পুত্রগণ আপনাদের পিতা যাকোবকে এবং আপন আপন বালক-বালিকা ও স্ত্রীদিগকে সেই সকল শকটে করিয়া লইয়া গেলেন, যাহা ফরৌণ তাঁহাদের বহনার্থে পাঠাইয়াছিলেন।</div>
<div class="v" id="v6"><span class="vn">6</span> পরে তাঁহারা, যাকোব ও তাঁহার সমস্ত বংশ, আপনাদের পশুগণ ও কনান দেশে উপার্জিত সকল সমপত্তি লইয়া মিসর দেশে পৌঁছিলেন।</div>
<div class="v" id="v7"><span class="vn">7</span> এইরূপে যাকোব আপন পুত্র-পৌত্র, পুত্রী-পৌত্রী প্রভৃতি সমস্ত বংশকে সঙ্গে করিয়া মিসরে লইয়া গেলেন।</div>
<div class="v" id="v8"><span class="vn">8</span> <span class="br-p"><br><br></span>ইস্রায়েল-সন্তানগণ, যাকোব ও তাঁহার সন্তানগণ, যাঁহারা মিসরে গেলেন তাঁহাদের নাম। যাকোবের জ্যেষ্ঠ পুত্র রূবেণ।</div>
<div class="v" id="v9"><span class="vn">9</span> রূবেণের পুত্র হনোক, পল্‌লু, হিষ্রোণ ও কর্মি।</div>
<div class="v" id="v10"><span class="vn">10</span> শিমিয়োনের পুত্র যিমূয়েল, যামীন, ওহদ, যাখীন, সোহর ও তাহার কনানীয়া স্ত্রীজাত পুত্র শৌল।</div>
<div class="v" id="v11"><span class="vn">11</span> লেবির পুত্র গের্শোন, কহাৎ ও মরারি।</div>
<div class="v" id="v12"><span class="vn">12</span> যিহূদার পুত্র এর, ওনন, শেলা, পেরস ও সেরহ। কিন্তু এর ও ওনন কনান দেশে মরিয়াছিল; এবং পেরসের পুত্র হিষ্রোণ ও হামূল।</div>
<div class="v" id="v13"><span class="vn">13</span> ইষাখরের পুত্র তোলয়, পূয়, যোব ও শিম্রোণ।</div>
<div class="v" id="v14"><span class="vn">14</span> আর সবূলূনের পুত্র সেরদ, এলোন ও যহলেল।</div>
<div class="v" id="v15"><span class="vn">15</span> ইহারা লেয়ার সন্তান; তিনি পদ্দন্‌-অরামে যাকোবের জন্য ইহাদিগকে ও তাঁহার কন্যা দীণাকে প্রসব করেন। যাকোবের এই পুত্র কন্যারা সর্বসুদ্ধ তেত্রিশ জন।</div>
<div class="v" id="v16"><span class="vn">16</span> <span class="br-p"><br><br></span>আর গাদের পুত্র সিফিয়োন, হগি, শূনী, ইষ্‌বোন, এরি, অরোদী ও অরেলী।</div>
<div class="v" id="v17"><span class="vn">17</span> আশেরের পুত্র যিম্না, যিশ্‌বা, যিশ্‌বি, বরিয় ও তাহাদের ভগিনী সেরহ। বরিয়ের পুত্র হেবর ও মল্কীয়েল।</div>
<div class="v" id="v18"><span class="vn">18</span> ইহারা সেই সিল্পার সন্তান, যাহাকে লাবন আপন কন্যা লেয়াকে দিয়াছিলেন; সে যাকোবের জন্য ইহাদিগকে প্রসব করিয়াছিল। ইহারা ষোল জন।</div>
<div class="v" id="v19"><span class="vn">19</span> <span class="br-p"><br><br></span>আর যাকোবের স্ত্রী রাহেলের পুত্র যোষেফ ও বিন্যামীন।</div>
<div class="v" id="v20"><span class="vn">20</span> যোষেফের পুত্র মনঃশি ও ইফ্রয়িম মিসর দেশে জন্মিয়াছিল; ওন নগরের পোটীফেরঃ যাজকের কন্যা আসনৎ তাঁহার জন্য তাহাদিগকে প্রসব করিয়াছিলেন।</div>
<div class="v" id="v21"><span class="vn">21</span> বিন্যামীনের পুত্র বেলা, বেখর, অস্‌বেল, গেরা, নামন, এহী, রোশ, মুপ্‌পীম, হুপ্‌পীম ও অর্দ।</div>
<div class="v" id="v22"><span class="vn">22</span> এই চৌদ্দ জন যাকোব হইতে জাত রাহেলের সন্তান।</div>
<div class="v" id="v23"><span class="vn">23</span> আর দানের পুত্র হূশীম।</div>
<div class="v" id="v24"><span class="vn">24</span> নপ্তালির পুত্র যহসিয়েল, গূনি, যেৎসর ও শিল্লেম।</div>
<div class="v" id="v25"><span class="vn">25</span> ইহারা সেই বিল্‌হার সন্তান, যাহাকে লাবন আপন কন্যা রাহেলকে দিয়াছিলেন। সে যাকোবের জন্য ইহাদিগকে প্রসব করিয়াছিল; ইহারা সর্বসুদ্ধ সাত জন।</div>
<div class="v" id="v26"><span class="vn">26</span> <span class="br-p"><br><br></span>যাকোবের কটি হইতে উৎপন্ন যে প্রাণিগণ তাঁহার সঙ্গে মিসরে উপস্থিত হইল, যাকোবের পুত্রবধূরা ছাড়া তাহারা সর্বসুদ্ধ ছেষট্টি জন।</div>
<div class="v" id="v27"><span class="vn">27</span> মিসরে যোষেফের যে পুত্রেরা জন্মিয়াছিল, তাহারা দুই জন। যাকোবের পরিজন, যাহারা মিসরে গেল, তাহারা সর্বসুদ্ধ সত্তর জন।</div>
<div class="v" id="v28"><span class="vn">28</span> <span class="br-p"><br><br></span>পরে আগে আগে গোশনের পথ দেখাইবার নিমিত্তে যাকোব আপনার অগ্রে যিহূদাকে যোষেফের নিকটে পাঠাইলেন; আর তাঁহারা গোশন প্রদেশে পৌঁছিলেন।</div>
<div class="v" id="v29"><span class="vn">29</span> তখন যোষেফ আপন রথ সাজাইয়া গোশনে আপন পিতা ইস্রায়েলের সহিত সাক্ষাৎ করিতে গেলেন; আর তাঁহাকে দেখা দিয়া তাঁহার গলা ধরিয়া অনেকক্ষণ রোদন করিলেন।</div>
<div class="v" id="v30"><span class="vn">30</span> তখন ইস্রায়েল যোষেফকে কহিলেন, এখন স্বচ্ছন্দে মরিব, কেননা তোমার মুখ দেখিতে পাইলাম, তুমি এখনও জীবিত আছ।</div>
<div class="v" id="v31"><span class="vn">31</span> পরে যোষেফ আপন ভ্রাতাদিগকে ও পিতার পরিজনকে কহিলেন, আমি গিয়া ফরৌণকে সংবাদ দিব, তাঁহাকে বলিব, আমার ভ্রাতারা ও পিতার সমস্ত পরিজন কনান দেশ হইতে আমার নিকটে আসিয়াছেন;</div>
<div class="v" id="v32"><span class="vn">32</span> তাঁহারা মেষপালক, তাঁহারা পশুপাল রাখিয়া থাকেন; আর তাঁহাদের গোমেষাদি পাল এবং সর্বস্ব আনিয়াছেন।</div>
<div class="v" id="v33"><span class="vn">33</span> তাহাতে ফরৌণ তোমাদিগকে ডাকিয়া যখন জিজ্ঞাসা করিবেন, তোমাদের ব্যবসা কি?</div>
<div class="v" id="v34"><span class="vn">34</span> তখন তোমরা বলিবে, আপনার এই দাসগণ পিতৃপুরুষানুক্রমে বাল্যাবধি অদ্য পর্যন্ত পশুপাল রাখিয়া আসিতেছে; তাহাতে তোমরা গোশন প্রদেশে বাস করিতে পাইবে; কেননা পশুপালক মাত্রেই মিসরীয়দের ঘৃণাস্পদ।</div>
</div>
<!-- PARSED ABOVE; EDITING MAY BREAK PARSER -->
</body></html>