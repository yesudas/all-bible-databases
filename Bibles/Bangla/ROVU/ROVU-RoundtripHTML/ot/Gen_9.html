<html><head>
<meta http-equiv="Content-Type" content="text/html;charset=utf-8" />
<title>Gen 9 &ndash; আদিপুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 9);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_7.html">7</a> <a href="Gen_8.html">8</a> <b>9</b> <a href="Gen_10.html">10</a> <a href="Gen_11.html">11</a> ... <a href="Gen_50.html">50</a> </div><hr>
<h1>Gen 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>পরে ঈশ্বর নোহকে ও তাঁহার পুত্রগণকে এই আশীর্বাদ করিলেন, তোমরা প্রজাবন্ত ও বহুবংশ হও, পৃথিবী পরিপূর্ণ কর।</div>
<div class="v" id="v2"><span class="vn">2</span> পৃথিবীর যাবতীয় প্রাণী ও আকাশের যাবতীয় পক্ষী তোমাদের হইতে ভীত ও ত্রাসযুক্ত হইবে; সমস্ত ভূচর জীব ও সমুদ্রের সমস্ত মৎস্যসুদ্ধ সেই সকল তোমাদেরই হস্তে সমর্পিত।</div>
<div class="v" id="v3"><span class="vn">3</span> প্রত্যেক গমনশীল প্রাণী তোমাদের খাদ্য হইবে; আমি হরিৎ ওষধির ন্যায় সেই সকল তোমাদিগকে দিলাম।</div>
<div class="v" id="v4"><span class="vn">4</span> কিন্তু সপ্রাণ অর্থাৎ সরক্ত মাংস ভোজন করিও না।</div>
<div class="v" id="v5"><span class="vn">5</span> আর তোমাদের রক্তপাত হইলে আমি তোমাদের প্রাণের পক্ষে তাহার পরিশোধ অবশ্য লইব; সকল পশুর নিকটে তাহার পরিশোধ লইব, এবং সকল মনুষ্যের নিকট হইতে আমি মনুষ্যের প্রাণের পরিশোধ লইব।</div>
<div class="v" id="v6"><span class="vn">6</span> যে কেহ মনুষ্যের রক্তপাত করিবে, মনুষ্য কর্তৃক তাহার রক্তপাত করা যাইবে; কেননা ঈশ্বর আপন প্রতিমূর্তিতে মনুষ্যকে নির্মাণ করিয়াছেন।</div>
<div class="v" id="v7"><span class="vn">7</span> তোমরা প্রজাবন্ত ও বহুবংশ হও, পৃথিবীকে প্রাণিময় কর, ও তন্মধ্যে বর্ধিষ্ণু হও।</div>
<div class="v" id="v8"><span class="vn">8</span> <span class="br-p"><br><br></span>পরে ঈশ্বর নোহকে ও তাঁহার সঙ্গী পুত্রগণকে কহিলেন,</div>
<div class="v" id="v9"><span class="vn">9</span> দেখ, তোমাদের সহিত, তোমাদের ভাবী বংশের সহিত ও তোমাদের সঙ্গী যাবতীয় প্রাণীর সহিত,</div>
<div class="v" id="v10"><span class="vn">10</span> পক্ষী, গৃহ পালিত ও বন্য পশু, পৃথিবীস্থ যত প্রাণী জাহাজ হইতে বাহির হইয়াছে, তাহাদের সহিত আমি আমার নিয়ম স্থির করি।</div>
<div class="v" id="v11"><span class="vn">11</span> আমি তোমাদের সহিত আমার নিয়ম স্থির করি; জলপ্লাবন দ্বারা সমস্ত প্রাণী আর উচ্ছিন্ন হইবে না, এবং পৃথিবীর বিনাশার্থ জলপ্লাবন আর হইবে না।</div>
<div class="v" id="v12"><span class="vn">12</span> ঈশ্বর আরও কহিলেন, আমি তোমাদের সহিত ও তোমাদের সঙ্গী যাবতীয় প্রাণীর সহিত চিরস্থায়ী পুরুষ-পরম্পরার জন্য যে নিয়ম স্থির করিলাম, তাহার চিহ্ন এই।</div>
<div class="v" id="v13"><span class="vn">13</span> আমি মেঘে আমার ধনু স্থাপন করি, তাহাই পৃথিবীর সহিত আমার নিয়মের চিহ্ন হইবে।</div>
<div class="v" id="v14"><span class="vn">14</span> যখন আমি পৃথিবীর ঊর্ধ্বে মেঘের সঞ্চার করিব, তখন সেই ধনু মেঘে দৃষ্ট হইবে;</div>
<div class="v" id="v15"><span class="vn">15</span> তাহাতে তোমাদের সহিত ও মাংসময় সমস্ত প্রাণীর সহিত আমার যে নিয়ম আছে, তাহা আমার স্মরণ হইবে, এবং সকল প্রাণীকে বিনাশার্থ জলপ্লাবন আর হইবে না।</div>
<div class="v" id="v16"><span class="vn">16</span> আর মেঘধনুক হইলে আমি তাহার প্রতি দৃষ্টিপাত করিব; তাহাতে মাংসময় যত প্রাণী পৃথিবীতে আছে, তাহাদের সহিত ঈশ্বরের যে চিরস্থায়ী নিয়ম, তাহা আমি স্মরণ করিব।</div>
<div class="v" id="v17"><span class="vn">17</span> ঈশ্বর নোহকে কহিলেন, পৃথিবীস্থ সমস্ত প্রাণীর সহিত আমার স্থাপিত নিয়মের এই চিহ্ন হইবে।</div>
<div class="v" id="v18"><h2>নোহের তিন পুত্রের বিবরণ</h2><span class="vn">18</span> <span class="br-p"><br><br></span>নোহের যে পুত্রেরা জাহাজ হইতে বাহির হইলেন, তাঁহাদের নাম শেম, হাম ও যেফৎ; আর সেই হাম কনানের পিতা;</div>
<div class="v" id="v19"><span class="vn">19</span> এই তিন জন নোহের পুত্র, ইঁহাদেরই বংশ সমস্ত পৃথিবীতে ব্যাপ্ত হইল।</div>
<div class="v" id="v20"><span class="vn">20</span> <span class="br-p"><br><br></span>পরে নোহ কৃষিকর্মে প্রবৃত্ত হইয়া দ্রাক্ষাক্ষেত্র করিলেন।</div>
<div class="v" id="v21"><span class="vn">21</span> আর তিনি দ্রাক্ষারস পান করিয়া মত্ত হইলেন, এবং তাম্বুর মধ্যে বিবস্ত্র হইয়া পড়িলেন।</div>
<div class="v" id="v22"><span class="vn">22</span> তখন কনানের পিতা হাম আপন পিতার উলঙ্গতা দেখিয়া বাহিরে আপন দুই ভ্রাতাকে সমাচার দিল।</div>
<div class="v" id="v23"><span class="vn">23</span> তাহাতে শেম ও যেফৎ বস্ত্র লইয়া আপনাদের স্কন্ধে রাখিয়া পশ্চাৎ হাঁটিয়া পিতার উলঙ্গতা আচ্ছাদন করিলেন; পশ্চাৎ দিকে মুখ থাকাতে তাঁহারা পিতার উলঙ্গতা দেখিলেন না।</div>
<div class="v" id="v24"><span class="vn">24</span> পরে নোহ দ্রাক্ষারসের নিদ্রা হইতে জাগ্রত হইয়া আপনার প্রতি কনিষ্ঠ পুত্রের আচরণ অবগত হইলেন।</div>
<div class="v" id="v25"><span class="vn">25</span> আর তিনি কহিলেন, <span class="br-p"><br><br></span><span class="br-ind"><br><span class="indent">&nbsp;</span></span>কনান অভিশপ্ত হউক, <br><span class="br-ind"><br><span class="indent">&nbsp;</span></span>সে আপন ভ্রাতাদের দাসদের দাস হইবে। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তিনি আরও কহিলেন, <br><span class="br-ind"><br><span class="indent">&nbsp;</span></span>শেমের ঈশ্বর সদাপ্রভু ধন্য; <br><span class="br-ind"><br><span class="indent">&nbsp;</span></span>কনান তাহার দাস হউক। <br></div>
<div class="v" id="v27"><span class="vn">27</span> <span class="br-p"><br><br></span>ঈশ্বর যেফৎকে বিস্তীর্ণ করুন; <span class="br-p"><br><br></span><span class="br-ind"><br><span class="indent">&nbsp;</span></span>সে শেমের তাম্বুতে বাস করুক, <br><span class="br-ind"><br><span class="indent">&nbsp;</span></span>আর কনান তাহার দাস হউক। <br></div>
<div class="v" id="v28"><span class="vn">28</span> <span class="br-p"><br><br></span>জলপ্লাবনের পরে নোহ তিনশত পঞ্চাশ বৎসর জীবিত থাকিলেন।</div>
<div class="v" id="v29"><span class="vn">29</span> সর্বসুদ্ধ নোহের নয়শত পঞ্চাশ বৎসর বয়স হইলে তাঁহার মৃত্যু হইল।</div>
</div>
<!-- PARSED ABOVE; EDITING MAY BREAK PARSER -->
</body></html>