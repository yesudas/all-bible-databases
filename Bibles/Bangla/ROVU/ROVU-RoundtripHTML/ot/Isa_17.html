<html><head>
<meta http-equiv="Content-Type" content="text/html;charset=utf-8" />
<title>Isa 17 &ndash; নবী যিশাইয়ের পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 17);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_15.html">15</a> <a href="Isa_16.html">16</a> <b>17</b> <a href="Isa_18.html">18</a> <a href="Isa_19.html">19</a> ... <a href="Isa_66.html">66</a> </div><hr>
<h1>Isa 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>দম্মেশক বিষয়ক ভারবাণী। <span class="br-p"><br><br></span>দেখ, দম্মেশক আর নগর না থাকিয়া উচ্ছিন্ন হইল, তাহা ধ্বংসস্তূপ হইবে।</div>
<div class="v" id="v2"><span class="vn">2</span> অরোয়েরের নগর সকল পরিত্যক্ত হইল, সেইগুলি পশুপালদের অধিকার হইবে; তাহারা সেই স্থানে শয়ন করিবে, কেহ তাহাদিগকে ভয় দেখাইবে না।</div>
<div class="v" id="v3"><span class="vn">3</span> আর ইফ্রয়িমের দুর্গ ও দম্মেশকের রাজ্য এবং অরামের অবশিষ্টাংশ লুপ্ত হইবে; সেই সকল ইস্রায়েল-সন্তানগণের গৌরবের তুল্য হইবে, ইহা বাহিনীগণের সদাপ্রভু কহেন।</div>
<div class="v" id="v4"><span class="vn">4</span> <span class="br-p"><br><br></span>আর সেই দিন এই ঘটিবে, যাকোবের গৌরব ক্ষীণ হইবে, ও তাহার মাংসের স্থূলতা কৃশ হইয়া পড়িবে।</div>
<div class="v" id="v5"><span class="vn">5</span> আর যেমন কেহ ক্ষেত্রস্থ শস্য সংগ্রহ করে, হাত বাড়াইয়া শীষ কাটে, তেমনি হইবে; যেমন কেহ রফায়ীম তলভূমিতে পতিত শীষ কুড়ায়, তেমনি হইবে।</div>
<div class="v" id="v6"><span class="vn">6</span> তথাপি তাহাতে যৎকিঞ্চিত অবশিষ্ট থাকিবে; জলপাই বৃক্ষের ফল ঝাড়িয়া লইবার পরেও যেমন তাহার উচ্চতম স্থানে গোটা দুই তিন ফল, কিম্বা ফলবান বৃক্ষের শাখাতে গোটা চারি পাঁচ ফল থাকে [তেমনি হইবে]; ইহা ইস্রায়েলের ঈশ্বর সদাপ্রভু বলেন।</div>
<div class="v" id="v7"><span class="vn">7</span> সেই দিন মনুষ্য আপন নির্মাতার প্রতি দৃষ্টি রাখিবে, ও তাহার চক্ষু ইস্রায়েলের পবিত্রতমের প্রতি চাহিয়া থাকিবে।</div>
<div class="v" id="v8"><span class="vn">8</span> সে আপন হস্তকৃত যজ্ঞবেদি সমূহের প্রতি দৃষ্টি রাখিবে না, ও তাহার চক্ষু আপন অঙ্গুলিকৃত বস্তু, আশেরা-মূর্তি বা সূর্য-প্রতিমা সকল দেখিবে না।</div>
<div class="v" id="v9"><span class="vn">9</span> সেই দিন তাহার দৃঢ় নগর সকল বনের কিম্বা পর্বত-শিখরের সেই পরিত্যক্ত স্থানের ন্যায় হইবে, যাহা ইস্রায়েল-সন্তানগণের সম্মুখে পরিত্যক্ত হইয়াছিল; আর দেশ ধ্বংসস্থান হইবে।</div>
<div class="v" id="v10"><span class="vn">10</span> কারণ তুমি আপন ত্রাণেশ্বরকে ভুলিয়া গিয়াছ, ও তোমার বলের শৈলকে স্মরণ কর নাই; এই জন্য সুন্দর সুন্দর চারা রোপণ করিতেছ, ও বিদেশীয় কলমের সহিত লাগাইতেছ।</div>
<div class="v" id="v11"><span class="vn">11</span> তুমি রোপণের দিনে উহাতে বেড়া দেও, ও প্রাতঃকালে তোমার চারা পুষিপত করিতেছ, কিন্তু দুর্ভাগ্যের ও অপ্রতিকার্য দুঃখের দিনে তাহার ফল উড়িয়া যায়।</div>
<div class="v" id="v12"><span class="vn">12</span> <span class="br-p"><br><br></span>হায় হায়, অনেক জাতির কোলাহল! তাহারা সমুদ্র-কল্লোলের ন্যায় কল্লোল-ধ্বনি করিতেছে; লোকবৃন্দের গর্জন! তাহারা প্রবল বন্যার ন্যায় গর্জন করিতেছে।</div>
<div class="v" id="v13"><span class="vn">13</span> লোকবৃন্দ প্রবল বন্যার ন্যায় গর্জন করিবে, কিন্তু তিনি তাহাদিগকে ধমক্‌ দিবেন, তাই তাহারা দূরে পলায়ন করিবে, এবং বায়ুর সম্মুখে পর্বতস্থ ভুসির ন্যায়, কিম্বা ঝড়ের সম্মুখে ঘূর্ণায়মান ধূলিরাশির ন্যায় তাড়িত হইবে।</div>
<div class="v" id="v14"><span class="vn">14</span> সন্ধ্যাকালে, দেখ, ত্রাস; প্রভাতের পূর্বেই তাহারা নাই। এই আমাদের সর্বস্ব হরণকারীদের অধিকার, এই আমাদের লুটকারীদের ভাগ্য।</div>
</div>
<!-- PARSED ABOVE; EDITING MAY BREAK PARSER -->
</body></html>