<html><head>
<meta http-equiv="Content-Type" content="text/html;charset=utf-8" />
<title>Isa 38 &ndash; নবী যিশাইয়ের পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 38);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_36.html">36</a> <a href="Isa_37.html">37</a> <b>38</b> <a href="Isa_39.html">39</a> <a href="Isa_40.html">40</a> ... <a href="Isa_66.html">66</a> </div><hr>
<h1>Isa 38</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হিষ্কিয়ের পীড়া, আরোগ্য ও প্রশংসা-গান</h2><span class="vn">1</span> <span class="br-p"><br><br></span>তৎকালে হিষ্কিয়ের সাংঘাতিক পীড়া হইয়াছিল। আর আমোসের পুত্র যিশাইয় ভাববাদী তাঁহার নিকটে আসিয়া কহিলেন, সদাপ্রভু এই কথা কহেন, তুমি আপন বাটীর ব্যবস্থা করিয়া রাখ, কেননা তোমার মৃত্যু হইবে, তুমি বাঁচিবে না।</div>
<div class="v" id="v2"><span class="vn">2</span> তখন হিষ্কিয় দেওয়ালের দিকে মুখ ফিরাইয়া সদাপ্রভুর কাছে প্রার্থনা করিয়া কহিলেন,</div>
<div class="v" id="v3"><span class="vn">3</span> হে সদাপ্রভু, বিনয় করি, তুমি এখন স্মরণ কর; আমি তোমার সাক্ষাতে সত্যে ও একাগ্র চিত্তে চলিয়াছি, এবং তোমার দৃষ্টিতে যাহা ভাল, তাহাই করিয়াছি। আর হিষ্কিয় অতিশয় রোদন করিতে লাগিলেন।</div>
<div class="v" id="v4"><span class="vn">4</span> তখন যিশাইয়ের নিকটে সদাপ্রভুর এই বাক্য উপস্থিত হইল,</div>
<div class="v" id="v5"><span class="vn">5</span> যাও, হিষ্কিয়কে বল, তোমার পিতৃপুরুষ দায়ূদের ঈশ্বর সদাপ্রভু এই কথা কহেন, আমি তোমার প্রার্থনা শুনিলাম; আমি তোমার নেত্রজল দেখিলাম; দেখ, আমি তোমার আয়ু পনের বৎসর বৃদ্ধি করিব,</div>
<div class="v" id="v6"><span class="vn">6</span> এবং অশূরের রাজার হস্ত হইতে তোমাকে ও এই নগরকে উদ্ধার করিব; আমি এই নগরের ঢালস্বরূপ হইব।</div>
<div class="v" id="v7"><span class="vn">7</span> আর সদাপ্রভু যে কথা বলিয়াছেন, তাহা যে সফল করিবেন, তাহার এই চিহ্ন সদাপ্রভু হইতে আপনাকে দেওয়া যাইবে।</div>
<div class="v" id="v8"><span class="vn">8</span> দেখ, আহসের সোপানে ছায়া সূর্যের সহিত ধাপগুলিতে যত ধাপ নামিয়া গিয়াছে, আমি তাহার দশ ধাপ পিছনে ফিরাইয়া দিব। পরে সূর্য যত ধাপ নামিয়া গিয়াছিল, তাহার দশ ধাপ ফিরিয়া গেল।</div>
<div class="v" id="v9"><span class="vn">9</span> <span class="br-p"><br><br></span>যিহূদার রাজা হিষ্কিয়ের লিপি; তিনি পীড়িত হইয়া যখন পীড়া হইতে আরোগ্য লাভ করেন, তখনকার লেখা।</div>
<div class="v" id="v10"><span class="vn">10</span> <span class="br-p"><br><br></span><span class="br-ind"><br><span class="indent">&nbsp;</span></span>আমি বলিলাম, আমার আয়ুর মধ্যাহ্নে আমি পাতালের পুরদ্বারে প্রবেশ করিব, <br><span class="br-ind"><br><span class="indent">&nbsp;</span></span>আমার বৎসরশ্রেণীর অবশিষ্টাংশে বঞ্চিত হইলাম। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমি বলিলাম, আমি সদাপ্রভুকে জীবিতদের দেশে সদাপ্রভুকে আর দেখিব না, <br><span class="br-ind"><br><span class="indent">&nbsp;</span></span>জগন্নিবাসীদের সঙ্গে মনুষ্যকেও আর দেখিব না। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মেষপালকের তাম্বুর ন্যায় আমার আবাস উঠাইয়া আমা হইতে স্থানান্তর করা গেল; <br><span class="br-ind"><br><span class="indent">&nbsp;</span></span>আমি তন্তুবায়ের ন্যায় আপন আয়ু জড়াইলাম; <br><span class="br-ind"><br><span class="indent">&nbsp;</span></span>তিনি তাঁত হইতে আমাকে কাটিয়া ফেলিলেন; <br><span class="br-ind"><br><span class="indent">&nbsp;</span></span>তুমি এক দিবারাত্রের মধ্যে আমাকে শেষ করিবে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমি প্রাতঃকাল পর্যন্ত নীরব থাকিলাম; <br><span class="br-ind"><br><span class="indent">&nbsp;</span></span>তিনি সিংহের ন্যায় আমার অস্থি সকল চূর্ণ করিলেন; <br><span class="br-ind"><br><span class="indent">&nbsp;</span></span>তুমি এক দিবারাত্রের মধ্যে আমাকে শেষ করিবে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তালচোঁচের ন্যায়, সারসের ন্যায় আমি চিঁ চিঁ শব্দ করিতেছিলাম, <br><span class="br-ind"><br><span class="indent">&nbsp;</span></span>ঘুঘুর ন্যায় কাতরোক্তি করিতেছিলাম; <br><span class="br-ind"><br><span class="indent">&nbsp;</span></span>ঊর্ধ্বদিকে দৃষ্টিপাত করিতে করিতে আমার চক্ষু ক্ষীণ হইল; <br><span class="br-ind"><br><span class="indent">&nbsp;</span></span>হে সদাপ্রভু, আমি উপদ্রুত, তুমি আমার প্রতিভূ হও। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি কি বলিব? তিনি আমাকে কহিলেন, <br><span class="br-ind"><br><span class="indent">&nbsp;</span></span>এবং নিজেই সাধন করিলেন; <br><span class="br-ind"><br><span class="indent">&nbsp;</span></span>আমার প্রাণের তিক্ততা প্রযুক্ত অবশিষ্ট বৎসর সকল আমি ধীরে ধীরে গমন করিব। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>হে প্রভু, এই সকলের দ্বারা লোকেরা জীবিত থাকে, <br><span class="br-ind"><br><span class="indent">&nbsp;</span></span>কেবল ইহাতেই আমার আত্মার জীবন; <br><span class="br-ind"><br><span class="indent">&nbsp;</span></span>আমাকে সুস্থ কর, আমাকে সঞ্জীবিত কর। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>দেখ, আমার শান্তির নিমিত্তই আমার তিক্ততা, তিক্ততা উপস্থিত হইল; <br><span class="br-ind"><br><span class="indent">&nbsp;</span></span>কিন্তু তুমি প্রেমেই আমার প্রাণকে বিনাশকূপ হইতে উদ্ধার করিলে, <br><span class="br-ind"><br><span class="indent">&nbsp;</span></span>তুমি ত আমার সমস্ত পাপ তোমার পশ্চাতে ফেলিয়াছ। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>পাতাল ত তোমার স্তবগান করে না; <br><span class="br-ind"><br><span class="indent">&nbsp;</span></span>মৃত্যু তোমার প্রশংসা করে না; <br><span class="br-ind"><br><span class="indent">&nbsp;</span></span>গর্তগামীরা তোমার সত্যের অপেক্ষা করে না। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>জীবিত, জীবিত লোকই তোমার স্তবগান করিবে, <br><span class="br-ind"><br><span class="indent">&nbsp;</span></span>আমি যেমন অদ্য করিতেছি; <br><span class="br-ind"><br><span class="indent">&nbsp;</span></span>পিতা সন্তানগণকে তোমার সত্য জ্ঞাত করিবে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>সদাপ্রভু আমার পরিত্রাণ করিতে [সম্মত]; <br><span class="br-ind"><br><span class="indent">&nbsp;</span></span>অতএব আমার সঙ্গীত-মালা আমার তারযুক্ত যন্ত্রে গান করিব, <br><span class="br-ind"><br><span class="indent">&nbsp;</span></span>যত দিন জীবিত থাকি, সদাপ্রভুর গৃহে গাহিব। <br></div>
<div class="v" id="v21"><span class="vn">21</span> <span class="br-p"><br><br></span>যিশাইয় বলিয়াছিলেন, ডুমুরফলের চাপ লইয়া ছেঁচিয়া স্ফোটকের উপরে দেওয়া হউক, তাহাতে তিনি বাঁচিবেন।</div>
<div class="v" id="v22"><span class="vn">22</span> আর হিষ্কিয় বলিয়াছিলেন, আমি যে সদাপ্রভুর গৃহে উঠিব, ইহার চিহ্ন কি?</div>
</div>
<!-- PARSED ABOVE; EDITING MAY BREAK PARSER -->
</body></html>