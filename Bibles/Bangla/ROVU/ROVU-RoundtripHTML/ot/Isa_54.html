<html><head>
<meta http-equiv="Content-Type" content="text/html;charset=utf-8" />
<title>Isa 54 &ndash; নবী যিশাইয়ের পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 54);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>নবী যিশাইয়ের পুস্তক</b> &ndash; <a href="Isa_1.html">1</a> ... <a href="Isa_52.html">52</a> <a href="Isa_53.html">53</a> <b>54</b> <a href="Isa_55.html">55</a> <a href="Isa_56.html">56</a> ... <a href="Isa_66.html">66</a> </div><hr>
<h1>Isa 54</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রজাগণের প্রতি সদাপ্রভুর অনন্ত প্রেম</h2><span class="vn">1</span> <span class="br-p"><br><br></span>অয়ি বন্ধ্যে, অপ্রসূতে, তুমি আনন্দগান কর, অয়ি গর্ভব্যথা-রহিতে, তুমি উচ্চৈঃস্বরে আনন্দগান কর, ও হর্ষনাদ কর; কেননা সধবার সন্তান অপেক্ষা অনাথার সন্তান অধিক, ইহা সদাপ্রভু কহেন।</div>
<div class="v" id="v2"><span class="vn">2</span> তুমি আপন তাম্বুর স্থান পরিসর কর, তোমার শিবিরের যবনিকা বিস্তারিত হউক, ব্যয়শঙ্কা করিও না; তোমার রজ্জু সকল দীর্ঘ কর, তোমার গোঁজ সকল দৃঢ় কর।</div>
<div class="v" id="v3"><span class="vn">3</span> কেননা তুমি দক্ষিণে ও বামে বিস্তীর্ণা হইবে, তোমার বংশ জাতিগণের অধিকার পাইবে, এবং ধ্বংসিত নগরসমূহে লোক বসাইবে।</div>
<div class="v" id="v4"><span class="vn">4</span> <span class="br-p"><br><br></span><span class="br-ind"><br><span class="indent">&nbsp;</span></span>ভয় করিও না, কেননা তুমি লজ্জা পাইবে না; <br><span class="br-ind"><br><span class="indent">&nbsp;</span></span>বিষণ্ন হইও না, কেননা তুমি অপ্রতিভ হইবে না; <br><span class="br-ind"><br><span class="indent">&nbsp;</span></span>কারণ তুমি আপন যৌবনের অপমান ভুলিয়া যাইবে, <br><span class="br-ind"><br><span class="indent">&nbsp;</span></span>আর তোমার বৈধব্যের দুর্নাম স্মরণে থাকিবে না। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কেননা তোমার নির্মাতা তোমার পতি, <br><span class="br-ind"><br><span class="indent">&nbsp;</span></span>তাঁহার নাম বাহিনীগণের সদাপ্রভু; <br><span class="br-ind"><br><span class="indent">&nbsp;</span></span>আর ইস্রায়েলের পবিত্রতম তোমার মুক্তিদাতা, <br><span class="br-ind"><br><span class="indent">&nbsp;</span></span>তিনি সমস্ত পৃথিবীর ঈশ্বর বলিয়া আখ্যাত হইবেন। <br></div>
<div class="v" id="v6"><span class="vn">6</span> <span class="br-p"><br><br></span>কারণ সদাপ্রভু তোমাকে পরিত্যক্তা ও আত্মায় দুঃখিতা স্ত্রীর ন্যায়, কিম্বা দূরীকৃতা যৌবনকালীয় ভার্যার ন্যায় ডাকিয়াছেন; ইহা তোমার ঈশ্বর কহেন।</div>
<div class="v" id="v7"><span class="vn">7</span> আমি ক্ষুদ্র নিমেষ কালের জন্য তোমাকে ত্যাগ করিয়াছি, কিন্তু মহাকরুণায় তোমাকে সংগ্রহ করিব।</div>
<div class="v" id="v8"><span class="vn">8</span> আমি কোপাবেশে এক নিমেষমাত্র তোমা হইতে আপন মুখ লুকাইয়াছিলাম, কিন্তু অনন্তকালস্থায়ী দয়াতে তোমার প্রতি করুণা করিব, ইহা তোমার মুক্তিদাতা সদাপ্রভু কহেন।</div>
<div class="v" id="v9"><span class="vn">9</span> বস্তুতঃ আমার নিকটে ইহা নোহের জলসমূহের সদৃশ; কারণ আমি যেমন শপথ করিয়াছি যে, নোহের জলসমূহ আর ভূতল প্লাবিত করিবে না, তেমনি এই শপথ করিলাম যে, তোমার প্রতি আর ক্রুদ্ধ হইব না, তোমাকে আর ভর্ৎসনাও করিব না।</div>
<div class="v" id="v10"><span class="vn">10</span> বস্তুতঃ পর্বতগণ সরিয়া যাইবে, উপপর্বতগণ টলিবে; কিন্তু আমার দয়া তোমা হইতে সরিয়া যাইবে না, এবং আমার শান্তি-নিয়ম টলিবে না; যিনি তোমার প্রতি অনুকম্পা করেন, সেই সদাপ্রভু ইহা কহেন।</div>
<div class="v" id="v11"><span class="vn">11</span> <span class="br-p"><br><br></span>অয়ি দুঃখিনি, অয়ি ঝটিকা-দুলিতে ও সান্ত্বনাবিহীনে, দেখ, আমি রসাঞ্জন দিয়া তোমার প্রস্তর বসাইব, নীলকান্তমণি দ্বারা তোমার ভিত্তিমূল স্থাপন করিব;</div>
<div class="v" id="v12"><span class="vn">12</span> আর পদ্মরাগমণি দ্বারা তোমার আলিসা, ও সূর্যকান্তমণি দ্বারা তোমার পুরদ্বার সকল, ও মনোহর প্রস্তর দ্বারা তোমার সমস্ত পরিসীমা নির্মাণ করিব।</div>
<div class="v" id="v13"><span class="vn">13</span> আর তোমার সন্তানেরা সকলে সদাপ্রভুর কাছে শিক্ষা পাইবে, আর তোমার সন্তানদের পরম শান্তি হইবে।</div>
<div class="v" id="v14"><span class="vn">14</span> তুমি ধার্মিকতায় স্থিরীকৃত হইবে; তুমি উপদ্রব হইতে দূরে থাকিবে, বস্তুতঃ তুমি ভীত হইবে না; এবং ত্রাস হইতে দূরে থাকিবে, বাস্তবিক তাহা তোমার নিকটে আসিবে না।</div>
<div class="v" id="v15"><span class="vn">15</span> দেখ, লোকে যদি দল বাঁধে, তাহা আমা হইতে হয় না; যে কেহ তোমার বিপক্ষে দল বাঁধে, সে তোমা হেতু পতিত হইবে।</div>
<div class="v" id="v16"><span class="vn">16</span> দেখ, যে কর্মকার জ্বলন্ত অঙ্গারে বাতাস দেয়, আর আপন কার্যের জন্য অস্ত্র গঠন করে, আমিই তাহার সৃষ্টি করিয়াছি, বিনাশ করণার্থে নাশকের সৃষ্টিও আমিই করিয়াছি।</div>
<div class="v" id="v17"><span class="vn">17</span> যে কোন অস্ত্র তোমার বিপরীতে গঠিত হয়, তাহা সার্থক হইবে না; যে কোন জিহ্বা বিচারে তোমার প্রতিবাদিনী হয়, তাহাকে তুমি দোষী করিবে। সদাপ্রভুর দাসদের এই অধিকার, এবং আমা হইতে তাহাদের এই ধার্মিকতা লাভ হয়, ইহা সদাপ্রভু কহেন।</div>
</div>
<!-- PARSED ABOVE; EDITING MAY BREAK PARSER -->
</body></html>