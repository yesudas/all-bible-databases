<html><head>
<meta http-equiv="Content-Type" content="text/html;charset=utf-8" />
<title>Job 16 &ndash; ইয়োবের বিবরণ &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 16);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>ইয়োবের বিবরণ</b> &ndash; <a href="Job_1.html">1</a> ... <a href="Job_14.html">14</a> <a href="Job_15.html">15</a> <b>16</b> <a href="Job_17.html">17</a> <a href="Job_18.html">18</a> ... <a href="Job_42.html">42</a> </div><hr>
<h1>Job 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়োবের উত্তর</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>পরে ইয়োব উত্তর করিয়া কহিলেন, <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি এইরূপ অনেক কথা শুনিয়াছি; <br><span class="br-ind"><br><span class="indent">&nbsp;</span></span>তোমরা সকলে কষ্টজনক সান্ত্বনাকারী। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>বায়ুবৎ কথার কি শেষ হয়? <br><span class="br-ind"><br><span class="indent">&nbsp;</span></span>উত্তর করিতে তোমাকে কিসে উত্তেজিত করে? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমিও তোমাদের ন্যায় কথা কহিতে পারি; <br><span class="br-ind"><br><span class="indent">&nbsp;</span></span>আমার প্রাণের মত যদি তোমাদের প্রাণ হইত, <br><span class="br-ind"><br><span class="indent">&nbsp;</span></span>আমি তোমাদের বিরুদ্ধে কথা জুড়িতে পারিতাম; <br><span class="br-ind"><br><span class="indent">&nbsp;</span></span>তোমাদের বিরুদ্ধে মস্তক নাড়িতে পারিতাম। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কিন্তু মুখ দ্বারা তোমাদিগকে সবল করিতাম, <br><span class="br-ind"><br><span class="indent">&nbsp;</span></span>আমার ওষ্ঠের সান্ত্বনায় তোমাদের শান্তি হইত। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কথা কহিলেও আমার ক্লেশ নিবৃত্তি হয় না, <br><span class="br-ind"><br><span class="indent">&nbsp;</span></span>নীরব থাকিলেও কি উপশম হয়? <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কিন্তু তিনি আমাকে অবসন্ন করিয়াছেন; <br><span class="br-ind"><br><span class="indent">&nbsp;</span></span>তুমি আমার সমস্ত মণ্ডলী উৎসন্ন করিয়াছ। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তুমি আমাকে ধরিয়াছ, আর তাহাই আমার প্রতিকূলে সাক্ষ্য দিতেছে; <br><span class="br-ind"><br><span class="indent">&nbsp;</span></span>আমার কৃশতা আমার বিরুদ্ধে উঠিতেছে; <br><span class="br-ind"><br><span class="indent">&nbsp;</span></span>আমার মুখের উপরে প্রমাণ দিতেছে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সে ক্রোধে আমাকে বিদীর্ণ করিয়াছে, ও আমাকে তাড়না করিয়াছে, <br><span class="br-ind"><br><span class="indent">&nbsp;</span></span>সে* আমার প্রতি দন্ত ঘর্ষণ করিয়াছে, <br><span class="br-ind"><br><span class="indent">&nbsp;</span></span>আমার বিপক্ষ আমার বিরুদ্ধে চক্ষু রক্তবর্ণ করে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>লোকে আমার বিরুদ্ধে মুখ খুলিয়া হা করে, <br><span class="br-ind"><br><span class="indent">&nbsp;</span></span>ধিক্কারপূর্বক আমার গালে চপেটাঘাত করে, <br><span class="br-ind"><br><span class="indent">&nbsp;</span></span>তাহারা আমার বিরুদ্ধে সমাগত হয়। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ঈশ্বর আমাকে অন্যায়ীর কাছে সমর্পণ করেন, <br><span class="br-ind"><br><span class="indent">&nbsp;</span></span>আমাকে দুষ্টদের হস্তে ফেলিয়া দেন। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমি শান্তিতে ছিলাম, <br><span class="br-ind"><br><span class="indent">&nbsp;</span></span>তিনি আমাকে ভাঙ্গিয়াছেন, <br><span class="br-ind"><br><span class="indent">&nbsp;</span></span>ঘাড় ধরিয়া আমাকে আছাড় মারিয়াছেন, <br><span class="br-ind"><br><span class="indent">&nbsp;</span></span>আমাকে নিজ লক্ষ্যরূপে স্থাপন করিয়াছেন। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তাঁহার ধনুর্ধরেরা আমাকে বেষ্টন করে, <br><span class="br-ind"><br><span class="indent">&nbsp;</span></span>তিনি আমার যকৃৎ বিদীর্ণ করেন, দয়া করেন না, <br><span class="br-ind"><br><span class="indent">&nbsp;</span></span>তিনি মৃত্তিকায় আমার পিত্ত ঢালেন। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তিনি ভঙ্গের পর ভঙ্গ দ্বারা আমাকে ভগ্ন করেন, <br><span class="br-ind"><br><span class="indent">&nbsp;</span></span>তিনি বীরবৎ আমার বিরুদ্ধে দৌড়াইয়া আইসেন। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি নিজ চর্মের উপরে চট বুনিয়াছি, <br><span class="br-ind"><br><span class="indent">&nbsp;</span></span>ধুলাতে আপন শৃঙ্গ কলুষিত করিয়াছি। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমার মুখ রোদনে বিকৃত হইয়াছে, <br><span class="br-ind"><br><span class="indent">&nbsp;</span></span>মৃত্যুচ্ছায়া আমার চক্ষুর পাতার উপরে আছে; <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তথাপি আমার হস্তে অত্যাচার নাই। <br><span class="br-ind"><br><span class="indent">&nbsp;</span></span>আর আমার প্রার্থনা বিশুদ্ধ। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>পৃথিবী! আমার রক্ত আচ্ছাদন করিও না; <br><span class="br-ind"><br><span class="indent">&nbsp;</span></span>আমার ক্রন্দন যেন বিশ্রামস্থান না পায়। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>দেখ, এখনও আমার সাক্ষ্য স্বর্গে আছে, <br><span class="br-ind"><br><span class="indent">&nbsp;</span></span>আমার সাক্ষী ঊর্ধ্বস্থানে থাকেন। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমার মিত্রবর্গ আমাকে বিদ্রূপ করে; <br><span class="br-ind"><br><span class="indent">&nbsp;</span></span>ঈশ্বরের উদ্দেশে আমার চক্ষু অশ্রুপাত করে; <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যেন তিনি ঈশ্বরের কাছে মনুষ্যের পক্ষে কথা কহেন, <br><span class="br-ind"><br><span class="indent">&nbsp;</span></span>বন্ধুর কাছে মনুষ্য-সন্তানের পক্ষে কথা কহেন। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কেননা আর কয়েক বৎসর গত হইলে <br><span class="br-ind"><br><span class="indent">&nbsp;</span></span>যে পথে গেলে আমি ফিরিব না, সেই পথে যাইব।<br></div>
</div>
<!-- PARSED ABOVE; EDITING MAY BREAK PARSER -->
</body></html>