<html><head>
<meta http-equiv="Content-Type" content="text/html;charset=utf-8" />
<title>Job 31 &ndash; ইয়োবের বিবরণ &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 31);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>ইয়োবের বিবরণ</b> &ndash; <a href="Job_1.html">1</a> ... <a href="Job_29.html">29</a> <a href="Job_30.html">30</a> <b>31</b> <a href="Job_32.html">32</a> <a href="Job_33.html">33</a> ... <a href="Job_42.html">42</a> </div><hr>
<h1>Job 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>আমি নিজ চক্ষুর সহিত নিয়ম করিয়াছি; <br><span class="br-ind"><br><span class="indent">&nbsp;</span></span>অতএব যুবতীর প্রতি কটাক্ষপাত কেন করিব? <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ঊর্ধ্ববাসী ঈশ্বর হইতে কি প্রকার ভাগ্যপ্রাপ্তি হয়? <br><span class="br-ind"><br><span class="indent">&nbsp;</span></span>উপরিস্থ সর্বশক্তিমান হইতে কি অধিকার প্রাপ্তি হয়? <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তাহা কি অন্যায়কারীর জন্য বিপদ নয়? <br><span class="br-ind"><br><span class="indent">&nbsp;</span></span>তাহা কি অধর্মাচারীদের জন্য দুর্গতি নয়? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তিনি কি আমার পথ সকল দেখেন না? <br><span class="br-ind"><br><span class="indent">&nbsp;</span></span>আমার সকল পাদবিক্ষেপ গণনা করেন না? <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমি যদি অলীকতার সহচর হইয়া থাকি, <br><span class="br-ind"><br><span class="indent">&nbsp;</span></span>আমার চরণ যদি ছলের পথে দৌড়াইয়া থাকে, <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>[তিনি ধর্মনিক্তিতে আমাকে তৌল করুন, <br><span class="br-ind"><br><span class="indent">&nbsp;</span></span>ঈশ্বর আমার সিদ্ধতা জ্ঞাত হউন;] <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি যদি বিপথে পাদসঞ্চার করিয়া থাকি, <br><span class="br-ind"><br><span class="indent">&nbsp;</span></span>আমার হৃদয় যদি চক্ষুর অনুবর্তী হইয়া থাকে, <br><span class="br-ind"><br><span class="indent">&nbsp;</span></span>আমার হস্তে যদি কোন কলঙ্ক লাগিয়া থাকে, <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তবে আমি বুনিলে অন্যে ফল ভোগ করুক, <br><span class="br-ind"><br><span class="indent">&nbsp;</span></span>ও আমার চারা সকল উন্মূলিত হউক। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমার হৃদয় যদি রমণীতে মুগ্ধ হইয়া থাকে, <br><span class="br-ind"><br><span class="indent">&nbsp;</span></span>প্রতিবাসীর দ্বারের নিকটে যদি আমি লুকাইয়া থাকি, <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তবে আমার স্ত্রী পরের জন্য যাঁতা পেষণ করুক, <br><span class="br-ind"><br><span class="indent">&nbsp;</span></span>অন্য লোকে তাহাকে ভোগ করুক! <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কেননা তাহা জঘন্য কার্য, <br><span class="br-ind"><br><span class="indent">&nbsp;</span></span>তাহা বিচারকর্তাদের শাসনীয় অপরাধ; <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তাহা সর্বনাশ পর্যন্ত গ্রাসকারী অগ্নি, <br><span class="br-ind"><br><span class="indent">&nbsp;</span></span>তাহা আমার সর্বস্ব উন্মূলন করিত। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমার দাস কি দাসী আমার কাছে অভিযোগ করিলে, <br><span class="br-ind"><br><span class="indent">&nbsp;</span></span>যদি তাহাদের বিচারে তাচ্ছল্য করিয়া থাকি, <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তবে ঈশ্বর উঠিলে আমি কি করিব? <br><span class="br-ind"><br><span class="indent">&nbsp;</span></span>তিনি তত্ত্ব করিলে তাঁহাকে কি উত্তর দিব? <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>যিনি জরায়ু-মধ্যে আমাকে রচনা করিয়াছেন, <br><span class="br-ind"><br><span class="indent">&nbsp;</span></span>তিনিই কি উহাকেও রচনা করেন নাই? <br><span class="br-ind"><br><span class="indent">&nbsp;</span></span>একই জন কি আমাদিগকে গর্ভে গঠন করেন নাই? <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমি যদি দরিদ্রদিগকে তাহাদের অভীষ্ট বস্তু হইতে বঞ্চিত করিয়া থাকি, <br><span class="br-ind"><br><span class="indent">&nbsp;</span></span>যদি বিধবার নয়ন নিস্তেজ করিয়া থাকি, <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যদি আমার খাদ্য একা খাইয়া থাকি, <br><span class="br-ind"><br><span class="indent">&nbsp;</span></span>পিতৃহীন তাহার কিছু খাইতে না পাইয়া থাকে, <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>[বস্তুতঃ আমার বাল্যাবধি সে যেমন পিতার কাছে, তেমনি আমার কাছে মানুষ হইত, <br><span class="br-ind"><br><span class="indent">&nbsp;</span></span>আজন্মকাল আমি বিধবার উপকার করিয়াছি;] <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>যখন আমি কাহাকেও বস্ত্রাভাবে মৃতকল্প দেখিয়াছি, <br><span class="br-ind"><br><span class="indent">&nbsp;</span></span>দীনহীনকে উলঙ্গ দেখিয়াছি, <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>যদি তাহার কটি আমাকে আশীর্বাদ না করিয়া থাকে, <br><span class="br-ind"><br><span class="indent">&nbsp;</span></span>আমার মেষের লোমে তাহার গাত্র উষ্ণ না হইয়া থাকে; <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>নগরদ্বারে নিজ সহায়কে দেখিতে পাওয়াতে, <br><span class="br-ind"><br><span class="indent">&nbsp;</span></span>যদি পিতৃহীনের বিপরীতে হাত তুলিয়া থাকি; <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তবে আমার স্কন্ধের অস্থি খসিয়া পড়ুক, <br><span class="br-ind"><br><span class="indent">&nbsp;</span></span>আমার বাহু সন্ধি হইতে পড়িয়া যাউক। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কারণ ঈশ্বরদত্ত বিপদ আমার প্রতি ত্রাসজনক হইত, <br><span class="br-ind"><br><span class="indent">&nbsp;</span></span>তাঁহার মহত্ত্ব হেতু সেই রূপ কিছু করিতে পারিতাম না। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>আমি যদি স্বর্ণকে আশাভূমি করিয়া থাকি, <br><span class="br-ind"><br><span class="indent">&nbsp;</span></span>সুবর্ণকে বলিয়া থাকি, তুমি মম আশ্রয়, <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>যদি আনন্দ করিয়া থাকি, সম্পদ বাড়িয়াছে বলিয়া, <br><span class="br-ind"><br><span class="indent">&nbsp;</span></span>হস্তে সমৃদ্ধি লাভ হইয়াছে বলিয়া; <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>যখন তেজোময় প্রভাকরকে দেখিয়াছি, <br><span class="br-ind"><br><span class="indent">&nbsp;</span></span>স্বজ্যোৎস্না-বিহারী চন্দ্রকে দেখিয়াছি, <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তখন যদি আমার মন গোপনে মুগ্ধ হইয়া থাকে, <br><span class="br-ind"><br><span class="indent">&nbsp;</span></span>আমার মুখ যদি হস্তকে চুম্বন করিয়া থাকে, <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তবে তাহাও বিচারকর্তাদের শাসনীয় অপরাধ হইত, <br><span class="br-ind"><br><span class="indent">&nbsp;</span></span>কেননা তাহা হইলে ঊর্ধ্ববাসী ঈশ্বরকে অস্বীকার করিতাম। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>আমার বিদ্বেষীর বিপদে কি আনন্দ করিয়াছি? <br><span class="br-ind"><br><span class="indent">&nbsp;</span></span>তাহার অমঙ্গলে কি উল্লসিত হইয়াছি? <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>বরঞ্চ আমার মুখকে পাপ করিতে দিই নাই; <br><span class="br-ind"><br><span class="indent">&nbsp;</span></span>অভিশাপসহ উহার প্রাণ যাচ্ঞা করি নাই। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>আমার তাম্বুর লোকে কি বলিত না, <br><span class="br-ind"><br><span class="indent">&nbsp;</span></span>কোন্‌ ব্যক্তি উহার দত্ত মাংসে তৃপ্ত হয় নাই? <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>বিদেশী পথে রাত্রি যাপন করিত না, <br><span class="br-ind"><br><span class="indent">&nbsp;</span></span>পথিকদের জন্য আমি দ্বার খুলিয়া রাখিতাম। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>আমি কি আদমের ন্যায় আপন অধর্ম ঢাকিয়াছি? <br><span class="br-ind"><br><span class="indent">&nbsp;</span></span>আমার অপরাধ কি বক্ষঃস্থলে লুকাইয়াছি? <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>আমি কি মহৎ জনসমাজকে ভয় করিতাম? <br><span class="br-ind"><br><span class="indent">&nbsp;</span></span>গোষ্ঠীদের তুচ্ছতায় কি উদ্বিগ্ন হইতাম? <br><span class="br-ind"><br><span class="indent">&nbsp;</span></span>তাই কি চুপ করিতাম, দ্বারের বাহিরে যাইতাম না? <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>হায় হায়! কেহ কি আমার কথা শুনে না? <br><span class="br-ind"><br><span class="indent">&nbsp;</span></span>এই দেখ, আমার স্বাক্ষর; সর্বশক্তিমান আমাকে উত্তর দিউন, <br><span class="br-ind"><br><span class="indent">&nbsp;</span></span>আমার প্রতিবাদী আমার দোষপত্র লিখুন। <br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>অবশ্য আমি তাহা স্কন্ধে বহন করিব, <br><span class="br-ind"><br><span class="indent">&nbsp;</span></span>আমার উষ্ণীষ বলিয়া তাহা বাঁধিব। <br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>আমার পাদবিক্ষেপের সংখ্যা তাঁহাকে জ্ঞাত করিব, <br><span class="br-ind"><br><span class="indent">&nbsp;</span></span>রাজপুরুষের ন্যায় তাঁহার নিকটে যাইব। <br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>আমার ভূমি যদি আমার প্রতিকূলে ক্রন্দন করে, <br><span class="br-ind"><br><span class="indent">&nbsp;</span></span>তাহার সীতা সকল যদি রোদন করে, <br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>আমি যদি বিনা অর্থে তাহার ফলভোগ করিয়া থাকি, <br><span class="br-ind"><br><span class="indent">&nbsp;</span></span>তদধিকারীদের প্রাণহানির কারণ হইয়া থাকি, <br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>তবে গমের স্থানে কণ্টক উৎপন্ন হউক, <br><span class="br-ind"><br><span class="indent">&nbsp;</span></span>যবের স্থানে বিষবৃক্ষ উৎপন্ন হউক। <br> <span class="br-p"><br><br></span>ইয়োবের বাক্য সমাপ্ত।</div>
</div>
<!-- PARSED ABOVE; EDITING MAY BREAK PARSER -->
</body></html>