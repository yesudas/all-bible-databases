<html><head>
<meta http-equiv="Content-Type" content="text/html;charset=utf-8" />
<title>Job 40 &ndash; ইয়োবের বিবরণ &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 40);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>ইয়োবের বিবরণ</b> &ndash; <a href="Job_1.html">1</a> ... <a href="Job_38.html">38</a> <a href="Job_39.html">39</a> <b>40</b> <a href="Job_41.html">41</a> <a href="Job_42.html">42</a> </div><hr>
<h1>Job 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>সদাপ্রভু ইয়োবকে আরও কহিলেন, <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>দোষগ্রাহী কি সর্বশক্তিমানের সহিত বিবাদ করিবে? <br><span class="br-ind"><br><span class="indent">&nbsp;</span></span>ঈশ্বরের সহিত বিতর্ককারী ইহার উত্তর দিউক। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তখন ইয়োব উত্তর করিয়া সদাপ্রভুকে কহিলেন, <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>দেখ, আমি আকিঞ্চন; তোমাকে কি উত্তর দিব? <br><span class="br-ind"><br><span class="indent">&nbsp;</span></span>আমি নিজ মুখে হাত দিই। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমি একবার কথা বলিয়াছি, আর উত্তর করিব না; <br><span class="br-ind"><br><span class="indent">&nbsp;</span></span>দুই বার বলিয়াছি, পুনর্বার বলিব না। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সদাপ্রভু ঘূর্ণবায়ুর মধ্য হইতে ইয়োবকে আরও কহিলেন, <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তুমি এখন বীরের ন্যায় কটিবন্ধন কর; <br><span class="br-ind"><br><span class="indent">&nbsp;</span></span>আমি তোমাকে জিজ্ঞাসা করি, তুমি বুঝাইয়া দেও। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তুমি কি সত্যই আমার বিচার অগ্রাহ্য করিবে? <br><span class="br-ind"><br><span class="indent">&nbsp;</span></span>নিজে ধার্মিক হইবার জন্য আমাকে দোষী করিবে? <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তোমার কি ঈশ্বরের তুল্য বাহু আছে? <br><span class="br-ind"><br><span class="indent">&nbsp;</span></span>তুমি কি তাঁহার ন্যায় সরবে বজ্রনাদ করিতে পার? <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তবে প্রাধান্যে ও মহত্বে বিভূষিত হও, <br><span class="br-ind"><br><span class="indent">&nbsp;</span></span>প্রভা ও প্রতাপ পরিধান কর। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তোমার উচ্চণ্ড ক্রোধ ঢালিয়া দেও, <br><span class="br-ind"><br><span class="indent">&nbsp;</span></span>প্রত্যেক অহঙ্কারীকে দৃক্‌পাতমাত্র নত কর; <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>দৃক্‌পাতমাত্র প্রত্যেক অহঙ্কারীকে খর্ব কর, <br><span class="br-ind"><br><span class="indent">&nbsp;</span></span>দুষ্টদিগকে স্ব স্ব স্থানে দলিত কর; <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তাহাদিগকে যুগপৎ ধূলিতে আচ্ছন্ন কর, <br><span class="br-ind"><br><span class="indent">&nbsp;</span></span>গুপ্ত স্থানে তাহাদের মুখ বন্ধন কর। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তখন আমিও তোমার এই প্রশংসা করিব, <br><span class="br-ind"><br><span class="indent">&nbsp;</span></span>তোমার দক্ষিণ হস্ত তোমাকে তরাইতে পারে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>বহেমোৎকে দেখ, আমি তোমার সহিত তাহাকেও নির্মাণ করিয়াছি; <br><span class="br-ind"><br><span class="indent">&nbsp;</span></span>সে গরুর ন্যায় তৃণভোজী। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>দেখ, তাহার কটিদেশে তাহার বল, <br><span class="br-ind"><br><span class="indent">&nbsp;</span></span>উদরস্থ পেশীতে তাহার সামর্থ। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সে এরস বৃক্ষের ন্যায় লাঙ্গুল নাড়ে, <br><span class="br-ind"><br><span class="indent">&nbsp;</span></span>তাহার উরুদ্বয়ের শিরা সকল জোড়া। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তাহার অস্থি সকল পিত্তলময় নলের তুল্য, <br><span class="br-ind"><br><span class="indent">&nbsp;</span></span>তাহার পঞ্জর লৌহের অর্গলবৎ; <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ঈশ্বরের কার্যের মধ্যে সে অগ্রগণ্য; <br><span class="br-ind"><br><span class="indent">&nbsp;</span></span>তাহার নির্মাতা তাহাকে খড়্‌গ দিয়াছেন। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>পর্বতগণ তাহার খাদ্য যোগায়; <br><span class="br-ind"><br><span class="indent">&nbsp;</span></span>সমস্ত বন্য পশুও সেই স্থানে ক্রীড়া করে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সে শয়ন করে পদ্মবনে, <br><span class="br-ind"><br><span class="indent">&nbsp;</span></span>নলবনের অন্তরালে, জলাভূমিতে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>পদ্ম গাছ নিজ ছায়ায় তাহাকে আচ্ছন্ন করে, <br><span class="br-ind"><br><span class="indent">&nbsp;</span></span>উপত্যকার বাইশি বৃক্ষ তাহার চারিদিকে থাকে। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>দেখ, নদী উচ্চণ্ড হইলে সে ভয় করে না, <br><span class="br-ind"><br><span class="indent">&nbsp;</span></span>যর্দন ছাপিয়া তাহার মুখে আসিয়া পড়িলেও সে সুস্থির থাকে। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>সে সজাগ থাকিলে কে তাহাকে ধরিতে পারে? <br><span class="br-ind"><br><span class="indent">&nbsp;</span></span>রজ্জু দিয়া কে তাহার নাসিকা ফুঁড়িতে পারে?<br></div>
</div>
<!-- PARSED ABOVE; EDITING MAY BREAK PARSER -->
</body></html>