<html><head>
<meta http-equiv="Content-Type" content="text/html;charset=utf-8" />
<title>Job 9 &ndash; ইয়োবের বিবরণ &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 9);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>ইয়োবের বিবরণ</b> &ndash; <a href="Job_1.html">1</a> ... <a href="Job_7.html">7</a> <a href="Job_8.html">8</a> <b>9</b> <a href="Job_10.html">10</a> <a href="Job_11.html">11</a> ... <a href="Job_42.html">42</a> </div><hr>
<h1>Job 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইয়োবের উত্তর</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>তখন ইয়োব উত্তর করিয়া কহিলেন, <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি নিশ্চয় জানি, তাহাই বটে; <br><span class="br-ind"><br><span class="indent">&nbsp;</span></span>ঈশ্বরের কাছে মর্ত্য কি প্রকারে ধার্মিক হইতে পারে? <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সে যদি তাঁহার সহিত বাদানুবাদ করিতে চাহে, <br><span class="br-ind"><br><span class="indent">&nbsp;</span></span>তবে সহস্র কথার মধ্যে তাঁহাকে একটিরও উত্তর দিতে পারে না। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তিনি চিত্তে জ্ঞানবান ও বলে পরাক্রান্ত; <br><span class="br-ind"><br><span class="indent">&nbsp;</span></span>তাঁহার প্রতিরোধ করিয়া কে পার পাইয়াছে? <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তিনি পর্বতগণকে স্থানান্তর করেন, তাহারা তাহা জানে না, <br><span class="br-ind"><br><span class="indent">&nbsp;</span></span>তিনি ক্রোধে তাহাদিগকে উল্টাইয়া ফেলেন। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তিনি পৃথিবীকে তাহার স্থান হইতে কম্পমান করেন, <br><span class="br-ind"><br><span class="indent">&nbsp;</span></span>তাহার স্তম্ভ সকল টলটলায়মান হয়। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তিনি সূর্যকে বারণ করিলে সে উদিত হয় না, <br><span class="br-ind"><br><span class="indent">&nbsp;</span></span>তিনি তারাগণকে মুদ্রাঙ্কিত করেন। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তিনি একাকী আকাশমণ্ডল বিস্তার করেন, <br><span class="br-ind"><br><span class="indent">&nbsp;</span></span>সাগর-তরঙ্গের উপর পদার্পণ করেন। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তিনি সপ্তর্ষি, মৃগশীর্ষ ও কৃত্তিকার, <br><span class="br-ind"><br><span class="indent">&nbsp;</span></span>এবং দক্ষিণস্থ কক্ষ সকলের নির্মাণকর্তা। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তিনি মহৎ মহৎ কর্ম করেন, <br><span class="br-ind"><br><span class="indent">&nbsp;</span></span>যাহা সন্ধানের অতীত, <br><span class="br-ind"><br><span class="indent">&nbsp;</span></span>আশ্চর্য ক্রিয়া করেন, যাহার সংখ্যা নাই। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>দেখ, তিনি আমার সম্মুখ দিয়া যান, <br><span class="br-ind"><br><span class="indent">&nbsp;</span></span>আমি তাঁহাকে দেখিতে পাই না; <br><span class="br-ind"><br><span class="indent">&nbsp;</span></span>নিকট দিয়াও চলেন, আমি তাঁহাকে চিনিতে পারি না। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>দেখ, তিনি ধরিয়া লন, কে তাঁহাকে নিবারণ করিবে? <br><span class="br-ind"><br><span class="indent">&nbsp;</span></span>কে বা তাঁহাকে বলিবে, ‘তুমি কি করিতেছ?’ <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>ঈশ্বর আপন ক্রোধ সম্বরণ করিবেন না, <br><span class="br-ind"><br><span class="indent">&nbsp;</span></span>গর্বীর সহায়গণ তাঁহার পদতলে নত হয়। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তবে আমি কি প্রকারে তাঁহাকে উত্তর দিব? <br><span class="br-ind"><br><span class="indent">&nbsp;</span></span>কেমন করিয়া কথা বাছিয়া তাঁহাকে কহিব? <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ধার্মিক হইলেও আমি উত্তর করিতে পারি না, <br><span class="br-ind"><br><span class="indent">&nbsp;</span></span>আমার প্রতিবাদীর কাছে বিনতি করিতে হয়। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমি ডাকিলে যদিস্যাৎ তিনি উত্তর দেন, <br><span class="br-ind"><br><span class="indent">&nbsp;</span></span>তথাপি তিনি যে আমার রবে কর্ণপাত করেন, আমার এমন বিশ্বাস জন্মিবে না। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কেননা তিনি আমাকে ঝড়ে ভাঙ্গিয়া ফেলেন, <br><span class="br-ind"><br><span class="indent">&nbsp;</span></span>অকারণে পুনঃ পুনঃ ক্ষত-বিক্ষত করেন। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তিনি আমাকে শ্বাস টানিতে দেন না, <br><span class="br-ind"><br><span class="indent">&nbsp;</span></span>বরং তিক্ততায় পরিপূর্ণ করেন। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>বিক্রমীর বলের কথা হইলে, দেখ, তিনি বিক্রমী, <br><span class="br-ind"><br><span class="indent">&nbsp;</span></span>বিচারের কথা হইলে, কে আমার জন্য সময় নিরূপণ করিবে? <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>যদিও আমি ধার্মিক হই, <br><span class="br-ind"><br><span class="indent">&nbsp;</span></span>আমার মুখই আমাকে দোষী করিবে; <br><span class="br-ind"><br><span class="indent">&nbsp;</span></span>যদিও আমি সিদ্ধ হই, তাহাই আমার কুটিলতার প্রমাণ হইবে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আমি সিদ্ধ, আমার প্রাণ মান্য করি না, <br><span class="br-ind"><br><span class="indent">&nbsp;</span></span>আপনার জীবনে আমার ঘৃণা লাগে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>সকলই ত সমান, তাই আমি বলি, <br><span class="br-ind"><br><span class="indent">&nbsp;</span></span>তিনি সিদ্ধ ও দুর্জন উভয়কে সংহার করেন। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কশা যদি হঠাৎ [মনুষ্যকে] মারিয়া ফেলে, <br><span class="br-ind"><br><span class="indent">&nbsp;</span></span>তিনি নির্দোষের পরীক্ষায় হাস্য করিবেন। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>পৃথিবী দুর্জনের হস্তে সমর্পিত হইয়াছে, <br><span class="br-ind"><br><span class="indent">&nbsp;</span></span>তিনি তাহার বিচারকর্তাদের মুখ আচ্ছাদন করেন, <br><span class="br-ind"><br><span class="indent">&nbsp;</span></span>যদি না করেন, তবে এই কর্ম কে করে? <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আমার দিন সকল ডাক অপেক্ষাও দ্রুতগামী; <br><span class="br-ind"><br><span class="indent">&nbsp;</span></span>সেই সকল উড়িয়া যায়, মঙ্গলের দর্শন পায় না। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>সেই সকল চলিয়া যায়, যেমন দ্রুতগামী-নৌকা চলে, <br><span class="br-ind"><br><span class="indent">&nbsp;</span></span>যেমন ঈগল পক্ষী খাদ্যের উপরে আসিয়া পড়ে। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>যদি বলি, আমি বিলাপ ভুলিয়া যাইব, <br><span class="br-ind"><br><span class="indent">&nbsp;</span></span>মুখের বিষণ্নতা দূর করিব, প্রসন্নচিত্ত হইব, <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তথাপি আমার সকল ব্যথায় আমি ভীত, <br><span class="br-ind"><br><span class="indent">&nbsp;</span></span>আমি জানি, তুমি আমাকে নির্দোষ জ্ঞান করিবে না। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>আমাকেই দোষী হইতে হইবে, <br><span class="br-ind"><br><span class="indent">&nbsp;</span></span>তবে কেন বৃথা পরিশ্রম করিব? <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>যদিও হিমজলে গাত্র মার্জন করি, <br><span class="br-ind"><br><span class="indent">&nbsp;</span></span>যদ্যপি ক্ষার দিয়া হস্ত পরিষ্কার করি, <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তথাপি তুমি আমাকে ডোবায় মগ্ন করিবে, <br><span class="br-ind"><br><span class="indent">&nbsp;</span></span>আমার নিজের বস্ত্রও আমাকে ঘৃণা করিবে। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>কেননা তিনি আমার ন্যায় মনুষ্য নহেন যে, <br><span class="br-ind"><br><span class="indent">&nbsp;</span></span>তাঁহাকে উত্তর দিই, <br><span class="br-ind"><br><span class="indent">&nbsp;</span></span>যে, তাঁহার সহিত একই বিচারস্থানে যাইতে পারি; <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>আমাদের মধ্যে এমন কোন মধ্যস্থ নাই, <br><span class="br-ind"><br><span class="indent">&nbsp;</span></span>যিনি আমাদের উভয়ের উপরে হস্তার্পণ করিবেন। <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>তিনি আমার উপর হইতে আপনার দণ্ড দূর করুন, <br><span class="br-ind"><br><span class="indent">&nbsp;</span></span>তাঁহার ভীষণতা আমাকে ব্যাকুল না করুক; <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>তাহাতে আমি কথা কহিব, তাঁহা হইতে ভীত হইব না। <br><span class="br-ind"><br><span class="indent">&nbsp;</span></span>কেননা আমি অন্তরে তাদৃশ নহি।<br></div>
</div>
<!-- PARSED ABOVE; EDITING MAY BREAK PARSER -->
</body></html>