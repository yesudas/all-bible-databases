<html><head>
<meta http-equiv="Content-Type" content="text/html;charset=utf-8" />
<title>Josh 2 &ndash; যিহোশূয়ের পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 2);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যিহোশূয়ের পুস্তক</b> &ndash; <a href="Josh_1.html">1</a> <b>2</b> <a href="Josh_3.html">3</a> <a href="Josh_4.html">4</a> ... <a href="Josh_24.html">24</a> </div><hr>
<h1>Josh 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দেশ দেখিবার জন্য দুই জন গুপ্তচর পাঠান হয়</h2><span class="vn">1</span> <span class="br-p"><br><br></span>আর নূনের পুত্র যিহোশূয় শিটীম হইতে দুই জন চরকে গোপনে এই কথা বলিয়া পাঠাইয়া দিলেন, তোমরা যাও, ঐ দেশ ও যিরীহো নগর নিরীক্ষণ কর। তখন তাহারা গিয়া রাহব নাম্নী এক বেশ্যার গৃহে প্রবেশ করিয়া সেই স্থানে শয়ন করিল।</div>
<div class="v" id="v2"><span class="vn">2</span> আর লোকেরা যিরীহোর রাজাকে কহিল, দেখুন, দেশ অনুসন্ধান করিতে ইস্রায়েল-সন্তানগণের মধ্যে কয়েক জন লোক আজ রাত্রিতে এই স্থানে আসিয়াছে।</div>
<div class="v" id="v3"><span class="vn">3</span> তখন যিরীহোর রাজা রাহবের নিকটে এই কথা বলিয়া পাঠাইলেন, যে লোকেরা তোমার কাছে আসিয়া তোমার গৃহে প্রবেশ করিয়াছে, তাহাদিগকে বাহির করিয়া আন, কেননা তাহারা সমস্ত দেশ অনুসন্ধান করিতে আসিয়াছে।</div>
<div class="v" id="v4"><span class="vn">4</span> তখন সেই স্ত্রীলোকটি ঐ দুই জনকে লইয়া লুকাইয়া রাখিল, আর বলিল, সত্য, সেই লোকেরা আমার কাছে আসিয়াছিল বটে; কিন্তু তাহারা কোথাকার লোক, তাহা আমি জানিতাম না।</div>
<div class="v" id="v5"><span class="vn">5</span> অন্ধকার হইলে নগর-দ্বার বন্ধ করিবার একটু আগে সেই লোকেরা চলিয়া গিয়াছে; তাহারা কোথায় গিয়াছে, আমি জানি না; শীঘ্র তাহাদের পশ্চাতে পশ্চাতে যাও, গেলে তাহাদের সঙ্গ ধরিবে।</div>
<div class="v" id="v6"><span class="vn">6</span> কিন্তু স্ত্রীলোকটি তাহাদিগকে ছাদের উপরে লইয়া গিয়া ছাদের উপরে আপনার সাজান মসিনার ডাঁটার মধ্যে লুকাইয়া রাখিয়াছিল।</div>
<div class="v" id="v7"><span class="vn">7</span> ঐ লোকেরা তাহাদের পশ্চাতে যর্দনের পথে পারঘাটা পর্যন্ত দৌড়াইয়া গেল; এবং যাহারা তাহাদের পশ্চাতে দৌড়াইয়া গেল, সেই লোকেরা বাহির হইবামাত্র নগর-দ্বার বন্ধ হইল।</div>
<div class="v" id="v8"><span class="vn">8</span> <span class="br-p"><br><br></span>সেই দুই জন চর শয়ন করিবার পূর্বে ঐ স্ত্রীলোকটি ছাদের উপরে তাহাদের নিকটে আসিল,</div>
<div class="v" id="v9"><span class="vn">9</span> আর তাহাদিগকে কহিল, আমি জানি, সদাপ্রভু তোমাদিগকে এই দেশ দিয়াছেন, আর তোমাদের হইতে আমাদের উপরে মহাভয় উপস্থিত হইয়াছে, ও তোমাদের সম্মুখে এই দেশনিবাসী সমস্ত লোক গলিয়া গিয়াছে।</div>
<div class="v" id="v10"><span class="vn">10</span> কেননা মিসর হইতে তোমরা বাহির হইয়া আসিলে সদাপ্রভু তোমাদের সম্মুখে কি প্রকারে সূফসাগরের জল শুষ্ক করিয়াছিলেন, এবং তোমরা যর্দনের ওপারস্থ সীহোন ও ওগ নামে ইমোরীয়দের দুই রাজার প্রতি যাহা করিয়াছ, তাহাদিগকে যে নিঃশেষে বিনষ্ট করিয়াছ, তাহা আমরা শুনিলাম;</div>
<div class="v" id="v11"><span class="vn">11</span> আর শুনিবামাত্র আমাদের হৃদয় গলিয়া গেল; তোমাদের হেতু কাহারও মনে সাহস রহিল না, কেননা তোমাদের ঈশ্বর সদাপ্রভু উপরিস্থ স্বর্গে ও নিচস্থ পৃথিবীতে ঈশ্বর।</div>
<div class="v" id="v12"><span class="vn">12</span> অতএব এখন, বিনয় করি, তোমরা আমার কাছে সদাপ্রভুর নামে দিব্য কর; আমি তোমাদের উপরে দয়া করিলাম, এই জন্য তোমরাও আমার পিতৃকুলের উপরে দয়া করিবে, এবং একটি সত্য চিহ্ন আমাকে দেও;</div>
<div class="v" id="v13"><span class="vn">13</span> ফলতঃ তোমরা আমার পিতামাতা, ভ্রাতাভগিনীগণ ও তাহাদের সমস্ত পরিজনকে বাঁচাইবে, ও মৃত্যু হইতে আমাদের প্রাণ উদ্ধার করিবে।</div>
<div class="v" id="v14"><span class="vn">14</span> সেই দুই জন তাহাকে বলিল, তোমরা যদি আমাদের এই কার্য প্রকাশ না কর, তোমাদের পরিবর্তে আমাদের প্রাণ যাউক; যে সময়ে সদাপ্রভু আমাদিগকে এই দেশ দিবেন, তৎকালে আমরা তোমার প্রতি দয়া ও সত্য ব্যবহার করিব।</div>
<div class="v" id="v15"><span class="vn">15</span> পরে সে বাতায়ন দিয়া রজ্জু দ্বারা তাহাদিগকে নামাইয়া দিল, কেননা তাহার গৃহ নগর প্রাচীরের গাত্রে ছিল, সে প্রাচীরের উপরে বাস করিত।</div>
<div class="v" id="v16"><span class="vn">16</span> আর সে তাহাদিগকে কহিল, যাহারা পশ্চাতে দৌড়াইয়া গিয়াছে, তাহারা যেন তোমাদের সঙ্গ না ধরে, এই জন্য তোমরা পর্বতে যাও, তিন দিন সেই স্থানে লুকাইয়া থাক, তাহার পর যাহারা পশ্চাতে দৌড়াইয়া গিয়াছে, তাহারা ফিরিয়া আসিলে তোমরা আপন পথে চলিয়া যাইও।</div>
<div class="v" id="v17"><span class="vn">17</span> সেই লোকেরা তাহাকে কহিল, তুমি আমাদিগকে যে দিব্য করাইয়াছ, সেই বিষয়ে আমরা নির্দোষ হইব।</div>
<div class="v" id="v18"><span class="vn">18</span> দেখ, তুমি যে বাতায়ন দিয়া আমাদের নামাইয়া দিলে, আমাদের এই দেশে আসিবার সময়ে সেই বাতায়নে এই সিন্দূরবর্ণ সূত্রনির্মিত রজ্জু বাঁধিয়া রাখিবে, এবং তোমার পিতামাতা ও ভ্রাতৃগণ এবং তোমার সমস্ত পিতৃকুলকে তোমার গৃহে একত্র করিবে।</div>
<div class="v" id="v19"><span class="vn">19</span> তখন এইরূপ হইবে, যে কেহ তোমার গৃহদ্বার হইতে বাহির হইয়া পথে যাইবে, তাহার রক্তপাতের অপরাধ তাহার মস্তকে বর্তিবে, এবং আমরা নির্দোষ হইব; কিন্তু যে কেহ তোমার সহিত গৃহমধ্যে থাকে, তাহার উপরে যদি কেহ হস্তার্পণ করে, তবে তাহার রক্তপাতের অপরাধ আমাদের মস্তকে বর্তিবে।</div>
<div class="v" id="v20"><span class="vn">20</span> কিন্তু তুমি যদি আমাদের এই কার্য প্রকাশ কর, তবে তুমি আমাদিগকে যে দিব্য করাইয়াছ, তাহা হইতে আমরা নির্দোষ হইব।</div>
<div class="v" id="v21"><span class="vn">21</span> তখন সে কহিল, তোমরা যেমন বলিলে, তেমনি হউক। পরে সে তাহাদিগকে বিদায় করিলে তাহারা প্রস্থান করিল, এবং সে ঐ সিন্দূরবর্ণ রজ্জু বাতায়নে বাঁধিয়া রাখিল।</div>
<div class="v" id="v22"><span class="vn">22</span> আর তাহারা গিয়া পর্বতে উপস্থিত হইল, যাহারা পশ্চাতে দৌড়াইয়া গিয়াছিল, তাহাদের ফিরিয়া আসা পর্যন্ত তিন দিন তথায় রহিল; তাহাতে যাহারা পশ্চাতে দৌড়াইয়া গিয়াছিল, তাহারা সমস্ত পথে অন্বেষণ করিলেও তাহাদের উদ্দেশ পাইল না।</div>
<div class="v" id="v23"><span class="vn">23</span> <span class="br-p"><br><br></span>পরে ঐ দুই ব্যক্তি ফিরিয়া পর্বত হইতে নামিয়া আসিল, ও পার হইয়া নূনের পুত্র যিহোশূয়ের নিকটে আসিল, এবং আপনাদের প্রতি যাহা যাহা ঘটিয়াছিল, তাহার সমস্ত বৃত্তান্ত তাঁহাকে কহিল।</div>
<div class="v" id="v24"><span class="vn">24</span> তাহারা যিহোশূয়কে কহিল, সত্যই সদাপ্রভু এই সমস্ত দেশ আমাদের হস্তে সমর্পণ করিয়াছেন, আবার দেশের সমস্ত লোক আমাদের সম্মুখে গলিয়া গিয়াছে।</div>
</div>
<!-- PARSED ABOVE; EDITING MAY BREAK PARSER -->
</body></html>