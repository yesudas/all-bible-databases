<html><head>
<meta http-equiv="Content-Type" content="text/html;charset=utf-8" />
<title>Josh 3 &ndash; যিহোশূয়ের পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 3);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>যিহোশূয়ের পুস্তক</b> &ndash; <a href="Josh_1.html">1</a> <a href="Josh_2.html">2</a> <b>3</b> <a href="Josh_4.html">4</a> <a href="Josh_5.html">5</a> ... <a href="Josh_24.html">24</a> </div><hr>
<h1>Josh 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলীয়েরা যর্দন নদী পার হয়</h2><span class="vn">1</span> <span class="br-p"><br><br></span>পরে যিহোশূয় প্রত্যুষে উঠিয়া সমস্ত ইস্রায়েল-সন্তানের সহিত শিটীম হইতে যাত্রা করিয়া যর্দন সমীপে উপস্থিত হইলেন, কিন্তু তখন পার না হইয়া সেই স্থানে রাত্রি যাপন করিলেন।</div>
<div class="v" id="v2"><span class="vn">2</span> তিন দিনের পর অধ্যক্ষগণ শিবিরের মধ্য দিয়া গেলেন;</div>
<div class="v" id="v3"><span class="vn">3</span> তাঁহারা লোকদিগকে এই আজ্ঞা করিলেন; তোমরা যে সময়ে তোমাদের ঈশ্বর সদাপ্রভুর নিয়ম-সিন্দুক, ও লেবীয় যাজকগণকে তাহা বহন করিতে দেখিবে, তৎকালে আপন আপন স্থান হইতে যাত্রা করিয়া তাহার পশ্চাতে পশ্চাতে গমন করিবে।</div>
<div class="v" id="v4"><span class="vn">4</span> তথাপি তাহার ও তোমাদের মধ্যে অনুমান দুই সহস্র হস্ত পরিমিত ভূমি ব্যবধান থাকিবে; তাহার আর নিকটবর্তী হইবে না; যেন তোমরা আপনাদের গন্তব্য পথ জানিতে পার, কেননা ইতিপূর্বে তোমরা এই পথ দিয়া যাও নাই।</div>
<div class="v" id="v5"><span class="vn">5</span> পরে যিহোশূয় লোকদিগকে কহিলেন, তোমরা আপনাদিগকে পবিত্র কর, কেননা কল্য সদাপ্রভু তোমাদের মধ্যে আশ্চর্য ক্রিয়া করিবেন।</div>
<div class="v" id="v6"><span class="vn">6</span> পরে যিহোশূয় যাজকদিগকে কহিলেন, তোমরা নিয়ম-সিন্দুক তুলিয়া লইয়া লোকদের অগ্রে অগ্রে চল; তাহাতে তাহারা নিয়ম-সিন্দুক তুলিয়া লইয়া লোকদের অগ্রে অগ্রে গমন করিতে লাগিল।</div>
<div class="v" id="v7"><span class="vn">7</span> তখন সদাপ্রভু যিহোশূয়কে কহিলেন, অদ্য আমি সমস্ত ইস্রায়েলের সাক্ষাতে তোমাকে মহিমান্বিত করিতে আরম্ভ করিব, যেন তাহারা জানিতে পারে যে, আমি যেমন মোশির সহবর্তী ছিলাম, তেমনি তোমার সহবর্তী থাকিব।</div>
<div class="v" id="v8"><span class="vn">8</span> তুমি নিয়ম-সিন্দুকবাহক যাজকগণকে এই আজ্ঞা কর, যর্দনের জলের ধারে উপস্থিত হইলে তোমরা যর্দনে দাঁড়াইয়া থাকিবে।</div>
<div class="v" id="v9"><span class="vn">9</span> <span class="br-p"><br><br></span>তখন যিহোশূয় ইস্রায়েল-সন্তানগণকে কহিলেন, তোমরা এখানে আইস, তোমাদের ঈশ্বর সদাপ্রভুর বাক্য শুন।</div>
<div class="v" id="v10"><span class="vn">10</span> আর যিহোশূয় কহিলেন, জীবন্ত ঈশ্বর যে তোমাদের মধ্যে বিদ্যমান, এবং কনানীয়, হিত্তীয়, হিব্বীয়, পরিষীয়, গির্গাশীয়, ইমোরীয় ও যিবুষীয়দিগকে তোমাদের সম্মুখ হইতে নিশ্চয়ই অধিকারচ্যুত করিবেন, তাহা তোমরা ইহা দ্বারা জানিতে পারিবে।</div>
<div class="v" id="v11"><span class="vn">11</span> দেখ, সমস্ত ভূমণ্ডলের প্রভুর নিয়ম-সিন্দুক তোমাদের অগ্রে অগ্রে যর্দনে যাইতেছে।</div>
<div class="v" id="v12"><span class="vn">12</span> এখন তোমরা ইস্রায়েলের এক এক বংশ হইতে এক একজন, এইরূপে বারো বংশ হইতে বারো জনকে গ্রহণ কর।</div>
<div class="v" id="v13"><span class="vn">13</span> পরে এইরূপ হইবে, সমস্ত ভূমণ্ডলের প্রভু সদাপ্রভুর নিয়ম-সিন্দুকবাহক যাজকদের পদতল যর্দনের জলে প্রবিষ্ট হইবামাত্র যর্দনের জল, অর্থাৎ উপর হইতে যে জল বহিয়া আসিতেছে, তাহা ছিন্ন হইবে, এবং এক রাশি হইয়া দাঁড়াইয়া থাকিবে।</div>
<div class="v" id="v14"><span class="vn">14</span> তখন লোকেরা যর্দন পার হইবার জন্য আপন আপন তাম্বু হইতে যাত্রা করিল, আর যাজকগণ নিয়ম-সিন্দুক বহন করতঃ লোকদের অগ্রবর্তী হইল।</div>
<div class="v" id="v15"><span class="vn">15</span> আর সিন্দুক-বাহকেরা যখন যর্দন সমীপে উপস্থিত হইল, এবং জলের ধারে সিন্দুকবাহক যাজকগণের চরণ জলমগ্ন হইল- বাস্তবিক ফসল কাটিবার সমস্ত সময় যর্দনের জল সমস্ত তীরের উপরে থাকে-</div>
<div class="v" id="v16"><span class="vn">16</span> তখন উপর হইতে আগত সমস্ত জল দাঁড়াইল, অতিদূরে সর্তনের নিকটবর্তী আদম নগরের কাছে এক রাশি হইয়া উঠিয়া রহিল, এবং অরাবা তলভূমির সমুদ্রে অর্থাৎ লবণ সমুদ্রে যে জল নামিয়া যাইতেছিল, তাহা সম্পূর্ণ ছিন্ন হইল; তাহাতে লোকেরা যিরীহোর সম্মুখেই পার হইল।</div>
<div class="v" id="v17"><span class="vn">17</span> আর যে পর্যন্ত সমস্ত লোক নিঃশেষে যর্দন পার না হইল, সেই পর্যন্ত সদাপ্রভুর নিয়ম-সিন্দুকবাহক যাজকগণ যর্দন-মধ্যে শুষ্কভূমিতে দাঁড়াইয়া থাকিল; এবং সমস্ত ইস্রায়েল ক্রমশঃ শুষ্ক ভূমি দিয়া পার হইয়া গেল।</div>
</div>
<!-- PARSED ABOVE; EDITING MAY BREAK PARSER -->
</body></html>