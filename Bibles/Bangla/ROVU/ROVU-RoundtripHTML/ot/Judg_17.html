<html><head>
<meta http-equiv="Content-Type" content="text/html;charset=utf-8" />
<title>Judg 17 &ndash; বিচারকর্তৃগণের বিবরণ &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 17);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>বিচারকর্তৃগণের বিবরণ</b> &ndash; <a href="Judg_1.html">1</a> ... <a href="Judg_15.html">15</a> <a href="Judg_16.html">16</a> <b>17</b> <a href="Judg_18.html">18</a> <a href="Judg_19.html">19</a> ... <a href="Judg_21.html">21</a> </div><hr>
<h1>Judg 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মীখা ও দানীয়দের বিবরণ</h2><span class="vn">1</span> <span class="br-p"><br><br></span>পর্বতময় ইফ্রয়িম প্রদেশে মীখা নামে এক ব্যক্তি ছিল।</div>
<div class="v" id="v2"><span class="vn">2</span> সে আপন মাতাকে কহিল, যে এগার শত রৌপ্য মুদ্রা তোমার নিকট হইতে চুরি গিয়াছিল, যে বিষয়ে তুমি শাপ দিয়াছিলে ও আমার কানে তুলিয়াছিলে, দেখ, সেই রৌপ্য আমার কাছে আছে, আমিই তাহা লইয়াছিলাম। তাহার মাতা কহিল, বৎস, তুমি সদাপ্রভুর আশীর্বাদপাত্র হও।</div>
<div class="v" id="v3"><span class="vn">3</span> পরে সে ঐ এগার শত রৌপ্য মুদ্রা মাতাকে ফিরাইয়া দিলে তাহার মাতা কহিল, আমি এই রৌপ্য সদাপ্রভুর উদ্দেশে পবিত্র করিতেছি, আমার পুত্র ইহা আমার হস্ত হইতে লইয়া এক ছাঁচে ঢালা ও এক ক্ষোদিত প্রতিমা নির্মাণ করুক। অতএব এখন ইহা তোমাকে ফিরাইয়া দিলাম।</div>
<div class="v" id="v4"><span class="vn">4</span> সে আপন মাতাকে ঐ রৌপ্য ফিরাইয়া দিলে তাহার মাতা দুই শত রৌপ্য মুদ্রা লইয়া স্বর্ণকারকে দিল; আর সে এক ছাঁচে ঢালা ও এক ক্ষোদিত প্রতিমা নির্মাণ করিলে তাহা মীখার গৃহে থাকিল।</div>
<div class="v" id="v5"><span class="vn">5</span> ঐ মীখার এক দেবালয় ছিল; আর সে এক এফোদ ও কয়েকটি ঠাকুর নির্মাণ করিল, এবং আপনার এক পুত্রের হস্তপূরণ করিলে সে তাহার পুরোহিত হইল।</div>
<div class="v" id="v6"><span class="vn">6</span> ঐ সময়ে ইস্রায়েলের মধ্যে রাজা ছিল না, যাহার দৃষ্টিতে যাহা ভাল বোধ হইত, সে তাহাই করিত।</div>
<div class="v" id="v7"><span class="vn">7</span> <span class="br-p"><br><br></span>তৎকালে যিহূদা গোষ্ঠীর বৈৎলেহম-যিহূদার একজন লোক ছিল, সে লেবীয়, ও সে তথায় প্রবাস করিতেছিল।</div>
<div class="v" id="v8"><span class="vn">8</span> সেই ব্যক্তি যেখানে স্থান পাইতে পারে, তথায় প্রবাস করিবার জন্য নগর হইতে, বৈৎলেহম-যিহূদা হইতে, প্রস্থানপূর্বক গমন করিতে করিতে পর্বতময় ইফ্রয়িম প্রদেশে ঐ মীখার বাটীতে উপস্থিত হইল।</div>
<div class="v" id="v9"><span class="vn">9</span> মীখা তাহাকে জিজ্ঞাসা করিল, তুমি কোথা হইতে আসিলে? সে তাহাকে কহিল, আমি বৈৎলেহম-যিহূদার একজন লেবীয়; যেখানে স্থান পাই, তথায় প্রবাস করিতে যাইতেছি।</div>
<div class="v" id="v10"><span class="vn">10</span> মীখা তাহাকে কহিল, তুমি আমার এইখানে থাক, আমার পিতা ও পুরোহিত হও, আমি বৎসরে তোমাকে দশটি রৌপ্য মুদ্রা, এবং এক জোড়া বস্ত্র ও তোমার খাদ্য দ্রব্য দিব। তাহাতে সেই লেবীয় ভিতরে গেল।</div>
<div class="v" id="v11"><span class="vn">11</span> সেই লেবীয় তাহার কাছে থাকিতে সম্মত হইল; আর এই যুবক তাহার এক পুত্রের ন্যায় হইল।</div>
<div class="v" id="v12"><span class="vn">12</span> পরে মীখা সেই লেবীয়ের হস্তপূরণ করিল, আর সেই যুবক মীখার পুরোহিত হইয়া তাহার বাটীতে থাকিল।</div>
<div class="v" id="v13"><span class="vn">13</span> তখন মীখা কহিল, এখন আমি জানিলাম যে, সদাপ্রভু আমার মঙ্গল করিবেন, যেহেতু একজন লেবীয় আমার পুরোহিত হইয়াছে।</div>
</div>
<!-- PARSED ABOVE; EDITING MAY BREAK PARSER -->
</body></html>