<html><head>
<meta http-equiv="Content-Type" content="text/html;charset=utf-8" />
<title>Judg 3 &ndash; বিচারকর্তৃগণের বিবরণ &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 3);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>বিচারকর্তৃগণের বিবরণ</b> &ndash; <a href="Judg_1.html">1</a> <a href="Judg_2.html">2</a> <b>3</b> <a href="Judg_4.html">4</a> <a href="Judg_5.html">5</a> ... <a href="Judg_21.html">21</a> </div><hr>
<h1>Judg 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>ইস্রায়েলের মধ্যে যাহারা কনানের যুদ্ধ সকল জ্ঞাত ছিল না, সেই লোকদের পরীক্ষা লইবার নিমিত্তে,</div>
<div class="v" id="v2"><span class="vn">2</span> এবং ইস্রায়েল-সন্তানগণের পুরুষপরম্পরাকে শিক্ষাদানার্থে, অর্থাৎ যাহারা অগ্রে যুদ্ধ জানিত না, তাহাদিগকে তাহা শিখাইবার নিমিত্তে সদাপ্রভু এই সকল জাতিকে অবশিষ্ট রাখিয়াছিলেন;</div>
<div class="v" id="v3"><span class="vn">3</span> পলেষ্টীয়দের পাঁচ জন ভূপাল, এবং বাল্‌-হর্মোণ পর্বত অবধি হমাতে প্রবেশের পথ পর্যন্ত লিবানোন পর্বত-নিবাসী সমস্ত কনানীয়, সীদোনীয় ও হিব্বীয়গণ।</div>
<div class="v" id="v4"><span class="vn">4</span> ইহারা ইস্রায়েলের পরীক্ষার্থে, অর্থাৎ সদাপ্রভু তাহাদের পিতৃপুরুষদিগকে মোশি দ্বারা যে সকল আজ্ঞা দিয়াছিলেন, সেই সকল আজ্ঞায় তাহারা কর্ণপাত করিবে কি না, তাহা যেন জানা যায়, এই জন্য অবশিষ্ট রহিল।</div>
<div class="v" id="v5"><span class="vn">5</span> ফলে ইস্রায়েল-সন্তানগণ কনানীয়, হিত্তীয়, ইমোরীয়, পরিষীয়, হিব্বীয় ও যিবূষীয়গণের মধ্যে বসতি করিল;</div>
<div class="v" id="v6"><span class="vn">6</span> আর তাহারা তাহাদের কন্যাগণকে বিবাহ করিত, তাহাদের পুত্রগণের সহিত আপন আপন কন্যাদের বিবাহ দিত ও তাহাদের দেবগণের সেবা করিত।</div>
<div class="v" id="v7"><h2>অরামীয় ও মোয়াবীয়দের উপদ্রব হইতে ইস্রায়েলের উদ্ধার</h2><span class="vn">7</span> <span class="br-p"><br><br></span>আর ইস্রায়েল-সন্তানগণ সদাপ্রভুর দৃষ্টিতে যাহা মন্দ, তাহাই করিল, ও আপনাদের ঈশ্বর সদাপ্রভুকে ভুলিয়া গিয়া বাল দেবগণের ও আশেরা দেবীদের সেবা করিল।</div>
<div class="v" id="v8"><span class="vn">8</span> অতএব ইস্রায়েলের প্রতি সদাপ্রভুর ক্রোধ প্রজ্বলিত হইল, আর তিনি অরাম-নহরয়িমের রাজা কূশন-রিশিয়াথয়িমের হস্তে তাহাদিগকে বিক্রয় করিলেন, আর ইস্রায়েল-সন্তানগণ আট বৎসর পর্যন্ত কূশন-রিশিয়াথয়িমের দাসত্ব করিল।</div>
<div class="v" id="v9"><span class="vn">9</span> পরে ইস্রায়েল-সন্তানগণ সদাপ্রভুর উদ্দেশে ক্রন্দন করিল। তাহাতে সদাপ্রভু ইস্রায়েল-সন্তানগণের জন্য এক নিস্তারকর্তাকে- কালেবের কনিষ্ঠ ভ্রাতা কনসের পুত্র অৎনীয়েলকে- উৎপন্ন করিলেন; তিনি তাহাদিগকে নিস্তার করিলেন।</div>
<div class="v" id="v10"><span class="vn">10</span> সদাপ্রভুর আত্মা তাঁহার উপরে আসিলেন, আর তিনি ইস্রায়েলের বিচার করিতে লাগিলেন; তিনি যুদ্ধার্থে বাহির হইলেন, আর সদাপ্রভু অরাম-রাজ কূশন-রিশিয়াথয়িমকে তাঁহার হস্তে সমর্পণ করিলেন; আর কূশন-রিশিয়াথয়িমের বিরুদ্ধে তাঁহার হস্ত প্রবল থাকিল।</div>
<div class="v" id="v11"><span class="vn">11</span> এইরূপে চল্লিশ বৎসর পর্যন্ত দেশ নিষ্কণ্টক রহিল; পরে কনসের পুত্র অৎনীয়েলের মৃত্যু হইল।</div>
<div class="v" id="v12"><span class="vn">12</span> <span class="br-p"><br><br></span>পরে ইস্রায়েল-সন্তানগণ সদাপ্রভুর দৃষ্টিতে যাহা মন্দ, পুনর্বার তাহা করিল; অতএব সদাপ্রভুর দৃষ্টিতে যাহা মন্দ, তাহা করায় সদাপ্রভু ইস্রায়েলের বিরুদ্ধে মোয়াব-রাজ ইগ্লোনকে সবল করিলেন।</div>
<div class="v" id="v13"><span class="vn">13</span> রাজা অম্মোন-সন্তানগণকে ও অমালেককে আপনার নিকটে একত্র করিলেন, এবং যাত্রা করিয়া ইস্রায়েলকে আঘাত করিলেন ও খর্জুরপুর অধিকার করিলেন।</div>
<div class="v" id="v14"><span class="vn">14</span> পরে ইস্রায়েল-সন্তানগণ আঠার বৎসর পর্যন্ত মোয়াব-রাজ ইগ্লোনের দাসত্ব করিল।</div>
<div class="v" id="v15"><span class="vn">15</span> পরে ইস্রায়েল-সন্তানগণ সদাপ্রভুর কাছে ক্রন্দন করিল; আর সদাপ্রভু তাহাদের জন্য এক নিস্তারকর্তাকে, বিন্যামীন বংশীয় গেরার পুত্র এহূদকে, উৎপন্ন করিলেন; তিনি নেটা ছিলেন। ইস্রায়েল-সন্তানগণ তাঁহার দ্বারা মোয়াব-রাজ ইগ্লোনের নিকটে উপঢৌকন প্রেরণ করিল।</div>
<div class="v" id="v16"><span class="vn">16</span> এহূদ আপনার জন্য এক হস্ত দীর্ঘ একখানি দ্বিধার খড়্‌গ নির্মাণ করাইয়াছিলেন, তাহা আপন দক্ষিণ ঊরুদেশে বস্ত্রের ভিতরে বাঁধিয়া রাখিলেন।</div>
<div class="v" id="v17"><span class="vn">17</span> পরে মোয়াব-রাজ ইগ্লোনের নিকটে উপঢৌকন লইয়া গেলেন; ঐ ইগ্লোন অতি স্থূলকায় লোক ছিলেন।</div>
<div class="v" id="v18"><span class="vn">18</span> পরে উপঢৌকন দেওয়া হইয়া গেলে তিনি ঐ উপঢৌকনবাহক লোকদিগকে বিদায় করিলেন।</div>
<div class="v" id="v19"><span class="vn">19</span> কিন্তু আপনি গিল্‌গলস্থ প্রস্তরাকর হইতে ফিরিয়া আসিয়া কহিলেন, হে রাজন্‌, আপনার নিকটে আমার একটি গোপনীয় কথা আছে। রাজা বলিলেন, চুপ, চুপ; তখন যাহারা নিকটে দাঁড়াইয়াছিল, তাহারা সকলে তাঁহার নিকট হইতে বাহিরে গেল।</div>
<div class="v" id="v20"><span class="vn">20</span> আর এহূদ তাঁহার নিকটে আসিলেন; তখন রাজা একাকী আপনার উপর তলার শীতল কক্ষে বসিয়াছিলেন। এহূদ কহিলেন, আপনার কাছে ঈশ্বরের একটি বাক্য আমার বক্তব্য আছে; তাহাতে তিনি আপন আসন হইতে উঠিলেন।</div>
<div class="v" id="v21"><span class="vn">21</span> তখন এহূদ আপন বাম হস্ত বাড়াইয়া দক্ষিণ ঊরু হইতে ঐ খড়্‌গ লইয়া তাঁহার উদর বিদ্ধ করিলেন;</div>
<div class="v" id="v22"><span class="vn">22</span> আর খড়্‌গের সহিত বাঁটও উদরে প্রবিষ্ট হইল, এবং খড়্‌গ মেদে রুদ্ধ হইল, কেননা তিনি উদর হইতে তাহা বাহির করিলেন না; আর তাহা পশ্চাৎ-দেশে বাহির হইল।</div>
<div class="v" id="v23"><span class="vn">23</span> পরে এহূদ বাহির হইয়া বারান্দায় আসিলেন, এবং পশ্চাতে শীতল বাটিকার কবাট বন্ধ করিয়া কুলুপ লাগাইয়া দিলেন।</div>
<div class="v" id="v24"><span class="vn">24</span> তিনি বাহির হইয়া গেলে রাজার দাসগণ উপস্থিত হইল, ও চাহিয়া দেখিল, আর দেখ, ঐ শীতল বাটিকার কবাট বন্ধ। তাহারা বলিল, রাজা অবশ্য শীতল বাটিকার কুঠরিতে প্রকৃতির ডাকে সাড়া দিতেছেন।</div>
<div class="v" id="v25"><span class="vn">25</span> পরে তাহারা লজ্জিত হওয়া পর্যন্ত বিলম্ব করিল; আর দেখ, তিনি শীতল বাটিকার কবাট খুলিলেন না; অতএব তাহারা চাবি লইয়া দ্বার খুলিল, আর দেখ, তাহাদের প্রভু মরিয়া ভূতলে পতিত রহিয়াছেন।</div>
<div class="v" id="v26"><span class="vn">26</span> তাহারা যখন বিলম্ব করিতেছিল, তখন এহূদ পলাইয়া সেই প্রস্তরাকর পশ্চাতে ফেলিয়া সিয়ীরাতে উপস্থিত হইয়াছিলেন।</div>
<div class="v" id="v27"><span class="vn">27</span> তিনি উপস্থিত হইয়া পর্বতময় ইফ্রয়িম প্রদেশে তূরী বাজাইলেন; আর ইস্রায়েল-সন্তানগণ তাঁহার সহিত পর্বতময় দেশ হইতে নামিয়া গেল, তিনি তাহাদের অগ্রগামী হইয়া চলিলেন।</div>
<div class="v" id="v28"><span class="vn">28</span> তিনি তাহাদিগকে কহিলেন, আমার পশ্চাৎ পশ্চাৎ আইস, কেননা সদাপ্রভু তোমাদের শত্রু মোয়াবীয়দিগকে তোমাদের হস্তে সমর্পণ করিয়াছেন। তখন তাহারা তাঁহার পশ্চাতে পশ্চাতে নামিয়া মোয়াবের বিরুদ্ধে যর্দনের পারঘাটা সকল হস্তগত করিল, একটি প্রাণীকেও পার হইতে দিল না।</div>
<div class="v" id="v29"><span class="vn">29</span> আর ঐ সময়ে তাহারা মোয়াবের অনুমান দশ সহস্র লোককে আঘাত করিল; তাহারা সকলে বৃহৎকায় ও বলবান বীর, কিন্তু তাহাদের কেহ নিস্তার পাইল না।</div>
<div class="v" id="v30"><span class="vn">30</span> এই প্রকারে মোয়াব সেই দিন ইস্রায়েলের হস্তের বশীভূত হইল। আর আশি বৎসর দেশ নিষ্কণ্টকে থাকিল।</div>
<div class="v" id="v31"><span class="vn">31</span> <span class="br-p"><br><br></span>তাঁহার পরে অনাতের পুত্র শম্‌গর গোচারণের পাঁচনী দ্বারা পলেষ্টীয়দের ছয়শত লোককে আঘাত করিলেন; ইনিও ইস্রায়েলকে নিস্তার করিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>