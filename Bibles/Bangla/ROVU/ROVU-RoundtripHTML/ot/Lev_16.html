<html><head>
<meta http-equiv="Content-Type" content="text/html;charset=utf-8" />
<title>Lev 16 &ndash; লেবীয় পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 16);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>লেবীয় পুস্তক</b> &ndash; <a href="Lev_1.html">1</a> ... <a href="Lev_14.html">14</a> <a href="Lev_15.html">15</a> <b>16</b> <a href="Lev_17.html">17</a> <a href="Lev_18.html">18</a> ... <a href="Lev_27.html">27</a> </div><hr>
<h1>Lev 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মহাপ্রায়শ্চিত্ত দিনের ব্যবস্থা</h2><span class="vn">1</span> <span class="br-p"><br><br></span>হারোণের দুই পুত্র সদাপ্রভুর নিকটে উপস্থিত হইয়া মারা পড়িলে পর, সদাপ্রভু মোশির সহিত আলাপ করিলেন।</div>
<div class="v" id="v2"><span class="vn">2</span> সদাপ্রভু মোশিকে এই কথা কহিলেন, তুমি আপন ভ্রাতা হারোণকে বল, যেন সে অতিপবিত্র স্থানে তিরস্করিণীর ভিতরে, সিন্দুকের উপরিস্থ পাপাবরণের সম্মুখে সর্ব সময়ে প্রবেশ না করে, পাছে তাহার মৃত্যু হয়; কেননা আমি ঐ পাপাবরণের উপরে মেঘে দর্শন দিব।</div>
<div class="v" id="v3"><span class="vn">3</span> হারোণ পাপার্থে একটি গোবৎস ও হোমার্থে একটি মেষ সঙ্গে লইয়া, এইরূপে অতিপবিত্র স্থানে প্রবেশ করিবে।</div>
<div class="v" id="v4"><span class="vn">4</span> সে মসীনার পবিত্র অঙ্গরক্ষিণী পরিধান করিবে, মসীনার জাঙ্গিয়া পরিধান করিবে, মসীনার কটিবদ্ধন পরিবে, এবং মসীনার উষ্ণীষে বিভূষিত হইবে; এই সকল পবিত্র বস্ত্র; সে জলে আপন শরীর ধৌত করিয়া এই সকল পরিধান করিবে।</div>
<div class="v" id="v5"><span class="vn">5</span> পরে সে ইস্রায়েল-সন্তানগণের মণ্ডলীর নিকটে পাপার্থক বলিরূপে দুইটি ছাগ ও হোমার্থে একটি মেষ লইবে।</div>
<div class="v" id="v6"><span class="vn">6</span> আর হারোণ আপনার জন্য পাপার্থক বলির গোবৎস আনয়ন করিয়া নিজের ও নিজ কুলের নিমিত্ত প্রায়শ্চিত্ত করিবে।</div>
<div class="v" id="v7"><span class="vn">7</span> পরে সেই দুইটি ছাগ লইয়া সমাগম-তাম্বুর দ্বার-সমীপে সদাপ্রভুর সম্মুখে উপস্থিত করিবে।</div>
<div class="v" id="v8"><span class="vn">8</span> পরে হারোণ ঐ দুইটি ছাগের বিষয়ে গুলিবাঁট করিবে; এক গুলি সদাপ্রভুর নিমিত্তে ও অন্যগুলি ত্যাগের নিমিত্তে হইবে।</div>
<div class="v" id="v9"><span class="vn">9</span> গুলিবাঁট দ্বারা যে ছাগ সদাপ্রভুর নিমিত্তে হয়, হারোণ তাহাকে লইয়া পাপার্থে বলিদান করিবে।</div>
<div class="v" id="v10"><span class="vn">10</span> কিন্তু গুলিবাঁট দ্বারা যে ছাগ ত্যাগের* নিমিত্তে হয়, সে যেন ত্যাগের* নিমিত্তে প্রান্তরে প্রেরিত হইতে পারে, তন্নিমিত্ত তাহার জন্য প্রায়শ্চিত্ত করণার্থে সদাপ্রভুর সম্মুখে তাহাকে জীবিত উপস্থিত করিতে হইবে।</div>
<div class="v" id="v11"><span class="vn">11</span> <span class="br-p"><br><br></span>পরে হারোণ আপনার পাপার্থক বলির গোবৎস আনিয়া নিজের ও নিজ কুলের নিমিত্তে প্রায়শ্চিত্ত করিবে, ফলতঃ সে আপনার পাপার্থক বলি সেই গোবৎসকে হনন করিবে;</div>
<div class="v" id="v12"><span class="vn">12</span> আর সদাপ্রভুর সম্মুখ হইতে, বেদির উপর হইতে, প্রজ্বলিত অঙ্গারে পূর্ণ অঙ্গারধানী ও এক মুষ্টি চূর্ণীকৃত সুগন্ধি ধূপ লইয়া তিরস্করিণীর ভিতরে যাইবে।</div>
<div class="v" id="v13"><span class="vn">13</span> আর ঐ ধূপ সদাপ্রভুর সম্মুখে অগ্নিতে দিবে; তাহাতে সাক্ষ্য-সিন্দুকের উপরিস্থ পাপাবরণ ধূপের ধূমমেঘে আচ্ছন্ন হইলে সে মরিবে না।</div>
<div class="v" id="v14"><span class="vn">14</span> পরে সে ঐ গোবৎসের কিঞ্চিৎ রক্ত লইয়া পাপাবরণের পূর্বপার্শ্বে অঙ্গুলি দ্বারা ছিটাইয়া দিবে, এবং অঙ্গুলি দ্বারা পাপাবরণের সম্মুখে ঐ রক্ত সাত বার ছিটাইয়া দিবে।</div>
<div class="v" id="v15"><span class="vn">15</span> <span class="br-p"><br><br></span>পরে সে লোকদের পাপার্থক বলির ছাগটি হনন করিয়া তাহার রক্ত তিরস্করিণীর ভিতরে আনিয়া যেমন গোবৎসের রক্ত ছিটাইয়া দিয়াছিল, সেইরূপ তাহারও রক্ত লইয়া করিবে, পাপাবরণের উপরে ও পাপাবরণের সম্মুখে তাহা ছিটাইয়া দিবে।</div>
<div class="v" id="v16"><span class="vn">16</span> আর ইস্রায়েল-সন্তানগণের নানাবিধ অশুচিতা ও অধর্ম, অর্থাৎ সর্ববিধ পাপপ্রযুক্ত সে পবিত্র স্থানের জন্য প্রায়শ্চিত্ত করিবে, এবং যে সমাগম-তাম্বু তাহাদের সহিত, তাহাদের নানাবিধ অশুচিতার মধ্যে বসতি করে, তাহার নিমিত্তে সে তদ্রূপ করিবে।</div>
<div class="v" id="v17"><span class="vn">17</span> আর প্রায়শ্চিত্ত করিবার জন্য পবিত্র স্থানে প্রবেশ করা অবধি যে পর্যন্ত সে বাহির না হয়, এবং আপনার ও নিজ কুলের, এবং সমস্ত ইস্রায়েল-সমাজের নিমিত্তে প্রায়শ্চিত্ত সমাপ্ত না করে, সেই পর্যন্ত সমাগম-তাম্বুতে কোন মনুষ্য থাকিবে না।</div>
<div class="v" id="v18"><span class="vn">18</span> সে নির্গত হইয়া সদাপ্রভুর সম্মুখবর্তী বেদির নিকটে গিয়া তাহার জন্য প্রায়শ্চিত্ত করিবে, এবং সেই গোবৎসের কিঞ্চিৎ রক্ত ও ছাগের কিঞ্চিৎ রক্ত লইয়া বেদির চারিদিকে শৃঙ্গের উপরে দিবে।</div>
<div class="v" id="v19"><span class="vn">19</span> আর সে রক্তের কিয়দংশ লইয়া আপন অঙ্গুলি দ্বারা তাহার উপরে সাত বার ছিটাইয়া দিয়া তাহা শুচি করিবে, ও ইস্রায়েল-সন্তানগণের অশৌচ হইতে তাহা পবিত্র করিবে।</div>
<div class="v" id="v20"><span class="vn">20</span> <span class="br-p"><br><br></span>এইরূপে সে পবিত্র স্থানের, সমাগম-তাম্বুর ও বেদির জন্য প্রায়শ্চিত্ত কার্য সমাপ্ত করিলে পর সেই জীবিত ছাগটি আনিবে;</div>
<div class="v" id="v21"><span class="vn">21</span> পরে হারোণ সেই জীবিত ছাগের মস্তকে আপনার দুই হস্ত অর্পণ করিবে, এবং ইস্রায়েল-সন্তানগণের সমস্ত অপরাধ ও তাহাদের সমস্ত অধর্ম অর্থাৎ তাহাদের সর্ববিধ পাপ তাহার উপরে স্বীকার করিয়া সেই সমস্ত ঐ ছাগের মস্তকে অর্পণ করিবে। পরে যে প্রস্তুত হইয়াছে, এমন লোকের হস্ত দ্বারা তাহাকে প্রান্তরে পাঠাইয়া দিবে।</div>
<div class="v" id="v22"><span class="vn">22</span> আর ঐ ছাগ নিজের উপরে তাহাদের সমস্ত অপরাধ বিচ্ছিন্ন ভূমিতে বহিয়া লইয়া যাইবে; আর সেই ব্যক্তি ছাগটিকে প্রান্তরে ছাড়িয়া দিবে।</div>
<div class="v" id="v23"><span class="vn">23</span> আর হারোণ সমাগম-তাম্বুতে প্রবেশ করিবে, এবং পবিত্র স্থানে প্রবেশ করিবার সময়ে যে সকল মসীনা-বস্ত্র পরিধান করিয়াছিল, তাহা ত্যাগ করিয়া সেই স্থানে রাখিবে।</div>
<div class="v" id="v24"><span class="vn">24</span> পরে সে কোন পবিত্র স্থানে আপন শরীর জলে ধৌত করিয়া নিজ বস্ত্র পরিধান করতঃ বাহিরে আসিবে, এবং আপনার হোমবলি ও লোকদের হোমবলি উৎসর্গ করিয়া আপনার নিমিত্তে ও লোকদের নিমিত্তে প্রায়শ্চিত্ত করিবে।</div>
<div class="v" id="v25"><span class="vn">25</span> আর সে পাপার্থক বলির মেদ বেদিতে দগ্ধ করিবে।</div>
<div class="v" id="v26"><span class="vn">26</span> আর যে ব্যক্তি ত্যাগের ছাগটি ছাড়িয়া দিয়াছিল, সে আপন বস্ত্র ধৌত করিবে, ও আপন গাত্র জলে ধৌত করিবে, তৎপরে শিবিরে আসিবে।</div>
<div class="v" id="v27"><span class="vn">27</span> আর পাপার্থক বলির গোবৎস ও পাপার্থক বলির ছাগ, যাহাদের রক্ত প্রায়শ্চিত্ত করণার্থে পবিত্র স্থানে আনীত হইয়াছিল, লোকেরা সেই পশুগুলিকে শিবিরের বাহিরে লইয়া গিয়া তাহাদের চর্ম, মাংস ও মল অগ্নিতে পোড়াইয়া দিবে।</div>
<div class="v" id="v28"><span class="vn">28</span> আর যে জন তাহা পোড়াইয়া দিবে, সে আপন বস্ত্র ধৌত করিবে, ও আপন গাত্র জলে ধৌত করিবে, তৎপরে শিবিরে আসিবে।</div>
<div class="v" id="v29"><span class="vn">29</span> <span class="br-p"><br><br></span>তোমাদের নিমিত্ত ইহা চিরস্থায়ী বিধি হইবে; সপ্তম মাসের দশম দিনে স্বদেশী কিম্বা তোমাদের মধ্যে প্রবাসকারী বিদেশী, তোমরা আপন আপন প্রাণকে দুঃখ দিবে, ও কোন ব্যবসায় কর্ম করিবে না।</div>
<div class="v" id="v30"><span class="vn">30</span> কেননা সেই দিন তোমাদিগকে শুচি করণার্থে তোমাদের জন্য প্রায়শ্চিত্ত করা যাইবে; তোমরা সদাপ্রভুর সম্মুখে আপনাদের সকল পাপ হইতে শুচি হইবে।</div>
<div class="v" id="v31"><span class="vn">31</span> তাহা তোমাদের বিশ্রামার্থক বিশ্রামদিন;এবং তোমরা আপন আপন প্রাণকে দুঃখ দিবে; ইহা চিরস্থায়ী বিধি।</div>
<div class="v" id="v32"><span class="vn">32</span> পিতার স্থানে যাজন কর্ম করিতে যাহাকে অভিষেক ও হস্তপূরণ দ্বারা নিযুক্ত করা যাইবে, সেই যাজক প্রায়শ্চিত্ত করিবে, এবং মসীনা-বস্ত্র অর্থাৎ পবিত্র বস্ত্র সকল পরিধান করিবে।</div>
<div class="v" id="v33"><span class="vn">33</span> আর সে পবিত্র ধর্মধামের জন্য প্রায়শ্চিত্ত করিবে, এবং সমাগম-তাম্বুর ও বেদির জন্য প্রায়শ্চিত্ত করিবে, এবং যাজকগণের ও সমাজের সমস্ত লোকের জন্য প্রায়শ্চিত্ত করিবে।</div>
<div class="v" id="v34"><span class="vn">34</span> ইস্রায়েল-সন্তানগণের জন্য তাহাদের সমস্ত পাপপ্রযুক্ত বৎসরের মধ্যে একবার প্রায়শ্চিত্ত করা তোমাদের পক্ষে চিরস্থায়ী বিধি হইবে। <span class="br-p"><br><br></span>তখন [হারোণ] মোশির প্রতি সদাপ্রভুর আজ্ঞা অনুসারে কর্ম করিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>