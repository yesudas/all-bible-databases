<html><head>
<meta http-equiv="Content-Type" content="text/html;charset=utf-8" />
<title>Lev 5 &ndash; লেবীয় পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 5);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>লেবীয় পুস্তক</b> &ndash; <a href="Lev_1.html">1</a> ... <a href="Lev_3.html">3</a> <a href="Lev_4.html">4</a> <b>5</b> <a href="Lev_6.html">6</a> <a href="Lev_7.html">7</a> ... <a href="Lev_27.html">27</a> </div><hr>
<h1>Lev 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আর যদি কেহ এইরূপে পাপ করে, সাক্ষী হইয়া, দিব্য করাইবার কথা শুনিলেও, যাহা দেখিয়াছে কিম্বা জানে, তাহা সে প্রকাশ না করে, তবে সে আপন অপরাধ বহন করিবে।</div>
<div class="v" id="v2"><span class="vn">2</span> কিম্বা যদি কেহ কোন অশুচি দ্রব্য স্পর্শ করে, অশুচি জন্তুর শব হউক, কিম্বা অশুচি গোমেষাদির শব হউক, কিম্বা অশুচি সরীসৃপের শব হউক; যদি সে তাহা জানিতে না পায় ও অশুচি হয়, তবে সে দোষী হইবে।</div>
<div class="v" id="v3"><span class="vn">3</span> কিম্বা মনুষ্যের কোন অশৌচ, অর্থাৎ যাহা দ্বারা মনুষ্য অশুচি হয়, এমন কিছু যদি কেহ স্পর্শ করে ও তাহা জানিতে না পায়, তবে সে তাহা জ্ঞাত হইলে পর দোষী হইবে।</div>
<div class="v" id="v4"><span class="vn">4</span> আর কেহ অবিবেচনাপূর্বক যে কোন বিষয়ে শপথ করুক না কেন, যদি কেহ অবিবেচনাপূর্বক ভাল বা মন্দ কার্য করিব বলিয়া শপথ করে ও তাহা জানিতে না পায়, তবে সে তাহা জ্ঞাত হইলে পর তদ্বিষয়ে দোষী হইবে।</div>
<div class="v" id="v5"><span class="vn">5</span> আর তদ্রূপ কোন বিষয়ে দোষী হইলে সে আপনার কৃত পাপ স্বীকার করিবে।</div>
<div class="v" id="v6"><span class="vn">6</span> পরে সে পাপার্থক বলির জন্য পাল হইতে মেষবৎসা কিম্বা ছাগবৎসা লইয়া সদাপ্রভুর উদ্দেশে আপনার কৃত পাপের উপযুক্ত দোষার্থক বলি উৎসর্গ করিবে; তাহাতে যাজক তাহার পাপমোচনার্থ প্রায়শ্চিত্ত করিবে।</div>
<div class="v" id="v7"><span class="vn">7</span> <span class="br-p"><br><br></span>আর সে যদি মেষবৎসা আনিতে অসমর্থ হয়, তবে আপনার কৃত পাপের জন্য দুই ঘুঘু কিম্বা দুই কপোতশাবক, এই দোষার্থক বলি সদাপ্রভুর নিকটে আনিবে; তাহার একটি পাপার্থ, অন্যটি হোমার্থ হইবে।</div>
<div class="v" id="v8"><span class="vn">8</span> সে তাহাদিগকে যাজকের নিকটে আনিবে, ও যাজক অগ্রে পাপার্থক বলি উৎসর্গ করিয়া তাহার গলা মুচড়াইবে, কিন্তু ছিঁড়িয়া ফেলিবে না।</div>
<div class="v" id="v9"><span class="vn">9</span> পরে পাপার্থক বলির কিঞ্চিৎ রক্ত লইয়া বেদির গাত্রে ছিটাইবে, এবং অবশিষ্ট রক্ত বেদির মূলে ঢালিয়া দেওয়া যাইবে; ইহা পাপার্থক বলি।</div>
<div class="v" id="v10"><span class="vn">10</span> পরে সে বিধিমতে দ্বিতীয়টি হোমার্থে উৎসর্গ করিবে; এইরূপে যাজক তাহার কৃত পাপের জন্য প্রায়শ্চিত্ত করিবে, তাহাতে তাহার পাপের ক্ষমা হইবে।</div>
<div class="v" id="v11"><span class="vn">11</span> <span class="br-p"><br><br></span>আর সে যদি দুইটি ঘুঘু কিম্বা দুইটি কপোতশাবক আনিতেও অসমর্থ হয়, তবে তাহার কৃত পাপের জন্য তাহার উপহার বলিয়া ঐফার দশমাংশ সুজি পাপার্থক বলিরূপে আনিবে; তাহার উপরে তৈল দিবে না, ও কুন্দুরু রাখিবে না, কেননা তাহা পাপার্থক বলি।</div>
<div class="v" id="v12"><span class="vn">12</span> পরে সে তাহা যাজকের নিকটে আনিলে যাজক তাহার স্মরণার্থক অংশ বলিয়া তাহা হইতে এক মুষ্টি লইয়া সদাপ্রভুর উদ্দেশে অগ্নিকৃত উপহারের রীতি অনুসারে বেদিতে দগ্ধ করিবে; ইহা পাপার্থক বলি।</div>
<div class="v" id="v13"><span class="vn">13</span> যাজক এই সকলের মধ্যে তাহার কৃত কোন পাপের জন্য প্রায়শ্চিত্ত করিবে, তাহাতে তাহার পাপের ক্ষমা হইবে, এবং [অবশিষ্ট দ্রব্য] ভক্ষ্য-নৈবেদ্যের মত যাজকের হইবে।</div>
<div class="v" id="v14"><span class="vn">14</span> <span class="br-p"><br><br></span>পরে সদাপ্রভু মোশিকে কহিলেন,</div>
<div class="v" id="v15"><span class="vn">15</span> যদি কেহ সদাপ্রভুর পবিত্র বস্তুর বিষয়ে ভুলবশতঃ সত্য লঙ্ঘন করিয়া পাপ করে, তবে সে সদাপ্রভুর নিকটে দোষার্থক বলি আনিবে, পবিত্র স্থানের শেকল অনুসারে তোমার নিরূপিত পরিমাণে রৌপ্য দিয়া পাল হইতে একটি নির্দোষ মেষ আনিয়া দোষার্থক বলি উপস্থিত করিবে।</div>
<div class="v" id="v16"><span class="vn">16</span> আর সে পবিত্র বস্তুর বিষয়ে যে পাপ করিয়াছে, তাহার পরিশোধ করিবে, তদ্ভিন্ন পাঁচ অংশের এক অংশও দিবে, এবং যাজকের নিকটে তাহা আনিবে। পরে যাজক সেই দোষার্থক মেষবলি দ্বারা তাহার জন্য প্রায়শ্চিত্ত করিবে, তাহাতে তাহার পাপের ক্ষমা হইবে।</div>
<div class="v" id="v17"><span class="vn">17</span> <span class="br-p"><br><br></span>আর যদি কেহ সদাপ্রভুর আজ্ঞানিষিদ্ধ কর্ম করিয়া পাপ করে, তবে সে তাহা না জানিলেও দোষী, সে আপন অপরাধ বহন করিবে।</div>
<div class="v" id="v18"><span class="vn">18</span> সে তোমার নিরূপিত মূল্য দিয়া পাল হইতে একটি নির্দোষ মেষ আনিয়া দোষার্থক বলিরূপে যাজকের নিকটে উপস্থিত করিবে, এবং সে ভুলবশতঃ অজ্ঞাতসারে যে দোষ করিয়াছে, যাজক তাহার জন্য প্রায়শ্চিত্ত করিবে, তাহাতে তাহার পাপের ক্ষমা হইবে।</div>
<div class="v" id="v19"><span class="vn">19</span> ইহাই দোষার্থক বলি, সে অবশ্য সদাপ্রভুর কাছে দোষী।</div>
</div>
<!-- PARSED ABOVE; EDITING MAY BREAK PARSER -->
</body></html>