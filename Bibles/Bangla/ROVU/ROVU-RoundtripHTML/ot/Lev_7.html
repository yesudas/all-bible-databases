<html><head>
<meta http-equiv="Content-Type" content="text/html;charset=utf-8" />
<title>Lev 7 &ndash; লেবীয় পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 7);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>লেবীয় পুস্তক</b> &ndash; <a href="Lev_1.html">1</a> ... <a href="Lev_5.html">5</a> <a href="Lev_6.html">6</a> <b>7</b> <a href="Lev_8.html">8</a> <a href="Lev_9.html">9</a> ... <a href="Lev_27.html">27</a> </div><hr>
<h1>Lev 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আর দোষার্থক বলির এই ব্যবস্থা; তাহা অতি পবিত্র।</div>
<div class="v" id="v2"><span class="vn">2</span> যে স্থানে লোকেরা হোমবলি হনন করে সেই স্থানে দোষার্থক বলি হনন করিবে, এবং যাজক বেদির উপরে চারিদিকে তাহার রক্ত প্রক্ষেপ করিবে।</div>
<div class="v" id="v3"><span class="vn">3</span> আর বলির সমস্ত মেদ উৎসর্গ করিবে, লেজ ও আঁতড়িঢাকা মেদ,</div>
<div class="v" id="v4"><span class="vn">4</span> এবং দুই মেটিয়া ও তদুপরিস্থিত পার্শ্বস্থ মেদ ও দুই মেটিয়ার সহিত যকৃতের উপরিস্থ অন্ত্রাপ্লাবক ছাড়াইয়া লইবে।</div>
<div class="v" id="v5"><span class="vn">5</span> আর যাজক সদাপ্রভুর উদ্দেশে অগ্নিকৃত উপহারার্থে বেদির উপরে এই সকল দগ্ধ করিবে; ইহা দোষার্থক বলি।</div>
<div class="v" id="v6"><span class="vn">6</span> যাজকগণের মধ্যে সমস্ত পুরুষ তাহা ভোজন করিবে, কোন পবিত্র স্থানে তাহা ভোজন করিতে হইবে; তাহা অতি পবিত্র।</div>
<div class="v" id="v7"><span class="vn">7</span> পাপার্থক বলি যেরূপ, দোষার্থক বলিও সেইরূপ; উভয়েরই এক ব্যবস্থা; যে যাজক তাহা দ্বারা প্রায়শ্চিত্ত করে, তাহা তাহারই হইবে।</div>
<div class="v" id="v8"><span class="vn">8</span> আর যে যাজক কাহারও হোমবলি উৎসর্গ করে, সেই যাজক তাহার উৎসৃষ্ট হোমবলির চর্ম পাইবে;</div>
<div class="v" id="v9"><span class="vn">9</span> এবং তুন্দুরে কিম্বা কটাহে কিম্বা ভাজিবার পাত্রে পক্ব যত ভক্ষ্য-নৈবেদ্য, সেই সকল উৎসর্গকারী যাজকের হইবে।</div>
<div class="v" id="v10"><span class="vn">10</span> তৈলমিশ্রিত কিম্বা শুষ্ক ভক্ষ্য-নৈবেদ্য সকল সমানরূপে হারোণের সকল পুত্রের হইবে।</div>
<div class="v" id="v11"><span class="vn">11</span> <span class="br-p"><br><br></span>আর সদাপ্রভুর উদ্দেশে উৎসর্গের জন্য আনীত মঙ্গলার্থক বলির এই ব্যবস্থা।</div>
<div class="v" id="v12"><span class="vn">12</span> কেহ যদি স্তবার্থক বলি আনে, তবে সে স্তববলির সহিত তৈলমিশ্রিত তাড়ীশুন্য রুটি, তৈলাক্ত তাড়ীশুন্য সরুচাকলী, তৈলসিক্ত সূক্ষ্ম সুজি ও তৈলাক্ত পিষ্টক নিবেদন করিবে।</div>
<div class="v" id="v13"><span class="vn">13</span> সে মঙ্গলার্থক স্তববলির সহিত তাড়ীযুক্ত রুটি লইয়া উপহার দিবে।</div>
<div class="v" id="v14"><span class="vn">14</span> আর সে তাহা হইতে, অর্থাৎ প্রত্যেক উপহার হইতে, এক একখানি পিষ্টক লইয়া উত্তোলনীয় উপহাররূপে সদাপ্রভুর উদ্দেশে নিবেদন করিবে; যে যাজক মঙ্গলার্থক বলির রক্ত প্রক্ষেপ করে, সে তাহা পাইবে।</div>
<div class="v" id="v15"><span class="vn">15</span> আর মঙ্গলার্থক স্তববলির মাংস উৎসর্গের দিনেই ভোজন করিতে হইবে; তাহার কিছুই প্রাতঃকাল পর্যন্ত রাখা যাইবে না।</div>
<div class="v" id="v16"><span class="vn">16</span> কিন্তু তাহার উপহারের বলি যদি মানত অথবা স্বেচ্ছাকৃত উপহার হয়, তবে বলি উৎসর্গের দিনে তাহা ভোজন করিতে হইবে, এবং পরদিনেও তাহার অবশিষ্ট অংশ ভোজন করা যাইবে।</div>
<div class="v" id="v17"><span class="vn">17</span> কিন্তু তৃতীয় দিনে বলির অবশিষ্ট মাংস অগ্নিতে পোড়াইয়া দিতে হইবে।</div>
<div class="v" id="v18"><span class="vn">18</span> যদি তৃতীয় দিনে তাহার মঙ্গলার্থক বলির কিঞ্চিৎ মাংস ভোজন করা যায়, তবে সেই বলি গ্রাহ্য হইবে না, এবং সেই বলি উৎসর্গকারীর পক্ষে গণ্য হইবে না, তাহা ঘৃণার্হ হইবে, এবং যে জন তাহা ভোজন করে সে আপন অপরাধ বহন করিবে।</div>
<div class="v" id="v19"><span class="vn">19</span> আর যদি সেই মাংসে কোন অশুচি বস্তুর স্পর্শ লাগে, তাহা ভোজন করা যাইবে না, অগ্নিতে পোড়াইয়া দিতে হইবে। অন্য মাংস প্রত্যেক শুচি লোকের খাদ্য।</div>
<div class="v" id="v20"><span class="vn">20</span> কিন্তু যে কেহ অশুচি থাকিয়া সদাপ্রভুর উদ্দেশে উৎসৃষ্ট মঙ্গলার্থক বলির মাংস ভোজন করে, সেই প্রাণী আপন লোকদের মধ্য হইতে উচ্ছিন্ন হইবে।</div>
<div class="v" id="v21"><span class="vn">21</span> আর যদি কেহ কোন অশুচি বস্তু, অর্থাৎ মনুষ্যের অশুচি বস্তু কিম্বা অশুচি পশু কিম্বা কোন অশুচি ঘৃণার্হ বস্তু স্পর্শ করিয়া সদাপ্রভু সম্বন্ধীয় মঙ্গলার্থক বলির মাংস ভোজন করে, তবে সেই প্রাণী আপন লোকদের মধ্য হইতে উচ্ছিন্ন হইবে।</div>
<div class="v" id="v22"><span class="vn">22</span> <span class="br-p"><br><br></span>আর সদাপ্রভু মোশিকে কহিলেন,</div>
<div class="v" id="v23"><span class="vn">23</span> তুমি ইস্রায়েল-সন্তানগণকে বল, তোমরা গরুর কিম্বা মেষের কিম্বা ছাগের মেদ ভোজন করিও না;</div>
<div class="v" id="v24"><span class="vn">24</span> এবং স্বয়ংমৃত কিম্বা পশু দ্বারা বিদীর্ণ পশুর মেদ অন্যান্য কর্মে ব্যবহার করিবে; কিন্তু কোন মতে তাহা ভোজন করিবে না;</div>
<div class="v" id="v25"><span class="vn">25</span> কেননা যে কোন পশু হইতে সদাপ্রভুর উদ্দেশে অগ্নিকৃত উপহার উৎসর্গ করা যায়, সেই পশুর মেদ যে কেহ ভোজন করিবে সেই ভোক্তা আপন লোকদের মধ্য হইতে উচ্ছিন্ন হইবে।</div>
<div class="v" id="v26"><span class="vn">26</span> আর তোমাদের কোন বাসস্থানে তোমরা কোন পশুর কিম্বা পক্ষীর রক্ত ভোজন করিও না।</div>
<div class="v" id="v27"><span class="vn">27</span> যে কেহ কোন প্রকারের রক্ত ভোজন করে, সেই প্রাণী আপন লোকদের মধ্য হইতে উচ্ছিন্ন হইবে।</div>
<div class="v" id="v28"><span class="vn">28</span> <span class="br-p"><br><br></span>আর সদাপ্রভু মোশিকে কহিলেন,</div>
<div class="v" id="v29"><span class="vn">29</span> তুমি ইস্রায়েল-সন্তানগণকে বল, যে ব্যক্তি সদাপ্রভুর উদ্দেশে মঙ্গলার্থক বলি উৎসর্গ করে, সেই ব্যক্তি আপন মঙ্গলার্থক বলি হইতে সদাপ্রভুর উদ্দেশে আপন উপহার আনিবে।</div>
<div class="v" id="v30"><span class="vn">30</span> ফলতঃ সদাপ্রভুর উদ্দেশে অগ্নিকৃত উপহার অর্থাৎ বক্ষের সহিত মেদ স্বহস্তে আনিবে; তাহাতে সেই বক্ষ দোলনীয় নৈবেদ্যার্থে সদাপ্রভুর সম্মুখে দোলায়িত হইবে।</div>
<div class="v" id="v31"><span class="vn">31</span> আর যাজক বেদির উপরে সেই মেদ দগ্ধ করিবে, কিন্তু বক্ষ হারোণের ও তাহার পুত্রগণের হইবে।</div>
<div class="v" id="v32"><span class="vn">32</span> আর তোমরা আপন আপন মঙ্গলার্থক বলির দক্ষিণ জঙ্ঘা উত্তোলনীয় উপহাররূপে যাজককে দিবে।</div>
<div class="v" id="v33"><span class="vn">33</span> হারোণের পুত্রগণের মধ্যে যে কেহ মঙ্গলার্থক বলির রক্ত ও মেদ উৎসর্গ করে, সে আপন অংশরূপে তাহার দক্ষিণ জঙ্ঘা পাইবে।</div>
<div class="v" id="v34"><span class="vn">34</span> কেননা ইস্রায়েল-সন্তানগণ হইতে আমি মঙ্গলার্থক বলির দোলনীয় নৈবেদ্য হিসাবে বক্ষ ও উত্তোলনীয় নৈবেদ্যার্থে জঙ্ঘা লইয়া ইস্রায়েল-সন্তানগণের দেয় বলিয়া চিরস্থায়ী অধিকাররূপে তাহা হারোণ যাজক ও তাহার পুত্রগণকে দিলাম।</div>
<div class="v" id="v35"><span class="vn">35</span> <span class="br-p"><br><br></span>যে দিনে তাহারা সদাপ্রভুর যাজন কর্ম করিতে নিযুক্ত হয়, সেই দিনাবধি সদাপ্রভুর অগ্নিকৃত উপহার হইতে ইহাই হারোণের ও তাহার পুত্রগণের অভিষেকের জন্য অধিকার।</div>
<div class="v" id="v36"><span class="vn">36</span> সদাপ্রভু তাহাদের অভিষেক দিনে পুরুষানুক্রমে ইস্রায়েল-সন্তানগণের দেয় বলিয়া চিরস্থায়ী অধিকাররূপে ইহা তাহাদিগকে দিতে আজ্ঞা করিলেন।</div>
<div class="v" id="v37"><span class="vn">37</span> হোমের, ভক্ষ্য-নৈবেদ্যের, পাপার্থক বলির, দোষার্থক বলির হস্তপূরণের ও মঙ্গলার্থক বলির এই ব্যবস্থা।</div>
<div class="v" id="v38"><span class="vn">38</span> সদাপ্রভু যে দিন সীনয় প্রান্তরে ইস্রায়েল-সন্তানগণকে সদাপ্রভুর উদ্দেশে আপন আপন উপহার উৎসর্গ করিতে আজ্ঞা দিলেন, সেই দিন সীনয় পর্বতে মোশিকে এই বিষয়ের আজ্ঞা দিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>