<html><head>
<meta http-equiv="Content-Type" content="text/html;charset=utf-8" />
<title>Nah 2 &ndash; নহূম ভাববাদীর পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Nah', 2);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>নহূম ভাববাদীর পুস্তক</b> &ndash; <a href="Nah_1.html">1</a> <b>2</b> <a href="Nah_3.html">3</a> </div><hr>
<h1>Nah 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নীনবীর অবরোধ ও পতন</h2><span class="vn">1</span> <span class="br-p"><br><br></span>খণ্ডবিখণ্ডকারী তোমার বিরুদ্ধে উঠিয়া আসিয়াছে; তুমি দুর্গ রক্ষা কর, পথে প্রহরী-কার্য কর, কটিদেশ কষিয়া বাঁধ, আপনাকে অতিশয় বলবান কর।</div>
<div class="v" id="v2"><span class="vn">2</span> কারণ সদাপ্রভু ইস্রায়েলের শ্রীর ন্যায় যাকোবের শ্রীকে পুনরায় সতেজ করিতে উদ্যত; কারণ শূন্যকারীরা তাহাদিগকে [ভাণ্ডবৎ] শূন্য করিয়াছে, ও তাহাদের দ্রাক্ষালতা সকল বিনষ্ট করিয়াছে।</div>
<div class="v" id="v3"><span class="vn">3</span> উহার বীরগণের ঢাল রক্তীকৃত, বিক্রমিগণ লোহিতবর্ণ বস্ত্রপরিহিত, উহার আয়োজন-দিনে রথ সকল ঝলসিয়া উঠে ও বর্শা সকল চালিত হয়।</div>
<div class="v" id="v4"><span class="vn">4</span> পথে পথে রথ সকল উন্মত্তের ন্যায় চলে, প্রশস্ত চকে দৌড়াইতে দৌড়াইতে পরস্পর আঘাত করে; তাহাদের আভা দেউটির ন্যায়, তাহারা বিদ্যুতের ন্যায় ধাবমান হয়।</div>
<div class="v" id="v5"><span class="vn">5</span> [রাজা] আপন কুলীনবর্গকে স্মরণ করেন, তাহারা গমনে স্খলিত হয়, প্রাচীরের দিকে দৌড়াদৌড়ি হইতেছে, অবরোধ-যন্ত্র স্থাপন করা গিয়াছে।</div>
<div class="v" id="v6"><span class="vn">6</span> নদীর দ্বার সকল খুলিয়া গেল; প্রাসাদ বিলীন হইল।</div>
<div class="v" id="v7"><span class="vn">7</span> হাঁ, ইহা নিরূপিত; [নীনবী] বিবস্ত্রা হইয়াছে, নীতা হইতেছে, ও তাহার দাসীগণ কপোতের ধ্বনির ন্যায় শোকধ্বনি করিতেছে, বক্ষঃস্থলে করাঘাত করিতেছে, নীনবী ত জন্মাবধি জলপূর্ণ পুষ্করিণীস্বরূপা, কিন্তু সকলে পলায়ন করিতেছে;</div>
<div class="v" id="v8"><span class="vn">8</span> দাঁড়াও, দাঁড়াও, [বলিলেও] কেহ মুখ ফিরায় না।</div>
<div class="v" id="v9"><span class="vn">9</span> তোমরা রৌপ্য লুট কর, স্বর্ণ লুট কর; আয়োজিত সামগ্রীর শেষ নাই; সর্বপ্রকার রত্নের প্রতাপ আছে।</div>
<div class="v" id="v10"><span class="vn">10</span> সে শূন্য, শূন্যীকৃত ও উৎসন্ন; আর হৃদয় গলিত ও জানুতে জানুতে ঠেকাঠেকি হইল; এবং সকলের কটিদেশে অঙ্গগ্রহ ও মনুষ্যমাত্রের মুখ কালিমাযুক্ত।</div>
<div class="v" id="v11"><span class="vn">11</span> কোথায় সেই সিংহগণের গর্ত, যুবাকেশরীদের সেই ভোজন-স্থান, যে স্থানে সিংহ, সিংহী ও সিংহশাবক বিহার করিত, ভয় দেখাইবার কেহ ছিল না?</div>
<div class="v" id="v12"><span class="vn">12</span> সিংহ আপন শাবকদের জন্য যথেষ্ট পশু বিদীর্ণ করিত, আপন সিংহীদের জন্য অনেকের গলা চাপিয়া মারিত, আপন গুহা সকল হৃত পশুতে, ও গহ্বর সকল বিদীর্ণ পশুতে পরিপূর্ণ করিত।</div>
<div class="v" id="v13"><span class="vn">13</span> দেখ, আমি তোমার বিপক্ষ, ইহা বাহিনীগণের সদাপ্রভু কহেন, আমি তোমার রথ-সমূহ দগ্ধ করিয়া ধূমে লীন করিব, এবং খড়্‌গ তোমার যুবাকেশরীদিগকে গ্রাস করিবে; হাঁ, আমি পৃথিবী হইতে তোমার লুটদ্রব্য উচ্ছিন্ন করিব; এবং তোমার দূতগণের রব আর শুনা যাইবে না।</div>
</div>
<!-- PARSED ABOVE; EDITING MAY BREAK PARSER -->
</body></html>