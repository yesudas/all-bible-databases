<html><head>
<meta http-equiv="Content-Type" content="text/html;charset=utf-8" />
<title>Num 13 &ndash; গণনা পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 13);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গণনা পুস্তক</b> &ndash; <a href="Num_1.html">1</a> ... <a href="Num_11.html">11</a> <a href="Num_12.html">12</a> <b>13</b> <a href="Num_14.html">14</a> <a href="Num_15.html">15</a> ... <a href="Num_36.html">36</a> </div><hr>
<h1>Num 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>কনান দেশ দেখিবার জন্য লোক প্রেরণ ও ইস্রায়েলীয়দের অবিশ্বাস</h2><span class="vn">1</span> <span class="br-p"><br><br></span>পরে সদাপ্রভু মোশিকে কহিলেন,</div>
<div class="v" id="v2"><span class="vn">2</span> আমি ইস্রায়েল-সন্তানগণকে যে কনান দেশ দিব, তুমি তাহা নিরীক্ষণ করিবার জন্য কয়েক ব্যক্তিকে প্রেরণ কর। তাহাদের স্ব স্ব পিতৃকুল সম্পর্কীয় এক এক বংশের মধ্যে এক একজন অধ্যক্ষকে প্রেরণ কর।</div>
<div class="v" id="v3"><span class="vn">3</span> তাহাতে সদাপ্রভুর আজ্ঞানুসারে মোশি পারণ প্রান্তর হইতে তাঁহাদিগকে প্রেরণ করিলেন। তাঁহারা সকলে ইস্রায়েল-সন্তানগণের অধ্যক্ষ ছিলেন।</div>
<div class="v" id="v4"><span class="vn">4</span> তাঁহাদের নাম এই- রূবেণ বংশের মধ্যে সক্কূরের পুত্র শম্মূয়;</div>
<div class="v" id="v5"><span class="vn">5</span> শিমিয়োন বংশের মধ্যে হোরির পুত্র শাফট;</div>
<div class="v" id="v6"><span class="vn">6</span> যিহূদা বংশের মধ্যে যিফুন্নির পুত্র কালেব;</div>
<div class="v" id="v7"><span class="vn">7</span> ইষাখর বংশের মধ্যে যোষেফের পুত্র যিগাল;</div>
<div class="v" id="v8"><span class="vn">8</span> ইফ্রয়িম বংশের মধ্যে নূনের পুত্র হোশেয়;</div>
<div class="v" id="v9"><span class="vn">9</span> বিন্যামীন বংশের মধ্যে রাফূর পুত্র পল্‌টি;</div>
<div class="v" id="v10"><span class="vn">10</span> সবূলূন বংশের মধ্যে সোদির পুত্র গদ্দীয়েল;</div>
<div class="v" id="v11"><span class="vn">11</span> যোষেফ বংশের অর্থাৎ মনঃশি বংশের মধ্যে সূষির পুত্র গদ্দি;</div>
<div class="v" id="v12"><span class="vn">12</span> দান বংশের মধ্যে গমল্লির পুত্র অম্মীয়েল;</div>
<div class="v" id="v13"><span class="vn">13</span> আশের বংশের মধ্যে মীখায়েলের পুত্র সথুর;</div>
<div class="v" id="v14"><span class="vn">14</span> নপ্তালি-বংশের মধ্যে বপ্সির পুত্র নহ্‌বি;</div>
<div class="v" id="v15"><span class="vn">15</span> গাদ বংশের মধ্যে মাখির পুত্র গ্যূয়েল।</div>
<div class="v" id="v16"><span class="vn">16</span> মোশি যাঁহাদিগকে দেশ নিরীক্ষণ করিতে পাঠাইলেন, এই ছিল সেই লোকদের নাম। আর মোশি নূনের পুত্র হোশেয়ের নাম যিহোশূয় রাখিলেন।</div>
<div class="v" id="v17"><span class="vn">17</span> <span class="br-p"><br><br></span>কনান দেশ নিরীক্ষণ করিতে পাঠাইবার সময়ে মোশি তাঁহাদিগকে কহিলেন, তোমরা দক্ষিণদিক দিয়া এই পথে গিয়া উঠ, পাহাড় অঞ্চলে গিয়া উঠ,</div>
<div class="v" id="v18"><span class="vn">18</span> এবং গিয়া দেখ, সেই দেশ কেমন, ও তথাকার নিবাসী লোকেরা বলবান কি দুর্বল, অল্প কি অনেক;</div>
<div class="v" id="v19"><span class="vn">19</span> এবং তাহারা যে দেশে বাস করে সেই দেশ কেমন, ভাল কি মন্দ; ও যে সকল নগরে বাস করে, সেই সকল কি প্রকার; তাহারা তাম্বুতে কি গড়ে, কিসে বাস করে;</div>
<div class="v" id="v20"><span class="vn">20</span> এবং ভূমি কি প্রকার, উর্বর কি অনুর্বর, তাহাতে বৃক্ষ আছে কি না। আর তোমরা সাহসী হইয়া সেই দেশের কিছু ফল সঙ্গে করিয়া আনিও। তখন আশুপক্ব দ্রাক্ষাফলের সময় ছিল।</div>
<div class="v" id="v21"><span class="vn">21</span> তাঁহারা যাত্রা করিয়া সীন প্রান্তর অবধি হমাতের প্রবেশ স্থানে স্থিত রহোব পর্যন্ত সমস্ত দেশ নিরীক্ষণ করিলেন।</div>
<div class="v" id="v22"><span class="vn">22</span> বিশেষতঃ দক্ষিণদিক দিয়া উঠিয়া গেলেন, ও হিব্রোণে উপস্থিত হইলেন; সেই স্থানে অহীমান, শেশয় ও তল্‌ময়, অনাকের এই তিন সন্তান ছিল। মিসরস্থ সোয়নের পত্তনের সাত বৎসর পূর্বে হিব্রোণের পত্তন হইয়াছিল।</div>
<div class="v" id="v23"><span class="vn">23</span> পরে তাঁহারা ইষ্কোল উপত্যকাতে উপস্থিত হইয়া সেই স্থানে এক থলুয়া ফলযুক্ত দ্রাক্ষালতার এক শাখা কাটিয়া তাহা দণ্ডে করিয়া দুই জন বহিলেন; এবং তাঁহারা কতকগুলি ডালিম ও ডুমুর ফলও সঙ্গে আনিলেন।</div>
<div class="v" id="v24"><span class="vn">24</span> ইস্রায়েল-সন্তানেরা ঐ স্থানে সেই দ্রাক্ষার থলুয়া কাটিয়াছিলেন, এই জন্য সেই উপত্যকা ইষ্কোল [থলুয়া] নামে খ্যাত হইল।</div>
<div class="v" id="v25"><span class="vn">25</span> তাঁহারা দেশ নিরীক্ষণ করিয়া চল্লিশ দিনের পর ফিরিয়া আসিলেন।</div>
<div class="v" id="v26"><span class="vn">26</span> <span class="br-p"><br><br></span>পরে তাঁহারা আসিয়া পারণ প্রান্তরের কাদেশ নামক স্থানে মোশির ও হারোণের এবং ইস্রায়েল-সন্তানদের সমস্ত মণ্ডলীর নিকটে উপস্থিত হইয়া উহাদিগকে ও সমস্ত মণ্ডলীকে সংবাদ দিলেন, এবং সেই দেশের ফল তাহাদিগকে দেখাইলেন।</div>
<div class="v" id="v27"><span class="vn">27</span> আর তাঁহাকে বৃত্তান্ত কহিলেন, আপনি আমাদিগকে যে দেশে প্রেরণ করিয়াছিলেন আমরা তথায় গিয়াছিলাম; দেশটি দুগ্ধমধুপ্রবাহী বটে; আর এই দেখুন, তাহার ফল।</div>
<div class="v" id="v28"><span class="vn">28</span> যাহা হউক, তদ্দেশ-নিবাসী লোকেরা বলবান, ও তথাকার নগর সকল প্রাচীরবেষ্টিত ও অতি বৃহৎ; এবং সেই স্থানে আমরা অনাকের সন্তানগণকেও দেখিয়াছি।</div>
<div class="v" id="v29"><span class="vn">29</span> দক্ষিণ দেশে অমালেক বাস করে, ও পাহাড় অঞ্চলে হিত্তীয়, যিবূষীয় ও ইমোরীয়েরা বাস করে; এবং সমুদ্রের নিকটে ও যর্দনের তীরে কনানীয়েরা বাস করে।</div>
<div class="v" id="v30"><span class="vn">30</span> আর কালেব মোশির সাক্ষাতে লোকদিগকে ক্ষান্ত করণার্থে কহিলেন, আইস, আমরা একেবারে উঠিয়া গিয়া দেশ অধিকার করি; কেননা আমরা উহা জয় করিতে সমর্থ।</div>
<div class="v" id="v31"><span class="vn">31</span> কিন্তু যে ব্যক্তিরা তাঁহার সহিত গিয়াছিলেন, তাঁহারা কহিলেন, আমরা সেই লোকদের বিরুদ্ধে যাইতে সমর্থ নহি, কেননা আমাদের অপেক্ষা তাহারা বলবান।</div>
<div class="v" id="v32"><span class="vn">32</span> এইরূপে তাঁহারা যে দেশ নিরীক্ষণ করিতে গিয়াছিলেন, ইস্রায়েল-সন্তানগণের সাক্ষাতে সেই দেশের অখ্যাতি করিয়া কহিলেন, আমরা যে দেশ নিরীক্ষণ করিতে স্থানে স্থানে গিয়াছিলাম, সেই দেশ আপন অধিবাসীদিগকে গ্রাস করে, এবং তাহার মধ্যে আমরা যত লোককে দেখিয়াছি তাহারা সকলে ভীমকায়।</div>
<div class="v" id="v33"><span class="vn">33</span> বিশেষতঃ তথায় বীরজাত অনাকের সন্তান বীরদিগকে দেখিয়া আমরা আপনাদের দৃষ্টিতে ফড়িঙ্গের ন্যায়, এবং তাহাদের দৃষ্টিতেও তদ্রূপ হইলাম।</div>
</div>
<!-- PARSED ABOVE; EDITING MAY BREAK PARSER -->
</body></html>