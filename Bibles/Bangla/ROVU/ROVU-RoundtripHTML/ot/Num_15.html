<html><head>
<meta http-equiv="Content-Type" content="text/html;charset=utf-8" />
<title>Num 15 &ndash; গণনা পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 15);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গণনা পুস্তক</b> &ndash; <a href="Num_1.html">1</a> ... <a href="Num_13.html">13</a> <a href="Num_14.html">14</a> <b>15</b> <a href="Num_16.html">16</a> <a href="Num_17.html">17</a> ... <a href="Num_36.html">36</a> </div><hr>
<h1>Num 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ভিন্ন ভিন্ন আদেশ</h2><span class="vn">1</span> <span class="br-p"><br><br></span>সদাপ্রভু মোশিকে কহিলেন,</div>
<div class="v" id="v2"><span class="vn">2</span> তুমি ইস্রায়েল-সন্তানগণকে কহ, তাহাদিগকে বল, আমি তোমাদিগকে যে দেশ দিব, তোমাদের সেই নিবাস-দেশে প্রবেশ করিলে পর,</div>
<div class="v" id="v3"><span class="vn">3</span> যখন তোমরা মানত পূর্ণ করণার্থে কিম্বা স্ব ইচ্ছায় দত্ত নৈবেদ্যার্থে কিম্বা তোমাদের নিরূপিত পর্বে গোমেষাদি পাল হইতে সদাপ্রভুর উদ্দেশে সৌরভ করিবার জন্য সদাপ্রভুর উদ্দেশে অগ্নিকৃত উপহাররূপে হোম কিম্বা বলি উৎসর্গ করিবে;</div>
<div class="v" id="v4"><span class="vn">4</span> তখন উপহার উৎসর্গকারী ব্যক্তি সদাপ্রভুর উদ্দেশে এক হিনের চতুর্থাংশ তৈলে মিশ্রিত সুজির [এক ঐফার] দশমাংশ ভক্ষ্য-নৈবেদ্য আনিবে,</div>
<div class="v" id="v5"><span class="vn">5</span> এবং তুমি হোমবলির সহিত অথবা বলির জন্য, প্রত্যেক মেষশাবকের জন্য, পেয় নৈবেদ্য বলিয়া এক হিনের চতুর্থাংশ দ্রাক্ষারস প্রস্তুত করিবে।</div>
<div class="v" id="v6"><span class="vn">6</span> অথবা এক মেষের জন্য তুমি ভক্ষ্য-নৈবেদ্য বলিয়া এক হিনের তৃতীয়াংশ তৈলমিশ্রিত সূক্ষ্ম সুজির [এক ঐফার] দুই দশমাংশ প্রস্তুত করিবে,</div>
<div class="v" id="v7"><span class="vn">7</span> এবং পেয় নৈবেদ্যের জন্য এক হিনের তৃতীয়াংশ দ্রাক্ষারস সদাপ্রভুর উদ্দেশে সৌরভার্থে উৎসর্গ করিবে।</div>
<div class="v" id="v8"><span class="vn">8</span> আর যখন তুমি সদাপ্রভুর উদ্দেশে হোমবলির জন্য বা মানত পূরণের জন্য বলিদানার্থে, কিম্বা মঙ্গলার্থক বলির জন্য গোবৎস উৎসর্গ করিবে,</div>
<div class="v" id="v9"><span class="vn">9</span> তখন গোবৎসের সহিত অর্ধ হিন তৈলে মিশ্রিত [এক ঐফার] তিন দশমাংশ সুজির ভক্ষ্য-নৈবেদ্য আনিবে।</div>
<div class="v" id="v10"><span class="vn">10</span> আর পেয় নৈবেদ্যার্থে সদাপ্রভুর উদ্দেশে সৌরভার্থক অগ্নিকৃত উপহারের জন্য অর্ধ হিন দ্রাক্ষারস আনিবে।</div>
<div class="v" id="v11"><span class="vn">11</span> এক এক গোবৎস, মেষ, মেষবৎস ও ছাগবৎসের জন্য এইরূপ করিতে হইবে।</div>
<div class="v" id="v12"><span class="vn">12</span> তোমরা যত পশু উৎসর্গ করিবে, তাহাদের সংখ্যা অনুসারে প্রত্যেকের জন্য এইরূপ করিবে।</div>
<div class="v" id="v13"><span class="vn">13</span> দেশজাত লোক সকল সদাপ্রভুর উদ্দেশে সৌরভার্থক অগ্নিকৃত উপহার নিবেদন করিবার সময়ে এই নিয়মানুসারে এই সকল প্রস্তুত করিবে।</div>
<div class="v" id="v14"><span class="vn">14</span> আর তোমাদের মধ্যে প্রবাসকারী কোন বিদেশী কিম্বা তোমাদের মধ্যে তোমাদের পুরুষানুক্রমে বাসকারী কোন ব্যক্তি যদি সদাপ্রভুর উদ্দেশে সৌরভার্থে অগ্নিকৃত উপহার নিবেদন করিতে চাহে, তবে তোমরা যেরূপ, সেও তদ্রূপ করিবে।</div>
<div class="v" id="v15"><span class="vn">15</span> সমাজের জন্য, তোমরা এবং তোমাদের মধ্যে প্রবাসকারী বিদেশী লোক, উভয়ের জন্য একই ব্যবস্থা হইবে; ইহা তোমাদের পুরুষানুক্রমে পালনীয় চিরস্থায়ী বিধি; সদাপ্রভুর সম্মুখে তোমরা ও বিদেশীয়রা, উভয়ে সমান।</div>
<div class="v" id="v16"><span class="vn">16</span> তোমাদের ও তোমাদের মধ্যে প্রবাসকারী বিদেশীয়দের জন্য একই ব্যবস্থা ও একই শাসন হইবে।</div>
<div class="v" id="v17"><span class="vn">17</span> <span class="br-p"><br><br></span>আর সদাপ্রভু মোশিকে কহিলেন,</div>
<div class="v" id="v18"><span class="vn">18</span> তুমি ইস্রায়েল-সন্তানগণকে কহ, তাহাদিগকে বল, আমি তোমাদিগকে যে দেশে লইয়া যাইতেছি, সেই দেশে প্রবেশ করিলে পর,</div>
<div class="v" id="v19"><span class="vn">19</span> তোমরা সেই দেশের খাদ্য ভক্ষণ কালে সদাপ্রভুর উদ্দেশে উত্তোলনীয় উপহার নিবেদন করিবে।</div>
<div class="v" id="v20"><span class="vn">20</span> তোমরা উত্তোলনীয় উপহারের জন্য তোমাদের ছানা ময়দার অগ্রিমাংশ বলিয়া এক এক পিষ্টক নিবেদন করিবে; যেমন খামারের উত্তোলনীয় উপহার উত্তোলন করিয়া থাক, ইহাও সেইরূপ করিবে।</div>
<div class="v" id="v21"><span class="vn">21</span> তোমরা পুরুষানুক্রমে আপন আপন ছানা ময়দার অগ্রিমাংশ হইতে সদাপ্রভুর উদ্দেশে উত্তোলনীয় উপহার নিবেদন করিবে।</div>
<div class="v" id="v22"><span class="vn">22</span> <span class="br-p"><br><br></span>আর তোমরা যদি ভুলবশতঃ পাপ কর, মোশির নিকটে সদাপ্রভু এই যে সকল আজ্ঞা দিয়াছেন, এই সকল যদি পালন না কর,</div>
<div class="v" id="v23"><span class="vn">23</span> এমন কি, সদাপ্রভু যে দিন তোমাদিগকে আজ্ঞা দিয়াছেন, তদবধি তোমাদের পুরুষ-পরম্পরার জন্য সদাপ্রভু মোশির হস্তে তোমাদিগকে যত আজ্ঞা করিয়াছেন, সেই সকল যদি পালন না কর,</div>
<div class="v" id="v24"><span class="vn">24</span> এবং তাহা যদি মণ্ডলীর অগোচরে ভুলবশতঃ হইয়া থাকে, তবে সমস্ত মণ্ডলী সদাপ্রভুর উদ্দেশে সৌরভার্থক হোমের জন্য একটি গোবৎস ও বিধিমতে তাহার সহিত ভক্ষ্য ও পেয় নৈবেদ্য, এবং পাপার্থক বলির জন্য একটি ছাগ উৎসর্গ করিবে।</div>
<div class="v" id="v25"><span class="vn">25</span> আর যাজক ইস্রায়েল-সন্তানগণের সমস্ত মণ্ডলীর জন্য প্রায়শ্চিত্ত করিবে; তাহাতে তাহাদিগকে ক্ষমা করা যাইবে। কেননা উহা ভুলবশতঃ ঘটিয়াছিল, এবং তাহারা সেই ভুল প্রযুক্ত আপনাদের উপহার, সদাপ্রভুর উদ্দেশে অগ্নিকৃত উপহার, ও সদাপ্রভুর সম্মুখে পাপার্থক বলি আনিবে।</div>
<div class="v" id="v26"><span class="vn">26</span> তাহাতে ইস্রায়েল-সন্তানগণের সমস্ত মণ্ডলীকে ও তাহাদের মধ্যে প্রবাসী বিদেশীদিগকে ক্ষমা করা যাইবে; কেননা সকল লোক ভুলবশতঃ ঐ কর্ম করিল।</div>
<div class="v" id="v27"><span class="vn">27</span> আর যদি কোন ব্যক্তি ভুলবশতঃ পাপ করে, তবে সে পাপার্থক বলিরূপে একবর্ষীয় এক ছাগবৎসা আনিবে।</div>
<div class="v" id="v28"><span class="vn">28</span> আর যাজক সদাপ্রভুর সাক্ষাতে যে ব্যক্তি ভুল করিয়াছিল সে তাহার পাপের জন্য প্রায়শ্চিত্ত করিবে; তাহাতে তাহার প্রায়শ্চিত্ত হইলে তাহার পাপ ক্ষমা হইবে।</div>
<div class="v" id="v29"><span class="vn">29</span> ইস্রায়েল-সন্তানগণের স্বজাতীয় হউক, কিম্বা তাহাদের মধ্যে প্রবাসী বিদেশী হউক, যে ব্যক্তি ভুল করিয়াছে তাহার জন্য একই ব্যবস্থা হইবে।</div>
<div class="v" id="v30"><span class="vn">30</span> কিন্তু স্বজাতীয় কি বিদেশী যে ব্যক্তি ঊর্ধ্বহস্তে পাপ করে, সে সদাপ্রভুর নিন্দা করে; সেই ব্যক্তি আপন লোকদের মধ্য হইতে উচ্ছিন্ন হইবে।</div>
<div class="v" id="v31"><span class="vn">31</span> কেননা সে সদাপ্রভুর বাক্য অবজ্ঞা করিল ও তাঁহার আজ্ঞা লঙ্ঘন করিল; সেই ব্যক্তি একেবারে উচ্ছিন্ন হইবে, তাহার অপরাধ তাহারই উপরে বর্তিবে।</div>
<div class="v" id="v32"><span class="vn">32</span> <span class="br-p"><br><br></span>ইস্রায়েল-সন্তানগণ যখন প্রান্তরে ছিল, তখন বিশ্রামদিনে একজনকে কাষ্ঠ সংগ্রহ করিতে দেখিল।</div>
<div class="v" id="v33"><span class="vn">33</span> যাহারা তাহাকে কাষ্ঠ সংগ্রহ করিতে দেখিয়াছিল, তাহারা মোশি, হারোণ ও সমস্ত মণ্ডলীর নিকটে তাহাকে আনিল।</div>
<div class="v" id="v34"><span class="vn">34</span> আর তাহারা তাহাকে রুদ্ধ করিয়া রাখিল; কেননা তাহার প্রতি কি কর্তব্য, তাহা ব্যক্ত হয় নাই।</div>
<div class="v" id="v35"><span class="vn">35</span> পরে সদাপ্রভু মোশিকে কহিলেন, সেই ব্যক্তির প্রাণদণ্ড অবশ্য হইবে; সমস্ত মণ্ডলী তাহাকে শিবিরের বাহিরে প্রস্তরাঘাতে বধ করিবে।</div>
<div class="v" id="v36"><span class="vn">36</span> পরে মোশির প্রতি সদাপ্রভুর আজ্ঞা অনুসারে সমস্ত মণ্ডলী তাহাকে শিবিরের বাহিরে লইয়া গিয়া প্রস্তরাঘাত করিল; তাহাতে সে মরিয়া গেল।</div>
<div class="v" id="v37"><span class="vn">37</span> <span class="br-p"><br><br></span>পরে সদাপ্রভু মোশিকে কহিলেন,</div>
<div class="v" id="v38"><span class="vn">38</span> তুমি ইস্রায়েল-সন্তানগণকে কহ, তাহাদিগকে বল, তাহারা পুরুষানুক্রমে আপন আপন বস্ত্রের কোণে ঝালর দিউক, ও কোণস্থ ঝালরে নীল সূত্র বদ্ধ করুক।</div>
<div class="v" id="v39"><span class="vn">39</span> তোমাদের জন্য সেই ঝালর থাকিবে, যেন তাহা দেখিয়া তোমরা সদাপ্রভুর সমস্ত আজ্ঞা স্মরণ করিয়া পালন কর, এবং আপনাদের যে হৃদয় চক্ষুর অনুগমনে তোমরা ব্যভিচারী হইয়া থাক, তদনুগমনে ভ্রমণ না কর;</div>
<div class="v" id="v40"><span class="vn">40</span> যেন আমার সমস্ত আজ্ঞা স্মরণ কর, ও পালন কর, এবং আপন ঈশ্বরের উদ্দেশে পবিত্র হও।</div>
<div class="v" id="v41"><span class="vn">41</span> আমি সদাপ্রভু তোমাদের ঈশ্বর; আমি তোমাদের ঈশ্বর হইবার জন্য তোমাদিগকে মিসর দেশ হইতে বাহির করিয়া আনিয়াছি; আমি সদাপ্রভু তোমাদের ঈশ্বর।</div>
</div>
<!-- PARSED ABOVE; EDITING MAY BREAK PARSER -->
</body></html>