<html><head>
<meta http-equiv="Content-Type" content="text/html;charset=utf-8" />
<title>Num 8 &ndash; গণনা পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 8);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গণনা পুস্তক</b> &ndash; <a href="Num_1.html">1</a> ... <a href="Num_6.html">6</a> <a href="Num_7.html">7</a> <b>8</b> <a href="Num_9.html">9</a> <a href="Num_10.html">10</a> ... <a href="Num_36.html">36</a> </div><hr>
<h1>Num 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দীপবৃক্ষ ও লেবীয়দের বিষয়</h2><span class="vn">1</span> <span class="br-p"><br><br></span>আর সদাপ্রভু মোশিকে কহিলেন,</div>
<div class="v" id="v2"><span class="vn">2</span> তুমি হারোণকে কহ, তাহাকে বল, তুমি প্রদীপগুলি জ্বালাইলে সেই সাতটি প্রদীপ যেন দীপবৃক্ষের সম্মুখদিকে আলো দেয়।</div>
<div class="v" id="v3"><span class="vn">3</span> তাহাতে হারোণ সেইরূপ করিলেন, দীপবৃক্ষের সম্মুখদিকে [আলো দিবার জন্য] সেই সকল প্রদীপ জ্বালাইলেন, যেমন সদাপ্রভু মোশিকে আজ্ঞা করিয়াছিলেন।</div>
<div class="v" id="v4"><span class="vn">4</span> ঐ দীপবৃক্ষের গঠন এই- উহা পিটান স্বর্ণে নির্মিত; কাণ্ড অবধি পুষ্প পর্যন্ত তাহা পিটান কর্ম ছিল। সদাপ্রভু মোশিকে যে আকার দেখাইয়াছিলেন, তদনুসারে তিনি দীপবৃক্ষটি নির্মাণ করিয়াছিলেন।</div>
<div class="v" id="v5"><span class="vn">5</span> <span class="br-p"><br><br></span>আর সদাপ্রভু মোশিকে কহিলেন,</div>
<div class="v" id="v6"><span class="vn">6</span> তুমি ইস্রায়েল-সন্তানগণের মধ্য হইতে লেবীয়দিগকে লইয়া শুচি কর।</div>
<div class="v" id="v7"><span class="vn">7</span> তাহাদিগকে শুচি করণার্থে এইরূপ কর, তাহাদের উপরে পাপমোচনের জল ছিটাইয়া দেও, এবং তাহারা আপনাদের সমস্ত গাত্রে ক্ষুর বুলাইয়া বস্ত্র ধৌত করিয়া আপনাদিগকে শুচি করুক।</div>
<div class="v" id="v8"><span class="vn">8</span> পরে তাহারা একটি গোবৎস ও তৎসম্বন্ধীয় তৈল মিশ্রিত সূক্ষ্ম সুজির ভক্ষ্য-নৈবেদ্য আনয়ন করুক, এবং তুমি পাপার্থক বলিদানের জন্য আর একটি গোবৎস গ্রহণ কর।</div>
<div class="v" id="v9"><span class="vn">9</span> আর লেবীয়দিগকে সমাগম-তাম্বুর সম্মুখে আন, ও ইস্রায়েল-সন্তানগণের সমস্ত মণ্ডলীকে একত্র কর।</div>
<div class="v" id="v10"><span class="vn">10</span> আর তুমি লেবীয়দিগকে সদাপ্রভুর সম্মুখে আনিলে ইস্রায়েল-সন্তানগণ তাহাদের গাত্রে হস্তার্পণ করুক।</div>
<div class="v" id="v11"><span class="vn">11</span> পরে হারোণ ইস্রায়েল-সন্তানগণের দোলনীয় নৈবেদ্য বলিয়া লেবীয়দিগকে সদাপ্রভুর সম্মুখে নিবেদন করিবে; তাহাতে তাহারা সদাপ্রভুর সেবাকর্মে নিযুক্ত হইবে।</div>
<div class="v" id="v12"><span class="vn">12</span> পরে লেবীয়েরা ঐ দুইটি গোবৎসের মস্তকে হস্তার্পণ করিবে, আর তুমি লেবীয়দের জন্য প্রায়শ্চিত্ত করণার্থে সদাপ্রভুর উদ্দেশ্যে একটি গোবৎস পাপার্থক বলিরূপে, এবং অন্যটি হোমার্থক বলিরূপে উৎসর্গ করিবে।</div>
<div class="v" id="v13"><span class="vn">13</span> আর হারোণের ও তাহার পুত্রগণের সম্মুখে লেবীয়দিগকে সংস্থাপন করিয়া সদাপ্রভুর উদ্দেশে দোলনীয় নৈবেদ্য বলিয়া তাহাদিগকে নিবেদন করিবে।</div>
<div class="v" id="v14"><span class="vn">14</span> এইরূপে তুমি ইস্রায়েল-সন্তানগণ হইতে লেবীয়দিগকে পৃথক করিও; তাহাতে লেবীয়েরা আমারই হইবে।</div>
<div class="v" id="v15"><span class="vn">15</span> তাহার পরে লেবীয়েরা সমাগম-তাম্বুর সেবাকর্ম করিতে প্রবেশ করিবে। এইরূপে তুমি তাহাদিগকে শুচি করিয়া দোলনীয় নৈবেদ্য বলিয়া নিবেদন করিবে;</div>
<div class="v" id="v16"><span class="vn">16</span> কেননা তাহারা দত্ত হইয়াছে, ইস্রায়েল-সন্তানগণের মধ্য হইতে তাহারা আমার উদ্দেশে দত্ত হইয়াছে; আমি যাবতীয় গর্ভ উন্মোচকের, সমস্ত ইস্রায়েল-সন্তানের প্রথমজাতদের পরিবর্তে তাহাদিগকে আপনার জন্য গ্রহণ করিয়াছি।</div>
<div class="v" id="v17"><span class="vn">17</span> কেননা মনুষ্য হউক কিম্বা পশু হউক, ইস্রায়েল-সন্তানগণের সমস্ত প্রথমজাত আমার; যে দিবসে আমি মিসর দেশের সমস্ত প্রথমজাতকে আঘাত করিয়াছিলাম, সেই দিবসে আপনার নিমিত্তে তাহাদিগকে পবিত্র করিয়াছিলাম।</div>
<div class="v" id="v18"><span class="vn">18</span> আর আমি ইস্রায়েল-সন্তানগণের সমস্ত প্রথমজাতের পরিবর্তে লেবীয়দিগকে গ্রহণ করিয়াছি।</div>
<div class="v" id="v19"><span class="vn">19</span> আর সমাগম-তাম্বুতে ইস্রায়েল-সন্তানগণের করণীয় সেবাকর্ম করিতে ও ইস্রায়েল-সন্তানগণের নিমিত্তে প্রায়শ্চিত্ত করিতে লেবীয়দিগকে ইস্রায়েল-সন্তানগণের মধ্য হইতে হারোণ ও তাহার পুত্রগণকে দানরূপে দিয়াছি; যেন ইস্রায়েল-সন্তানগণ পবিত্র-স্থানের নিকটবর্তী হওয়া প্রযুক্ত মহামারী ইস্রায়েল-সন্তানগণের মধ্যে না হয়।</div>
<div class="v" id="v20"><span class="vn">20</span> <span class="br-p"><br><br></span>পরে মোশি, হারোণ ও ইস্রায়েল-সন্তানগণের সমস্ত মণ্ডলী লেবীয়দের প্রতি তদ্রূপ করিল; সদাপ্রভু লেবীয়দের বিষয়ে মোশিকে যে সমস্ত আদেশ করিয়াছিলেন, তদনুসারে ইস্রায়েল-সন্তানগণ তাহাদের প্রতি করিল।</div>
<div class="v" id="v21"><span class="vn">21</span> ফলতঃ লেবীয়েরা আপনাদিগকে শুচি করিল, ও আপন আপন বস্ত্র ধৌত করিল, এবং হারোণ তাহাদিগকে সদাপ্রভুর সাক্ষাতে দোলনীয় নৈবেদ্যরূপে নিবেদন করিলেন, আর হারোণ তাহাদিগকে শুচি করণার্থে তাহাদের জন্য প্রায়শ্চিত্ত করিলেন।</div>
<div class="v" id="v22"><span class="vn">22</span> তাহার পর লেবীয়েরা হারোণের সম্মুখে ও তাঁহার পুত্রগণের সম্মুখে আপন আপন সেবাকর্ম করণার্থে সমাগম-তাম্বুতে প্রবেশ করিতে লাগিল। লেবীয়দের বিষয়ে সদাপ্রভু মোশিকে যেরূপ আজ্ঞা দিয়াছিলেন, তদনুসারে তাহাদের প্রতি করা হইল।</div>
<div class="v" id="v23"><span class="vn">23</span> <span class="br-p"><br><br></span>পরে সদাপ্রভু মোশিকে কহিলেন,</div>
<div class="v" id="v24"><span class="vn">24</span> লেবীয়দের বিষয়ে এই ব্যবস্থা। পঁচিশ বৎসর ও ততোধিক বয়স্ক লেবীয়েরা সমাগম-তাম্বুতে সেবাকর্ম করিবার জন্য শ্রেণীভুক্ত হইবে;</div>
<div class="v" id="v25"><span class="vn">25</span> আর পঞ্চাশ বৎসর বয়স্ক হইলে পর সেই সেবাকর্মকারীদের শ্রেণী হইতে ফিরিয়া আসিবে, আর সেবাকর্ম করিবে না।</div>
<div class="v" id="v26"><span class="vn">26</span> রক্ষণীয় রক্ষা করণার্থে তাহারা সমাগম-তাম্বুতে আপন আপন ভ্রাতাদের সঙ্গে পরিচর্যা করিবে, সেবাকর্ম আর করিবে না। লেবীয়দের রক্ষণীয় বিষয়ে তাহাদের প্রতি তুমি এইরূপ করিবে।</div>
</div>
<!-- PARSED ABOVE; EDITING MAY BREAK PARSER -->
</body></html>