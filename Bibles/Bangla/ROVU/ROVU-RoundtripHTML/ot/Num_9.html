<html><head>
<meta http-equiv="Content-Type" content="text/html;charset=utf-8" />
<title>Num 9 &ndash; গণনা পুস্তক &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 9);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গণনা পুস্তক</b> &ndash; <a href="Num_1.html">1</a> ... <a href="Num_7.html">7</a> <a href="Num_8.html">8</a> <b>9</b> <a href="Num_10.html">10</a> <a href="Num_11.html">11</a> ... <a href="Num_36.html">36</a> </div><hr>
<h1>Num 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নিস্তারপর্ব পালন</h2><span class="vn">1</span> <span class="br-p"><br><br></span>ইস্রায়েল মিসর দেশ হইতে বাহির হইলে পর দ্বিতীয় বৎসরের প্রথম মাসে সীনয় প্রান্তরে সদাপ্রভু মোশিকে কহিলেন,</div>
<div class="v" id="v2"><span class="vn">2</span> ইস্রায়েল-সন্তানগণ যথাসময়ে নিস্তারপর্ব পালন করুক।</div>
<div class="v" id="v3"><span class="vn">3</span> এই মাসের চতুর্দশ দিবসের সন্ধ্যাকালে যথাসময়ে তোমরা তাহা পালন করিও, পর্বের সমস্ত বিধি ও শাসন অনুসারে তাহা পালন করিবে।</div>
<div class="v" id="v4"><span class="vn">4</span> তখন মোশি ইস্রায়েল-সন্তানগণকে নিস্তারপর্ব পালন করিতে আজ্ঞা করিলেন।</div>
<div class="v" id="v5"><span class="vn">5</span> তাহাতে তাহারা প্রথম মাসের চতুর্দশ দিবসে সন্ধ্যাকালে সীনয় প্রান্তরে নিস্তারপর্ব পালন করিল; সদাপ্রভু মোশিকে যে সমস্ত আজ্ঞা করিয়াছিলেন, তদনুসারেই ইস্রায়েল-সন্তানগণ করিল।</div>
<div class="v" id="v6"><span class="vn">6</span> <span class="br-p"><br><br></span>কিন্তু কয়েক জন লোক একটি মানুষের শব স্পর্শ করায় অশুচি হওয়া প্রযুক্ত সেই দিন নিস্তারপর্ব পালন করিতে পারিল না; অতএব তাহারা সেই দিন মোশির ও হারোণের সম্মুখে উপস্থিত হইল।</div>
<div class="v" id="v7"><span class="vn">7</span> আর সেই লোকগুলি তাঁহাকে কহিল, আমরা একটি মানুষের শব স্পর্শ করিয়া অশুচি হইয়াছি, ইহাতে ইস্রায়েল-সন্তানগণের মধ্যে যথাসময়ে সদাপ্রভুর উদ্দেশে উপহার নিবেদন করিতে কেন নিবারিত হইতেছি?</div>
<div class="v" id="v8"><span class="vn">8</span> মোশি তাহাদিগকে কহিলেন, তোমরা দাঁড়াও, তোমাদের বিষয়ে সদাপ্রভু কি আজ্ঞা করেন, তাহা শুনি।</div>
<div class="v" id="v9"><span class="vn">9</span> পরে সদাপ্রভু মোশিকে কহিলেন,</div>
<div class="v" id="v10"><span class="vn">10</span> তুমি ইস্রায়েল-সন্তানগণকে বল, তোমাদের মধ্যে কিম্বা তোমাদের ভাবী সন্তানদের মধ্যে যদ্যপি কেহ শব স্পর্শ করিয়া অশুচি হয়, কিম্বা দূরস্থ পথে থাকে, তথাপি সে সদাপ্রভুর উদ্দেশে নিস্তারপর্ব পালন করিবে।</div>
<div class="v" id="v11"><span class="vn">11</span> দ্বিতীয় মাসে চতুর্দশ দিবসের সন্ধ্যাকালে তাহারা তাহা পালন করিবে; তাহারা তাড়ীশুন্য রুটি ও তিক্ত শাকের সহিত [মেষবৎস] ভক্ষণ করিবে;</div>
<div class="v" id="v12"><span class="vn">12</span> তাহারা প্রাতঃকাল পর্যন্ত তাহার কিছুই অবশিষ্ট রাখিবে না, ও তাহার কোন অস্থি ভাঙ্গিবে না; নিস্তার পর্বের সমস্ত বিধি অনুযায়ী তাহারা তাহা পালন করিবে।</div>
<div class="v" id="v13"><span class="vn">13</span> কিন্তু যে কেহ শুচি থাকে, ও পথিক না হয়, সে যদি নিস্তারপর্ব পালন না করে, তবে সেই প্রাণী আপন লোকদের মধ্য হইতে উচ্ছিন্ন হইবে; কারণ যথাসময়ে সদাপ্রভুর উদ্দেশে উপহার না আনাতে সে আপনার পাপ আপনি বহন করিবে।</div>
<div class="v" id="v14"><span class="vn">14</span> আর যদি কোন বিদেশীয় লোক তোমাদের মধ্যে প্রবাস করে, আর সদাপ্রভুর উদ্দেশে নিস্তারপর্ব পালন করে; তবে সে নিস্তারপর্বের বিধিমতে ও পর্বের শাসনানুসারে তাহা পালন করিবে; বিদেশীয় কি দেশজাত উভয়েরই জন্য তোমাদের পক্ষে একমাত্র বিধি হইবে।</div>
<div class="v" id="v15"><h2>সীনয় হইতে ইস্রায়েলীয়দের যাত্রা</h2><span class="vn">15</span> <span class="br-p"><br><br></span>আর যে দিন আবাস স্থাপিত হইল, সেই দিন মেঘ আসিয়া আবাস অর্থাৎ সাক্ষ্যতাম্বু আচ্ছাদন করিল; এবং সন্ধ্যাকালে উহা আবাসের উপরে অগ্নির আকারবৎ রহিল, উহা প্রাতঃকাল পর্যন্ত থাকিল।</div>
<div class="v" id="v16"><span class="vn">16</span> এইরূপ নিত্য হইত; মেঘ উহা আচ্ছাদন করিত, আর রাত্রিতে অগ্নির আকার দেখা যাইত।</div>
<div class="v" id="v17"><span class="vn">17</span> আর যে কোন সময়ে তাম্বুর উপর হইতে মেঘ ঊর্ধ্বে নীত হইত তখন ইস্রায়েল-সন্তানগণ যাত্রা করিত; এবং মেঘ যে স্থানে অবস্থিতি করিত ইস্রায়েল-সন্তানগণ সেই স্থানে শিবির স্থাপন করিত।</div>
<div class="v" id="v18"><span class="vn">18</span> সদাপ্রভুর আজ্ঞা অনুসারে ইস্রায়েল-সন্তানগণ যাত্রা করিত, সদাপ্রভুর আজ্ঞা অনুসারেই শিবির স্থাপন করিত; মেঘ যাবৎ আবাসের উপরে অবস্থিতি করিত, তাবৎ তাহারা শিবিরে থাকিত।</div>
<div class="v" id="v19"><span class="vn">19</span> আর মেঘ যখন আবাসের উপরে অধিক দিন বিলম্ব করিত, তখন ইস্রায়েল-সন্তানগণ সদাপ্রভুর আদেশ পালন করিত; যাত্রা করিত না।</div>
<div class="v" id="v20"><span class="vn">20</span> আর মেঘ কখনও কখনও আবাসের উপরে অল্প দিন থাকিত; তখন সদাপ্রভুর আজ্ঞাতে তাহারা শিবিরে থাকিত, আর সদাপ্রভুর আজ্ঞাতেই যাত্রা করিত।</div>
<div class="v" id="v21"><span class="vn">21</span> আর কখনও কখনও মেঘ সন্ধ্যাকাল হইতে প্রাতঃকাল পর্যন্ত থাকিত; আর মেঘ প্রাতঃকালে ঊর্ধ্বে নীত হইলে তাহারা যাত্রা করিত; অথবা দিবা কি রাত্রি হউক, মেঘ ঊর্ধ্বে নীত হইলেই তাহারা যাত্রা করিত।</div>
<div class="v" id="v22"><span class="vn">22</span> দুই দিন কিম্বা এক মাস কিম্বা এক বৎসর হউক, আবাসের উপরে মেঘ যতকাল অবস্থিতি করিত, ইস্রায়েল-সন্তানগণও ততকাল শিবিরে বাস করিত, যাত্রা করিত না; কিন্তু উহা ঊর্ধ্বে নীত হইলেই তাহারা যাত্রা করিত। সদাপ্রভুর আজ্ঞাতেই তাহারা শিবিরে থাকিত, সদাপ্রভুর আজ্ঞাতেই তাহারা যাত্রা করিত;</div>
<div class="v" id="v23"><span class="vn">23</span> তাহারা মোশির দ্বারা দত্ত সদাপ্রভুর আজ্ঞা অনুসারে সদাপ্রভুর আদেশ পালন করিত।</div>
</div>
<!-- PARSED ABOVE; EDITING MAY BREAK PARSER -->
</body></html>