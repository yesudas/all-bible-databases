<html><head>
<meta http-equiv="Content-Type" content="text/html;charset=utf-8" />
<title>Prov 11 &ndash; হিতোপদেশ &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Prov', 11);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>হিতোপদেশ</b> &ndash; <a href="Prov_1.html">1</a> ... <a href="Prov_9.html">9</a> <a href="Prov_10.html">10</a> <b>11</b> <a href="Prov_12.html">12</a> <a href="Prov_13.html">13</a> ... <a href="Prov_31.html">31</a> </div><hr>
<h1>Prov 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>ছলনার নিক্তি সদাপ্রভুর ঘৃণিত; <br><span class="br-ind"><br><span class="indent">&nbsp;</span></span>কিন্তু ন্যায্য বাটখারা তাঁহার তুষ্টিকর। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>অহঙ্কার আসিলে অপমানও আইসে; <br><span class="br-ind"><br><span class="indent">&nbsp;</span></span>কিন্তু প্রজ্ঞাই নম্রদের সহচর। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সরলদের সিদ্ধতা তাহাদিগকে পথ দেখাইবে; <br><span class="br-ind"><br><span class="indent">&nbsp;</span></span>কিন্তু বিশ্বাসঘাতকদের বক্রতা তাহাদিগকে নষ্ট করিবে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ক্রোধের দিনে ধন উপকার করে না; <br><span class="br-ind"><br><span class="indent">&nbsp;</span></span>কিন্তু ধার্মিকতা মৃত্যু হইতে রক্ষা করে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সিদ্ধের ধার্মিকতা তাহার পথ সরল করে; <br><span class="br-ind"><br><span class="indent">&nbsp;</span></span>কিন্তু দুষ্ট নিজ দুষ্টতায় পতিত হয়। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সরলদের ধার্মিকতা তাহাদিগকে উদ্ধার করে; <br><span class="br-ind"><br><span class="indent">&nbsp;</span></span>কিন্তু বিশ্বাসঘাতকেরা নিজ নিজ কামনায় ধরা পড়ে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>দুষ্ট মরিলে তাহার আশ্বাস নষ্ট হয়; <br><span class="br-ind"><br><span class="indent">&nbsp;</span></span>আর অধর্মের প্রত্যাশা বিনাশ পায়। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ধার্মিক সঙ্কট হইতে উদ্ধার পায়, <br><span class="br-ind"><br><span class="indent">&nbsp;</span></span>কিন্তু দুষ্ট তাহার স্থানে উপস্থিত হয়। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>মুখ দ্বারা পাষণ্ড আপন প্রতিবাসীকে নষ্ট করে; <br><span class="br-ind"><br><span class="indent">&nbsp;</span></span>কিন্তু জ্ঞান দ্বারা ধার্মিকগণ উদ্ধার পায়। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>ধার্মিকদের মঙ্গল হইলে নগরে উল্লাস হয়; <br><span class="br-ind"><br><span class="indent">&nbsp;</span></span>দুষ্টদের বিনাশ হইলে আনন্দগান হয়; <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সরল লোকদের আশীর্বাদে নগর উন্নত হয়; <br><span class="br-ind"><br><span class="indent">&nbsp;</span></span>কিন্তু দুষ্টদের বাক্যে তাহা উৎপাটিত হয়। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যে প্রতিবাসীকে তুচ্ছ করে, সে বুদ্ধিবিহীন; <br><span class="br-ind"><br><span class="indent">&nbsp;</span></span>কিন্তু বুদ্ধিমান নীরব হইয়া থাকে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>অপবাদকারী গুপ্ত কথা ব্যক্ত করে; <br><span class="br-ind"><br><span class="indent">&nbsp;</span></span>কিন্তু যে আত্মায় বিশ্বস্ত, সে কথা গোপন করে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সুমন্ত্রণার অভাবে প্রজালোক পতিত হয়; <br><span class="br-ind"><br><span class="indent">&nbsp;</span></span>কিন্তু মন্ত্রি-বাহুল্যে জয় নিশ্চিত হয়। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>যে অপরের জামিন হয়, সে নিশ্চয় ক্লেশ পায়; <br><span class="br-ind"><br><span class="indent">&nbsp;</span></span>কিন্তু যে জামিনের কর্ম ঘৃণা করে, সে নিরাপদ। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>অনুগ্রহশালিনী স্ত্রী সম্মান ধরিয়া রাখে, <br><span class="br-ind"><br><span class="indent">&nbsp;</span></span>আর দুর্দান্তেরা ধন ধরিয়া রাখে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>দয়ালু আপন প্রাণের উপকার করে; <br><span class="br-ind"><br><span class="indent">&nbsp;</span></span>কিন্তু নির্দয় আপন মাংসের কণ্টক স্বরূপ। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>দুষ্ট মিথ্যা বেতন উপার্জন করে; <br><span class="br-ind"><br><span class="indent">&nbsp;</span></span>কিন্তু যে ধার্মিকতার বীজ বুনে, সে সত্য বেতন পায়। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>যে ধার্মিকতায় অটল, সে জীবন পায়; <br><span class="br-ind"><br><span class="indent">&nbsp;</span></span>কিন্তু যে দুষ্টতার পিছনে দৌড়ায়, সে নিজ মৃত্যু ঘটায়। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>বক্রচিত্তেরা সদাপ্রভুর ঘৃণার পাত্র; <br><span class="br-ind"><br><span class="indent">&nbsp;</span></span>কিন্তু যাহারা আপন পথে সিদ্ধ, তাহারা তাঁহার সন্তোষের পাত্র। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>হস্তে হস্ত দিলেও দুষ্ট অদণ্ডিত থাকিবে না; <br><span class="br-ind"><br><span class="indent">&nbsp;</span></span>কিন্তু ধার্মিকদের বংশ রক্ষা পাইবে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>যেমন শূকরের নাসিকায় সুবর্ণের নথ, <br><span class="br-ind"><br><span class="indent">&nbsp;</span></span>তেমনি সুবিচার-ত্যাগিনী সুন্দরী স্ত্রী। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>ধার্মিকদের মনোভিলাষ কেবল উত্তম, <br><span class="br-ind"><br><span class="indent">&nbsp;</span></span>দুষ্টদের প্রত্যাশা ক্রোধমাত্র। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>কেহ কেহ বিতরণ করিয়া আরও বৃদ্ধি পায়; <br><span class="br-ind"><br><span class="indent">&nbsp;</span></span>কেহ কেহ বা ন্যায্য ব্যয় অস্বীকার করিয়া কেবল অভাবে পড়ে। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>দানশীল ব্যক্তি পরিতৃপ্ত হয়, <br><span class="br-ind"><br><span class="indent">&nbsp;</span></span>জল-সেচনকারী আপনিও জলে সিক্ত হয়। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>যে শস্য আটক করিয়া রাখে, লোকে তাহাকে শাপ দেয়; <br><span class="br-ind"><br><span class="indent">&nbsp;</span></span>কিন্তু যে শস্য বিক্রয় করে, তাহার মস্তকে আশীর্বাদ বর্তে। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>যে সযত্নে মঙ্গল চেষ্টা করে, সে প্রীতির অন্বেষণ করে; <br><span class="br-ind"><br><span class="indent">&nbsp;</span></span>কিন্তু যে অমঙ্গল খুঁজিয়া বেড়ায়, তাহারই প্রতি তাহা ঘটে। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>যে আপন ধনে নির্ভর করে, সে পতিত হয়; <br><span class="br-ind"><br><span class="indent">&nbsp;</span></span>কিন্তু ধার্মিকগণ সতেজ পল্লবের ন্যায় প্রফুল্ল হয়। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>যে নিজ পরিবারের কণ্টক, সে বায়ু অধিকার করে; <br><span class="br-ind"><br><span class="indent">&nbsp;</span></span>আর অজ্ঞান বিজ্ঞচিত্তের দাস হয়। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>ধার্মিকের ফল জীবনবৃক্ষ; <br><span class="br-ind"><br><span class="indent">&nbsp;</span></span>এবং জ্ঞানবান [অপরদের] প্রাণ লাভ করে। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>দেখ, পৃথিবীতে ধার্মিক প্রতিফল পায়। <br><span class="br-ind"><br><span class="indent">&nbsp;</span></span>তবে দুর্জন ও পাপী আরও কত না পাইবে!<br></div>
</div>
<!-- PARSED ABOVE; EDITING MAY BREAK PARSER -->
</body></html>