<html><head>
<meta http-equiv="Content-Type" content="text/html;charset=utf-8" />
<title>Ps 104 &ndash; গীতসংহিতা &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 104);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_102.html">102</a> <a href="Ps_103.html">103</a> <b>104</b> <a href="Ps_105.html">105</a> <a href="Ps_106.html">106</a> ... <a href="Ps_150.html">150</a> </div><hr>
<h1>Ps 104</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে আমার প্রাণ, সদাপ্রভুর ধন্যবাদ কর। <br><span class="br-ind"><br><span class="indent">&nbsp;</span></span>হে সদাপ্রভু, আমার ঈশ্বর, তুমি অতি মহান; <br><span class="br-ind"><br><span class="indent">&nbsp;</span></span>তুমি প্রভা ও প্রতাপ পরিহিত। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তুমি বস্ত্রের ন্যায় দীপ্তি পরিধান করিয়াছ, <br><span class="br-ind"><br><span class="indent">&nbsp;</span></span>আকাশমণ্ডলকে চন্দ্রাতপের ন্যায় বিস্তার করিয়াছ। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তিনি জলে আপন উপরিস্থ কক্ষের <br><span class="br-ind"><br><span class="indent">&nbsp;</span></span>কড়িকাষ্ঠ স্থাপন করিয়াছেন, <br><span class="br-ind"><br><span class="indent">&nbsp;</span></span>তিনি মেঘকে আপনার রথ করিয়া থাকেন, <br><span class="br-ind"><br><span class="indent">&nbsp;</span></span>বায়ুপক্ষের উপরে গমনাগমন করেন। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তিনি বায়ু সকলকে আপনার দূত, অগ্নিশিখাকে আপনার পরিচারক করেন। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তিনি পৃথিবীকে তাহার ভিত্তিমূলের উপরে স্থাপন করিয়াছেন; <br><span class="br-ind"><br><span class="indent">&nbsp;</span></span>তাহা অনন্তকালেও বিচলিত হইবে না। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তুমি তাহা জলধি-বস্ত্রে আচ্ছাদন করিয়াছিলে; <br><span class="br-ind"><br><span class="indent">&nbsp;</span></span>পর্বতগণের উপরে জল দাঁড়াইয়াছিল। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমার ভর্ৎসনায় সেই জল পলায়ন করিল, <br><span class="br-ind"><br><span class="indent">&nbsp;</span></span>তোমার বজ্রনাদে তাহা বেগে প্রস্থান করিল। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>পর্বতগণ উচ্চ হইল, সমস্থলী নিম্ন হইল, <br><span class="br-ind"><br><span class="indent">&nbsp;</span></span>তুমি জলের জন্য যে স্থান প্রস্তুত করিয়াছিলে, জল তথায় গেল। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তুমি সীমা স্থাপন করিয়াছ, <br><span class="br-ind"><br><span class="indent">&nbsp;</span></span>যেন জল তাহা উল্লঙ্ঘন না করে, <br><span class="br-ind"><br><span class="indent">&nbsp;</span></span>যেন ফিরিয়া পৃথিবীকে আচ্ছন্ন না করে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তিনি তলভূমিতে প্রবাহ প্রেরণ করিয়া থাকেন; <br><span class="br-ind"><br><span class="indent">&nbsp;</span></span>সেই সকল পর্বতগণের মধ্যে ভ্রমণ করে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সেই সকল মাঠের সমস্ত পশুকে জল দেয়; <br><span class="br-ind"><br><span class="indent">&nbsp;</span></span>বনগর্দভেরা তৃষ্ণা নিবারণ করে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>সেই সকলের তীরে আকাশের পক্ষিগণ বাসা করে, <br><span class="br-ind"><br><span class="indent">&nbsp;</span></span>ডালের মধ্য হইতে নিজ নিজ রব শুনায়। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তিনি আপন কক্ষ হইতে পর্বতে জল সেচন করেন; <br><span class="br-ind"><br><span class="indent">&nbsp;</span></span>তোমার কার্যের ফলে পৃথিবী পরিতৃপ্ত হয়। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তিনি পশুগণের জন্য তৃণ অঙ্কুরিত করেন; <br><span class="br-ind"><br><span class="indent">&nbsp;</span></span>মনুষ্যের সেবার জন্য ওষধি অঙ্কুরিত করেন; <br><span class="br-ind"><br><span class="indent">&nbsp;</span></span>এইরূপে ভূমি হইতে ভক্ষ্য উৎপন্ন করেন, <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আর মর্ত্যের চিত্তানন্দ-জনক দ্রাক্ষারস, <br><span class="br-ind"><br><span class="indent">&nbsp;</span></span>মুখের প্রফুল্লতা-জনক তৈল, <br><span class="br-ind"><br><span class="indent">&nbsp;</span></span>ও মর্ত্যের চিত্তবল-সাধক ভক্ষ্য উৎপন্ন করেন। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>পরিতৃপ্ত হইয়াছে সদাপ্রভুর বৃক্ষ সকল, <br><span class="br-ind"><br><span class="indent">&nbsp;</span></span>লিবানোনের সেই এরস বৃক্ষরাজি, <br><span class="br-ind"><br><span class="indent">&nbsp;</span></span>যাহা তিনি রোপণ করিয়াছেন। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তাহার মধ্যে ক্ষুদ্র পক্ষিগণ বাসা করে; <br><span class="br-ind"><br><span class="indent">&nbsp;</span></span>দেবদারু বৃক্ষ হাড়গিলার বাটী। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>উচ্চ পর্বত সকল বনচ্ছাগের আবাস, <br><span class="br-ind"><br><span class="indent">&nbsp;</span></span>শৈল সকল শাফন পশুর আশ্রয়। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তিনি ঋতুর জন্য চন্দ্র নির্মাণ করিয়াছেন, <br><span class="br-ind"><br><span class="indent">&nbsp;</span></span>সূর্য আপন অস্তগমনের সময় জানে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তুমি অন্ধকার করিলে রাত্রি হয়, <br><span class="br-ind"><br><span class="indent">&nbsp;</span></span>তখন বনপশু সকল বিহার করে, <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>যুবসিংহগণ মৃগের চেষ্টায় গর্জন করে, <br><span class="br-ind"><br><span class="indent">&nbsp;</span></span>ঈশ্বরের কাছে তাহাদের খাদ্য অন্বেষণ করে। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>সূর্য উদিত হইলে তাহারা চলিয়া যায়, <br><span class="br-ind"><br><span class="indent">&nbsp;</span></span>আপন আপন গহ্বরে শয়ন করে। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>মনুষ্য আপন কার্যে বাহির হয়, <br><span class="br-ind"><br><span class="indent">&nbsp;</span></span>আর সায়ংকাল পর্যন্ত শ্রম করে। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>হে সদাপ্রভু, তোমার নির্মিত বস্তু কেমন বহুবিধ! <br><span class="br-ind"><br><span class="indent">&nbsp;</span></span>তুমি প্রজ্ঞা দ্বারা সেই সমস্ত নির্মাণ করিয়াছ; <br><span class="br-ind"><br><span class="indent">&nbsp;</span></span>পৃথিবী তোমার সম্পত্তিতে পরিপূর্ণ। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>ঐ যে সমুদ্র, বৃহৎ ও চারিদিকে বিস্তীর্ণ, <br><span class="br-ind"><br><span class="indent">&nbsp;</span></span>তথায় জঙ্গমেরা থাকে, তাহারা অগণ্য; <br><span class="br-ind"><br><span class="indent">&nbsp;</span></span>ক্ষুদ্র ও প্রকাণ্ড কত জীবজন্তু থাকে। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তথায় পোতরাজি বিহার করে, <br><span class="br-ind"><br><span class="indent">&nbsp;</span></span>তথায় সেই লিবিয়াথন থাকে, <br><span class="br-ind"><br><span class="indent">&nbsp;</span></span>যাহা তুমি তথায় লীলা করিবার জন্য নির্মাণ করিয়াছ। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>ইহারা সকলেই তোমার অপেক্ষায় থাকে, <br><span class="br-ind"><br><span class="indent">&nbsp;</span></span>যেন তুমি যথাসময়ে তাহাদের ভক্ষ্য দেও। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তুমি তাহাদিগকে দিলে তাহারা কুড়ায়; <br><span class="br-ind"><br><span class="indent">&nbsp;</span></span>তুমি হস্ত মুক্ত করিলে তাহারা মঙ্গলে তৃপ্ত হয়। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>তুমি নিজ মুখ আচ্ছাদন করিলে তাহারা বিহ্বল হয়; <br><span class="br-ind"><br><span class="indent">&nbsp;</span></span>তুমি তাহাদের নিশ্বাস হরণ করিলে তাহারা মরিয়া যায়, <br><span class="br-ind"><br><span class="indent">&nbsp;</span></span>তাহাদের ধূলিতে প্রতিগমন করে। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>তুমি নিজ আত্মা পাঠাইলে তাহাদের সৃষ্টি হয়, <br><span class="br-ind"><br><span class="indent">&nbsp;</span></span>আর তুমি ভূমিতল নবীন করিয়া থাক। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>সদাপ্রভুর গৌরব অনন্তকাল থাকুক, <br><span class="br-ind"><br><span class="indent">&nbsp;</span></span>সদাপ্রভু আপন কার্য সকলে আনন্দ করুন। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>তিনি পৃথিবীর প্রতি দৃষ্টিপাত করিলে তাহা কাঁপে; <br><span class="br-ind"><br><span class="indent">&nbsp;</span></span>তিনি পর্বতরাজিকে স্পর্শ করিলে তাহারা ধূমায়মান হয়। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>আমি যাবজ্জীবন সদাপ্রভুর উদ্দেশে গান করিব; <br><span class="br-ind"><br><span class="indent">&nbsp;</span></span>আমি যতকাল বাঁচিয়া থাকি, <br><span class="br-ind"><br><span class="indent">&nbsp;</span></span>আমার ঈশ্বরের প্রশংসা গান করিব। <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>তাঁহার কাছে আমার ধ্যান মধুর হউক; <br><span class="br-ind"><br><span class="indent">&nbsp;</span></span>আমি সদাপ্রভুতে আনন্দ করিব। <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>পাপিগণ পৃথিবী হইতে উচ্ছিন্ন হউক, <br><span class="br-ind"><br><span class="indent">&nbsp;</span></span>দুষ্টগণ আর না থাকুক। <br><span class="br-ind"><br><span class="indent">&nbsp;</span></span>হে আমার প্রাণ, সদাপ্রভুর ধন্যবাদ কর। <br><span class="br-ind"><br><span class="indent">&nbsp;</span></span>তোমরা সদাপ্রভুর প্রশংসা কর। <br></div>
</div>
<!-- PARSED ABOVE; EDITING MAY BREAK PARSER -->
</body></html>