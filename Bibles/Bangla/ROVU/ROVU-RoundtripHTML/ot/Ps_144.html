<html><head>
<meta http-equiv="Content-Type" content="text/html;charset=utf-8" />
<title>Ps 144 &ndash; গীতসংহিতা &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 144);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_142.html">142</a> <a href="Ps_143.html">143</a> <b>144</b> <a href="Ps_145.html">145</a> <a href="Ps_146.html">146</a> ... <a href="Ps_150.html">150</a> </div><hr>
<h1>Ps 144</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>দায়ূদের।</b> <span class="br-p"><br><br></span><span class="br-ind"><br><span class="indent">&nbsp;</span></span>ধন্য সদাপ্রভু, আমার শৈল, <br><span class="br-ind"><br><span class="indent">&nbsp;</span></span>তিনিই আমার হস্তকে যুদ্ধ শিখান, <br><span class="br-ind"><br><span class="indent">&nbsp;</span></span>আমার অঙ্গুলি সকলকে সংগ্রাম শিক্ষা দেন। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তিনি আমার দয়াস্বরূপ ও আমার দুর্গ, <br><span class="br-ind"><br><span class="indent">&nbsp;</span></span>আমার উচ্চদুর্গ ও আমার নিস্তারকর্তা; <br><span class="br-ind"><br><span class="indent">&nbsp;</span></span>তিনি আমার ঢাল, আমি তাঁহারই শরণাগত; <br><span class="br-ind"><br><span class="indent">&nbsp;</span></span>তিনি আমার প্রজাদিগকে আমার অধীনে নত করেন। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে সদাপ্রভু, মনুষ্য কি যে তুমি তাহার পরিচয় লও? <br><span class="br-ind"><br><span class="indent">&nbsp;</span></span>মর্ত্যের সন্তান কি যে তুমি তাহাকে গণ্য কর? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>মনুষ্য নিশ্বাসের তুল্য, <br><span class="br-ind"><br><span class="indent">&nbsp;</span></span>তাহার আয়ু ছায়ার সদৃশ, যাহা চলিয়া যায়। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে সদাপ্রভু, তোমার আকাশমণ্ডল নোয়াইয়া নামিয়া আইস; <br><span class="br-ind"><br><span class="indent">&nbsp;</span></span>পর্বতগণকে স্পর্শ কর, তাহারা ধূমাইবে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বিদ্যুৎ নিক্ষেপ কর, উহাদিগকে ছিন্নভিন্ন কর, <br><span class="br-ind"><br><span class="indent">&nbsp;</span></span>তোমার বাণ ছাড়, উহাদিগকে সংহার কর। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ঊর্ধ্ব হইতে তোমার হস্ত প্রসারণ কর; <br><span class="br-ind"><br><span class="indent">&nbsp;</span></span>আমাকে উদ্ধার কর, মহাজল হইতে রক্ষা কর, <br><span class="br-ind"><br><span class="indent">&nbsp;</span></span>সেই বিজাতি-সন্তানদের হস্ত হইতে রক্ষা কর, <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>যাহাদের মুখ অলীক কথা কহে, <br><span class="br-ind"><br><span class="indent">&nbsp;</span></span>যাহাদের দক্ষিণ হস্ত মিথ্যার দক্ষিণ হস্ত। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে ঈশ্বর, আমি তোমার উদ্দেশে নূতন গীত গাহিব, <br><span class="br-ind"><br><span class="indent">&nbsp;</span></span>দশতন্ত্রী নেবলে তোমার প্রশংসা গাহিব। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমিই রাজাদের ত্রাণদাতা, <br><span class="br-ind"><br><span class="indent">&nbsp;</span></span>মারাত্মক খড়্‌গ হইতে আপন দাস দায়ূদের উদ্ধারকর্তা। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমাকে উদ্ধার কর, <br><span class="br-ind"><br><span class="indent">&nbsp;</span></span>সেই বিজাতি-সন্তানদের হস্ত হইতে রক্ষা কর, <br><span class="br-ind"><br><span class="indent">&nbsp;</span></span>যাহাদের মুখ অলীক কথা কহে, <br><span class="br-ind"><br><span class="indent">&nbsp;</span></span>যাহাদের দক্ষিণ হস্ত মিথ্যার দক্ষিণ হস্ত। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমাদের পুত্রগণ যেন বৃক্ষের চারার ন্যায় যৌবনে বর্ধনশীল হয়, <br><span class="br-ind"><br><span class="indent">&nbsp;</span></span>আমাদের কন্যাগণ যেন প্রাসাদের গাঁথনীর অনুরূপে তক্ষিত কোণের স্তম্ভসদৃশ হয়; <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমাদের ভাণ্ডার সকল যেন পরিপূর্ণ ও নানা প্রকার দ্রব্যবিশিষ্ট হয়; <br><span class="br-ind"><br><span class="indent">&nbsp;</span></span>আমাদের মেষগণ যেন আমাদের মাঠে সহস্র সহস্র ও অযুত অযুত শাবক প্রসব করে; <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আমাদের বলদ সকল যেন ভার বহন করে; <br><span class="br-ind"><br><span class="indent">&nbsp;</span></span>ভগ্নদশা যেন না হয়, হানিও যেন না হয়, <br><span class="br-ind"><br><span class="indent">&nbsp;</span></span>আমাদের কোন চকে যেন ক্রন্দন না হয়। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ধন্য সেই জাতি, যে এইরূপ অবস্থাপন্ন; <br><span class="br-ind"><br><span class="indent">&nbsp;</span></span>ধন্য সেই জাতি, সদাপ্রভু যাহার ঈশ্বর।<br></div>
</div>
<!-- PARSED ABOVE; EDITING MAY BREAK PARSER -->
</body></html>