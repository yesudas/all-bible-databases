<html><head>
<meta http-equiv="Content-Type" content="text/html;charset=utf-8" />
<title>Ps 148 &ndash; গীতসংহিতা &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 148);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_146.html">146</a> <a href="Ps_147.html">147</a> <b>148</b> <a href="Ps_149.html">149</a> <a href="Ps_150.html">150</a> </div><hr>
<h1>Ps 148</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>তোমরা সদাপ্রভুর প্রশংসা কর, <br><span class="br-ind"><br><span class="indent">&nbsp;</span></span>স্বর্গ হইতে সদাপ্রভুর প্রশংসা কর; <br><span class="br-ind"><br><span class="indent">&nbsp;</span></span>ঊর্ধ্বস্থানে তাঁহার প্রশংসা কর। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>হে তাঁহার সমস্ত দূত, তাঁহার প্রশংসা কর; <br><span class="br-ind"><br><span class="indent">&nbsp;</span></span>হে তাঁহার সমস্ত বাহিনী, তাঁহার প্রশংসা কর। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে সূর্য ও চন্দ্র, তাঁহার প্রশংসা কর; <br><span class="br-ind"><br><span class="indent">&nbsp;</span></span>হে দীপ্তিময় সমস্ত তারা, তাঁহার প্রশংসা কর। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>হে স্বর্গের স্বর্গ, তাঁহার প্রশংসা কর। <br><span class="br-ind"><br><span class="indent">&nbsp;</span></span>হে আকাশমণ্ডলের ঊর্ধ্বস্থিত জলসমূহ, <br><span class="br-ind"><br><span class="indent">&nbsp;</span></span>তোমরাও তাঁহার প্রশংসা কর। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>ইহারা সদাপ্রভুর নামের প্রশংসা করুক, <br><span class="br-ind"><br><span class="indent">&nbsp;</span></span>কেননা তিনি আজ্ঞা করিলেন, <br><span class="br-ind"><br><span class="indent">&nbsp;</span></span>আর ইহারা সৃষ্ট হইল; <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তিনি চিরকালের জন্য তাহাদিগকে স্থাপন করিয়াছেন, <br><span class="br-ind"><br><span class="indent">&nbsp;</span></span>তিনি এক বিধি দিয়াছেন, <br><span class="br-ind"><br><span class="indent">&nbsp;</span></span>কেহ তাহা উল্লঙ্ঘন করিবে না। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>পৃথিবী হইতে সদাপ্রভুর প্রশংসা কর, <br><span class="br-ind"><br><span class="indent">&nbsp;</span></span>হে প্রকাণ্ড জলচর সকল ও সমস্ত জলধি; <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>অগ্নি ও শিলা, তুষার ও বাষপ, <br><span class="br-ind"><br><span class="indent">&nbsp;</span></span>তাঁহার বাক্যসাধক প্রচণ্ড বায়ু; <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>পর্বতরাজি ও সমস্ত উপপর্বত, <br><span class="br-ind"><br><span class="indent">&nbsp;</span></span>ফলের বৃক্ষরাজি ও সমস্ত এরস বৃক্ষ; <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>বন্য পশুগণ ও সমস্ত গৃহপালিত পশু; <br><span class="br-ind"><br><span class="indent">&nbsp;</span></span>সরীসৃপ ও উড্ডীয়মান পক্ষী সকল; <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>পৃথিবীর রাজগণ ও সমস্ত জাতি; <br><span class="br-ind"><br><span class="indent">&nbsp;</span></span>লোকপালগণ ও পৃথিবীর সকল বিচারকর্তা; <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যুবকগণ ও যুবতী সকল; <br><span class="br-ind"><br><span class="indent">&nbsp;</span></span>বৃদ্ধগণ ও বালক-বালিকাসমূহ; <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সকলে সদাপ্রভুর নামের প্রশংসা করুক, <br><span class="br-ind"><br><span class="indent">&nbsp;</span></span>কেননা কেবল তাঁহারই নাম উন্নত, <br><span class="br-ind"><br><span class="indent">&nbsp;</span></span>তাঁহার প্রভা পৃথিবীর ও স্বর্গের উপরিস্থ। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আর তিনি আপন প্রজাদের জন্য এক শৃঙ্গ উত্তোলন করিয়াছেন, <br><span class="br-ind"><br><span class="indent">&nbsp;</span></span>তাহা প্রশংসা-ভূমি, তাঁহার সমস্ত সাধুর নিমিত্ত, <br><span class="br-ind"><br><span class="indent">&nbsp;</span></span>ইস্রায়েল-সন্তানদের নিমিত্ত, যাহারা তাঁহার নিকটস্থ প্রজা। <br><span class="br-ind"><br><span class="indent">&nbsp;</span></span>তোমরা সদাপ্রভুর প্রশংসা কর।<br></div>
</div>
<!-- PARSED ABOVE; EDITING MAY BREAK PARSER -->
</body></html>