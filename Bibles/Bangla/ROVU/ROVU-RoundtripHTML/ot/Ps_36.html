<html><head>
<meta http-equiv="Content-Type" content="text/html;charset=utf-8" />
<title>Ps 36 &ndash; গীতসংহিতা &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 36);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_34.html">34</a> <a href="Ps_35.html">35</a> <b>36</b> <a href="Ps_37.html">37</a> <a href="Ps_38.html">38</a> ... <a href="Ps_150.html">150</a> </div><hr>
<h1>Ps 36</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>প্রধান বাদ্যকরের জন্য। সদাপ্রভুর দাস দায়ূদের।</b> <span class="br-p"><br><br></span><span class="br-ind"><br><span class="indent">&nbsp;</span></span>দুষ্টের হৃদয়মধ্যে অধর্ম তাহার কাছে কথা বলে, <br><span class="br-ind"><br><span class="indent">&nbsp;</span></span>ঈশ্বর-ভয় তাহার চক্ষুর অগোচর। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>সে নিজের দৃষ্টিতে আত্মশ্লাঘা করিয়া বলে, <br><span class="br-ind"><br><span class="indent">&nbsp;</span></span>আমার অধর্ম আবিষ্কৃত ও ঘৃণিত হইবে না। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তাহার মুখের বাক্য অধর্ম ও ছলমাত্র; <br><span class="br-ind"><br><span class="indent">&nbsp;</span></span>সে সুবিবেচনা ও সদাচরণ ত্যাগ করিয়াছে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>সে আপন শয্যাতে অধর্ম কল্পনা করে, <br><span class="br-ind"><br><span class="indent">&nbsp;</span></span>সে কুপথে দাঁড়াইয়া থাকে, সে দুষ্কর্ম ঘৃণা করে না। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সদাপ্রভু, তোমার দয়া আকাশমণ্ডলে ব্যাপ্ত, <br><span class="br-ind"><br><span class="indent">&nbsp;</span></span>তোমার বিশ্বস্ততা গগনস্পর্শী। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তোমার ধর্মশীলতা ঈশ্বরের পর্বতসমূহের তুল্য, <br><span class="br-ind"><br><span class="indent">&nbsp;</span></span>তোমার শাসন সকল মহাজলধিস্বরূপ; <br><span class="br-ind"><br><span class="indent">&nbsp;</span></span>সদাপ্রভু, তুমি মনুষ্য ও পশু রক্ষা করিয়া থাক। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>হে ঈশ্বর, তোমার দয়া কেমন বহুমূল্য! <br><span class="br-ind"><br><span class="indent">&nbsp;</span></span>মনুষ্য-সন্তানবর্গ তোমার পক্ষচ্ছায়ার নিচে শরণ লয়। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তাহারা তোমার গৃহের পুষ্টিকর দ্রব্যে পরিতৃপ্ত হয়, <br><span class="br-ind"><br><span class="indent">&nbsp;</span></span>তুমি তাহাদিগকে তোমার আনন্দ নদীর জল পান করাইয়া থাক। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কারণ তোমারই কাছে জীবনের উনুই আছে; <br><span class="br-ind"><br><span class="indent">&nbsp;</span></span>তোমারই দীপ্তিতে আমরা দীপ্তি দেখিতে পাই। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যাহারা তোমাকে জানে, তুমি তাহাদের প্রতি তোমার দয়া, <br><span class="br-ind"><br><span class="indent">&nbsp;</span></span>ও সরলচিত্তদের প্রতি তোমার ধর্মশীলতা চিরস্থায়ী কর। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>অহঙ্কারের চরণ আমার নিকটে না আইসুক, <br><span class="br-ind"><br><span class="indent">&nbsp;</span></span>দুষ্টদের হস্ত আমাকে তাড়াইয়া না দিউক। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>ঐ যে অধর্মাচারিগণ পতিত হইল; <br><span class="br-ind"><br><span class="indent">&nbsp;</span></span>অধঃক্ষিপ্ত হইল, আর উঠিতে পারিবে না।<br></div>
</div>
<!-- PARSED ABOVE; EDITING MAY BREAK PARSER -->
</body></html>