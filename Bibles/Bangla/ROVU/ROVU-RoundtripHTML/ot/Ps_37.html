<html><head>
<meta http-equiv="Content-Type" content="text/html;charset=utf-8" />
<title>Ps 37 &ndash; গীতসংহিতা &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 37);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_35.html">35</a> <a href="Ps_36.html">36</a> <b>37</b> <a href="Ps_38.html">38</a> <a href="Ps_39.html">39</a> ... <a href="Ps_150.html">150</a> </div><hr>
<h1>Ps 37</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>দায়ূদের।</b> <span class="br-p"><br><br></span><span class="br-ind"><br><span class="indent">&nbsp;</span></span>তুমি দুরাচারদের বিষয়ে রুষ্ট হইও না; <br><span class="br-ind"><br><span class="indent">&nbsp;</span></span>অধর্মাচারীদের প্রতি ঈর্ষা করিও না। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কেননা তাহারা ঘাসের ন্যায় শীঘ্র ছিন্ন হইবে, <br><span class="br-ind"><br><span class="indent">&nbsp;</span></span>হরিৎ তৃণের ন্যায় ম্লান হইবে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>সদাপ্রভুতে নির্ভর রাখ, সদাচরণ কর, <br><span class="br-ind"><br><span class="indent">&nbsp;</span></span>দেশে বাস কর, বিশ্বস্ততাক্ষেত্রে চর। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আর সদাপ্রভুতে আমোদ কর, <br><span class="br-ind"><br><span class="indent">&nbsp;</span></span>তিনি তোমার মনোবাঞ্ছা সকল পূর্ণ করিবেন। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমার গতি সদাপ্রভুতে অর্পণ কর, তাঁহাতে নির্ভর কর, <br><span class="br-ind"><br><span class="indent">&nbsp;</span></span>তিনিই কার্য সাধন করিবেন। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তিনি দীপ্তির ন্যায় তোমার ধর্ম, <br><span class="br-ind"><br><span class="indent">&nbsp;</span></span>মধ্যাহ্নের ন্যায় তোমার বিচার প্রকাশ করিবেন। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সদাপ্রভুর নিকটে নীরব হও, তাঁহার অপেক্ষায় থাক; <br><span class="br-ind"><br><span class="indent">&nbsp;</span></span>যে আপন পথে কৃতকার্য হয়, <br><span class="br-ind"><br><span class="indent">&nbsp;</span></span>তাহার বিষয়ে, যে ব্যক্তি কুসঙ্কল্প করে, <br><span class="br-ind"><br><span class="indent">&nbsp;</span></span>তাহার বিষয়ে রুষ্ট হইও না। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>ক্রোধ হইতে নিবৃত্ত হও, কোপ ত্যাগ কর, রুষ্ট হইও না, <br><span class="br-ind"><br><span class="indent">&nbsp;</span></span>হইলে কেবল দুষ্কার্য করিবে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কারণ দুরাচারগণ উচ্ছিন্ন হইবে, <br><span class="br-ind"><br><span class="indent">&nbsp;</span></span>কিন্তু যাহারা সদাপ্রভুর অপেক্ষা করে, <br><span class="br-ind"><br><span class="indent">&nbsp;</span></span>তাহারাই দেশের অধিকারী হইবে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আর ক্ষণকাল, পরে দুষ্ট লোক আর নাই, <br><span class="br-ind"><br><span class="indent">&nbsp;</span></span>তুমি তাহার স্থান তত্ত্ব করিবে, কিন্তু সে আর নাই। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কিন্তু মৃদুশীলেরা দেশের অধিকারী হইবে, <br><span class="br-ind"><br><span class="indent">&nbsp;</span></span>এবং শান্তির বাহুল্যে আমোদ করিবে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>দুষ্ট লোক ধার্মিকের প্র্রতিকূলে কুসঙ্কল্প করে, <br><span class="br-ind"><br><span class="indent">&nbsp;</span></span>তাহার বিরুদ্ধে দন্তঘর্ষণ করে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>প্রভু তাহাকে উপহাস করিবেন, কেননা তিনি দেখেন, <br><span class="br-ind"><br><span class="indent">&nbsp;</span></span>তাহার দিন আসিতেছে। <br><span class="br-ind"><br><span class="indent">&nbsp;</span></span>দুষ্টেরা খড়্‌গ নিষ্কোষ ও ধনুক আকর্ষণ করিয়াছে, <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যেন দুঃখী ও দরিদ্রকে নিপাত করিতে পারে, <br><span class="br-ind"><br><span class="indent">&nbsp;</span></span>যেন সরলপথগামীদিগকে বধ করিতে পারে, <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তাহাদের খড়্‌গ তাহাদেরই হৃদয়ে প্রবেশ করিবে, <br><span class="br-ind"><br><span class="indent">&nbsp;</span></span>তাহাদের ধনুক ভাঙ্গিয়া যাইবে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ধার্মিকের অল্প সম্পত্তি ভাল, <br><span class="br-ind"><br><span class="indent">&nbsp;</span></span>বহুদুষ্টের ধনরাশি অপেক্ষা ভাল। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কারণ দুষ্টদের বাহু ভগ্ন হইবে; <br><span class="br-ind"><br><span class="indent">&nbsp;</span></span>কিন্তু সদাপ্রভু ধার্মিকদিগকে ধরিয়া রাখেন। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সদাপ্রভু সিদ্ধদের দিন সকল জানেন; <br><span class="br-ind"><br><span class="indent">&nbsp;</span></span>তাহাদের অধিকার চিরকাল থাকিবে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তাহারা বিপদকালে লজ্জিত হইবে না, <br><span class="br-ind"><br><span class="indent">&nbsp;</span></span>দুর্ভিক্ষের সময়ে তৃপ্ত হইবে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>কিন্তু দুষ্টগণ বিনষ্ট হইবে, <br><span class="br-ind"><br><span class="indent">&nbsp;</span></span>সদাপ্রভুর শত্রুগণ মাঠের তৃণশোভার সমান হইবে; <br><span class="br-ind"><br><span class="indent">&nbsp;</span></span>তাহারা অন্তর্হিত, ধূমের ন্যায় অন্তর্হিত হইবে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>দুষ্ট ঋণ করিয়া পরিশোধ করে না, <br><span class="br-ind"><br><span class="indent">&nbsp;</span></span>কিন্তু ধার্মিক দয়াবান ও দানশীল। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কেননা তাঁহার আশীর্বাদের পাত্রেরা দেশের অধিকারী হইবে, <br><span class="br-ind"><br><span class="indent">&nbsp;</span></span>কিন্তু তাঁহার শাপের পাত্রেরা উচ্ছিন্ন হইবে। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>সদাপ্রভু কর্তৃক মনুষ্যের পদক্ষেপ সকল স্থিরীকৃত হয়, <br><span class="br-ind"><br><span class="indent">&nbsp;</span></span>তাহার পথে তিনি প্রীত। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>পতিত হইলেও সে ভূতলশায়ী হইবে না; <br><span class="br-ind"><br><span class="indent">&nbsp;</span></span>কেননা সদাপ্রভু তাহার হস্ত ধরিয়া রাখেন। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আমি যুবক ছিলাম, এখন বৃদ্ধ হইয়াছি, <br><span class="br-ind"><br><span class="indent">&nbsp;</span></span>কিন্তু ধার্মিককে পরিত্যক্ত দেখি নাই, <br><span class="br-ind"><br><span class="indent">&nbsp;</span></span>তাহার বংশকে খাদ্য ভিক্ষা করিতে দেখি নাই। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>সে সমস্ত দিন দয়া করে, ও ধার দেয়, <br><span class="br-ind"><br><span class="indent">&nbsp;</span></span>তাহার বংশ আশীর্বাদ পায়। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তুমি মন্দ হইতে দূরে যাও, <br><span class="br-ind"><br><span class="indent">&nbsp;</span></span>সদাচরণ কর, চিরকাল বাস করিবে। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>কেননা সদাপ্রভু ন্যায়বিচার ভালবাসেন; <br><span class="br-ind"><br><span class="indent">&nbsp;</span></span>তিনি আপন সাধুগণকে পরিত্যাগ করেন না; <br><span class="br-ind"><br><span class="indent">&nbsp;</span></span>তাহারা চিরকাল রক্ষিত হয়; <br><span class="br-ind"><br><span class="indent">&nbsp;</span></span>কিন্তু দুষ্টদের বংশ উচ্ছিন্ন হইবে। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>ধার্মিকেরা দেশের অধিকারী হইবে <br><span class="br-ind"><br><span class="indent">&nbsp;</span></span>তাহারা নিয়ত তথায় বাস করিবে। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>ধার্মিকের মুখ জ্ঞানের কথা বলে, <br><span class="br-ind"><br><span class="indent">&nbsp;</span></span>তাহার জিহ্বা ন্যায়বিচারের কথা কহে। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তাহার ঈশ্বরের ব্যবস্থা তাহার অন্তরে আছে; <br><span class="br-ind"><br><span class="indent">&nbsp;</span></span>তাহার পাদবিক্ষেপ টলিবে না। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>দুষ্ট লোক ধার্মিকের প্রতি লক্ষ্য রাখে, <br><span class="br-ind"><br><span class="indent">&nbsp;</span></span>তাহাকে বধ করিতে চেষ্টা করে। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>সদাপ্রভু তাহাকে উহার হস্তে ছাড়িয়া দিবেন না, <br><span class="br-ind"><br><span class="indent">&nbsp;</span></span>তাহার বিচারকালে তাহাকে দোষী করিবেন না। <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>সদাপ্রভুর অপেক্ষায় থাক, তাঁহার পথে চল; <br><span class="br-ind"><br><span class="indent">&nbsp;</span></span>তাহাতে তিনি তোমাকে দেশের অধিকার <br><span class="br-ind"><br><span class="indent">&nbsp;</span></span>ভোগের জন্য উন্নত করিবেন; <br><span class="br-ind"><br><span class="indent">&nbsp;</span></span>দুষ্টগণের উচ্ছেদ হইলে তুমি তাহা দেখিতে পাইবে। <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>আমি দুষ্টকে মহাক্ষমতাশালী দেখিয়াছি, <br><span class="br-ind"><br><span class="indent">&nbsp;</span></span>উৎপত্তি স্থানের সতেজ বৃক্ষের ন্যায় প্রসারিত দেখিয়াছি। <br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>কিন্তু আমি সেই পথে গেলাম, দেখ, সে নাই, <br><span class="br-ind"><br><span class="indent">&nbsp;</span></span>আমি অন্বেষণ করিলাম, কিন্তু তাহাকে পাওয়া গেল না। <br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>সিদ্ধকে অবধারণ কর, সরলকে নিরীক্ষণ কর; <br><span class="br-ind"><br><span class="indent">&nbsp;</span></span>শান্তিপ্রিয় ব্যক্তির শেষ ফল আছে। <br></div>
<div class="v" id="v38"><span class="vn">38</span> <span class="br-ind"><br><span class="indent">&nbsp;</span></span>অধর্মাচারিগণ সকলেই বিনষ্ট হইবে; <br><span class="br-ind"><br><span class="indent">&nbsp;</span></span>দুষ্টদের শেষ ফল উচ্ছিন্ন হইবে। <br></div>
<div class="v" id="v39"><span class="vn">39</span> <span class="br-ind"><br><span class="indent">&nbsp;</span></span>কিন্তু ধার্মিকদের পরিত্রাণ সদাপ্রভু হইতে, <br><span class="br-ind"><br><span class="indent">&nbsp;</span></span>তিনি সঙ্কটকালে তাহাদের দৃঢ় দুর্গ। <br></div>
<div class="v" id="v40"><span class="vn">40</span> <span class="br-ind"><br><span class="indent">&nbsp;</span></span>সদাপ্রভু তাহাদের সাহায্য করেন, <br><span class="br-ind"><br><span class="indent">&nbsp;</span></span>তাহাদিগকে রক্ষা করেন, <br><span class="br-ind"><br><span class="indent">&nbsp;</span></span>তিনি দুষ্টদের হইতে তাহাদিগকে রক্ষা করেন, <br><span class="br-ind"><br><span class="indent">&nbsp;</span></span>ও তাহাদের পরিত্রাণ করেন, <br><span class="br-ind"><br><span class="indent">&nbsp;</span></span>কারণ তাহারা তাঁহার শরণ লইয়াছে।<br></div>
</div>
<!-- PARSED ABOVE; EDITING MAY BREAK PARSER -->
</body></html>