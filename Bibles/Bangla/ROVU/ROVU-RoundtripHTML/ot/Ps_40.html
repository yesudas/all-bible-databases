<html><head>
<meta http-equiv="Content-Type" content="text/html;charset=utf-8" />
<title>Ps 40 &ndash; গীতসংহিতা &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 40);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_38.html">38</a> <a href="Ps_39.html">39</a> <b>40</b> <a href="Ps_41.html">41</a> <a href="Ps_42.html">42</a> ... <a href="Ps_150.html">150</a> </div><hr>
<h1>Ps 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>প্রধান বাদ্যকরের জন্য। দায়ূদের সঙ্গীত।</b> <span class="br-p"><br><br></span><span class="br-ind"><br><span class="indent">&nbsp;</span></span>আমি ধৈর্যসহ সদাপ্রভুর অপেক্ষা করিতেছিলাম, <br><span class="br-ind"><br><span class="indent">&nbsp;</span></span>তিনি আমার প্রতি মনোযোগ করিয়া আমার আর্তনাদ শুনিলেন। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তিনি বিনাশের গর্ত হইতে, <br><span class="br-ind"><br><span class="indent">&nbsp;</span></span>পঙ্কময় ভূমি হইতে, আমাকে তুলিলেন, <br><span class="br-ind"><br><span class="indent">&nbsp;</span></span>তিনি শৈলের উপরে আমার চরণ রাখিলেন, <br><span class="br-ind"><br><span class="indent">&nbsp;</span></span>আমার পাদসঞ্চার দৃঢ় করিলেন। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তিনি আমার মুখে নূতন গীত, <br><span class="br-ind"><br><span class="indent">&nbsp;</span></span>আমাদের ঈশ্বরের স্তব দিলেন; <br><span class="br-ind"><br><span class="indent">&nbsp;</span></span>অনেকে ইহা দেখিবে, ভীত হইবে, <br><span class="br-ind"><br><span class="indent">&nbsp;</span></span>ও সদাপ্রভুতে বিশ্বাস করিবে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ধন্য সেই জন, যে সদাপ্রভুকে আপন বিশ্বাসভূমি করে, <br><span class="br-ind"><br><span class="indent">&nbsp;</span></span>এবং তাহাদের দিকে না ফিরে, <br><span class="br-ind"><br><span class="indent">&nbsp;</span></span>যাহারা অহঙ্কারী ও মিথ্যা পথে ভ্রমণ করে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সদাপ্রভু, আমার ঈশ্বর, তুমিই বাহুল্যরূপে সাধন করিয়াছ <br><span class="br-ind"><br><span class="indent">&nbsp;</span></span>আমাদের পক্ষে তোমার আশ্চর্য কার্য সকল ও তোমার সঙ্কল্প সকল; <br><span class="br-ind"><br><span class="indent">&nbsp;</span></span>তোমার তুল্য কেহ নাই; <br><span class="br-ind"><br><span class="indent">&nbsp;</span></span>আমি সেই সকল বলিতাম ও বর্ণনা করিতাম, <br><span class="br-ind"><br><span class="indent">&nbsp;</span></span>কিন্তু সেই সকল গণনা করা যায় না। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বলিদানে ও নৈবেদ্যে তুমি প্রীত নহ, <br><span class="br-ind"><br><span class="indent">&nbsp;</span></span>তুমি আমার কর্ণযুগল ছিদ্রিত করিয়াছ; <br><span class="br-ind"><br><span class="indent">&nbsp;</span></span>তুমি হোম ও পাপের নিমিত্ত বলিদান চাহ নাই; <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তখন আমি কহিলাম, দেখ, আমি আসিয়াছি; <br><span class="br-ind"><br><span class="indent">&nbsp;</span></span>গ্রন্থখানিতে আমার বিষয় লিখিত আছে <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে আমার ঈশ্বর, তোমার অভীষ্ট সাধনে আমি প্রীত, <br><span class="br-ind"><br><span class="indent">&nbsp;</span></span>আর তোমার ব্যবস্থা আমার অন্তরে আছে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমি মহাসমাজে ধর্মশীলতার <br><span class="br-ind"><br><span class="indent">&nbsp;</span></span>মঙ্গলবার্তা প্রচার করিয়াছি; <br><span class="br-ind"><br><span class="indent">&nbsp;</span></span>দেখ, আমার ওষ্ঠাধর রুদ্ধ করি না; <br><span class="br-ind"><br><span class="indent">&nbsp;</span></span>হে সদাপ্রভু, তুমি ইহা জ্ঞাত আছ। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমি তোমার ধর্মশীলতা নিজ হৃদয়মধ্যে সঙ্গোপন করি নাই, <br><span class="br-ind"><br><span class="indent">&nbsp;</span></span>তোমার বিশ্বস্ততা ও তোমার পরিত্রাণ প্রচার করিয়াছি; <br><span class="br-ind"><br><span class="indent">&nbsp;</span></span>তোমার দয়া ও সত্য মহাসমাজ হইতে গুপ্ত রাখি নাই। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে সদাপ্রভু, তুমিও আমা হইতে আপন করুণা রুদ্ধ করিও না; <br><span class="br-ind"><br><span class="indent">&nbsp;</span></span>তব দয়া ও তব সত্য সতত আমাকে রক্ষা করুক। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কেননা অসংখ্য বিপদ আমাকে ঘেরিয়াছে; <br><span class="br-ind"><br><span class="indent">&nbsp;</span></span>আমার অপরাধ সকল আমাকে ধরিয়াছে; <br><span class="br-ind"><br><span class="indent">&nbsp;</span></span>আমি দেখিতে পাইতেছি না; <br><span class="br-ind"><br><span class="indent">&nbsp;</span></span>আমার মস্তকের কেশ অপেক্ষাও সেই সকল অধিক, <br><span class="br-ind"><br><span class="indent">&nbsp;</span></span>আমার হৃদয় আমাকে ছাড়িয়াছে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সদাপ্রভু, অনুগ্রহ করিয়া আমাকে উদ্ধার কর, <br><span class="br-ind"><br><span class="indent">&nbsp;</span></span>সদাপ্রভু, আমার সাহায্য করিতে সত্বর হও। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তাহারা সকলেই লজ্জিত ও হতাশ হউক, <br><span class="br-ind"><br><span class="indent">&nbsp;</span></span>যাহারা সংহার করিতে আমার প্রাণের অন্বেষণ করে, <br><span class="br-ind"><br><span class="indent">&nbsp;</span></span>তাহারা ফিরিয়া যাউক, অপমানিত হউক, <br><span class="br-ind"><br><span class="indent">&nbsp;</span></span>যাহারা আমার বিপদে প্রীত হয়। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তাহারা আপনাদের লজ্জা প্রযুক্ত স্তম্ভিত হউক, <br><span class="br-ind"><br><span class="indent">&nbsp;</span></span>যাহারা আমাকে বলে, অহো! অহো! <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>যাহারা তোমার অন্বেষণ করে, <br><span class="br-ind"><br><span class="indent">&nbsp;</span></span>তাহারা সকলে তোমাতে আমোদ ও আনন্দ করুক; <br><span class="br-ind"><br><span class="indent">&nbsp;</span></span>যাহারা তোমার পরিত্রাণ ভালবাসে, <br><span class="br-ind"><br><span class="indent">&nbsp;</span></span>তাহারা সতত বলুক, সদাপ্রভু মহিমান্বিত হউন। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমি দুঃখী ও দরিদ্র, প্রভুই আমার পক্ষে চিন্তা করেন; <br><span class="br-ind"><br><span class="indent">&nbsp;</span></span>তুমি আমার সহায় ও আমার নিস্তারকর্তা; <br><span class="br-ind"><br><span class="indent">&nbsp;</span></span>হে আমার ঈশ্বর, বিলম্ব করিও না।<br></div>
</div>
<!-- PARSED ABOVE; EDITING MAY BREAK PARSER -->
</body></html>