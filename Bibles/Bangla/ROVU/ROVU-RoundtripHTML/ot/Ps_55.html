<html><head>
<meta http-equiv="Content-Type" content="text/html;charset=utf-8" />
<title>Ps 55 &ndash; গীতসংহিতা &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 55);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_53.html">53</a> <a href="Ps_54.html">54</a> <b>55</b> <a href="Ps_56.html">56</a> <a href="Ps_57.html">57</a> ... <a href="Ps_150.html">150</a> </div><hr>
<h1>Ps 55</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>প্রধান বাদ্যকরের জন্য। তারযুক্ত যন্ত্রে। দায়ূদের মস্কীল।</b> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বর, আমার প্রার্থনায় কর্ণপাত কর, <br><span class="br-ind"><br><span class="indent">&nbsp;</span></span>আমার বিনতি হইতে লুকাইও না। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমার প্রতি অবধান কর, <br><span class="br-ind"><br><span class="indent">&nbsp;</span></span>আমাকে উত্তর দেও; <br><span class="br-ind"><br><span class="indent">&nbsp;</span></span>আমি ভাবনায় অস্থির হইতেছি, কোঁকাইতেছি, <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>শত্রুর রব হেতু, দুর্জনের অত্যাচার হেতু; <br><span class="br-ind"><br><span class="indent">&nbsp;</span></span>কেননা তাহারা আমাতে অধর্ম আরোপ করে, <br><span class="br-ind"><br><span class="indent">&nbsp;</span></span>ক্রোধে আমাকে তাড়না করে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমার অন্তরে চিত্ত বড়ই ব্যথিত হইতেছে; <br><span class="br-ind"><br><span class="indent">&nbsp;</span></span>মৃত্যুর ত্রাস আমাকে আক্রমণ করিয়াছে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>ভয় ও কম্প আমাতে প্রবেশ করিয়াছে, <br><span class="br-ind"><br><span class="indent">&nbsp;</span></span>আমি মহাত্রাসে আচ্ছন্ন হইয়াছি। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি কহিলাম, আহা! যদি কপোতের ন্যায় আমার পক্ষ হইত, <br><span class="br-ind"><br><span class="indent">&nbsp;</span></span>তবে আমি উড়িয়া গিয়া সুস্থির হইতাম; <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>দেখ, আমি ভ্রমণ করিয়া দূরে যাইতাম, <br><span class="br-ind"><br><span class="indent">&nbsp;</span></span>প্রান্তরে প্রবাস করিতাম; [সেলা] <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমি ত্বরায় রক্ষার্থে পলায়ন করিতাম, <br><span class="br-ind"><br><span class="indent">&nbsp;</span></span>প্রচণ্ড বায়ু ও ঝটিকা হইতে পলায়ন করিতাম। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>গ্রাস কর, প্রভু, উহাদের জিহ্বা ভিন্ন কর; <br><span class="br-ind"><br><span class="indent">&nbsp;</span></span>কেননা আমি নগরে দৌরাত্ম্য ও কলহ দেখিয়াছি। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাহারা দিবারাত্র প্রাচীরের উপর দিয়া নগর প্রদক্ষিণ করে, <br><span class="br-ind"><br><span class="indent">&nbsp;</span></span>আর অধর্ম ও অন্যায় তন্মধ্যে রহিয়াছে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তন্মধ্যে দুষ্টতা রহিয়াছে; <br><span class="br-ind"><br><span class="indent">&nbsp;</span></span>উপদ্রব ও ছলনা তাহার চক ত্যাগ করে না। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কোন শত্রু যে আমাকে তিরস্কার করিয়াছে তাহা নয়, <br><span class="br-ind"><br><span class="indent">&nbsp;</span></span>করিলে আমি তাহা সহিতে পারিতাম; <br><span class="br-ind"><br><span class="indent">&nbsp;</span></span>বিদ্বেষীও আমার বিরুদ্ধে দর্প করে নাই, <br><span class="br-ind"><br><span class="indent">&nbsp;</span></span>করিলে তাহা হইতে আপনাকে লুকাইতাম। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কিন্তু, আমার সমকক্ষ মনুষ্য যে তুমি, <br><span class="br-ind"><br><span class="indent">&nbsp;</span></span>আমার মিত্র ও আমার আত্মীয়, তুমিই তাহা করিয়াছ। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আমরা একত্র হইয়া মধুর মন্ত্রণা করিতাম, <br><span class="br-ind"><br><span class="indent">&nbsp;</span></span>আমরা সদলে ঈশ্বরের গৃহে গমন করিতাম। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>মৃত্যু তাহাদের উপরে হঠাৎ আইসুক; <br><span class="br-ind"><br><span class="indent">&nbsp;</span></span>তাহারা জীবদ্দশায় পাতালে নামুক; <br><span class="br-ind"><br><span class="indent">&nbsp;</span></span>কারণ তাহাদের আলয়ে এবং তাহাদের অন্তরে দুষ্টতা আছে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমি কিন্তু ঈশ্বরকে ডাকিব, <br><span class="br-ind"><br><span class="indent">&nbsp;</span></span>তাহাতে সদাপ্রভু আমাকে পরিত্রাণ করিবেন। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সন্ধ্যায়, প্রাতে ও মধ্যাহ্নে আমি বিলাপ করি ও কোঁকাই, <br><span class="br-ind"><br><span class="indent">&nbsp;</span></span>আর তিনি আমার রব শুনেন। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তিনি আমার প্রতিকূল যুদ্ধ হইতে আমার প্রাণ কুশলে মুক্ত করিয়াছেন; <br><span class="br-ind"><br><span class="indent">&nbsp;</span></span>কারণ অনেকে আমার বিপক্ষ ছিল! <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>ঈশ্বর শুনিবেন, তাহাদিগকে উত্তর দিবেন; <br><span class="br-ind"><br><span class="indent">&nbsp;</span></span>তিনি চিরকালাবধি সমাসীন। [সেলা] <br><span class="br-ind"><br><span class="indent">&nbsp;</span></span>উহাদের পরিবর্তন হয় নাই, <br><span class="br-ind"><br><span class="indent">&nbsp;</span></span>আর উহারা ঈশ্বরকে ভয় করে না। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>ঐ ব্যক্তি আপন মিত্রদের বিরুদ্ধে হস্ত তুলিয়াছে, <br><span class="br-ind"><br><span class="indent">&nbsp;</span></span>আপনার নিয়ম লঙ্ঘন করিয়াছে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তাহার মুখ নবনীতের ন্যায় কোমল, <br><span class="br-ind"><br><span class="indent">&nbsp;</span></span>কিন্তু তাহার অন্তঃকরণ যুদ্ধময়; <br><span class="br-ind"><br><span class="indent">&nbsp;</span></span>তাহার বাক্য সকল তৈল অপেক্ষা চিক্কণ, <br><span class="br-ind"><br><span class="indent">&nbsp;</span></span>তথাপি সেই সকল বিকোষিত খড়্‌গস্বরূপ। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তুমি সদাপ্রভুতে আপনার ভার অর্পণ কর; <br><span class="br-ind"><br><span class="indent">&nbsp;</span></span>তিনিই তোমাকে ধরিয়া রাখিবেন, <br><span class="br-ind"><br><span class="indent">&nbsp;</span></span>কখনও ধার্মিককে বিচলিত হইতে দিবেন না। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>কিন্তু হে ঈশ্বর, তুমিই উহাদিগকে বিনাশের কূপে নামাইবে; <br><span class="br-ind"><br><span class="indent">&nbsp;</span></span>রক্তপাতী ও ছলপ্রিয়েরা আয়ুর অর্ধকালও বাঁচিবে না; <br><span class="br-ind"><br><span class="indent">&nbsp;</span></span>কিন্তু আমি তোমার উপরে নির্ভর করিব।<br></div>
</div>
<!-- PARSED ABOVE; EDITING MAY BREAK PARSER -->
</body></html>