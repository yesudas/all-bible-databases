<html><head>
<meta http-equiv="Content-Type" content="text/html;charset=utf-8" />
<title>Ps 62 &ndash; গীতসংহিতা &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 62);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_60.html">60</a> <a href="Ps_61.html">61</a> <b>62</b> <a href="Ps_63.html">63</a> <a href="Ps_64.html">64</a> ... <a href="Ps_150.html">150</a> </div><hr>
<h1>Ps 62</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>প্রধান বাদ্যকরের জন্য। যিদূথূনের প্রণালীতে। দায়ূদের সঙ্গীত।</b> <span class="br-p"><br><br></span><span class="br-ind"><br><span class="indent">&nbsp;</span></span>আমার প্রাণ নীরবে ঈশ্বরের অপেক্ষা করিতেছে, <br><span class="br-ind"><br><span class="indent">&nbsp;</span></span>তাঁহা হইতেই আমার পরিত্রাণ। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>কেবল তিনিই মম শৈল ও মম পরিত্রাণ; <br><span class="br-ind"><br><span class="indent">&nbsp;</span></span>তিনি মম উচ্চদুর্গ, <br><span class="br-ind"><br><span class="indent">&nbsp;</span></span>আমি অতিশয় বিচলিত হইব না। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমরা কতকাল একজন মনুষ্যকে আক্রমণ করিবে, <br><span class="br-ind"><br><span class="indent">&nbsp;</span></span>সকলে তাহাকে হনন করিবে, <br><span class="br-ind"><br><span class="indent">&nbsp;</span></span>হেলিয়া পড়া দেওয়াল ও ভাঙ্গা বেড়ার ন্যায়? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>উহারা কেবল তাহার উচ্চপদ হইতে তাহাকে নিপাত করিবার মন্ত্রণা করিতেছে; <br><span class="br-ind"><br><span class="indent">&nbsp;</span></span>উহারা মিথ্যা কথায় আমোদ করে, <br><span class="br-ind"><br><span class="indent">&nbsp;</span></span>উহারা মুখে আশীর্বাদ করে, কিন্তু অন্তরে শাপ দেয়। [সেলা] <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে আমার প্রাণ, নীরবে ঈশ্বরেরই অপেক্ষা কর; <br><span class="br-ind"><br><span class="indent">&nbsp;</span></span>কেননা তাঁহা হইতেই আমার প্রত্যাশা। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>কেবল তিনিই মম শৈল ও মম পরিত্রাণ; <br><span class="br-ind"><br><span class="indent">&nbsp;</span></span>তিনি মম উচ্চদুর্গ, আমি বিচলিত হইব না। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমার পরিত্রাণ ও আমার গৌরব ঈশ্বরনিষ্ঠ; <br><span class="br-ind"><br><span class="indent">&nbsp;</span></span>আমার বলের শৈল ও আমার আশ্রয় ঈশ্বরে বিদ্যমান। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে লোক সকল, সতত তাঁহাতে নির্ভর কর, <br><span class="br-ind"><br><span class="indent">&nbsp;</span></span>তাঁহারই সম্মুখে তোমাদের মনের কথা ভাঙ্গিয়া বল; <br><span class="br-ind"><br><span class="indent">&nbsp;</span></span>ঈশ্বরই আমাদের আশ্রয়। [সেলা] <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>সামান্য লোকেরা বাষপমাত্র, মান্যবান লোকেরা মিথ্যা; <br><span class="br-ind"><br><span class="indent">&nbsp;</span></span>তাহাদিগকে তৌল করিলে তাহারা উপরে উঠে; <br><span class="br-ind"><br><span class="indent">&nbsp;</span></span>তাহাদের সর্বস্ব বাষপ অপেক্ষা লঘু। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমরা উপদ্রবে নির্ভর করিও না, অপহরণের শ্লাঘা করিও না; <br><span class="br-ind"><br><span class="indent">&nbsp;</span></span>ঐশ্বর্যের বাহুল্য হইলে তাহাতে মন দিও না। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>ঈশ্বর একবার বলিয়াছেন, <br><span class="br-ind"><br><span class="indent">&nbsp;</span></span>দুই বার আমি এই কথা শুনিয়াছি; <br><span class="br-ind"><br><span class="indent">&nbsp;</span></span>পরাক্রম ঈশ্বরেরই। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আর, হে প্রভু, দয়া তোমার, <br><span class="br-ind"><br><span class="indent">&nbsp;</span></span>কারণ তুমিই প্রত্যেককে তাহার কর্মানুরূপ ফল দিয়া থাক।<br></div>
</div>
<!-- PARSED ABOVE; EDITING MAY BREAK PARSER -->
</body></html>