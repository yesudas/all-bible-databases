<html><head>
<meta http-equiv="Content-Type" content="text/html;charset=utf-8" />
<title>Ps 69 &ndash; গীতসংহিতা &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 69);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_67.html">67</a> <a href="Ps_68.html">68</a> <b>69</b> <a href="Ps_70.html">70</a> <a href="Ps_71.html">71</a> ... <a href="Ps_150.html">150</a> </div><hr>
<h1>Ps 69</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>প্রধান বাদ্যকরের জন্য। স্বর, শোশন্নীম। দায়ূদের।</b> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বর, আমাকে পরিত্রাণ কর, <br><span class="br-ind"><br><span class="indent">&nbsp;</span></span>কেননা আমার প্রাণ পর্যন্ত জল উঠিয়াছে। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি অগাধ পঙ্কে ডুবিয়াছি, দাঁড়াইবার স্থান নাই; <br><span class="br-ind"><br><span class="indent">&nbsp;</span></span>গভীর জলে আসিয়াছি, বন্যা আমার উপর দিয়া যাইতেছে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমি ডাকিতে ডাকিতে ক্লান্ত হইয়াছি, <br><span class="br-ind"><br><span class="indent">&nbsp;</span></span>আমার কন্ঠ শুষ্ক হইয়াছে; <br><span class="br-ind"><br><span class="indent">&nbsp;</span></span>আমার ঈশ্বরের অপেক্ষা করিতে করিতে <br><span class="br-ind"><br><span class="indent">&nbsp;</span></span>আমার নয়নযুগল নিস্তেজ হইয়াছে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যাহারা অকারণে আমার বিদ্বেষী, <br><span class="br-ind"><br><span class="indent">&nbsp;</span></span>তাহারা আমার মস্তকের কেশ অপেক্ষাও অনেক; <br><span class="br-ind"><br><span class="indent">&nbsp;</span></span>আমার উচ্ছেদার্থী মিথ্যাবাদী শত্রুগণ বলবান; <br><span class="br-ind"><br><span class="indent">&nbsp;</span></span>আমি যাহা অপহরণ করি নাই, <br><span class="br-ind"><br><span class="indent">&nbsp;</span></span>তাহাও আমাকে ফিরাইয়া দিতে হইল। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে ঈশ্বর, তুমি আমার মূঢ়তা জ্ঞাত আছ; <br><span class="br-ind"><br><span class="indent">&nbsp;</span></span>আমার দোষ সকল তোমা হইতে গুপ্ত নয়। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>হে প্রভু, বাহিনীগণের সদাপ্রভু, <br><span class="br-ind"><br><span class="indent">&nbsp;</span></span>তোমার অপেক্ষাকারিগণ আমার দ্বারা লজ্জিত না হউক; <br><span class="br-ind"><br><span class="indent">&nbsp;</span></span>হে ইস্রায়েলের ঈশ্বর, তোমার অন্বেষণকারিগণ আমার দ্বারা অপমানিত না হউক। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কেননা তোমারই নিমিত্ত আমি তিরস্কার সহ্য করিয়াছি, <br><span class="br-ind"><br><span class="indent">&nbsp;</span></span>আমার মুখ লজ্জায় আচ্ছাদিত হইয়াছে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমি হইয়াছি আমার ভ্রাতৃগণের কাছে বিদেশী, <br><span class="br-ind"><br><span class="indent">&nbsp;</span></span>আমার সহোদরগণের কাছে বিজাতীয়। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কারণ তোমার গৃহনিমিত্তক উদ্যোগ আমাকে গ্রাস করিয়াছে; <br><span class="br-ind"><br><span class="indent">&nbsp;</span></span>যাহারা তোমাকে তিরস্কার করে, <br><span class="br-ind"><br><span class="indent">&nbsp;</span></span>তাহাদের তিরস্কার আমার উপরে পড়িয়াছে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যখন আমি রোদন করিলাম, <br><span class="br-ind"><br><span class="indent">&nbsp;</span></span>উপবাস দ্বারা প্রাণকে [ক্লেশ দিলাম], <br><span class="br-ind"><br><span class="indent">&nbsp;</span></span>তখন তাহা আমার দুর্নামের বিষয় হইল। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>যখন আমি চট পরিধান করিলাম, <br><span class="br-ind"><br><span class="indent">&nbsp;</span></span>তখন তাহাদের কাছে প্রবাদের বিষয় হইলাম। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যাহারা পুরদ্বারে বসে, তাহারা আমার বিষয়ে কথাবার্তা কহে; <br><span class="br-ind"><br><span class="indent">&nbsp;</span></span>আমি সুরাপায়ীদের গীতস্বরূপ। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কিন্তু হে সদাপ্রভু, আমি তোমারই নিকটে প্রসন্নতার সময়ে প্রার্থনা করিতেছি; <br><span class="br-ind"><br><span class="indent">&nbsp;</span></span>হে ঈশ্বর, তোমার দয়ার বাহুল্যে, তোমার পরিত্রাণের সত্যে, <br><span class="br-ind"><br><span class="indent">&nbsp;</span></span>আমাকে উত্তর দেও। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>পঙ্ক হইতে আমাকে উদ্ধার কর, ডুবিয়া যাইতে দিও না; <br><span class="br-ind"><br><span class="indent">&nbsp;</span></span>বিদ্বেষিগণ হইতে ও গভীর জল হইতে যেন উদ্ধার পাই। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>জলের বন্যা আমার উপর ছাপিয়া না উঠুক, <br><span class="br-ind"><br><span class="indent">&nbsp;</span></span>অগাধ জল আমাকে গ্রাস না করুক; <br><span class="br-ind"><br><span class="indent">&nbsp;</span></span>আমার উপরে কূপ আপন মুখ বদ্ধ না করুক। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>হে সদাপ্রভু, আমাকে উত্তর দেও, <br><span class="br-ind"><br><span class="indent">&nbsp;</span></span>কেননা তোমার দয়া উত্তম; <br><span class="br-ind"><br><span class="indent">&nbsp;</span></span>তোমার কৃপার বাহুল্যানুসারে আমার প্রতি মুখ ফিরাও। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তোমার এই দাস হইতে মুখ আচ্ছাদন করিও না; <br><span class="br-ind"><br><span class="indent">&nbsp;</span></span>কারণ আমি সঙ্কটাপন্ন, ত্বরায় আমাকে উত্তর দেও। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>নিকটে আসিয়া আমার প্রাণ মুক্ত কর; <br><span class="br-ind"><br><span class="indent">&nbsp;</span></span>আমার শত্রুগণ হেতু আমাকে উদ্ধার কর। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তুমি আমার দুর্নাম, আমার লজ্জা <br><span class="br-ind"><br><span class="indent">&nbsp;</span></span>ও আমার অপমান জান; <br><span class="br-ind"><br><span class="indent">&nbsp;</span></span>আমার বিপক্ষেরা সকলে তোমার সম্মুখবর্তী। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তিরস্কারে আমার মনোভঙ্গ হইয়াছে, <br><span class="br-ind"><br><span class="indent">&nbsp;</span></span>আমি অবসন্ন হইলাম, <br><span class="br-ind"><br><span class="indent">&nbsp;</span></span>আমি সহানুভূতির অপেক্ষা করিলাম, <br><span class="br-ind"><br><span class="indent">&nbsp;</span></span>কিন্তু তাহা নাই; <br><span class="br-ind"><br><span class="indent">&nbsp;</span></span>সান্ত্বনাকারীদের অপেক্ষা করিলাম, <br><span class="br-ind"><br><span class="indent">&nbsp;</span></span>কিন্তু কাহাকেও পাইলাম না। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আবার লোকে আমার খাদ্যের জন্য বিষ দিল, <br><span class="br-ind"><br><span class="indent">&nbsp;</span></span>আমার পিপাসাকালে অম্লরস পান করাইল। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তাহাদের মেজ তাহাদের সম্মুখে ফাঁদস্বরূপ হউক, <br><span class="br-ind"><br><span class="indent">&nbsp;</span></span>শান্তিকালে তাহাদের পাশস্বরূপ হউক। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তাহাদের চক্ষু অন্ধ হউক, <br><span class="br-ind"><br><span class="indent">&nbsp;</span></span>যেন তাহারা দেখিতে না পায়; <br><span class="br-ind"><br><span class="indent">&nbsp;</span></span>তুমি তাহাদের কটিদেশ চির-কম্পযুক্ত কর। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তাহাদের উপরে তোমার ক্রোধ ঢালিয়া দেও, <br><span class="br-ind"><br><span class="indent">&nbsp;</span></span>তোমার কোপাগ্নি তাহাদিগকে ধরুক। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তাহাদের নিবাস শূন্য হউক, <br><span class="br-ind"><br><span class="indent">&nbsp;</span></span>তাহাদের তাম্বুতে কেহ বাস না করুক। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>কেননা তাহারা তাহাকেই তাড়না করে, <br><span class="br-ind"><br><span class="indent">&nbsp;</span></span>যাহাকে তুমি প্রহার করিয়াছ, <br><span class="br-ind"><br><span class="indent">&nbsp;</span></span>তাহাদেরই ব্যথা বর্ণনা করে, <br><span class="br-ind"><br><span class="indent">&nbsp;</span></span>যাহাদিগকে তুমি আঘাত করিয়াছ। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তাহাদের অপরাধের উপরে অপরাধ যোগ কর, <br><span class="br-ind"><br><span class="indent">&nbsp;</span></span>তাহারা তোমার ধর্মশীলতায় প্রবেশ না করুক। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>জীবন-পুস্তক হইতে তাহাদের নাম লুপ্ত হউক, <br><span class="br-ind"><br><span class="indent">&nbsp;</span></span>ধার্মিকগণের সহিত তাহাদের অঙ্কপাত না হউক। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>কিন্তু আমি দুঃখী ও ব্যথিত, <br><span class="br-ind"><br><span class="indent">&nbsp;</span></span>হে ঈশ্বর, তোমার পরিত্রাণ আমাকে উন্ন্নত করুক। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>আমি গীত দ্বারা ঈশ্বরের নাম প্রশংসা করিব, <br><span class="br-ind"><br><span class="indent">&nbsp;</span></span>স্তব দ্বারা তাঁহার মহিমা স্বীকার করিব। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>তাহাই সদাপ্রভুর দৃষ্টিতে তুষ্টিকর হইবে, <br><span class="br-ind"><br><span class="indent">&nbsp;</span></span>গরু অপেক্ষা, শৃঙ্গ ও খুরযুক্ত বৃষ অপেক্ষা হইবে। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>নম্রগণ তাহা দেখিয়া আনন্দ করিবে; <br><span class="br-ind"><br><span class="indent">&nbsp;</span></span>ঈশ্বরান্বেষিগণ! তোমাদের হৃদয় সঞ্জীবিত হউক। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>কেননা সদাপ্রভু দরিদ্রদের কথা শ্রবণ করেন, <br><span class="br-ind"><br><span class="indent">&nbsp;</span></span>তিনি আপনার বন্দিগণকে তুচ্ছ করেন না। <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>আকাশ ও পৃথিবী তাঁহার প্রশংসা করুক, <br><span class="br-ind"><br><span class="indent">&nbsp;</span></span>সমুদ্র ও তন্মধ্যস্থ সর্ব জঙ্গম প্রশংসা করুক। <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>কেননা ঈশ্বর সিয়োনের পরিত্রাণ করিবেন, <br><span class="br-ind"><br><span class="indent">&nbsp;</span></span>ও যিহূদার নগর সকল গাঁথিবেন; <br><span class="br-ind"><br><span class="indent">&nbsp;</span></span>লোকে সেখানে বাস করিবে, ও অধিকার পাইবে। <br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>তাঁহার দাসদের বংশই তাহা ভোগ করিবে; <br><span class="br-ind"><br><span class="indent">&nbsp;</span></span>যাহারা তাঁহার নাম ভালবাসে, তাহারা তথায় বসতি করিবে।<br></div>
</div>
<!-- PARSED ABOVE; EDITING MAY BREAK PARSER -->
</body></html>