<html><head>
<meta http-equiv="Content-Type" content="text/html;charset=utf-8" />
<title>Ps 71 &ndash; গীতসংহিতা &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 71);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_69.html">69</a> <a href="Ps_70.html">70</a> <b>71</b> <a href="Ps_72.html">72</a> <a href="Ps_73.html">73</a> ... <a href="Ps_150.html">150</a> </div><hr>
<h1>Ps 71</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>সদাপ্রভু, আমি তোমার শরণ লইয়াছি; <br><span class="br-ind"><br><span class="indent">&nbsp;</span></span>আমাকে কখনও লজ্জিত হইতে দিও না। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তোমার ধর্মশীলতায় আমাকে উদ্ধার কর, রক্ষা কর; <br><span class="br-ind"><br><span class="indent">&nbsp;</span></span>আমার দিকে কর্ণপাত কর, আমাকে ত্রাণ কর। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তুমি আমার বসতির শৈল হও, <br><span class="br-ind"><br><span class="indent">&nbsp;</span></span>যেখানে আমি নিত্য যাইতে পারি; <br><span class="br-ind"><br><span class="indent">&nbsp;</span></span>তুমি আমার পরিত্রাণ করিতে আজ্ঞা করিয়াছ; <br><span class="br-ind"><br><span class="indent">&nbsp;</span></span>কেননা তুমিই আমার শৈল ও আমার দুর্গ। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>হে আমার ঈশ্বর, আমাকে উদ্ধার কর, <br><span class="br-ind"><br><span class="indent">&nbsp;</span></span>দুর্জনের হস্ত হইতে, অন্যায়কারী ও উপদ্রবীর করতল হইতে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>কেননা, হে প্রভু সদাপ্রভু, তুমি আমার আশা; <br><span class="br-ind"><br><span class="indent">&nbsp;</span></span>তুমি বাল্যকাল হইতে আমার বিশ্বাস-ভূমি। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>গর্ভ হইতে তোমার উপরেই আমার নির্ভর; <br><span class="br-ind"><br><span class="indent">&nbsp;</span></span>জননীর জঠর হইতে তুমিই আমার হিতৈষী; <br><span class="br-ind"><br><span class="indent">&nbsp;</span></span>আমি সতত তোমারই প্রশংসা করি। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি অনেকের দৃষ্টিতে অদ্ভুত লক্ষণস্বরূপ; <br><span class="br-ind"><br><span class="indent">&nbsp;</span></span>কিন্তু তুমি আমার দৃঢ় আশ্রয়। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমার মুখ তোমার প্রশংসায় পরিপূর্ণ থাকিবে, <br><span class="br-ind"><br><span class="indent">&nbsp;</span></span>সমস্ত দিন তোমার সৌন্দর্য বর্ণনা করিবে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>বৃদ্ধ বয়সে আমাকে পরিত্যাগ করিও না, <br><span class="br-ind"><br><span class="indent">&nbsp;</span></span>আমার বল ক্ষয় পাইলে আমাকে ছাড়িও না। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কারণ আমার শত্রুগণ আমার বিষয়ে কথা কহে, <br><span class="br-ind"><br><span class="indent">&nbsp;</span></span>আমার প্রাণের উপরে যাহাদের চক্ষু, <br><span class="br-ind"><br><span class="indent">&nbsp;</span></span>তাহারা একত্রে মন্ত্রণা করে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তাহারা বলে, ঈশ্বর উহাকে ত্যাগ করিয়াছেন, <br><span class="br-ind"><br><span class="indent">&nbsp;</span></span>দৌড়াইয়া উহাকে ধর, <br><span class="br-ind"><br><span class="indent">&nbsp;</span></span>কেননা উদ্ধারকারী কেহই নাই। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>হে ঈশ্বর, আমা হইতে দূরবর্তী হইও না; <br><span class="br-ind"><br><span class="indent">&nbsp;</span></span>আমার ঈশ্বর, আমার সাহায্য করিতে ত্বরা কর। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তাহারা লজ্জিত ও উচ্ছিন্ন হউক, <br><span class="br-ind"><br><span class="indent">&nbsp;</span></span>যাহারা আমার প্রাণের বিপক্ষ; <br><span class="br-ind"><br><span class="indent">&nbsp;</span></span>তাহারা তিরস্কারে ও অপমানে আচ্ছন্ন হউক, <br><span class="br-ind"><br><span class="indent">&nbsp;</span></span>যাহারা আমার অনিষ্ট চেষ্টা করে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কিন্তু আমি নিরন্তর প্রত্যাশা করিব, <br><span class="br-ind"><br><span class="indent">&nbsp;</span></span>এবং উত্তর উত্তর তোমার আরও প্রশংসা করিব। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমার মুখ তোমার ধর্মশীলতা বর্ণনা করিবে, <br><span class="br-ind"><br><span class="indent">&nbsp;</span></span>তোমার পরিত্রাণ সমস্ত দিন বর্ণনা করিবে, <br><span class="br-ind"><br><span class="indent">&nbsp;</span></span>কেননা আমি তাহার সংখ্যা জানি না। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমি প্রভু সদাপ্রভুর পরাক্রমের ক্রিয়া সকল লইয়া উপস্থিত হইব; <br><span class="br-ind"><br><span class="indent">&nbsp;</span></span>আমি তোমার, কেবল তোমারই ধর্মশীলতা উল্লেখ করিব। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>হে ঈশ্বর, তুমি বাল্যকালাবধি <br><span class="br-ind"><br><span class="indent">&nbsp;</span></span>আমাকে শিক্ষা দিয়া আসিতেছ; <br><span class="br-ind"><br><span class="indent">&nbsp;</span></span>আর এই পর্যন্ত আমি তোমার আশ্চর্য ক্রিয়া সকল প্রচার করিতেছি। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>হে ঈশ্বর, বৃদ্ধ বয়স ও পক্বকেশের কাল পর্যন্তও আমাকে পরিত্যাগ করিও না, <br><span class="br-ind"><br><span class="indent">&nbsp;</span></span>যাবৎ আমি এই বর্তমান লোকদিগকে তোমার বাহুবল, <br><span class="br-ind"><br><span class="indent">&nbsp;</span></span>ভাবী লোক সকলকে তোমার পরাক্রম, জ্ঞাত না করি। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>হে ঈশ্বর, তোমার ধর্মশীলতাও ঊর্ধ্ব পর্যন্ত ব্যাপ্ত; <br><span class="br-ind"><br><span class="indent">&nbsp;</span></span>তুমি মহৎ মহৎ কার্য সাধন করিয়াছ; <br><span class="br-ind"><br><span class="indent">&nbsp;</span></span>হে ঈশ্বর, তোমার তুল্য কে? <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তুমি আমাদিগকে অনেক দারুণ সঙ্কট দেখাইয়াছ, <br><span class="br-ind"><br><span class="indent">&nbsp;</span></span>তুমি ফিরিয়া আমাদিগকে সঞ্জীবিত করিবে, <br><span class="br-ind"><br><span class="indent">&nbsp;</span></span>পৃথিবীর অধঃস্থান হইতে পুনর্বার উঠাইবে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তুমি আমার মহত্ত্ব বৃদ্ধি কর, <br><span class="br-ind"><br><span class="indent">&nbsp;</span></span>এবং ফিরিয়া আমাকে সান্ত্বনা দেও। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>আবার আমি নেবল যন্ত্রে তোমার স্তব করিব, <br><span class="br-ind"><br><span class="indent">&nbsp;</span></span>হে আমার ঈশ্বর, তোমার সত্যের স্তব করিব, <br><span class="br-ind"><br><span class="indent">&nbsp;</span></span>হে ইস্রায়েলের পবিত্রতম, <br><span class="br-ind"><br><span class="indent">&nbsp;</span></span>বীণাতে তোমার উদ্দেশে সঙ্গীত করিব। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তোমার উদ্দেশে সঙ্গীত করিবার সময়ে আমার ওষ্ঠাধর আনন্দগান করিবে, <br><span class="br-ind"><br><span class="indent">&nbsp;</span></span>আমার প্রাণও করিবে, যাহা তুমি মুক্ত করিয়াছ। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>আমার জিহ্বাও সমস্ত দিন তোমার ধর্মশীলতার কথা কহিবে, <br><span class="br-ind"><br><span class="indent">&nbsp;</span></span>কারণ তাহারা লজ্জিত হইয়াছে, <br><span class="br-ind"><br><span class="indent">&nbsp;</span></span>তাহারা হতাশ হইয়াছে, <br><span class="br-ind"><br><span class="indent">&nbsp;</span></span>যাহারা আমার অনিষ্ট চেষ্টা করে।<br></div>
</div>
<!-- PARSED ABOVE; EDITING MAY BREAK PARSER -->
</body></html>