<html><head>
<meta http-equiv="Content-Type" content="text/html;charset=utf-8" />
<title>Ps 81 &ndash; গীতসংহিতা &ndash; পবিত্র বাইবেল (কেরী ভার্সন)</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 81);">
<div id="navbar"><a href="../index.html">পবিত্র বাইবেল (কেরী ভার্সন)</a> &ndash; <b>গীতসংহিতা</b> &ndash; <a href="Ps_1.html">1</a> ... <a href="Ps_79.html">79</a> <a href="Ps_80.html">80</a> <b>81</b> <a href="Ps_82.html">82</a> <a href="Ps_83.html">83</a> ... <a href="Ps_150.html">150</a> </div><hr>
<h1>Ps 81</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>প্রধান বাদ্যকরের জন্য। স্বর, গিত্তীৎ। আসফের।</b> <span class="br-p"><br><br></span><span class="br-ind"><br><span class="indent">&nbsp;</span></span>তোমরা আমাদের বলস্বরূপ ঈশ্বরের উদ্দেশে আনন্দধ্বনি কর, <br><span class="br-ind"><br><span class="indent">&nbsp;</span></span>যাকোবের ঈশ্বরের উদ্দেশে জয়ধ্বনি কর। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ধর সঙ্গীত, বাজাও ডম্ফ, <br><span class="br-ind"><br><span class="indent">&nbsp;</span></span>বাজাও নেবল সহকারে মনোহর বীণা। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>বাজাও তূরী অমাবস্যায়, বাজাও পূর্ণিমায়, <br><span class="br-ind"><br><span class="indent">&nbsp;</span></span>আমাদের উৎসব দিনে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>কেননা তাহা ইস্রায়েলের বিধি, <br><span class="br-ind"><br><span class="indent">&nbsp;</span></span>যাকোবের ঈশ্বরের শাসন। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তিনি যোষেফের মধ্যে এই সাক্ষ্য স্থাপন করিলেন, <br><span class="br-ind"><br><span class="indent">&nbsp;</span></span>যখন তিনি মিসর দেশের বিরুদ্ধে বাহির হন; <br><span class="br-ind"><br><span class="indent">&nbsp;</span></span>আমি এক বাণী শুনিলাম, যাহা জানিতাম না। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>‘আমি উহার স্কন্ধকে ভারমুক্ত করিলাম, <br><span class="br-ind"><br><span class="indent">&nbsp;</span></span>উহার হস্ত ঝুড়ি হইতে নিষ্কৃতি পাইল। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তুমি সঙ্কটে ডাকিলে আমি তোমাকে উদ্ধার করিলাম; <br><span class="br-ind"><br><span class="indent">&nbsp;</span></span>আমি মেঘনাদের অন্তরালে তোমাকে উত্তর দিলাম, <br><span class="br-ind"><br><span class="indent">&nbsp;</span></span>মরীবার জলসমীপে তোমার পরীক্ষা করিলাম। [সেলা] <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে আমার প্রজালোক, শুন, আমি তোমার কাছে সাক্ষ্য দিব; <br><span class="br-ind"><br><span class="indent">&nbsp;</span></span>হে ইস্রায়েল, তুমি যদি আমার কথা শুন! <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তোমার মধ্যে বিদেশীয় কোন দেবতা থাকিবে না। <br><span class="br-ind"><br><span class="indent">&nbsp;</span></span>তুমি কোন বিজাতীয় দেবতার কাছে প্রণিপাত করিবে না। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমিই সদাপ্রভু তোমার ঈশ্বর, <br><span class="br-ind"><br><span class="indent">&nbsp;</span></span>আমি তোমাকে মিসর দেশ হইতে উঠাইয়া আনিয়াছি, <br><span class="br-ind"><br><span class="indent">&nbsp;</span></span>তোমার মুখ খুলিয়া বিস্তার কর, আমি তাহা পূর্ণ করিব। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কিন্তু আমার প্রজাগণ আমার রব শুনিল না, <br><span class="br-ind"><br><span class="indent">&nbsp;</span></span>ইস্রায়েল আমাকে চাহিল না। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তাই আমি তাহাদিগকে তাহাদের <br><span class="br-ind"><br><span class="indent">&nbsp;</span></span>হৃদয়ের কঠিনতায় ছাড়িয়া দিলাম; <br><span class="br-ind"><br><span class="indent">&nbsp;</span></span>তাহারা আপনাদের মন্ত্রণায় চলিল। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আহা, যদি আমার প্রজাগণ আমার কথা শুনে, <br><span class="br-ind"><br><span class="indent">&nbsp;</span></span>যদি ইস্রায়েল আমার পথে চলে! <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তাহা হইলে আমি তাহাদের শত্রুগণকে ত্বরায় দমন করিব, <br><span class="br-ind"><br><span class="indent">&nbsp;</span></span>তাহাদের বিপক্ষগণের প্রতিকূলে আপন হস্ত ফিরাইব। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সদাপ্রভুর বিদ্বেষিগণ তাঁহার কর্তৃত্ব স্বীকার করিবে; <br><span class="br-ind"><br><span class="indent">&nbsp;</span></span>কিন্তু ইহাদের শাস্তি চিরকাল থাকিবে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তিনি ইহাদিগকে সুগোধূম ভোজন করাইবেন; <br><span class="br-ind"><br><span class="indent">&nbsp;</span></span>আমি শৈলস্থ মধু দ্বারা তোমাকে তৃপ্ত করিব।’<br></div>
</div>
<!-- PARSED ABOVE; EDITING MAY BREAK PARSER -->
</body></html>