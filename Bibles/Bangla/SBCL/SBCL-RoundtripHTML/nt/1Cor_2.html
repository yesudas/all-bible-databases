<html><head>
<meta http-equiv="Content-Type" content="text/html;charset=utf-8" />
<title>1Cor 2 &ndash; ১ করিন্থীয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 2);">
<div id="navbar"><a href="../index.html">Pobitro Baibel</a> &ndash; <b>১ করিন্থীয়</b> &ndash; <a href="1Cor_1.html">1</a> <b>2</b> <a href="1Cor_3.html">3</a> <a href="1Cor_4.html">4</a> ... <a href="1Cor_16.html">16</a> </div><hr>
<h1>1Cor 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>ভাইয়েরা, তোমাদের কাছে গিয়ে ঈশ্বরের দেওয়া সুখবর প্রচার করবার সময় আমি সুন্দর ভাষা ব্যবহার করি নি বা খুব জ্ঞানী লোকের মত কথা বলি নি।</div>
<div class="v" id="v2"><span class="vn">2</span> আমি ঠিক করেছিলাম, তোমাদের কাছে থাকবার সময়ে আমি যীশু খ্রীষ্টকে, অর্থাৎ ক্রুশে দেওয়া যীশু খ্রীষ্টকে জানা ছাড়া আর কিছুই জানব না।</div>
<div class="v" id="v3"><span class="vn">3</span> যখন তোমাদের কাছে ছিলাম তখন আমি নিজেকে দুর্বল মনে করতাম এবং ভয়ে খুবই কাঁপতাম।</div>
<div class="v" id="v4"><span class="vn">4</span> আমার প্রচার ও আমার দেওয়া সংবাদের মধ্যে লোকদের ভাসিয়ে নেবার মত কোন জ্ঞানপূর্ণ যুক্তি-তর্ক ছিল না বরং পবিত্র আত্মার শক্তিই তাতে দেখা গিয়েছিল,</div>
<div class="v" id="v5"><span class="vn">5</span> যাতে তোমাদের বিশ্বাস মানুষের জ্ঞানের উপর নির্ভর না করে ঈশ্বরের শক্তির উপর নির্ভর করে।</div>
<div class="v" id="v6"><h2>পবিত্র আত্মার দেওয়া জ্ঞান</h2><span class="vn">6</span> <span class="br-p"><br><br></span>যারা খ্রীষ্টীয় জীবনে পরিপক্ক তাদের কাছে অবশ্য আমরা জ্ঞানের কথা বলি; কিন্তু সেই জ্ঞান এই জগতের নয়, কিম্বা এই জগতের নেতাদেরও নয় যারা ক্ষমতাশূন্য হয়ে পড়ছে।</div>
<div class="v" id="v7"><span class="vn">7</span> আসলে আমরা ঈশ্বরের জ্ঞানপূর্ণ গুপ্ত উদ্দেশ্যের কথাই বলি। সেই উদ্দেশ্য লুকানো ছিল এবং জগৎ সৃষ্টির আগেই ঈশ্বর তা স্থির করে রেখেছিলেন যেন আমরা তাঁর মহিমার ভাগী হতে পারি।</div>
<div class="v" id="v8"><span class="vn">8</span> এই যুগের নেতাদের মধ্যে কেউই তা বোঝে নি; যদি তা বুঝত তাহলে সেই মহিমাপূর্ণ প্রভুকে ক্রুশে দিত না।</div>
<div class="v" id="v9"><span class="vn">9</span> কিন্তু পবিত্র শাস্ত্রের কথামত, “ঈশ্বরকে যারা ভালবাসে তাদের জন্য তিনি যা যা ঠিক করে রেখেছেন, সেগুলো কেউ চোখেও দেখে নি, কানেও শোনে নি এবং মনেও ভাবে নি।”</div>
<div class="v" id="v10"><span class="vn">10</span> <span class="br-p"><br><br></span>কিন্তু ঈশ্বর তাঁর আত্মার মধ্য দিয়ে সেগুলো আমাদের কাছে প্রকাশ করেছেন, কারণ পবিত্র আত্মার অজানা কিছুই নেই; এমন কি, তিনি ঈশ্বরের গভীর বিষয়ও জানেন।</div>
<div class="v" id="v11"><span class="vn">11</span> মানুষের মধ্যে এমন কে আছে, যে অন্য মানুষের মনের কথা জানতে পারে? মানুষের মধ্যে যে আত্মা আছে সে-ই কেবল তার নিজের মনের কথা জানে। সেই রকম, ঈশ্বরের আত্মা ছাড়া ঈশ্বরের মনের কথা অন্য কেউ জানতে পারে না।</div>
<div class="v" id="v12"><span class="vn">12</span> আমরা জগতের আত্মাকে পাই নি, বরং ঈশ্বরের কাছ থেকে তাঁর আত্মাকে পেয়েছি, যেন ঈশ্বর আমাদের যে সব দান দিয়েছেন তা বুঝতে পারি;</div>
<div class="v" id="v13"><span class="vn">13</span> আর সেই দানগুলোর কথাই আমরা বলি। তা বলবার জন্য আমরা যে সব কথা ব্যবহার করি তা মানুষের জ্ঞান থেকে শিক্ষা পেয়ে বলি না, কিন্তু পবিত্র আত্মার দ্বারা শিক্ষা পেয়েই বলি। আত্মিক সত্য ব্যাখ্যা করবার জন্য আমরা আত্মিক কথাই ব্যবহার করি।</div>
<div class="v" id="v14"><span class="vn">14</span> যে লোক আত্মিক নয় সে ঈশ্বরের আত্মার কাছ থেকে যা আসে তা গ্রহণ করে না, কারণ সেগুলো তার কাছে মুর্খতা। সেগুলো সে বুঝতে পারে না, কারণ পবিত্র আত্মা শিক্ষা না দিলে সেগুলো পরীক্ষা করে দেখা যায় না।</div>
<div class="v" id="v15"><span class="vn">15</span> যে লোক আত্মিক সে সব কিছুই পরীক্ষা করে দেখে, কিন্তু কেউ তাকে পরীক্ষা করে দেখতে পারে না।</div>
<div class="v" id="v16"><span class="vn">16</span> পবিত্র শাস্ত্রে লেখা আছে, <span class="br-p"><br><br></span><span class="br-ind"><br><span class="indent">&nbsp;</span></span>কে প্রভুর মন বুঝতে পেরেছে যে, <br><span class="br-ind"><br><span class="indent">&nbsp;</span></span>সে তাঁকে উপদেশ দিতে পারে? <br> <span class="br-p"><br><br></span>কিন্তু খ্রীষ্টের মন আমাদের অন্তরে রয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>