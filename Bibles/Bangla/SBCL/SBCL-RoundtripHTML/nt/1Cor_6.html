<html><head>
<meta http-equiv="Content-Type" content="text/html;charset=utf-8" />
<title>1Cor 6 &ndash; ১ করিন্থীয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 6);">
<div id="navbar"><a href="../index.html">Pobitro Baibel</a> &ndash; <b>১ করিন্থীয়</b> &ndash; <a href="1Cor_1.html">1</a> ... <a href="1Cor_4.html">4</a> <a href="1Cor_5.html">5</a> <b>6</b> <a href="1Cor_7.html">7</a> <a href="1Cor_8.html">8</a> ... <a href="1Cor_16.html">16</a> </div><hr>
<h1>1Cor 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বিশ্বাসীদের মধ্যে মামলা-মকদ্দমা</h2><span class="vn">1</span> <span class="br-p"><br><br></span>তোমাদের মধ্যে কারও যদি কোন বিশ্বাসী ভাইয়ের বিরুদ্ধে নালিশ করবার কোন কারণ থাকে, তবে সে কোন্‌ সাহসে ঈশ্বরের লোকদের কাছে না গিয়ে যারা ঈশ্বরের নয় তাদের কাছে গিয়ে বিচার চায়?</div>
<div class="v" id="v2"><span class="vn">2</span> তোমরা কি জান না যে, ঈশ্বরের লোকেরাই জগতের বিচার করবে? যখন তোমরা জগতের বিচার করবে তখন তোমরা কি সামান্য বিষয়ের বিচার করতে পার না?</div>
<div class="v" id="v3"><span class="vn">3</span> তোমরা কি জান না আমরা স্বর্গদূতদেরও বিচার করব? তা-ই যদি হয় তবে এই জগতের বিষয় তো সামান্য কথা!</div>
<div class="v" id="v4"><span class="vn">4</span> যদি তোমাদের এই রকম কোন নালিশ থাকে তবে যারা মণ্ডলীর লোক নয় তাদেরই কি তোমরা বিচারক হবার জন্য ঠিক করে থাক?</div>
<div class="v" id="v5"><span class="vn">5</span> তোমাদের লজ্জা দেবার জন্য আমি এই কথা বলছি। তোমাদের মধ্যে সত্যিই কি এমন কোন জ্ঞানী লোক নেই, যে ভাইদের মধ্যে গোলমালের মীমাংসা করে দিতে পারে?</div>
<div class="v" id="v6"><span class="vn">6</span> তার বদলে ভাই কিনা ভাইয়ের বিরুদ্ধে আদালতে যায়, আর তাও আবার অবিশ্বাসীদের সামনে!</div>
<div class="v" id="v7"><span class="vn">7</span> আসলে তোমরা যে একে অন্যের বিরুদ্ধে মামলা-মকদ্দমা করছ তাতে এটাই প্রমাণ হচ্ছে যে, তোমরা হেরে গেছ। তার চেয়ে বরং অন্যায় সহ্য কর না কেন? ঠকে যাও না কেন?</div>
<div class="v" id="v8"><span class="vn">8</span> তার বদলে তোমরাই অন্যায় করছ, তোমরাই ঠকাচ্ছ, আর তা তোমাদের ভাইদের প্রতিই করছ!</div>
<div class="v" id="v9"><span class="vn">9</span> <span class="br-p"><br><br></span>যারা অন্যায় করে তারা যে ঈশ্বরের রাজ্যের অধিকারী হবে না, তা কি তোমরা জান না? তোমরা ভুল কোরো না। যাদের চরিত্র খারাপ, যারা প্রতিমা পূজা করে, যারা ব্যভিচার করে, যারা পুরুষ-বেশ্যা, যে পুরুষেরা সমকামী,</div>
<div class="v" id="v10"><span class="vn">10</span> যারা চোর, লোভী, মাতাল, যারা পরের নিন্দা করে এবং যারা জোচ্চোর তারা ঈশ্বরের রাজ্যের অধিকারী হবে না।</div>
<div class="v" id="v11"><span class="vn">11</span> তোমাদের মধ্যে কেউ কেউ সেই রকমই ছিলে, কিন্তু প্রভু যীশু খ্রীষ্টের মধ্য দিয়ে আর আমাদের ঈশ্বরের আত্মার মধ্য দিয়ে তোমাদের ধুয়ে পরিষ্কার করা হয়েছে, ঈশ্বরের উদ্দেশ্যে আলাদা করা হয়েছে এবং নির্দোষ বলে গ্রহণ করা হয়েছে।</div>
<div class="v" id="v12"><h2>সব রকম ব্যভিচার সম্বন্ধে</h2><span class="vn">12</span> <span class="br-p"><br><br></span>কেউ কেউ বলে, “কোন কিছু করা আমার পক্ষে অনুচিত নয়।” তা ঠিক, তবে সব কিছুই যে মানুষের উপকার করে, তা নয়। কোন কিছু করা আমার পক্ষে অনুচিত নয় বটে, কিন্তু আমি কোন কিছুরই দাস হব না।</div>
<div class="v" id="v13"><span class="vn">13</span> আবার কেউ কেউ এই কথাও বলে, “খাবার পেটের জন্য আর পেট খাবারের জন্য।” বেশ ভাল কথা, কিন্তু এই দু’টাই একদিন ঈশ্বর বাতিল করে দেবেন। দেহ ব্যভিচার করবার জন্য নয় বরং তা প্রভুরই জন্য, আর প্রভু দেহের জন্য।</div>
<div class="v" id="v14"><span class="vn">14</span> ঈশ্বর তাঁর শক্তির দ্বারা প্রভুকে মুত্যু থেকে জীবিত করেছেন এবং তিনি আমাদেরও জীবিত করবেন।</div>
<div class="v" id="v15"><span class="vn">15</span> তোমরা কি জান না যে, তোমাদের দেহ খ্রীষ্টের দেহের অংশ? তাহলে আমি কি খ্রীষ্টের দেহের অংশ নিয়ে বেশ্যার দেহের সংগে যুক্ত করব? কখনও না।</div>
<div class="v" id="v16"><span class="vn">16</span> তোমরা কি জান না, বেশ্যার সংগে যে যুক্ত হয় সে তার সংগে একদেহ হয়? কারণ শাস্ত্রে লেখা আছে, “তারা দু’জন একদেহ হবে।”</div>
<div class="v" id="v17"><span class="vn">17</span> কিন্তু যে কেউ প্রভুর সংগে যুক্ত হয় সে তাঁর সংগে আত্মাতে এক হয়।</div>
<div class="v" id="v18"><span class="vn">18</span> <span class="br-p"><br><br></span>সমস্ত রকম ব্যভিচার থেকে পালিয়ে যাও। মানুষ অন্য যে সব পাপ করে তা তার দেহের বাইরে করে, কিন্তু যে ব্যভিচার করে সে নিজের দেহের বিরুদ্ধেই পাপ করে।</div>
<div class="v" id="v19"><span class="vn">19</span> তোমরা কি জান না, তোমাদের অন্তরে যিনি বাস করেন এবং যাঁকে তোমরা ঈশ্বরের কাছ থেকে পেয়েছ, সেই পবিত্র আত্মার থাকবার ঘরই হল তোমাদের দেহ? তোমরা তোমাদের নিজেদের নও;</div>
<div class="v" id="v20"><span class="vn">20</span> অনেক দাম দিয়ে তোমাদের কেনা হয়েছে। তাই ঈশ্বরের গৌরবের জন্য তোমাদের দেহ ব্যবহার কর।</div>
</div>
<!-- PARSED ABOVE; EDITING MAY BREAK PARSER -->
</body></html>