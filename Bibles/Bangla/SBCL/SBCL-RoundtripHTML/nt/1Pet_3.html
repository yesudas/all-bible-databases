<html><head>
<meta http-equiv="Content-Type" content="text/html;charset=utf-8" />
<title>1Pet 3 &ndash; ১ পিতর &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Pet', 3);">
<div id="navbar"><a href="../index.html">Pobitro Baibel</a> &ndash; <b>১ পিতর</b> &ndash; <a href="1Pet_1.html">1</a> <a href="1Pet_2.html">2</a> <b>3</b> <a href="1Pet_4.html">4</a> <a href="1Pet_5.html">5</a> </div><hr>
<h1>1Pet 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>স্বামী ও স্ত্রীর জন্য উপদেশ</h2><span class="vn">1</span> <span class="br-p"><br><br></span>সেইভাবে তোমরা যারা স্ত্রী, তোমরা প্রত্যেকে স্বামীর অধীনতা মেনে নাও, যেন তাদের মধ্যে কেউ কেউ ঈশ্বরের বাক্যে বিশ্বাস না করলেও তোমাদের চালচলন খ্রীষ্টের দিকে তাদের টানে। এতে তোমাদের একটি কথাও বলতে হবে না,</div>
<div class="v" id="v2"><span class="vn">2</span> কারণ তারা নিজেরাই তোমাদের পবিত্র জীবন আর ঈশ্বরের প্রতি ভক্তি দেখতে পাবে।</div>
<div class="v" id="v3"><span class="vn">3</span> নানা রকম চুলের বেণী, গয়নাগাটি বা সুন্দর সুন্দর কাপড়-এই সব বাইরের সাজ-পোশাক দিয়ে নিজেকে সাজাতে ব্যস্ত হয়ো না,</div>
<div class="v" id="v4"><span class="vn">4</span> বরং যার সৌন্দর্য ধ্বংস হয়ে যাবে না সেই নরম ও শান্ত স্বভাব দিয়ে তোমাদের অন্তরকে সাজাও। ঈশ্বরের চোখে সেটাই বেশী দামী।</div>
<div class="v" id="v5"><span class="vn">5</span> আগেকার যে ঈশ্বরভক্ত স্ত্রীলোকেরা ঈশ্বরের উপরে আশা রাখতেন তাঁরা নিজের নিজের স্বামীর অধীনে থেকে এভাবেই নিজেদের সাজাতেন;</div>
<div class="v" id="v6"><span class="vn">6</span> যেমন সারা অব্রাহামের বাধ্য ছিলেন এবং তাঁকে প্রভু বলে ডাকতেন। তোমরা যদি কোন রকম ভয়কে নিজের উপর কাজ করতে না দিয়ে যা ভাল তা-ই কর তবে এটাই প্রমাণ হবে যে, তোমরা সারার যোগ্য সন্তান।</div>
<div class="v" id="v7"><span class="vn">7</span> <span class="br-p"><br><br></span>ঠিক সেইভাবে তোমরা যারা স্বামী, তোমরা বুদ্ধি-বিবেচনা করে স্ত্রীর সংগে বাস কর। তারা তোমাদের দুর্বল সাথী, আর তারাও তোমাদের সংগে ঈশ্বরের দয়ার দান হিসাবে জীবন পাবে। সেইজন্য তাদের সম্মান কোরো যেন তোমাদের প্রার্থনা বাধা না পায়।</div>
<div class="v" id="v8"><h2>কষ্টভোগের বিষয়ে</h2><span class="vn">8</span> <span class="br-p"><br><br></span>শেষে বলি, তোমাদের সকলের মন যেন একই রকম হয়। তোমরা একে অন্যের দুঃখে দুঃখ বোধ কর, ভাইয়ের মত ভালবাসার ভাব রাখ এবং দয়ালু ও নম্র হও।</div>
<div class="v" id="v9"><span class="vn">9</span> অন্যায়ের বদলে কারও উপর অন্যায় কোরো না বা কেউ গালাগালি দিলে তাকে ফিরে গালাগালি দিয়ো না, বরং তাদের জন্য আশীর্বাদ চেয়ো; কারণ আশীর্বাদ পাবার জন্যই ঈশ্বর তোমাদের ডেকেছেন।</div>
<div class="v" id="v10"><span class="vn">10</span> পবিত্র শাস্ত্রে লেখা আছে, <span class="br-p"><br><br></span><span class="br-ind"><br><span class="indent">&nbsp;</span></span>যে সুখী জীবন কাটাতে চায় <br><span class="br-ind"><br><span class="indent">&nbsp;</span></span>আর সুদিন দেখবার আশা করে, <br><span class="br-ind"><br><span class="indent">&nbsp;</span></span>মন্দ কথা থেকে তার জিভ্‌কে, <br><span class="br-ind"><br><span class="indent">&nbsp;</span></span>ছলনার কথা থেকে তাঁর ঠোঁটকে সে সামলাক। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>মন্দ কাজ থেকে সে দূরে থাকুক, <br><span class="br-ind"><br><span class="indent">&nbsp;</span></span>আর ভাল কাজ করুক; <br><span class="br-ind"><br><span class="indent">&nbsp;</span></span>শান্তির জন্য আগ্রহী হয়ে <br><span class="br-ind"><br><span class="indent">&nbsp;</span></span>সে তার পিছু না ছাড়ুক। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যারা ন্যায়ের পথে চলে <br><span class="br-ind"><br><span class="indent">&nbsp;</span></span>তাদের উপর প্রভুর চোখ আছে, <br><span class="br-ind"><br><span class="indent">&nbsp;</span></span>তাদের প্রার্থনা শুনবার জন্য <br><span class="br-ind"><br><span class="indent">&nbsp;</span></span>তাঁর কান খোলাই রয়েছে; <br><span class="br-ind"><br><span class="indent">&nbsp;</span></span>কিন্তু যারা মন্দ কাজ করে, <br><span class="br-ind"><br><span class="indent">&nbsp;</span></span>প্রভু তাদের বিরুদ্ধে দাঁড়ান। <br></div>
<div class="v" id="v13"><span class="vn">13</span> <span class="br-p"><br><br></span>ভাল কাজ করতে যদি তোমাদের আগ্রহ থাকে তবে কে তোমাদের ক্ষতি করবে?</div>
<div class="v" id="v14"><span class="vn">14</span> ঈশ্বরের ইচ্ছামত চলতে গিয়ে যদি তোমাদের কষ্টভোগও করতে হয় তবে তোমরা ধন্য। যারা তোমাদের দুঃখ-কষ্ট দেয় তাদের তোমরা ভয় কোরো না বা দুঃখ-কষ্টের সময়ে অস্থির হয়ো না,</div>
<div class="v" id="v15"><span class="vn">15</span> বরং খ্রীষ্টকে তোমাদের অন্তরে প্রভু হিসাবে স্থান দাও। তোমাদের আশা-ভরসা সম্বন্ধে যদি কেউ প্রশ্ন করে তবে তাকে উত্তর দেবার জন্য সব সময় প্রস্তুত থেকো, কিন্তু এই উত্তর নম্রতা ও ভক্তির সংগে দিয়ো।</div>
<div class="v" id="v16"><span class="vn">16</span> তোমাদের বিবেক পরিষ্কার রেখো, যেন খ্রীষ্টের লোক হিসাবে তোমাদের ভাল চালচলনের যারা নিন্দা করে তারা তোমাদের নিন্দা করেছে বলে লজ্জা পায়।</div>
<div class="v" id="v17"><span class="vn">17</span> মন্দ কাজ করে কষ্ট পাওয়ার চেয়ে বরং ঈশ্বরের ইচ্ছায় ভাল কাজ করে কষ্ট পাওয়া অনেক ভাল।</div>
<div class="v" id="v18"><span class="vn">18</span> খ্রীষ্টও পাপের জন্য একবারই মরেছিলেন। ঈশ্বরের কাছে আমাদের নিয়ে যাবার জন্য সেই নির্দোষ লোকটি পাপীদের জন্য, অর্থাৎ আমাদের জন্য মরেছিলেন। দেহে তাঁকে মেরে ফেলা হয়েছিল, কিন্তু আত্মায় তাঁকে জীবিত করা হয়েছিল এবং তিনি বন্দী আত্মাদের কাছে গিয়ে প্রচার করেছিলেন।</div>
<div class="v" id="v20"><span class="vn">20</span> অনেক দিন আগে নোহের সেই জাহাজ তৈরীর সময়ে ঈশ্বর যখন ধৈর্য ধরে অপেক্ষা করছিলেন তখন যারা অবাধ্য হয়েছিল এই আত্মাগুলো তাদেরই। সেই জাহাজে উঠে মাত্র অল্প কয়েকজন, অর্থাৎ মাত্র আটজন সেই জলের মধ্য থেকে রক্ষা পেয়েছিলেন।</div>
<div class="v" id="v21"><span class="vn">21</span> এটা হল বাপ্তিস্মের একটা ছবি যা এখন তোমাদের উদ্ধার করে। বাপ্তিস্ম যে তোমাদের দেহ থেকে ময়লা দূর করে তা নয়; ঈশ্বরের কাছে এটা একটা পরিষ্কার বিবেকের সাড়া। যীশু খ্রীষ্টের মৃত্যু থেকে জীবিত হয়ে উঠবার মধ্য দিয়ে তোমাদের উদ্ধার করা হয়।</div>
<div class="v" id="v22"><span class="vn">22</span> যীশু স্বর্গে গেছেন এবং এখন ঈশ্বরের ডান দিকে আছেন, আর মহাকাশের দূতেরা, ক্ষমতার অধিকারীরা ও শাসনকর্তারা তাঁর অধীনে আছেন।</div>
</div>
<!-- PARSED ABOVE; EDITING MAY BREAK PARSER -->
</body></html>