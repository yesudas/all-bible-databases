<html><head>
<meta http-equiv="Content-Type" content="text/html;charset=utf-8" />
<title>2Cor 11 &ndash; ২ করিন্থীয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 11);">
<div id="navbar"><a href="../index.html">Pobitro Baibel</a> &ndash; <b>২ করিন্থীয়</b> &ndash; <a href="2Cor_1.html">1</a> ... <a href="2Cor_9.html">9</a> <a href="2Cor_10.html">10</a> <b>11</b> <a href="2Cor_12.html">12</a> <a href="2Cor_13.html">13</a> </div><hr>
<h1>2Cor 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পৌল ও ভণ্ড প্রেরিতেরা</h2><span class="vn">1</span> <span class="br-p"><br><br></span>আমি চাই তোমরা আমার একটুখানি বোকামি সহ্য কর। অবশ্য তোমরা তো সহ্য করছই।</div>
<div class="v" id="v2"><span class="vn">2</span> আমি তোমাদের জন্য আমার অন্তরে ঈশ্বরের দেওয়া এক গভীর জ্বালায় জ্বলছি, কারণ আমি মাত্র একজন বরের সংগে, অর্থাৎ খ্রীষ্টের সংগে তোমাদের বিয়ের সম্বন্ধ পাকা করে রেখেছি, যেন সতী কনে হিসাবে তাঁর কাছেই তোমাদের তুলে দিতে পারি।</div>
<div class="v" id="v3"><span class="vn">3</span> কিন্তু আমার ভয় হচ্ছে যে, সেই সাপ তার দুষ্ট বুদ্ধি খাটিয়ে যেমন হবাকে ভুলিয়েছিল সেইভাবে খ্রীষ্টের প্রতি খাঁটি ও আন্তরিক ভক্তি থেকে কেউ হয়তো তোমাদেরও ভুলিয়ে নিয়ে যাবে।</div>
<div class="v" id="v4"><span class="vn">4</span> যে যীশুর কথা আমরা প্রচার করেছি কেউ যখন তাঁকে ছাড়া অন্য কোন যীশুর কথা তোমাদের কাছে প্রচার করে, কিম্বা যে পবিত্র আত্মাকে তোমরা পেয়েছ তাঁকে ছাড়া আলাদা কোন রকম আত্মা যখন তোমরা পাও, কিম্বা যে সুখবর তোমরা গ্রহণ করেছ তা থেকে আলাদা কোন রকম সুখবর যখন তোমরা পাও, তখন তো দেখছি খুশী হয়েই সেই সব মেনে নাও।</div>
<div class="v" id="v5"><span class="vn">5</span> কিন্তু আমার তো মনে হয় না যে, আমি কোন দিক দিয়ে ঐ সব “বিশেষ” প্রেরিত্‌দের চেয়ে পিছনে পড়ে আছি।</div>
<div class="v" id="v6"><span class="vn">6</span> যদিও আমি খুব ভাল করে কথা বলতে পারি না তবুও আমার যথেষ্ট জ্ঞান আছে এবং তা সব রকম ভাবে সব কিছুতেই তোমাদের কাছে প্রকাশ করেছি।</div>
<div class="v" id="v7"><span class="vn">7</span> <span class="br-p"><br><br></span>ঈশ্বরের দেওয়া সুখবরের কথা আমি বিনামূল্যে তোমাদের কাছে প্রচার করে নিজেকে নীচু করেছি যেন তোমাদের বড় করে দেখাতে পারি। এতে কি আমি পাপ করেছি?</div>
<div class="v" id="v8"><span class="vn">8</span> তোমাদের সেবা করবার জন্য আমি অন্যান্য মণ্ডলীর কাছ থেকে সাহায্য নিয়েছি, বলতে গেলে তাদের লুটই করেছি।</div>
<div class="v" id="v9"><span class="vn">9</span> তোমাদের কাছে থাকবার সময়ে যখন আমার অভাব হয়েছিল তখনও আমি কারও বোঝা হই নি, কারণ যে ভাইয়েরা ম্যাসিডোনিয়া থেকে এসেছিল তারাই আমার অভাব পূরণ করেছিল। কোন ব্যাপারেই আমি তোমাদের বোঝা হই নি এবং হবও না।</div>
<div class="v" id="v10"><span class="vn">10</span> আমার মধ্যে খ্রীষ্টের যে সত্য আছে সেই অনুসারে আমি বলি যে, আখায়া প্রদেশের কোন জায়গাতেই আমার এই গর্ব করা কেউ বন্ধ করতে পারবে না।</div>
<div class="v" id="v11"><span class="vn">11</span> কেন আমি এই কথা বলছি? তোমাদের ভালবাসি না বলেই কি? ঈশ্বর জানেন যে, আমি তোমাদের ভালবাসি।</div>
<div class="v" id="v12"><span class="vn">12</span> <span class="br-p"><br><br></span>যারা তাদের গর্বের বিষয় নিয়ে নিজেদের আমাদের সমান বলে দেখাতে চায় তারা যেন সেই সুযোগ না পায় সেইজন্যই আমি যা করছি তা করতেই থাকব।</div>
<div class="v" id="v13"><span class="vn">13</span> আসলে ঐ রকম লোকেরা তো ভণ্ড প্রেরিত্‌ এবং ঠগ কর্মচারী। নিজেদের খ্রীষ্টের প্রেরিত্‌ বলে দেখাবার উদ্দেশ্যে তারা নিজেদের বদলে ফেলে।</div>
<div class="v" id="v14"><span class="vn">14</span> এতে আশ্চর্য হবার কিছু নেই, কারণ শয়তানও নিজেকে আলোতে পূর্ণ স্বর্গদূত বলে দেখাবার উদ্দেশ্যে নিজেকে বদলে ফেলে।</div>
<div class="v" id="v15"><span class="vn">15</span> তাহলে যারা শয়তানের সেবা করে তারা যদি নিজেদের বদলে ফেলে দেখায় যে, তারা ন্যায়ের সেবা করছে তবে তাতে আশ্চর্য হবার কি আছে? তাদের কাজের যা পাওনা শেষে তারা তা-ই পাবে।</div>
<div class="v" id="v16"><h2>প্রেরিত্‌ হিসাবে পৌলের দুঃখভোগ</h2><span class="vn">16</span> <span class="br-p"><br><br></span>আমি আবার বলি, কেউ যেন আমাকে বোকা মনে না করে। অবশ্য যদি তোমরা তা-ই মনে করে থাক তবে বোকা হিসাবেই আমাকে গ্রহণ কর, যেন আমি একটুখানি গর্ব করতে পারি।</div>
<div class="v" id="v17"><span class="vn">17</span> আমি এখন যা বলছি তা প্রভুর আদেশ মত বলছি না, কিন্তু নিজের সম্বন্ধে গর্ব করতে গিয়ে বোকার মতই বলছি।</div>
<div class="v" id="v18"><span class="vn">18</span> মানুষ যা নিয়ে গর্ব করে, অনেকেই যখন তা নিয়ে গর্ব করছে তখন আমিও করব না কেন?</div>
<div class="v" id="v19"><span class="vn">19</span> তোমরা জ্ঞানী বলে খুশী হয়ে বোকাদের সহ্য কর।</div>
<div class="v" id="v20"><span class="vn">20</span> শুধু তা-ই নয়, যদি কেউ তোমাদের দাস বানায়, তোমাদের সম্পূর্ণ ধ্বংস করে, তোমাদের ফাঁদে ফেলে, তোমাদের মনিব হয়ে দাঁড়ায় কিম্বা তোমাদের গালে চড় মারে, তোমরা সেই সবও সহ্য কর।</div>
<div class="v" id="v21"><span class="vn">21</span> আমি লজ্জার সংগে স্বীকার করছি যে, এই সব ব্যাপারে আমরা তোমাদের প্রতি দুর্বল ছিলাম। <span class="br-p"><br><br></span>যা নিয়ে অন্যেরা গর্ব করতে সাহস করে আমিও তা নিয়ে গর্ব করতে সাহস করি; এই কথা আমি বোকার মতই বলছি।</div>
<div class="v" id="v22"><span class="vn">22</span> যারা গর্ব করে তারা কি ইব্রীয়? আমিও তা-ই। তারা কি ইস্রায়েলীয়? আমিও তা-ই। তারা কি অব্রাহামের বংশধর? আমিও তা-ই।</div>
<div class="v" id="v23"><span class="vn">23</span> তারা কি খ্রীষ্টের সেবাকারী? আমি আরও বেশী করে তা-ই। মনে রেখো, আমি মাথা-খারাপ লোকের মত কথা বলছি। খ্রীষ্টের সেবা করতে গিয়ে আমি তাদের চেয়ে অনেক বেশী পরিশ্রম করেছি, আরও অনেক বার জেল খেটেছি, আরও অনেক বার মার খেয়েছি, অনেক বার মৃত্যুর মুখে পড়েছি।</div>
<div class="v" id="v24"><span class="vn">24</span> যিহূদীদের হাতে পাঁচ বার আমি ঊনচল্লিশ ঘা চাবুক খেয়েছি,</div>
<div class="v" id="v25"><span class="vn">25</span> বেত দিয়ে তিন বার আমাকে মারা হয়েছে। এক বার আমাকে পাথর মারা হয়েছিল। তিন বার আমার জাহাজ-ডুবি হয়েছিল। একদিন ও একরাত আমি সমুদ্রের জলের মধ্যে ছিলাম।</div>
<div class="v" id="v26"><span class="vn">26</span> আমি অনেক দেশ ঘুরেছি। বন্যা, ডাকাত, নিজের জাতির লোক এবং অযিহূদীদের দরুন আমি বিপদে পড়েছি। তা ছাড়া শহরে, মরু- এলাকায়, সমুদ্রে এবং ভণ্ড ভাইদের মধ্যেও আমি বিপদে পড়েছি।</div>
<div class="v" id="v27"><span class="vn">27</span> <span class="br-p"><br><br></span>খ্রীষ্টের সেবা করতে গিয়ে আমি কষ্টের মধ্যেও কঠিন পরিশ্রম করেছি। আমি অনেক রাত জেগেছি, খিদে ও পিপাসায় কষ্ট পেয়েছি, না খেয়ে থেকেছি, ঠাণ্ডায় ও কাপড়-চোপড়ের অভাবে কষ্ট পেয়েছি।</div>
<div class="v" id="v28"><span class="vn">28</span> বাইরের এই সব ব্যাপার ছাড়াও সব মণ্ডলীগুলোর জন্য রোজই আমার উপর চিন্তার চাপ পড়ছে।</div>
<div class="v" id="v29"><span class="vn">29</span> কেউ দুর্বল হলে আমি কি তার দুর্বলতার ভাগী হই না? কারও দরুন কেউ পাপে পড়লে আমি কি অন্তরে জ্বালা বোধ করি না?</div>
<div class="v" id="v30"><span class="vn">30</span> <span class="br-p"><br><br></span>যদি আমাকে গর্ব করতেই হয় তবে আমি আমার দুর্বলতা নিয়েই গর্ব করব।</div>
<div class="v" id="v31"><span class="vn">31</span> আমাদের প্রভু যীশু খ্রীষ্টের ঈশ্বর ও পিতা, যিনি চিরকাল গৌরব পাবার যোগ্য, তিনি জানেন আমি মিথ্যা কথা বলছি না।</div>
<div class="v" id="v32"><span class="vn">32</span> দামেস্কে রাজা আরিতার নিযুক্ত শাসনকর্তা আমাকে ধরবার জন্য দামেস্কীয়দের শহর পাহারা দেবার আদেশ দিয়েছিলেন।</div>
<div class="v" id="v33"><span class="vn">33</span> কিন্তু দেয়ালের মধ্যে যে জানলা ছিল তার মধ্য দিয়ে আমাকে ঝুড়িতে করে নামিয়ে দেওয়া হয়েছিল, আর এইভাবেই আমি তাঁর হাত থেকে পালিয়ে গিয়েছিলাম।</div>
</div>
<!-- PARSED ABOVE; EDITING MAY BREAK PARSER -->
</body></html>