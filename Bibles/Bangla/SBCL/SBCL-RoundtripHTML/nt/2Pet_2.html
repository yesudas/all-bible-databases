<html><head>
<meta http-equiv="Content-Type" content="text/html;charset=utf-8" />
<title>2Pet 2 &ndash; ২ পিতর &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Pet', 2);">
<div id="navbar"><a href="../index.html">Pobitro Baibel</a> &ndash; <b>২ পিতর</b> &ndash; <a href="2Pet_1.html">1</a> <b>2</b> <a href="2Pet_3.html">3</a> </div><hr>
<h1>2Pet 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ভণ্ড শিক্ষক</h2><span class="vn">1</span> <span class="br-p"><br><br></span>কিন্তু ইস্রায়েলীয়দের মধ্যে যেমন ভণ্ড নবী ছিল তেমনি তোমাদের মধ্যেও ভণ্ড শিক্ষক থাকবে। তারা চুপি চুপি এমন সব ভুল শিক্ষা নিয়ে আসবে যা মানুষকে ধ্বংস করে দেবে; এমন কি, যিনি তাদের কিনেছেন সেই প্রভুকে পর্যন্ত তারা অস্বীকার করবে। এইভাবে তারা শীঘ্রই নিজেদের উপরে ধ্বংস ডেকে আনবে।</div>
<div class="v" id="v2"><span class="vn">2</span> অনেকেই তাদের দেখাদেখি লমপট হয়ে উঠবে। তাদের জন্যই লোকেরা সত্যের পথের নিন্দা করবে।</div>
<div class="v" id="v3"><span class="vn">3</span> লোভের বশে ছলনার কথা বলে তারা নিজেদের লাভের জন্য তোমাদের কাজে লাগাবে। তাদের শাস্তি অনেক দিন ধরে তাদের উপরে ঝুলছে, আর তাদের ধ্বংস চুপচাপ বসে নেই।</div>
<div class="v" id="v4"><span class="vn">4</span> <span class="br-p"><br><br></span>স্বর্গদূতেরা যখন পাপ করেছিল তখন ঈশ্বর তাদের ছেড়ে দেন নি বরং নরকের অন্ধকার গর্তে ফেলে দিয়ে বিচারের জন্য রেখে দিয়েছেন।</div>
<div class="v" id="v5"><span class="vn">5</span> আর তিনি সেই পুরানো জগতকেও ছেড়ে দেন নি, বরং ঈশ্বরের প্রতি ভক্তিহীন লোকদের উপর বন্যা এনেছিলেন; কিন্তু নোহ এবং অন্য সাতজনকে তিনি রক্ষা করেছিলেন। এই নোহ ঈশ্বরভক্তি সম্বন্ধে প্রচার করতেন।</div>
<div class="v" id="v6"><span class="vn">6</span> সদোম এবং ঘমোরা শহর আগুন দিয়ে ধ্বংস করে ঈশ্বর সেই শহরের লোকদের শাস্তি দিয়েছিলেন এবং এইভাবে তিনি দেখিয়েছিলেন, যারা ঈশ্বরকে ভক্তি করে না তাদের অবস্থা কি হবে;</div>
<div class="v" id="v7"><span class="vn">7</span> কিন্তু লোটকে তিনি রক্ষা করেছিলেন। লোট ঈশ্বরভক্ত লোক ছিলেন। সেখানকার আইন-অমান্যকারী লোকদের লমপটতায় তিনি কষ্ট পেতেন।</div>
<div class="v" id="v8"><span class="vn">8</span> সেই ঈশ্বরভক্ত লোকটি তাদের মধ্যে বাস করে দিনের পর দিন তাদের কাজ দেখতেন ও তাদের কথা শুনতেন, আর আইন-কানুনের বিরুদ্ধে তাদের কাজ করতে দেখে তাঁর ঈশ্বরভক্ত অন্তরে খুব বেদনা পেতেন।</div>
<div class="v" id="v9"><span class="vn">9</span> এই সব থেকে দেখা যায় যে, যারা প্রভুকে ভক্তি করে তাদের তিনি পরীক্ষার মধ্য থেকে রক্ষা করতে জানেন। এছাড়া যারা ঈশ্বরভক্ত নয়, বিশেষভাবে যারা তাদের পাপ-স্বভাবের মন্দ ইচ্ছামত চলে এবং শাসন তুচ্ছ করে, তিনি তাদের শাস্তি পাবার জন্য বিচারের দিন পর্যন্ত রাখতেও জানেন। <span class="br-p"><br><br></span>এই ভণ্ড শিক্ষকেরা দুঃসাহসী। তারা নিজেদের ইচ্ছামত চলে এবং মহাকাশের গৌরবের পাত্রদের বিরুদ্ধে অপমানের কথা বলতে ভয় পায় না;</div>
<div class="v" id="v11"><span class="vn">11</span> অথচ স্বর্গদুতেরা শক্তি ও ক্ষমতায় মহান হলেও প্রভুর কাছে তাঁদের সম্বন্ধে এমন কোন নালিশ করেন না যাতে নিন্দার কথা আছে।</div>
<div class="v" id="v12"><span class="vn">12</span> কিন্তু যে বুদ্ধিহীন জীব-জানোয়ারেরা তাদের স্বাভাবিক ইচ্ছার অধীন এবং ধরে মেরে ফেলবার জন্যই যাদের জন্ম, এই ভণ্ড শিক্ষকেরা তাদেরই মত। তারা যা বোঝে না তার সম্বন্ধে খারাপ কথা বলে। নিজেদের নোংরামির মধ্যেই তারা ধ্বংস হয়ে যাবে।</div>
<div class="v" id="v13"><span class="vn">13</span> তাদের খারাপ কাজের পাওনা হিসাবে তারা কষ্ট ভোগ করবে। এই লোকেরা দিনের বেলায় ভোজ সভায় হৈ-হল্লা করে মদ খেতে আনন্দ পায়। যখন তারা তোমাদের সংগে খেতে বসে তখন হৈ-হল্লা করে মদ খেতে খেতে তাদের কামনায় তারা সেই খাওয়া-দাওয়ার মধ্যে লজ্জা ও অসম্মান আনে।</div>
<div class="v" id="v14"><span class="vn">14</span> তাদের চোখ ব্যভিচারে ভরা এবং তারা পাপ কাজ করা কখনও বন্ধ করে না। যারা অস্থিরমনা তাদের তারা লোভ দেখিয়ে ভুল পথে নিয়ে যায়। তাদের অন্তর কেবল লোভ করতেই শিখেছে। তাদের উপর অভিশাপ রয়েছে। তারা সোজা পথ ছেড়ে ভুল পথে গেছে।</div>
<div class="v" id="v15"><span class="vn">15</span> তারা বিয়োরের ছেলে বিলিয়মের পথ ধরেছে। বিলিয়ম মন্দ কাজের পুরস্কার পেতে চেয়েছিল,</div>
<div class="v" id="v16"><span class="vn">16</span> কিন্তু তার মন্দ কাজের জন্য সে একটা বোবা গাধার কাছ থেকে ধমক্‌ খেয়েছিল। সেই গাধা মানুষের মত কথা বলে তার পাগলামিতে বাধা দিয়েছিল।</div>
<div class="v" id="v17"><span class="vn">17</span> <span class="br-p"><br><br></span>এই লোকেরা শুকিয়ে যাওয়া ফোয়ারার মত এবং ঝোড়ো হাওয়ায় বয়ে নিয়ে যাওয়া কুয়াশার মত। ভীষণ অন্ধকার তাদের জন্য জমা করে রাখা হয়েছে।</div>
<div class="v" id="v18"><span class="vn">18</span> তারা অসার ও বড় বড় কথা বলে এবং মানুষের পাপ-স্বভাবের কামনাপূর্ণ ইচ্ছা জাগিয়ে তুলে তারা এমন লোকদের ভুল পথে নিয়ে যায় যারা অন্যায়ের মধ্যে বাসকারী লোকদের মধ্য থেকে বের হয়ে আসবার পথে ছিল।</div>
<div class="v" id="v19"><span class="vn">19</span> সেই ভণ্ড শিক্ষকেরা সেই লোকদের স্বাধীনতা দেবার প্রতিজ্ঞা করে বটে, কিন্তু নিজেরা জঘন্য কাজের দাস হয়ে থাকে; কারণ কেউ যদি কোন কিছুর কাছে হার মানে তবে সে তার দাস হয়।</div>
<div class="v" id="v20"><span class="vn">20</span> আমাদের প্রভু ও উদ্ধারকর্তা যীশু খ্রীষ্টকে গভীর ভাবে জানবার ফলে জগতের মন্দতা থেকে পালিয়ে গিয়েও যখন তারা আবার সেই একই মন্দের মধ্যে জড়িয়ে পড়ে তার কাছে হার মেনেছে, তখন তাদের প্রথম দশা থেকে শেষ দশা আরও খারাপ হয়েছে।</div>
<div class="v" id="v21"><span class="vn">21</span> যদিও তারা সৎ জীবনের পথ জানত তবুও যে পবিত্র আদেশ তাদের দেওয়া হয়েছিল তা তারা অগ্রাহ্য করেছিল। এই অবস্থায় তাদের পক্ষে বরং ঠিক পথ না জানাই ভাল ছিল।</div>
<div class="v" id="v22"><span class="vn">22</span> তাদের সম্বন্ধে এই চলতি কথা সত্যি হয়ে উঠেছে, “কুকুর নিজের বমির দিকে ফেরে,” আর “শূকরকে ধোওয়ানো হলেও সে কাদায় গড়াগড়ি দেয়।”</div>
</div>
<!-- PARSED ABOVE; EDITING MAY BREAK PARSER -->
</body></html>