<html><head>
<meta http-equiv="Content-Type" content="text/html;charset=utf-8" />
<title>2Thess 2 &ndash; 2 থিষলনীকীয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Thess', 2);">
<div id="navbar"><a href="../index.html">Pobitro Baibel</a> &ndash; <b>2 থিষলনীকীয়</b> &ndash; <a href="2Thess_1.html">1</a> <b>2</b> <a href="2Thess_3.html">3</a> </div><hr>
<h1>2Thess 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অবাধ্যতার পুরুষ</h2><span class="vn">1</span> <span class="br-p"><br><br></span>ভাইয়েরা, আমাদের প্রভু যীশু খ্রীষ্ট আসবেন এবং আমাদের একসংগে মিলিত করে তাঁর নিজের কাছে নিয়ে যাবেন। এই বিষয়ে আমরা তোমাদের এই অনুরোধ করছি-</div>
<div class="v" id="v2"><span class="vn">2</span> “প্রভুর দিন এসে পড়েছে,” এই অর্থে নবী হিসাবে বলা কারও কথা বা অন্য কারও কথা কিম্বা আমাদের লেখা মনে করে কোন চিঠির দরুন তোমরা সহজে চঞ্চল হয়ো না বা ভয় পেয়ো না।</div>
<div class="v" id="v3"><span class="vn">3</span> কেউ যেন কোন ভাবেই তোমাদের ভুল পথে নিয়ে না যায়, কারণ সেই দিন আসবার আগে ঈশ্বরের বিরুদ্ধে ভীষণ বিদ্রোহ হবে, আর সেই অবাধ্যতার পুরুষ, যার ধ্বংস হবার কথা আছে, সে প্রকাশিত হবে।</div>
<div class="v" id="v4"><span class="vn">4</span> ঈশ্বর বলে যা কিছু আছে সেই সমস্তের বিরুদ্ধে আর উপাসনা করবার মত সব কিছুর বিরুদ্ধে দাঁড়িয়ে সে নিজেকে বড় করে দেখাবে; এমন কি, সে ঈশ্বরের উপাসনা-ঘরে বসে নিজেকে ঈশ্বর বলে দাবি করবে।</div>
<div class="v" id="v5"><span class="vn">5</span> <span class="br-p"><br><br></span>আমি যখন তোমাদের কাছে ছিলাম তখন এই সব কথা যে তোমাদের বলতাম, তা কি তোমাদের মনে পড়ে না?</div>
<div class="v" id="v6"><span class="vn">6</span> সেই অবাধ্যতার পুরুষ যাতে ঠিক সময়ের আগে প্রকাশিত হতে না পারে সেইজন্য যা এখন তাকে বাধা দিয়ে রাখছে তা তো তোমরা জান। তোমরা এও জানতে পেরেছ যে, অবাধ্যতার পুরুষের গুপ্ত কার্যকলাপ এখনও চলছে,</div>
<div class="v" id="v7"><span class="vn">7</span> কিন্তু যিনি তাকে বাধা দিয়ে রাখছেন তিনি সরে না যাওয়া পর্যন্ত বাধা দিতেই থাকবেন। তারপরে সেই অবাধ্যতার পুরুষ প্রকাশিত হবে।</div>
<div class="v" id="v8"><span class="vn">8</span> প্রভু যীশু তাঁর মুখের নিঃশ্বাসে তাকে ধ্বংস করবেন এবং তাঁর মহিমাপূর্ণ উপস্থিতির দ্বারা তার শক্তি শেষ করে দেবেন।</div>
<div class="v" id="v9"><span class="vn">9</span> সেই অবাধ্যতার পুরুষ যখন আসবে তখন তার সংগে থাকবে শয়তানের শক্তি। সেই শক্তি প্রকাশ পাবে সব রকম মিথ্যা চিহ্ন এবং আশ্চর্য ও শক্তির কাজের মধ্যে,</div>
<div class="v" id="v10"><span class="vn">10</span> আর ধ্বংসের পথে এগিয়ে যাওয়া লোকদের ঠকাবার সব রকম দুষ্ট ছলনার মধ্যে। এই লোকেরা ধ্বংস হবে, কারণ পাপ থেকে উদ্ধার পাবার জন্য তারা সত্যকে ভালবাসে নি এবং তা গ্রহণও করে নি।</div>
<div class="v" id="v11"><span class="vn">11</span> এইজন্য ঈশ্বর তাদের কাছে এমন এক শক্তি পাঠাবেন যা তাদের ভুল পথে নিয়ে যাবে, যেন তারা মিথ্যায় বিশ্বাস করে।</div>
<div class="v" id="v12"><span class="vn">12</span> ফলে যারা সত্যে বিশ্বাস না করে অন্যায় কাজে আনন্দ পেয়েছে তাদের সকলকে বিচারে দোষী বলে ধরা হবে।</div>
<div class="v" id="v13"><h2>স্থির থাকতে উপদেশ</h2><span class="vn">13</span> <span class="br-p"><br><br></span>প্রভুর প্রিয় আমার ভাইয়েরা, তোমাদের জন্য সব সময়ই ঈশ্বরকে আমাদের ধন্যবাদ দেওয়া উচিত, কারণ পাপ থেকে উদ্ধার পাবার জন্য ঈশ্বর প্রথম থেকেই তোমাদের বেছে রেখেছেন। পবিত্র আত্মার দ্বারা ঈশ্বরের জন্য তোমাদের আলাদা করে রাখবার মধ্য দিয়ে এবং সুখবরের সত্যে তোমাদের বিশ্বাসের মধ্য দিয়ে তোমরা পাপ থেকে উদ্ধার পেয়েছ।</div>
<div class="v" id="v14"><span class="vn">14</span> আমরা যে সুখবর প্রচার করছি তার মধ্য দিয়েই সেই উদ্ধার পাবার জন্য তিনি তোমাদের ডেকেছেন, যাতে তোমরা আমাদের প্রভু যীশু খ্রীষ্টের মহিমার ভাগী হও।</div>
<div class="v" id="v15"><span class="vn">15</span> সেইজন্য ভাইয়েরা, স্থির থাক, আর চিঠির দ্বারা বা কথার দ্বারা যে শিক্ষা আমরা তোমাদের দিয়েছি তা ধরে রাখ।</div>
<div class="v" id="v16"><span class="vn">16</span> <span class="br-p"><br><br></span>আমাদের প্রভু যীশু খ্রীষ্ট নিজে এবং আমাদের পিতা ঈশ্বর তোমাদের অন্তরে উৎসাহ দান করুন এবং সমস্ত ভাল কাজে ও কথায় তোমাদের স্থির রাখুন। তিনিই আমাদের ভালবেসেছেন আর দয়া করে অশেষ উৎসাহ এবং আনন্দপূর্ণ আশ্বাস দান করেছেন।</div>
</div>
<!-- PARSED ABOVE; EDITING MAY BREAK PARSER -->
</body></html>