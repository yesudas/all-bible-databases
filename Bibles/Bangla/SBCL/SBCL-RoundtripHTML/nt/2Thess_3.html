<html><head>
<meta http-equiv="Content-Type" content="text/html;charset=utf-8" />
<title>2Thess 3 &ndash; 2 থিষলনীকীয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Thess', 3);">
<div id="navbar"><a href="../index.html">Pobitro Baibel</a> &ndash; <b>2 থিষলনীকীয়</b> &ndash; <a href="2Thess_1.html">1</a> <a href="2Thess_2.html">2</a> <b>3</b> </div><hr>
<h1>2Thess 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রার্থনার জন্য অনুরোধ</h2><span class="vn">1</span> <span class="br-p"><br><br></span>শেষে বলি ভাইয়েরা, আমাদের জন্য প্রার্থনা কোরো যেন প্রভুর বাক্য তোমাদের মধ্যে যেমন তাড়াতাড়ি ছড়িয়ে পড়েছিল সেইভাবেই তা ছড়িয়ে পড়তে ও গৌরব পেতে থাকে।</div>
<div class="v" id="v2"><span class="vn">2</span> আরও প্রার্থনা কোরো যেন আমরা বিবেকহীন ও দুষ্ট লোকদের হাত থেকে রক্ষা পাই, কারণ সব লোকেরই যে বিশ্বাস আছে তা নয়।</div>
<div class="v" id="v3"><span class="vn">3</span> কিন্তু প্রভু বিশ্বাসযোগ্য; তিনিই তোমাদের স্থির রাখবেন এবং শয়তানের হাত থেকে তোমাদের রক্ষা করবেন।</div>
<div class="v" id="v4"><span class="vn">4</span> প্রভুর সংগে যুক্ত বলে তোমাদের সম্বন্ধে আমাদের এই বিশ্বাস আছে যে, আমরা তোমাদের যে সব আদেশ দিয়েছি সেইমতই তোমরা কাজ করছ এবং করতেও থাকবে।</div>
<div class="v" id="v5"><span class="vn">5</span> প্রভু যেন তোমাদের অন্তর ঈশ্বরের ভালবাসার পথে আর খ্রীষ্টের ধৈর্যের পথে চালিয়ে নিয়ে যান।</div>
<div class="v" id="v6"><h2>অলসতার বিরুদ্ধে</h2><span class="vn">6</span> <span class="br-p"><br><br></span>ভাইয়েরা, আমাদের প্রভু যীশু খ্রীষ্টের নামে আমরা তোমাদের এই আদেশ দিচ্ছি-যদি কোন ভাই অলস ভাবে চলে এবং আমাদের কাছ থেকে তোমরা যে শিক্ষা পেয়েছ তা পালন না করে, তবে তোমরা তার সংগে মেলামেশা কোরো না।</div>
<div class="v" id="v7"><span class="vn">7</span> কিভাবে আমাদের মত হয়ে চলা উচিত তা তোমরা নিজেরাই জান। তোমাদের মধ্যে থাকবার সময়ে আমরা অলস ভাবে চলি নি,</div>
<div class="v" id="v8"><span class="vn">8</span> কিম্বা দাম না দিয়ে কারও খাবার খাই নি। আমরা দিনরাত পরিশ্রম আর কষ্ট করেছি যাতে আমরা তোমাদের কারও বোঝা হয়ে না পড়ি।</div>
<div class="v" id="v9"><span class="vn">9</span> তোমাদের কাছ থেকে সাহায্য নেবার অধিকার যে আমাদের নেই তা নয়, কিন্তু তোমরা যেন আমাদের মত হয়ে চল সেইজন্যই আমরা এইভাবে কাজ করে তোমাদের দেখিয়েছিলাম।</div>
<div class="v" id="v10"><span class="vn">10</span> তোমাদের কাছে থাকবার সময়েই আমরা তোমাদের আদেশ দিয়ে বলেছিলাম যে, কেউ যদি কাজ করতে না চায় তবে সে যেন না খায়।</div>
<div class="v" id="v11"><span class="vn">11</span> আমরা শুনতে পাচ্ছি, তোমাদের মধ্যে কেউ কেউ অলস ভাবে চলছে আর একেবারেই কাজকর্ম করছে না, বরং অন্যের ব্যাপার নিয়ে ব্যস্ত থাকছে।</div>
<div class="v" id="v12"><span class="vn">12</span> আমাদের প্রভু যীশু খ্রীষ্টের হয়ে আমরা এই রকম লোকদের আদেশ ও উপদেশ দিচ্ছি, তারা যেন শান্ত ভাবে কাজকর্ম করে নিজেদের খাবার নিজেরা যোগাড় করে।</div>
<div class="v" id="v13"><span class="vn">13</span> <span class="br-p"><br><br></span>ভাইয়েরা, ভাল কাজে ক্লান্ত হয়ো না।</div>
<div class="v" id="v14"><span class="vn">14</span> এই চিঠির মধ্যে লেখা আমাদের কথা যদি কেউ না মানে তাহলে সেই লোককে চিনে রাখ। তার সংগে মেলামেশা কোরো না যাতে সে লজ্জা পায়।</div>
<div class="v" id="v15"><span class="vn">15</span> কিন্তু তাকে শত্রু বলেও মনে কোরো না, বরং ভাই হিসাবে তাকে সাবধান কর।</div>
<div class="v" id="v16"><h2>শেষ কথা</h2><span class="vn">16</span> <span class="br-p"><br><br></span>শান্তিদাতা প্রভু নিজে সব সময় সব রকমে তোমাদের শান্তি দান করুন। প্রভু তোমাদের সকলের সংগে থাকুন।</div>
<div class="v" id="v17"><span class="vn">17</span> <span class="br-p"><br><br></span>এই শুভেচ্ছার কথা আমি পৌল নিজের হাতে লিখছি। এটাই আমার প্রত্যেক চিঠির চিহ্ন; আমি এইভাবেই লিখে থাকি।</div>
<div class="v" id="v18"><span class="vn">18</span> <span class="br-p"><br><br></span>আমাদের প্রভু যীশু খ্রীষ্টের দয়া তোমাদের সকলের সংগে থাকুক।</div>
</div>
<!-- PARSED ABOVE; EDITING MAY BREAK PARSER -->
</body></html>