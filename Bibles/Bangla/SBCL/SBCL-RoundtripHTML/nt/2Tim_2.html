<html><head>
<meta http-equiv="Content-Type" content="text/html;charset=utf-8" />
<title>2Tim 2 &ndash; 2তীমথিয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Tim', 2);">
<div id="navbar"><a href="../index.html">Pobitro Baibel</a> &ndash; <b>2তীমথিয়</b> &ndash; <a href="2Tim_1.html">1</a> <b>2</b> <a href="2Tim_3.html">3</a> <a href="2Tim_4.html">4</a> </div><hr>
<h1>2Tim 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>সন্তান আমার, খ্রীষ্ট যীশুর দয়ায় তুমি শক্তিশালী হও।</div>
<div class="v" id="v2"><span class="vn">2</span> অনেক সাক্ষীর সামনে আমার মুখে যে সব শিক্ষার কথা তুমি শুনেছ সেই শিক্ষা ধরে রাখবার জন্য তুমি তা এমন সব বিশ্বস্ত লোকদের দাও যাদের অন্যদের শিক্ষা দেবার যোগ্যতা আছে।</div>
<div class="v" id="v3"><span class="vn">3</span> খ্রীষ্ট যীশুর একজন উপযুক্ত সৈনিকের মত তুমি আমাদের সংগে কষ্ট সহ্য কর।</div>
<div class="v" id="v4"><span class="vn">4</span> যুদ্ধ করতে গিয়ে কেউ সংসারের মধ্যে নিজেকে জড়ায় না, যেন সৈন্য হিসাবে যিনি তাকে ভর্তি করেছেন তাঁকে সে সন্তুষ্ট করতে পারে।</div>
<div class="v" id="v5"><span class="vn">5</span> তেমনি করে প্রতিযোগিতার খেলায় যোগ দিয়ে কেউ যদি নিয়ম মত না খেলে তবে সে জয়ের মালা পায় না।</div>
<div class="v" id="v6"><span class="vn">6</span> যে চাষী পরিশ্রম করে তারই প্রথমে ফসলের ভাগ পাওয়া উচিত।</div>
<div class="v" id="v7"><span class="vn">7</span> আমি যা বলছি তা তুমি চিন্তা করে দেখো, কারণ প্রভুই তোমাকে সব বিষয় বুঝবার ক্ষমতা দান করবেন।</div>
<div class="v" id="v8"><span class="vn">8</span> <span class="br-p"><br><br></span>যীশু খ্রীষ্ট সম্বন্ধে এই কথা মনে রেখো যে, তাঁকে মৃত্যু থেকে জীবিত করে তোলা হয়েছিল এবং তিনি দায়ূদের বংশের লোক ছিলেন। যে সুখবর আমি প্রচার করি তার মধ্যে এই কথা আছে,</div>
<div class="v" id="v9"><span class="vn">9</span> আর এই সুখবর প্রচারের জন্যই আমি কষ্ট ভোগ করছি; এমন কি, অপরাধীর মত আমাকে বাঁধাও হয়েছে। কিন্তু ঈশ্বরের বাক্যকে তো বাঁধা হয় নি।</div>
<div class="v" id="v10"><span class="vn">10</span> তাই ঈশ্বর যাদের বেছে নিয়েছেন তাদের জন্য আমি সব কিছু সহ্য করছি, যেন তারাও খ্রীষ্ট যীশুর মধ্য দিয়ে পাপ থেকে উদ্ধার পায় এবং চিরকালের মহিমা লাভ করে।</div>
<div class="v" id="v11"><span class="vn">11</span> <span class="br-p"><br><br></span>এই কথা বিশ্বাসযোগ্য যে, <span class="br-p"><br><br></span><span class="br-ind"><br><span class="indent">&nbsp;</span></span>খ্রীষ্টের সংগে যদি আমরা মরে থাকি, <br><span class="br-ind"><br><span class="indent">&nbsp;</span></span>তবে তাঁরই সংগে আমরা জীবিতও থাকব। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমরা যদি ধৈর্য ধরে সহ্য করি, <br><span class="br-ind"><br><span class="indent">&nbsp;</span></span>তবে তাঁর সংগে রাজত্বও করব। <br><span class="br-ind"><br><span class="indent">&nbsp;</span></span>যদি তাঁকে আমরা অস্বীকার করি, <br><span class="br-ind"><br><span class="indent">&nbsp;</span></span>তবে তিনিও আমাদের অস্বীকার করবেন। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমরা অবিশ্বস্ত হলেও তিনি বিশ্বস্ত থাকেন, <br><span class="br-ind"><br><span class="indent">&nbsp;</span></span>কারণ তিনি নিজেকে অস্বীকার করতে পারেন না। <br></div>
<div class="v" id="v14"><h2>বাজে তর্কাতর্কির বিরুদ্ধে</h2><span class="vn">14</span> <span class="br-p"><br><br></span>এই সব কথা লোকদের মনে করিয়ে দিতে থাক। ঈশ্বরের সামনে তাদের সাবধান করে দাও যেন তারা বাজে কথা নিয়ে তর্কাতর্কি না করে। এর কোন দামই নেই, বরং যারা তা শোনে তাদের তা সর্বনাশ করে।</div>
<div class="v" id="v15"><span class="vn">15</span> যার উপর ঈশ্বর সন্তুষ্ট, অর্থাৎ যার লজ্জা পাবার কোন কারণ নেই সেই রকম কাজের লোক হিসাবে এবং যে নির্ভুল ভাবে সত্যের বাক্য শিক্ষা দেয় সেই রকম লোক হিসাবে নিজেকে ঈশ্বরের সামনে উপস্থিত করবার জন্য বিশেষভাবে আগ্রহী হও।</div>
<div class="v" id="v16"><span class="vn">16</span> ঈশ্বরের প্রতি ভক্তিহীন ও বাজে কথাবার্তা থেকে দূরে থাক, কারণ এই রকম কথাবার্তার জন্য লোকদের মনে ঈশ্বরের প্রতি ভক্তির ভাব কমে যেতে থাকবে।</div>
<div class="v" id="v17"><span class="vn">17</span> যারা এই রকম কথাবার্তা বলে তাদের শিক্ষা পচা ঘায়ের মত করে ছড়িয়ে পড়বে। এই রকম লোকদের মধ্যে আছে হুমিনায় ও ফিলীত।</div>
<div class="v" id="v18"><span class="vn">18</span> এরা ঈশ্বরের সত্য থেকে দূরে সরে গেছে। এরা বলে, বিশ্বাসীদের মৃত্যু থেকে জীবিত হয়ে ওঠা আগেই হয়ে গেছে। এরা কারও কারও বিশ্বাসকে নষ্ট করে ফেলেছে।</div>
<div class="v" id="v19"><span class="vn">19</span> তবু ঈশ্বরের গাঁথা শক্ত ভিত্তি দাঁড়িয়েই আছে, আর তার উপর সীলমোহরের মত করে এই কথাগুলো লেখা আছে, “প্রভু জানেন, কারা তাঁর,” আর “যে কেউ খ্রীষ্টকে প্রভু বলে ডাকে সে সমস্ত পাপ থেকে দূরে যাক।”</div>
<div class="v" id="v20"><span class="vn">20</span> <span class="br-p"><br><br></span>বড় বাড়ীতে কেবল যে সোনা-রূপার বাসন থাকে তা নয়, কিন্তু কাঠের ও মাটির বাসনও থাকে। তার মধ্যে কতগুলো বাসন সম্মানের কাজে আর কতগুলো বাসন নীচু কাজে ব্যবহার করা হয়।</div>
<div class="v" id="v21"><span class="vn">21</span> যারা এই সব নীচু কাজের বাসনের মত, তাদের থেকে সরে এসে যদি কেউ নিজেকে শুচি করে তবে সে এমন বাসনের মত হবে যা সম্মানের কাজে ব্যবহার করা হয়। পবিত্র উদ্দেশ্যে তাকে আলাদা করে রাখা হবে, সে প্রভুর কাজে লাগবে এবং সব রকম ভাল কাজ করবার জন্য সে প্রস্তুত থাকবে।</div>
<div class="v" id="v22"><span class="vn">22</span> <span class="br-p"><br><br></span>যৌবনের মন্দ কামনা-বাসনা থেকে তুমি পালাও এবং যাঁরা খাঁটি অন্তরে প্রভুকে ডাকে তাদের সংগে সৎ জীবন, বিশ্বাস, ভালবাসা ও শান্তির জন্য আগ্রহী হও।</div>
<div class="v" id="v23"><span class="vn">23</span> বাজে, মূর্খ তর্কাতর্কিতে যোগ দিয়ো না, কারণ তুমি তো জান সেগুলো শেষ পর্যন্ত ঝগড়া-বিবাদের সৃষ্টি করে।</div>
<div class="v" id="v24"><span class="vn">24</span> যিনি প্রভুর দাস, তাঁর ঝগড়া করা উচিত নয়, বরং তাঁকে সকলের প্রতি দয়ালু হতে হবে। তাঁর অন্যদের শিক্ষাদানের ক্ষমতা এবং সহ্যগুণ থাকতে হবে।</div>
<div class="v" id="v25"><span class="vn">25</span> যারা তাঁর বিরুদ্ধে দাঁড়ায় তাদের তাঁকে নম্রভাবে শিক্ষা দিতে হবে। সেই শিক্ষা যেন তিনি এই আশায় দেন যে, ঈশ্বর তাদের মন ফিরাবার সুযোগ দেবেন যাতে ঈশ্বরের সত্যকে তারা গভীর ভাবে বুঝতে পারে।</div>
<div class="v" id="v26"><span class="vn">26</span> তার ফলে তারা শয়তানের ফাঁদ থেকে পালিয়ে আসবে, কারণ শয়তান তার ইচ্ছা পালন করবার জন্য তাদের ধরেছিল।</div>
</div>
<!-- PARSED ABOVE; EDITING MAY BREAK PARSER -->
</body></html>