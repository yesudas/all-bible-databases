<html><head>
<meta http-equiv="Content-Type" content="text/html;charset=utf-8" />
<title>Eph 3 &ndash; ইফিষীয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eph', 3);">
<div id="navbar"><a href="../index.html">Pobitro Baibel</a> &ndash; <b>ইফিষীয়</b> &ndash; <a href="Eph_1.html">1</a> <a href="Eph_2.html">2</a> <b>3</b> <a href="Eph_4.html">4</a> <a href="Eph_5.html">5</a> <a href="Eph_6.html">6</a> </div><hr>
<h1>Eph 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পৌলের উপর অযিহূদীদের ভার</h2><span class="vn">1</span> <span class="br-p"><br><br></span>এইজন্য আমি পৌল ঈশ্বরের কাছে প্রার্থনা করছি। তোমরা যারা অযিহূদী তোমাদের জন্যই আমি খ্রীষ্ট যীশুর বন্দী হয়েছি।</div>
<div class="v" id="v2"><span class="vn">2</span> তোমরা নিশ্চয়ই শুনেছ যে, ঈশ্বর তাঁর দয়ার ব্যবস্থা তোমাদের জানাবার ভার আমার উপর দিয়েছেন।</div>
<div class="v" id="v3"><span class="vn">3</span> তাঁর গুপ্ত উদ্দেশ্য তিনি বিশেষ প্রকাশ দ্বারা আমাকে জানিয়েছেন, আর এই বিষয় আমি তোমাদের কাছে অল্প কথায় লিখলাম।</div>
<div class="v" id="v4"><span class="vn">4</span> তোমরা তা পড়লে বুঝতে পারবে যে, খ্রীষ্টের বিষয়ে সেই গুপ্ত উদ্দেশ্য আমার বুঝবার ক্ষমতা রয়েছে।</div>
<div class="v" id="v5"><span class="vn">5</span> সেই গুপ্ত উদ্দেশ্য পবিত্র আত্মার দ্বারা এখন যেভাবে তাঁর পবিত্র প্রেরিত্‌ ও নবীদের কাছে প্রকাশিত হয়েছে, আগের সব যুগের লোকদের কাছে সেইভাবে প্রকাশিত হয় নি।</div>
<div class="v" id="v6"><span class="vn">6</span> সেই গুপ্ত উদ্দেশ্য হল এই-সুখবরের মধ্য দিয়ে অযিহূদীরা খ্রীষ্ট যীশুর সংগে যুক্ত হয়ে যিহূদীদের সংগে একই সুযোগের অধিকারী হবে, একই দেহের অংশ হবে, আর একই প্রতিজ্ঞা করা আশীর্বাদের ভাগী হবে।</div>
<div class="v" id="v7"><span class="vn">7</span> <span class="br-p"><br><br></span>ঈশ্বর তাঁর মহা শক্তি অনুসারে আমাকে যে দয়া করেছেন সেই দয়ার দান হিসাবে তিনি আমাকে সুখবর প্রচার করবার কাজ দিয়েছেন।</div>
<div class="v" id="v8"><span class="vn">8</span> ঈশ্বরের সমস্ত লোকদের মধ্যে আমার চেয়ে নীচু আর কেউ নেই, তবুও খ্রীষ্টের যে সম্পদের কথা সম্পূর্ণভাবে বুঝতে পারা যায় না, অযিহূদীদের কাছে সেই সম্পদের সুখবর জানাবার কাজ ঈশ্বর দয়া করে আমাকেই দিয়েছেন।</div>
<div class="v" id="v9"><span class="vn">9</span> এছাড়া তাঁর গুপ্ত উদ্দেশ্য যে কিভাবে কাজে লাগানো হবে তা প্রকাশ করবার ভারও তিনি আমার উপর দিয়েছেন। সব কিছুর সৃষ্টিকর্তা ঈশ্বর এত কাল ধরে তাঁর সেই উদ্দেশ্য গুপ্ত রেখেছিলেন।</div>
<div class="v" id="v10"><span class="vn">10</span> তিনি তা করেছিলেন যেন খ্রীষ্টের মণ্ডলীর মধ্য দিয়ে স্বর্গের সমস্ত শাসনকর্তা ও ক্ষমতার অধিকারীদের কাছে বিভিন্নভাবে প্রকাশিত ঈশ্বরের জ্ঞান এখন প্রকাশ পায়।</div>
<div class="v" id="v11"><span class="vn">11</span> এটাই ছিল তাঁর চিরকালের ইচ্ছা, আর সেই ইচ্ছা তিনি আমাদের প্রভু খ্রীষ্ট যীশুর মধ্য দিয়ে পূরণ করেছেন।</div>
<div class="v" id="v12"><span class="vn">12</span> খ্রীষ্টের সংগে যুক্ত হয়ে তাঁর উপর বিশ্বাসের মধ্য দিয়ে আমরা ঈশ্বরের সামনে সাহসের সংগে উপস্থিত হবার অধিকার পেয়েছি।</div>
<div class="v" id="v13"><span class="vn">13</span> তাই আমি অনুরোধ করছি, তোমাদের জন্য আমি দুঃখ-কষ্ট ভোগ করছি বলে তোমরা সাহস হারায়ো না, কারণ সেই সব তোমাদের গৌরবের জন্যই হচ্ছে।</div>
<div class="v" id="v14"><h2>ইফিষীয়দের জন্য পৌলের প্রার্থনা</h2><span class="vn">14</span> <span class="br-p"><br><br></span>স্বর্গ আর পৃথিবীর সমস্ত প্রাণীদের বিভিন্ন পরিবারের সবাইকে যাঁর সন্তান বলে ডাকা হয় সেই পিতার সামনে আমি প্রার্থনার জন্য হাঁটু পাতছি।</div>
<div class="v" id="v16"><span class="vn">16</span> আমি প্রার্থনা করি যেন ঈশ্বরের অশেষ মহিমা অনুসারে তিনি তোমাদের এমন শক্তি দেন যাতে পবিত্র আত্মার মধ্য দিয়ে তোমাদের অন্তর শক্তিশালী হয়,</div>
<div class="v" id="v17"><span class="vn">17</span> আর বিশ্বাসের মধ্য দিয়ে খ্রীষ্ট তোমাদের অন্তর পরিপূর্ণভাবে অধিকার করেন। আমি আরও প্রার্থনা করি যেন খ্রীষ্টের ভালবাসার মধ্যে তোমরা গভীরভাবে ডুবে গিয়ে স্থির হও,</div>
<div class="v" id="v18"><span class="vn">18</span> আর ঈশ্বরের সব লোকদের সংগে তোমরাও বুঝতে পার যে, খ্রীষ্টের সেই ভালবাসার কোন কূল-কিনারা নেই, কোন দিক-সীমানা নেই।</div>
<div class="v" id="v19"><span class="vn">19</span> খ্রীষ্টের সেই ভালবাসা বুদ্ধি দিয়ে জানা যায় না; তবুও আমি প্রার্থনা করি যেন তোমরা সেই ভালবাসা বুঝতে পার, যাতে ঈশ্বরের সমস্ত পূর্ণতায় তোমরা পরিপূর্ণ হও।</div>
<div class="v" id="v20"><span class="vn">20</span> <span class="br-p"><br><br></span>আমাদের অন্তরে ঈশ্বরের যে শক্তি কাজ করে সেই শক্তি অনুসারে তিনি আমাদের চাওয়া ও চিন্তার চেয়েও অনেক বেশী করতে পারেন।</div>
<div class="v" id="v21"><span class="vn">21</span> খ্রীষ্ট যীশুর মধ্য দিয়ে এবং মণ্ডলীর মধ্য দিয়ে পুরুষের পর পুরুষ ধরে চিরদিন ঈশ্বরের গৌরব হোক। আমেন।</div>
</div>
<!-- PARSED ABOVE; EDITING MAY BREAK PARSER -->
</body></html>