<html><head>
<meta http-equiv="Content-Type" content="text/html;charset=utf-8" />
<title>John 21 &ndash; যোহন &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 21);">
<div id="navbar"><a href="../index.html">Pobitro Baibel</a> &ndash; <b>যোহন</b> &ndash; <a href="John_1.html">1</a> ... <a href="John_19.html">19</a> <a href="John_20.html">20</a> <b>21</b> </div><hr>
<h1>John 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রভু যীশু সাতজন শিষ্যকে দেখা দিলেন</h2><span class="vn">1</span> <span class="br-p"><br><br></span>এর পরে তিবিরিয়া সাগরের পারে শিষ্যদের কাছে আবার যীশু দেখা দিলেন। ঘটনাটা এইভাবে ঘটেছিল:</div>
<div class="v" id="v2"><span class="vn">2</span> <span class="br-p"><br><br></span>শিমোন-পিতর, থোমা (যাঁকে যমজ বলে) গালীল প্রদেশের কান্না গ্রামের নথনেল, সিবদিয়ের ছেলেরা এবং যীশুর অন্য দু’জন শিষ্য একসংগে ছিলেন।</div>
<div class="v" id="v3"><span class="vn">3</span> শিমোন-পিতর তাঁদের বললেন, “আমি মাছ ধরতে যাচ্ছি।” <span class="br-p"><br><br></span>তাঁরা বললেন, “আমরাও তোমার সংগে যাব।” তখন তাঁরা বের হয়ে নৌকায় উঠলেন, কিন্তু সেই রাতে কিছুই ধরতে পারলেন না।</div>
<div class="v" id="v4"><span class="vn">4</span> <span class="br-p"><br><br></span>সকাল হয়ে আসছে এমন সময় যীশু সাগরের পারে এসে দাঁড়ালেন। শিষ্যেরা কিন্তু চিনতে পারলেন না যে, তিনি যীশু।</div>
<div class="v" id="v5"><span class="vn">5</span> তিনি শিষ্যদের বললেন, “সন্তানেরা, কিছুই কি পাও নি?” <span class="br-p"><br><br></span>তাঁরা বললেন, “না, পাই নি।”</div>
<div class="v" id="v6"><span class="vn">6</span> <span class="br-p"><br><br></span>যীশু তাঁদের বললেন, “নৌকার ডানদিকে জাল ফেল, পাবে।” তখন তাঁরা জাল ফেললেন, আর এত বেশী মাছ উঠল যে, তাঁরা তা টেনে তুলতে পারলেন না।</div>
<div class="v" id="v7"><span class="vn">7</span> <span class="br-p"><br><br></span>যীশু যে শিষ্যকে ভালবাসতেন সেই শিষ্য পিতরকে বললেন, “উনি প্রভু।” সেই সময় শিমোন-পিতরের গায়ে কোন কাপড় ছিল না। তাই যখন তিনি শুনলেন, “উনি প্রভু,” তখন গায়ে কাপড় জড়িয়ে সাগরে ঝাঁপ দিলেন।</div>
<div class="v" id="v8"><span class="vn">8</span> তাঁরা পার থেকে বেশী দূরে ছিলেন না, কমবেশ দু’শো হাত দূরে ছিলেন। এইজন্য অন্য শিষ্যেরা মাছে ভরা জালটা টানতে টানতে নৌকায় করে পারে আসলেন।</div>
<div class="v" id="v9"><span class="vn">9</span> <span class="br-p"><br><br></span>পারে নেমে এসে তাঁরা কাঠকয়লার আগুন এবং আগুনের উপরে মাছ দেখতে পেলেন; সেখানে রুটিও ছিল।</div>
<div class="v" id="v10"><span class="vn">10</span> তখন যীশু তাঁদের বললেন, “এখন যে মাছ ধরলে তা থেকে কয়েকটা আন।”</div>
<div class="v" id="v11"><span class="vn">11</span> <span class="br-p"><br><br></span>শিমোন-পিতর নৌকায় গিয়ে জালটা পারে টেনে আনলেন। একশো তিপ্পান্নটা বড় মাছে জালটা ভরা ছিল। যদিও এত মাছ ছিল তবুও জালটা ছিঁড়ল না।</div>
<div class="v" id="v12"><span class="vn">12</span> যীশু তাঁদের বললেন, “এস, খাও।” শিষ্যদের মধ্যে কারও সাহস হল না যে, জিজ্ঞাসা করে, “আপনি কে?” কারণ তাঁরা জানতেন, তিনি প্রভু।</div>
<div class="v" id="v13"><span class="vn">13</span> পরে যীশু এসে রুটি নিয়ে তাঁদের দিলেন, আর সেইভাবে মাছও দিলেন।</div>
<div class="v" id="v14"><span class="vn">14</span> <span class="br-p"><br><br></span>মৃত্যু থেকে জীবিত হয়ে উঠবার পর যীশু এই তৃতীয় বার শিষ্যদের দেখা দিলেন।</div>
<div class="v" id="v15"><h2>পিতরের প্রতি প্রভু যীশুর আদেশ</h2><span class="vn">15</span> <span class="br-p"><br><br></span>তাঁদের খাওয়া শেষ হলে পর যীশু শিমোন-পিতরকে বললেন, “যোহনের ছেলে শিমোন, ওদের ভালবাসার চেয়ে কি তুমি আমাকে বেশী ভালবাস?” <span class="br-p"><br><br></span>শিমোন-পিতর তাঁকে বললেন, “হ্যাঁ, প্রভু, আপনি জানেন আপনি আমার কত প্রিয়।” <span class="br-p"><br><br></span>যীশু তাঁকে বললেন, “আমার শিশু-মেষগুলো চরাও।”</div>
<div class="v" id="v16"><span class="vn">16</span> <span class="br-p"><br><br></span>যীশু দ্বিতীয় বার তাঁকে বললেন, “যোহনের ছেলে শিমোন, তুমি কি আমাকে ভালবাস?” <span class="br-p"><br><br></span>শিমোন-পিতর তাঁকে বললেন, “হ্যাঁ, প্রভু, আপনি তো জানেন আপনি আমার কত প্রিয়।” <span class="br-p"><br><br></span>যীশু তাঁকে বললেন, “আমার মেষগুলো লালন-পালন কর।”</div>
<div class="v" id="v17"><span class="vn">17</span> <span class="br-p"><br><br></span>পরে তিনি তৃতীয়বার শিমোন-পিতরকে বললেন, “যোহনের ছেলে শিমোন, সত্যিই কি আমি তোমার প্রিয়?” <span class="br-p"><br><br></span>পিতর এবার দুঃখিত হলেন, কারণ যীশু এই তৃতীয় বার তাঁকে জিজ্ঞাসা করলেন, “আমি কি সত্যিই তোমার প্রিয়?” এইজন্য পিতর যীশুকে বললেন, “প্রভু, আপনি সব কিছুই জানেন; আপনি তো জানেন যে, আপনি আমার খুবই প্রিয়।” <span class="br-p"><br><br></span>যীশু তাঁকে বললেন, “আমার মেষগুলো চরাও।</div>
<div class="v" id="v18"><span class="vn">18</span> আমি তোমাকে সত্যিই বলছি, যখন তুমি যুবক ছিলে তখন তুমি নিজেই তোমার কোমর বাঁধতে আর যেখানে ইচ্ছা সেখানে যেতে। কিন্তু যখন তুমি বুড়ো হবে তখন তুমি তোমার হাত বাড়িয়ে দেবে এবং অন্য একজন তোমাকে বাঁধবে আর তুমি যেখানে যেতে চাও না সেখানেই নিয়ে যাবে।”</div>
<div class="v" id="v19"><span class="vn">19</span> ঈশ্বরের মহিমা প্রকাশ করবার জন্য পিতর কিভাবে মরবেন তা বুঝাতে গিয়ে যীশু এই কথা বললেন। <span class="br-p"><br><br></span>এই কথা বলবার পর যীশু পিতরকে বললেন, “আমার সংগে এস।”</div>
<div class="v" id="v20"><span class="vn">20</span> <span class="br-p"><br><br></span>পিতর পিছন ফিরে দেখলেন, যীশু যাঁকে ভালবাসতেন সেই শিষ্য পিছনে পিছনে আসছেন। ইনি সেই শিষ্য, যিনি খাবার সময়ে যীশুর দিকে ঝুঁকে বলেছিলেন, “প্রভু, আপনাকে যে শত্রুদের হাতে ধরিয়ে দেবে, সে কে?”</div>
<div class="v" id="v21"><span class="vn">21</span> পিতর তাঁকে দেখে যীশুকে বললেন, “প্রভু, এর কি হবে?”</div>
<div class="v" id="v22"><span class="vn">22</span> <span class="br-p"><br><br></span>যীশু পিতরকে বললেন, “আমি যদি চাই এ আমার ফিরে না আসা পর্যন্ত থাকে, তাতে তোমার কি? তুমি আমার সংগে এস।”</div>
<div class="v" id="v23"><span class="vn">23</span> <span class="br-p"><br><br></span>এইজন্য ভাইদের মধ্যে এই কথা ছড়িয়ে গেল যে, সেই শিষ্য মরবেন না। যীশু কিন্তু পিতরকে বলেন নি সেই শিষ্য মরবেন না। তিনি বরং বলেছিলেন, “আমি যদি চাই সে আমার ফিরে না আসা পর্যন্ত থাকে, তাতে তোমার কি?”</div>
<div class="v" id="v24"><h2>যোহনের সাক্ষ্য</h2><span class="vn">24</span> <span class="br-p"><br><br></span>সেই শিষ্যই এই সব বিষয়ে সাক্ষ্য দিচ্ছেন আর এই সব লিখেছেন। আমরা জানি তাঁর সাক্ষ্য সত্যি।</div>
<div class="v" id="v25"><span class="vn">25</span> <span class="br-p"><br><br></span>যীশু আরও অনেক কিছু করেছিলেন। যদি সেগুলো এক এক করে লেখা হত তবে এত বই হত যে, আমার মনে হয় সেগুলো এই জগতে ধরত না।</div>
</div>
<!-- PARSED ABOVE; EDITING MAY BREAK PARSER -->
</body></html>