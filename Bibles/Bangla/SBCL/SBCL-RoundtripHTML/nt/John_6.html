<html><head>
<meta http-equiv="Content-Type" content="text/html;charset=utf-8" />
<title>John 6 &ndash; যোহন &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 6);">
<div id="navbar"><a href="../index.html">Pobitro Baibel</a> &ndash; <b>যোহন</b> &ndash; <a href="John_1.html">1</a> ... <a href="John_4.html">4</a> <a href="John_5.html">5</a> <b>6</b> <a href="John_7.html">7</a> <a href="John_8.html">8</a> ... <a href="John_21.html">21</a> </div><hr>
<h1>John 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পাঁচ হাজার লোককে খাওয়ানো</h2><h2>(<b>470 14:13-21</b>; <b>480 6:30-44</b>; <b>490 9:10-17</b>)</h2><span class="vn">1</span> <span class="br-p"><br><br></span>এর পরে যীশু গালীল সাগরের অন্য পারে চলে গেলেন। এই সাগরকে তিবিরিয়া সাগরও বলা হয়।</div>
<div class="v" id="v2"><span class="vn">2</span> অনেক লোক যীশুর পিছনে পিছনে যেতে লাগল, কারণ রোগীদের উপর তিনি চিহ্ন হিসাবে যে সব আশ্চর্য কাজ করছিলেন তারা তা দেখেছিল।</div>
<div class="v" id="v3"><span class="vn">3</span> যীশু তাঁর শিষ্যদের নিয়ে একটা পাহাড়ের উপরে উঠে বসলেন।</div>
<div class="v" id="v4"><span class="vn">4</span> সেই সময় যিহূদীদের উদ্ধার-পর্ব কাছে এসেছিল।</div>
<div class="v" id="v5"><span class="vn">5</span> যীশু চেয়ে দেখলেন অনেক লোক তাঁর কাছে আসছে। তিনি ফিলিপকে বললেন, “এই লোকদের খাওয়াবার জন্য আমরা কোথা থেকে রুটি কিনব?”</div>
<div class="v" id="v6"><span class="vn">6</span> ফিলিপকে পরীক্ষা করবার জন্য তিনি ঐ কথা বললেন, কারণ কি করবেন তা তিনি জানতেন।</div>
<div class="v" id="v7"><span class="vn">7</span> <span class="br-p"><br><br></span>ফিলিপ যীশুকে বললেন, “ওরা যদি প্রত্যেকে অল্প করেও পায় তবু দু’শো দীনারের রুটিতেও কুলাবে না।”</div>
<div class="v" id="v8"><span class="vn">8</span> <span class="br-p"><br><br></span>যীশুর শিষ্যদের মধ্যে একজনের নাম ছিল আন্দ্রিয়। ইনি ছিলেন শিমোন-পিতরের ভাই।</div>
<div class="v" id="v9"><span class="vn">9</span> আন্দ্রিয় যীশুকে বললেন, “এখানে একটা ছোট ছেলের কাছে পাঁচটা যবের রুটি আর দু’টা মাছ আছে, কিন্তু এত লোকের মধ্যে ওতে কি হবে?”</div>
<div class="v" id="v10"><span class="vn">10</span> <span class="br-p"><br><br></span>যীশু বললেন, “লোকদের বসিয়ে দাও।” সেই জায়গায় অনেক ঘাস ছিল। লোকেরা তারই উপর বসে গেল। সেখানে পুরুষের সংখ্যাই ছিল কমবেশি পাঁচ হাজার।</div>
<div class="v" id="v11"><span class="vn">11</span> এর পরে যীশু সেই রুটি কয়খানা নিয়ে ঈশ্বরকে ধন্যবাদ দিলেন এবং যারা বসে ছিল তাদের ভাগ করে দিলেন। সেইভাবে তিনি মাছও দিলেন। যে যত চাইল তত পেল।</div>
<div class="v" id="v12"><span class="vn">12</span> <span class="br-p"><br><br></span>লোকেরা পেট ভরে খেলে পর যীশু তাঁর শিষ্যদের বললেন, “যে টুকরাগুলো বাকী আছে সেগুলো একসংগে জড়ো কর যেন কিছুই নষ্ট না হয়।”</div>
<div class="v" id="v13"><span class="vn">13</span> লোকেরা খাবার পরে সেই পাঁচখানা রুটির যা বাকী ছিল শিষ্যেরা তা জড়ো করে বারোটা টুকরি ভর্তি করলেন।</div>
<div class="v" id="v14"><span class="vn">14</span> <span class="br-p"><br><br></span>যীশুর এই আশ্চর্য কাজ দেখে লোকেরা বলতে লাগল, “জগতে যে নবীর আসবার কথা আছে ইনি সত্যিই সেই নবী।”</div>
<div class="v" id="v15"><span class="vn">15</span> এতে যীশু বুঝলেন, লোকেরা তাঁকে জোর করে তাদের রাজা করবার জন্য ধরতে আসছে। সেইজন্য তিনি একাই আবার সেই পাহাড়ে চলে গেলেন।</div>
<div class="v" id="v16"><h2>প্রভু যীশু সাগরের জলের উপরে হাঁটলেন</h2><h2>(<b>470 14:22-33</b>; <b>480 6:45-52</b>)</h2><span class="vn">16</span> <span class="br-p"><br><br></span>সন্ধ্যা হলে পর যীশুর শিষ্যেরা সাগরের ধারে গেলেন,</div>
<div class="v" id="v17"><span class="vn">17</span> আর নৌকায় উঠে কফরনাহূম শহরে যাবার জন্য সাগর পার হতে লাগলেন। সেই সময় অন্ধকার হয়েছিল, আর তখনও যীশু তাঁদের কাছে আসেন নি।</div>
<div class="v" id="v18"><span class="vn">18</span> খুব জোরে বাতাস বইছিল বলে সাগরেও বড় বড় ঢেউ উঠছিল।</div>
<div class="v" id="v19"><span class="vn">19</span> পাঁচ-ছয় কিলোমিটার নৌকা বেয়ে যাবার পর তাঁরা দেখলেন, যীশু সাগরের উপর দিয়ে হেঁটে তাঁদের নৌকার কাছে আসছেন। এ দেখে শিষ্যেরা খুব ভয় পেলেন।</div>
<div class="v" id="v20"><span class="vn">20</span> তখন যীশু তাঁদের বললেন, “ভয় কোরো না; এ আমি।”</div>
<div class="v" id="v21"><span class="vn">21</span> <span class="br-p"><br><br></span>শিষ্যেরা তাঁকে নৌকায় তুলে নিতে চাইলেন, আর তাঁরা যেখানে যাচ্ছিলেন নৌকাটা তখনই সেখানে পৌঁছে গেল।</div>
<div class="v" id="v22"><h2>জীবন-রুটির বিষয়ে উপদেশ</h2><span class="vn">22</span> <span class="br-p"><br><br></span>সাগরের অন্য পারে যে লোকেরা দাঁড়িয়ে ছিল, পরদিন তারা বুঝতে পারল যে, আগের দিন সেখানে একটা নৌকা ছাড়া আর অন্য কোন নৌকা ছিল না। তারা আরও বুঝতে পারল যে, যীশু তাঁর শিষ্যদের সংগে সেই নৌকায় ওঠেন নি বরং শিষ্যেরা একাই চলে গিয়েছিলেন।</div>
<div class="v" id="v23"><span class="vn">23</span> তবে যেখানে প্রভু ধন্যবাদ দেবার পর লোকেরা রুটি খেয়েছিল সেই জায়গার কাছে তখন তিবিরিয়া শহর থেকে কয়েকটা নৌকা আসল।</div>
<div class="v" id="v24"><span class="vn">24</span> এইজন্য লোকেরা যখন দেখল যে, যীশু বা তাঁর শিষ্যেরা কেউই সেখানে নেই তখন তারা সেই নৌকাগুলোতে উঠে যীশুকে খুঁজবার জন্য কফরনাহূমে গেল।</div>
<div class="v" id="v25"><span class="vn">25</span> সেখানে পৌঁছে তারা যীশুকে খুঁজে পেয়ে বলল, “গুরু, আপনি কখন এখানে এসেছেন?”</div>
<div class="v" id="v26"><span class="vn">26</span> <span class="br-p"><br><br></span>যীশু উত্তর দিলেন, “আমি আপনাদের সত্যিই বলছি, আপনারা আশ্চর্য কাজ দেখেছেন বলেই যে আমার খোঁজ করছেন তা নয়, বরং পেট ভরে রুটি খেতে পেয়েছেন বলেই খোঁজ করছেন।</div>
<div class="v" id="v27"><span class="vn">27</span> কিন্তু যে খাবার নষ্ট হয়ে যায় সেই খাবারের জন্য ব্যস্ত হয়ে লাভ কি? যে খাবার নষ্ট হয় না বরং অনন্ত জীবন দান করে তারই জন্য ব্যস্ত হন। সেই খাবারই মনুষ্যপুত্র আপনাদের দেবেন, কারণ পিতা ঈশ্বর প্রমাণ করে দেখিয়েছেন যে, এই কাজ করবার অধিকার কেবল তাঁরই আছে।</div>
<div class="v" id="v28"><span class="vn">28</span> <span class="br-p"><br><br></span>এতে লোকেরা যীশুকে জিজ্ঞাসা করল, “তাহলে ঈশ্বরের কাজ করবার জন্য আমাদের কি করতে হবে?”</div>
<div class="v" id="v29"><span class="vn">29</span> <span class="br-p"><br><br></span>যীশু তাদের বললেন, “ঈশ্বর যাঁকে পাঠিয়েছেন তাঁর উপরে বিশ্বাস করাই হল ঈশ্বরের কাজ।”</div>
<div class="v" id="v30"><span class="vn">30</span> <span class="br-p"><br><br></span>তখন তারা তাঁকে জিজ্ঞাসা করল, “তাহলে কি এমন আশ্চর্য কাজ আপনি করবেন যা দেখে আমরা আপনাকে বিশ্বাস করতে পারি? আপনি কি কাজ করবেন?</div>
<div class="v" id="v31"><span class="vn">31</span> আমাদের পূর্বপুরুষেরা তো মরু-এলাকায় মান্না খেয়েছিলেন। পবিত্র শাস্ত্রে লেখা আছে, ‘ঈশ্বর স্বর্গ থেকে তাদের রুটি খেতে দিলেন।’ ”</div>
<div class="v" id="v32"><span class="vn">32</span> <span class="br-p"><br><br></span>যীশু তাদের বললেন, “আমি আপনাদের সত্যিই বলছি, স্বর্গ থেকে যে রুটি আপনারা পেয়েছিলেন তা মোশি আপনাদের দেন নি, কিন্তু আমার পিতা সত্যিকারের রুটি স্বর্গ থেকে আপনাদের দিচ্ছেন।</div>
<div class="v" id="v33"><span class="vn">33</span> স্বর্গ থেকে নেমে এসে যিনি মানুষকে জীবন দেন তিনিই ঈশ্বরের দেওয়া রুটি।”</div>
<div class="v" id="v34"><span class="vn">34</span> <span class="br-p"><br><br></span>লোকেরা তাঁকে বলল, “গুরু, তাহলে সেই রুটিই সব সময় আমাদের দিন।”</div>
<div class="v" id="v35"><span class="vn">35</span> <span class="br-p"><br><br></span>যীশু তাদের বললেন, “আমিই সেই জীবন-রুটি। যে আমার কাছে আসে তার কখনও খিদে পাবে না। যে আমার উপর বিশ্বাস করে তার আর কখনও পিপাসাও পাবে না।</div>
<div class="v" id="v36"><span class="vn">36</span> আমি তো আপনাদের বলেছি যে, আপনারা আমাকে দেখেছেন কিন্তু তবুও বিশ্বাস করেন না।</div>
<div class="v" id="v37"><span class="vn">37</span> পিতা আমাকে যাদের দেন তারা সবাই আমার কাছে আসবে। যে আমার কাছে আসে আমি তাকে কোনমতেই বাইরে ফেলে দেব না,</div>
<div class="v" id="v38"><span class="vn">38</span> কারণ আমি আমার ইচ্ছামত কাজ করতে আসি নি, বরং যিনি আমাকে পাঠিয়েছেন তাঁরই ইচ্ছামত কাজ করতে স্বর্গ থেকে নেমে এসেছি।</div>
<div class="v" id="v39"><span class="vn">39</span> যিনি আমাকে পাঠিয়েছেন তাঁর ইচ্ছা এই যে, যাদের তিনি আমাকে দিয়েছেন তাদের একজনকেও যেন আমি না হারাই বরং শেষ দিনে জীবিত করে তুলি।</div>
<div class="v" id="v40"><span class="vn">40</span> আমার পিতার ইচ্ছা এই-আপনাদের মধ্যে যাঁরা পুত্রকে দেখে তাঁর উপর বিশ্বাস করেন তাঁরা যেন অনন্ত জীবন পান। আর আমিই তাঁদের শেষ দিনে জীবিত করে তুলব।”</div>
<div class="v" id="v41"><span class="vn">41</span> <span class="br-p"><br><br></span>তখন যিহূদী নেতারা যীশুর বিরুদ্ধে বকবক করতে লাগলেন, কারণ যীশু বলেছিলেন, “স্বর্গ থেকে যে রুটি নেমে এসেছে আমিই সেই রুটি।”</div>
<div class="v" id="v42"><span class="vn">42</span> <span class="br-p"><br><br></span>সেই নেতারা বলতে লাগলেন, “এ কি যোষেফের ছেলে যীশু নয়? এর মা-বাবাকে তো আমরা চিনি। তবে এ কেমন করে বলে, ‘আমি স্বর্গ থেকে নেমে এসেছি’?”</div>
<div class="v" id="v43"><span class="vn">43</span> <span class="br-p"><br><br></span>যীশু তাঁদের বললেন, “আপনারা নিজেদের মধ্যে বকবক করবেন না।</div>
<div class="v" id="v44"><span class="vn">44</span> আমার পিতা, যিনি আমাকে পাঠিয়েছেন তিনি টেনে না আনলে কেউই আমার কাছে আসতে পারে না। আর আমিই তাকে শেষ দিনে জীবিত করে তুলব।</div>
<div class="v" id="v45"><span class="vn">45</span> নবীদের বইয়ে লেখা আছে, ‘তারা সবাই ঈশ্বরের কাছে শিক্ষা পাবে।’ যে কেউ পিতার কাছ থেকে শুনে শিক্ষা পেয়েছে সে-ই আমার কাছে আসে।</div>
<div class="v" id="v46"><span class="vn">46</span> পিতাকে কেউ দেখে নি, কেবল যিনি ঈশ্বরের কাছ থেকে এসেছেন তিনিই তাঁকে দেখেছেন।</div>
<div class="v" id="v47"><span class="vn">47</span> আমি আপনাদের সত্যিই বলছি, যে কেউ আমার উপর বিশ্বাস করে সে তখনই অনন্ত জীবন পায়।”</div>
<div class="v" id="v48"><span class="vn">48</span> <span class="br-p"><br><br></span>“আমিই জীবন-রুটি।</div>
<div class="v" id="v49"><span class="vn">49</span> আপনাদের পূর্বপুরুষেরা মরু-এলাকায় মান্না খেয়েছিলেন, আর তবুও তাঁরা মারা গেছেন।</div>
<div class="v" id="v50"><span class="vn">50</span> কিন্তু এ সেই রুটি যা স্বর্গ থেকে নেমে এসেছে, যাতে মানুষ তা খেয়ে মৃত্যুর হাত থেকে রেহাই পায়।</div>
<div class="v" id="v51"><span class="vn">51</span> আমিই সেই জীবন্ত রুটি যা স্বর্গ থেকে নেমে এসেছে। এই রুটি যে খাবে সে চিরকালের জন্য জীবন পাবে। আমার দেহই সেই রুটি। মানুষ যেন জীবন পায় সেইজন্য আমি আমার এই দেহ দেব।”</div>
<div class="v" id="v52"><span class="vn">52</span> <span class="br-p"><br><br></span>এই কথা শুনে যিহূদী নেতাদের মধ্যে তর্কাতর্কি শুরু হল। তাঁরা বলতে লাগলেন, “কেমন করে এই লোকটা তার দেহ আমাদের খেতে দিতে পারে?”</div>
<div class="v" id="v53"><span class="vn">53</span> <span class="br-p"><br><br></span>যীশু তাঁদের বললেন, “আমি সত্যিই আপনাদের বলছি, মনুষ্যপুত্রের মাংস ও রক্ত যদি আপনারা না খান তবে আপনাদের মধ্যে জীবন নেই।</div>
<div class="v" id="v54"><span class="vn">54</span> যদি কেউ আমার মাংস ও রক্ত খায় সে অনন্ত জীবন পায়, আর আমি শেষ দিনে তাকে জীবিত করে তুলব।</div>
<div class="v" id="v55"><span class="vn">55</span> আমার মাংসই হল আসল খাবার আর আমার রক্তই আসল পানীয়।</div>
<div class="v" id="v56"><span class="vn">56</span> যে আমার মাংস ও রক্ত খায় সে আমারই মধ্যে থাকে আর আমিও তার মধ্যে থাকি।</div>
<div class="v" id="v57"><span class="vn">57</span> জীবন্ত পিতা আমাকে পাঠিয়েছেন আর তাঁরই দরুন আমি জীবিত আছি। ঠিক সেইভাবে যে আমাকে খায় সেও আমার দরুন জীবিত থাকবে।</div>
<div class="v" id="v58"><span class="vn">58</span> এ সেই রুটি যা স্বর্গ থেকে নেমে এসেছে। আপনাদের পূর্বপুরুষেরা যে রুটি খেয়েও মারা গেছেন এ সেই রকম রুটি নয়। এই রুটি যে খাবে সে চিরকালের জন্য জীবন পাবে।”</div>
<div class="v" id="v59"><h2>লোকদের অবিশ্বাস</h2><span class="vn">59</span> <span class="br-p"><br><br></span>কফরনাহূমের সমাজ-ঘরে শিক্ষা দেবার সময় যীশু এই কথা বলেছিলেন।</div>
<div class="v" id="v60"><span class="vn">60</span> তাঁর শিষ্যদের মধ্যে অনেকে এই কথা শুনে বলল, “এ বড় কঠিন শিক্ষা। কে এটা গ্রহণ করতে পারে?”</div>
<div class="v" id="v61"><span class="vn">61</span> <span class="br-p"><br><br></span>যীশু নিজের মনে বুঝতে পারলেন যে, তাঁর শিষ্যেরা এই বিষয় নিয়ে বকবক করছে। সেইজন্য তিনি তাঁদের বললেন, “এতে কি তোমরা মনে বাধা পাচ্ছ?</div>
<div class="v" id="v62"><span class="vn">62</span> তবে মনুষ্যপুত্র আগে যেখানে ছিলেন তাঁকে সেখানে উঠে যেতে দেখলে তোমরা কি বলবে?</div>
<div class="v" id="v63"><span class="vn">63</span> মানুষের দেহ কোন কাজের নয়; পবিত্র আত্মাই জীবন দেন। আমি তোমাদের যে কথাগুলো বলেছি তা আত্মিক জীবন দান করে,</div>
<div class="v" id="v64"><span class="vn">64</span> কিন্তু তোমাদের মধ্যে এমন কেউ কেউ আছে যারা আমাকে বিশ্বাস করে না।” <span class="br-p"><br><br></span>কে কে যীশুকে বিশ্বাস করে না আর কে-ই বা তাঁকে শত্রুদের হাতে ধরিয়ে দেবে, যীশু প্রথম থেকেই তা জানতেন।</div>
<div class="v" id="v65"><span class="vn">65</span> সেইজন্য তিনি বললেন, “তাই আমি তোমাদের বলেছি যে, পিতা শক্তি না দিলে কেউই আমার কাছে আসতে পারে না।”</div>
<div class="v" id="v66"><h2>পিতর প্রভু যীশুকে স্বীকার করলেন</h2><span class="vn">66</span> <span class="br-p"><br><br></span>যীশুর এই কথার জন্য শিষ্যদের মধ্যে অনেকে ফিরে গেল এবং তাঁর সংগে চলাফেরা বন্ধ করে দিল।</div>
<div class="v" id="v67"><span class="vn">67</span> এইজন্য যীশু সেই বারোজন শিষ্যকে বললেন, “তোমরাও কি চলে যেতে চাও?”</div>
<div class="v" id="v68"><span class="vn">68</span> <span class="br-p"><br><br></span>শিমোন-পিতর যীশুকে বললেন, “প্রভু, আমরা কার কাছে যাব? অনন্ত জীবনের বাণী তো আপনারই কাছে আছে।</div>
<div class="v" id="v69"><span class="vn">69</span> আমরা বিশ্বাস করেছি আর জানতেও পেরেছি যে, আপনিই ঈশ্বরের সেই পবিত্রজন।”</div>
<div class="v" id="v70"><span class="vn">70</span> <span class="br-p"><br><br></span>তখন যীশু তাঁদের বললেন, “আমি তোমাদের বারোজনকে কি বেছে নিই নি? অথচ তোমাদেরই মধ্যে একজন শত্রু আছে।”</div>
<div class="v" id="v71"><span class="vn">71</span> এখানে যীশু শিমোন ইষ্কারিয়োতের ছেলে যিহূদার কথা বলছিলেন, কারণ সে-ই পরে যীশুকে ধরিয়ে দেবে। সে ছিল সেই বারোজনের মধ্যে একজন।</div>
</div>
<!-- PARSED ABOVE; EDITING MAY BREAK PARSER -->
</body></html>