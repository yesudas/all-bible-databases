<html><head>
<meta http-equiv="Content-Type" content="text/html;charset=utf-8" />
<title>Luke 18 &ndash; লূক &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 18);">
<div id="navbar"><a href="../index.html">Pobitro Baibel</a> &ndash; <b>লূক</b> &ndash; <a href="Luke_1.html">1</a> ... <a href="Luke_16.html">16</a> <a href="Luke_17.html">17</a> <b>18</b> <a href="Luke_19.html">19</a> <a href="Luke_20.html">20</a> ... <a href="Luke_24.html">24</a> </div><hr>
<h1>Luke 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রার্থনার বিষয়ে শিক্ষা</h2><span class="vn">1</span> <span class="br-p"><br><br></span>শিষ্যেরা যাতে সব সময় প্রার্থনা করে এবং নিরাশ না হয় সেই শিক্ষা দেবার জন্য যীশু তাঁদের এই উদাহরণ বললেন: “কোন এক শহরে একজন বিচারক ছিলেন। তিনি ঈশ্বরকে ভয় করতেন না এবং মানুষকেও গ্রাহ্য করতেন না।</div>
<div class="v" id="v3"><span class="vn">3</span> সেই শহরে একজন বিধবা ছিল। সে বারবার এসে তাঁকে বলত, ‘ন্যায়বিচার করে আমার বিপক্ষের বিরুদ্ধে রায় দিন।’</div>
<div class="v" id="v4"><span class="vn">4</span> সেই বিচারক কিছু দিন পর্যন্ত কিছুই করলেন না। কিন্তু শেষে তিনি মনে মনে বললেন, ‘যদিও আমি ঈশ্বরকে ভয় করি না এবং মানুষকেও গ্রাহ্য করি না,</div>
<div class="v" id="v5"><span class="vn">5</span> তবুও এই বিধবা আমাকে বিরক্ত করছে বলে আমি তার পক্ষে ন্যায়বিচার করব। তা না হলে সে বারবার আসবে আর তাতে আমি ক্লান্ত হয়ে পড়ব।’ ”</div>
<div class="v" id="v6"><span class="vn">6</span> <span class="br-p"><br><br></span>এর পর প্রভু আরও বললেন, “ন্যায় বিচারক না হলেও তিনি কি বললেন তা ভেবে দেখ।</div>
<div class="v" id="v7"><span class="vn">7</span> তাহলে যারা ঈশ্বরকে দিন রাত ডাকে, ঈশ্বর কি তাঁর সেই বাছাই-করা লোকদের পক্ষে ন্যায়বিচার করবেন না? তিনি কি তা করতে দেরি করবেন?</div>
<div class="v" id="v8"><span class="vn">8</span> আমি তোমাদের বলছি, তিনি তাদের পক্ষে ন্যায়বিচার করতে দেরি করবেন না। কিন্তু মনুষ্যপুত্র যখন আসবেন তখন কি তিনি পৃথিবীতে বিশ্বাস দেখতে পাবেন?”</div>
<div class="v" id="v9"><h2>ফরীশী ও কর্‌-আদায়কারী</h2><span class="vn">9</span> <span class="br-p"><br><br></span>যারা নিজেদের ধার্মিক মনে করে অন্যদের তুচ্ছ করত তাদের শিক্ষা দেবার জন্য যীশু এই কথা বললেন:</div>
<div class="v" id="v10"><span class="vn">10</span> “দু’জন লোক প্রার্থনা করবার জন্য উপাসনা-ঘরে গেলেন। তাঁদের মধ্যে একজন ছিলেন ফরীশী ও অন্যজন কর্‌-আদায়কারী।</div>
<div class="v" id="v11"><span class="vn">11</span> সেই ফরীশী দাঁড়িয়ে দাঁড়িয়ে নিজের বিষয়ে এই প্রার্থনা করলেন, ‘হে ঈশ্বর, আমি তোমাকে ধন্যবাদ দিই যে, আমি অন্য লোকদের মত ঠগ, অসৎ ও ব্যভিচারী নই, এমন কি, ঐ কর্‌-আদায়কারীর মতও নই।</div>
<div class="v" id="v12"><span class="vn">12</span> আমি সপ্তায় দু’বার উপবাস করি এবং আমার সমস্ত আয়ের দশ ভাগের এক ভাগ তোমাকে দিই।’</div>
<div class="v" id="v13"><span class="vn">13</span> সেই সময় সেই কর্‌-আদায়কারী কিছু দূরে দাঁড়িয়ে ছিল। আকাশের দিকে তাকাবারও তার সাহস হল না; সে বুক চাপ্‌ড়ে বলল, ‘হে ঈশ্বর! আমি পাপী; আমার প্রতি করুণা কর।’</div>
<div class="v" id="v14"><span class="vn">14</span> <span class="br-p"><br><br></span>“আমি তোমাদের বলছি, সেই কর্‌-আদায়কারীকে ঈশ্বর নির্দোষ বলে গ্রহণ করলেন আর সে বাড়ী ফিরে গেল। কিন্তু সেই ফরীশীকে তিনি নির্দোষ বলে গ্রহণ করলেন না। যে কেউ নিজেকে উঁচু করে তাকে নীচু করা হবে এবং যে নিজেকে নীচু করে তাকে উঁচু করা হবে।”</div>
<div class="v" id="v15"><h2>প্রভু যীশু ও ছেলেমেয়েরা</h2><h2>(<b>470 19:13-15</b>; <b>480 10:13-16</b>)</h2><span class="vn">15</span> <span class="br-p"><br><br></span>লোকেরা ছোট ছেলেমেয়েদের যীশুর কাছে নিয়ে আসল যেন তিনি তাদের উপর হাত রাখেন। শিষ্যেরা এ দেখে সেই লোকদের বকুনি দিতে লাগলেন।</div>
<div class="v" id="v16"><span class="vn">16</span> কিন্তু যীশু সেই ছেলেমেয়েদের নিজের কাছে ডেকে নিলেন। তারপর তিনি শিষ্যদের বললেন, “ছেলেমেয়েদের আমার কাছে আসতে দাও, বাধা দিও না; কারণ ঈশ্বরের রাজ্য এদের মত লোকদেরই।</div>
<div class="v" id="v17"><span class="vn">17</span> আমি তোমাদের সত্যি বলছি, ছোট ছেলেমেয়ের মত ঈশ্বরের শাসন মেনে না নিলে কেউ কোনমতেই ঈশ্বরের রাজ্যে ঢুকতে পারবে না।”</div>
<div class="v" id="v18"><h2>একজন ধনী লোক</h2><h2>(<b>470 19:16-30</b>; <b>480 10:17-31</b>)</h2><span class="vn">18</span> <span class="br-p"><br><br></span>সমাজের একজন নেতা যীশুকে জিজ্ঞাসা করলেন, “হে গুরু, আপনি একজন ভাল লোক। আমাকে বলুন, কি করলে আমি অনন্ত জীবন লাভ করতে পারব?”</div>
<div class="v" id="v19"><span class="vn">19</span> <span class="br-p"><br><br></span>যীশু তাঁকে বললেন, “আমাকে ভাল বলছেন কেন? একমাত্র ঈশ্বর ছাড়া আর কেউই ভাল নয়।</div>
<div class="v" id="v20"><span class="vn">20</span> আপনি তো আদেশগুলো জানেন, ‘ব্যভিচার কোরো না, খুন কোরো না, চুরি কোরো না, মিথ্যা সাক্ষ্য দিয়ো না, তোমার মা-বাবাকে সম্মান কোরো।’ ”</div>
<div class="v" id="v21"><span class="vn">21</span> <span class="br-p"><br><br></span>সেই নেতা বললেন, “ছোটবেলা থেকে আমি এই সব পালন করে আসছি।”</div>
<div class="v" id="v22"><span class="vn">22</span> <span class="br-p"><br><br></span>এই কথা শুনে যীশু তাঁকে বললেন, “এখনও একটা কাজ আপনার বাকী আছে। আপনার যা কিছু আছে বিক্রি করে গরীবদের বিলিয়ে দিন, তাহলে আপনি স্বর্গে ধন পাবেন। তারপর এসে আমার শিষ্য হন।”</div>
<div class="v" id="v23"><span class="vn">23</span> এই কথা শুনে সেই নেতা খুব দুঃখিত হলেন, কারণ তিনি খুব ধনী ছিলেন।</div>
<div class="v" id="v24"><span class="vn">24</span> <span class="br-p"><br><br></span>সেই নেতার দিকে তাকিয়ে যীশু বললেন, “ধনীদের পক্ষে ঈশ্বরের রাজ্যে ঢোকা কত কঠিন!</div>
<div class="v" id="v25"><span class="vn">25</span> ধনীর পক্ষে ঈশ্বরের রাজ্যে ঢুকবার চেয়ে বরং সুচের ছিদ্র দিয়ে উটের যাওয়া সহজ।”</div>
<div class="v" id="v26"><span class="vn">26</span> <span class="br-p"><br><br></span>যীশুর এই কথা যারা শুনল তারা বলল, “তাহলে কে পাপ থেকে উদ্ধার পেতে পারে?”</div>
<div class="v" id="v27"><span class="vn">27</span> <span class="br-p"><br><br></span>যীশু বললেন, “মানুষের পক্ষে যা অসম্ভব ঈশ্বরের পক্ষে তা সম্ভব।”</div>
<div class="v" id="v28"><span class="vn">28</span> <span class="br-p"><br><br></span>তখন পিতর বললেন, “আমরা তো সব কিছু ছেড়ে দিয়ে আপনার শিষ্য হয়েছি।”</div>
<div class="v" id="v29"><span class="vn">29</span> <span class="br-p"><br><br></span>যীশু তাঁর শিষ্যদের বললেন, “আমি তোমাদের সত্যিই বলছি, যারা ঈশ্বরের রাজ্যের জন্য বাড়ী-ঘর, স্ত্রী, ভাই-বোন, মা-বাবা বা ছেলেমেয়ে ছেড়ে এসেছে,</div>
<div class="v" id="v30"><span class="vn">30</span> তারা প্রত্যেকে এই যুগেই অনেক বেশী পাবে এবং আগামী যুগে অনন্ত জীবন লাভ করবে।”</div>
<div class="v" id="v31"><h2>নিজের মৃত্যুর বিষয়ে প্রভু যীশুর কথা</h2><h2>(<b>470 20:17-19</b>; <b>480 10:32-34</b>)</h2><span class="vn">31</span> <span class="br-p"><br><br></span>যীশু তাঁর বারোজন শিষ্যকে একপাশে ডেকে নিয়ে বললেন, “দেখ, আমরা যিরূশালেমে যাচ্ছি। মনুষ্যপুত্রের বিষয়ে নবীরা যা যা লিখে গেছেন তা সবই পূর্ণ হবে।</div>
<div class="v" id="v32"><span class="vn">32</span> তাঁকে অযিহূদীদের হাতে দেওয়া হবে। লোকে তাঁকে ঠাট্টা ও অপমান করবে এবং তাঁর গায়ে থুথু দেবে।</div>
<div class="v" id="v33"><span class="vn">33</span> ভীষণভাবে চাবুক মারবার পরে তারা তাঁকে মেরে ফেলবে, আর তৃতীয় দিনে তিনি জীবিত হয়ে উঠবেন।”</div>
<div class="v" id="v34"><span class="vn">34</span> <span class="br-p"><br><br></span>শিষ্যেরা কিন্তু এই সব বিষয় কিছুই বুঝলেন না। সেই কথার অর্থ তাঁদের কাছে গোপন রাখা হয়েছিল বলে যীশু যে কি বলছিলেন তা তাঁরা বুঝলেন না।</div>
<div class="v" id="v35"><h2>অন্ধ লোকটি সুস্থ হল</h2><h2>(<b>470 20:29-34</b>; <b>480 10:46-52</b>)</h2><span class="vn">35</span> <span class="br-p"><br><br></span>যীশু যখন যিরীহো শহরের কাছে আসলেন তখন একজন অন্ধ লোক পথের ধারে বসে ভিক্ষা করছিল।</div>
<div class="v" id="v36"><span class="vn">36</span> অনেক লোকের গলার আওয়াজ শুনে সে ব্যাপার কি তা জিজ্ঞাসা করল।</div>
<div class="v" id="v37"><span class="vn">37</span> লোকেরা তাকে জানাল যে, নাসরতের যীশু ঐ পথ দিয়ে যাচ্ছেন।</div>
<div class="v" id="v38"><span class="vn">38</span> তখন সে চিৎকার করে বলল, “দায়ূদের বংশধর যীশু, আমাকে দয়া করুন!”</div>
<div class="v" id="v39"><span class="vn">39</span> <span class="br-p"><br><br></span>যে লোকেরা ভিড়ের সামনে ছিল তারা তাকে ধমক দিয়ে চুপ করতে বলল। কিন্তু সে আরও চিৎকার করে বলল, “দায়ূদের বংশধর, আমাকে দয়া করুন।”</div>
<div class="v" id="v40"><span class="vn">40</span> <span class="br-p"><br><br></span>যীশু থামলেন এবং সেই অন্ধকে তাঁর কাছে আনতে বললেন। সে কাছে আসলে পর তিনি বললেন,</div>
<div class="v" id="v41"><span class="vn">41</span> “তুমি কি চাও? তোমার জন্য আমি কি করব?” <span class="br-p"><br><br></span>সে বলল, “প্রভু, আমি যেন দেখতে পাই।”</div>
<div class="v" id="v42"><span class="vn">42</span> <span class="br-p"><br><br></span>যীশু তাকে বললেন, “আচ্ছা, তা-ই হোক। তুমি বিশ্বাস করেছ বলে ভাল হয়েছ।”</div>
<div class="v" id="v43"><span class="vn">43</span> <span class="br-p"><br><br></span>লোকটি তখনই দেখতে পেল এবং ঈশ্বরের গৌরব করতে করতে যীশুর পিছনে পিছনে চলল। এ দেখে সমস্ত লোক ঈশ্বরের প্রশংসা করল।</div>
</div>
<!-- PARSED ABOVE; EDITING MAY BREAK PARSER -->
</body></html>