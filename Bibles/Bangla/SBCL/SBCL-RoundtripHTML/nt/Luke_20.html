<html><head>
<meta http-equiv="Content-Type" content="text/html;charset=utf-8" />
<title>Luke 20 &ndash; লূক &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 20);">
<div id="navbar"><a href="../index.html">Pobitro Baibel</a> &ndash; <b>লূক</b> &ndash; <a href="Luke_1.html">1</a> ... <a href="Luke_18.html">18</a> <a href="Luke_19.html">19</a> <b>20</b> <a href="Luke_21.html">21</a> <a href="Luke_22.html">22</a> ... <a href="Luke_24.html">24</a> </div><hr>
<h1>Luke 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রভু যীশু ও ধর্ম-নেতারা</h2><h2>(<b>470 21:23-27</b>; <b>480 11:27-33</b>)</h2><span class="vn">1</span> <span class="br-p"><br><br></span>একদিন যীশু উপাসনা-ঘরে লোকদের শিক্ষা দিচ্ছিলেন এবং প্রচার করছিলেন। এমন সময় প্রধান পুরোহিতেরা ও ধর্ম-শিক্ষকেরা বৃদ্ধনেতাদের সংগে এসে যীশুকে বললেন, “কোন্‌ অধিকারে তুমি এই সব করছ এবং কে তোমাকে এই অধিকার দিয়েছে, তা আমাদের বল।”</div>
<div class="v" id="v3"><span class="vn">3</span> <span class="br-p"><br><br></span>উত্তরে যীশু তাঁদের বললেন, “আমিও আপনাদের একটা কথা জিজ্ঞাসা করব। বলুন দেখি,</div>
<div class="v" id="v4"><span class="vn">4</span> বাপ্তিস্ম দেবার অধিকার যোহন ঈশ্বরের কাছ থেকে পেয়েছিলেন, না মানুষের কাছ থেকে পেয়েছিলেন?”</div>
<div class="v" id="v5"><span class="vn">5</span> <span class="br-p"><br><br></span>তখন তাঁরা নিজেদের মধ্যে এই আলোচনা করতে লাগলেন, “যদি আমরা বলি, ‘ঈশ্বরের কাছ থেকে,’ তবে সে বলবে, ‘তা হলে তাঁকে বিশ্বাস করেন নি কেন?’</div>
<div class="v" id="v6"><span class="vn">6</span> কিন্তু যদি বলি, ‘মানুষের কাছ থেকে,’ তাহলে লোকেরা আমাদের পাথর মারবে, কারণ তারা যোহনকে নবী বলে বিশ্বাস করে।”</div>
<div class="v" id="v7"><span class="vn">7</span> <span class="br-p"><br><br></span>এইজন্য তাঁরা বললেন, “সেই অধিকার কোথা থেকে এসেছিল তা আমরা জানি না।”</div>
<div class="v" id="v8"><span class="vn">8</span> <span class="br-p"><br><br></span>যীশু তাঁদের বললেন, “তবে আমিও বলব না কোন্‌ অধিকারে আমি এই সব করছি।”</div>
<div class="v" id="v9"><h2>আংগুর-ক্ষেতের চাষীদের গল্প</h2><h2>(<b>470 21:33-46</b>; <b>480 12:1-12</b>)</h2><span class="vn">9</span> <span class="br-p"><br><br></span>এর পরে যীশু লোকদের শিক্ষা দেবার জন্য এই কথা বললেন: “একজন লোক একটা আংগুর-ক্ষেত করলেন এবং চাষীদের কাছে সেটা ইজারা দিয়ে অনেক দিনের জন্য বিদেশে চলে গেলেন।</div>
<div class="v" id="v10"><span class="vn">10</span> পরে তিনি সেই ক্ষেতের আংগুর ফলের ভাগ পাবার জন্য সময়মতই একজন দাসকে চাষীদের কাছে পাঠালেন। কিন্তু চাষীরা তাকে মারধর করে খালি হাতেই ফেরৎ পাঠিয়ে দিল।</div>
<div class="v" id="v11"><span class="vn">11</span> তখন তিনি আর একজন দাসকে পাঠালেন, কিন্তু চাষীরা তাকেও মারল ও অপমান করল এবং খালি হাতে পাঠিয়ে দিল।</div>
<div class="v" id="v12"><span class="vn">12</span> পরে তিনি তৃতীয় দাসকে পাঠালেন, কিন্তু চাষীরা তাকেও ভীষণ মারধর করে তাড়িয়ে দিল।</div>
<div class="v" id="v13"><span class="vn">13</span> <span class="br-p"><br><br></span>“তখন আংগুর-ক্ষেতের মালিক বললেন, ‘কি করি? আচ্ছা, আমি আমার প্রিয় পুত্রকে পাঠাব। হয়তো তারা তাকে সম্মান করবে।’</div>
<div class="v" id="v14"><span class="vn">14</span> <span class="br-p"><br><br></span>“কিন্তু চাষীরা তাঁকে দেখে একে অন্যকে বলল, ‘এ-ই তো পরে সম্পত্তির মালিক হবে। সম্পত্তিটা যেন আমাদেরই হয় সেইজন্য এস, আমরা ওকে মেরে ফেলি।’</div>
<div class="v" id="v15"><span class="vn">15</span> এই বলে তারা তাঁকে ধরে ক্ষেতের বাইরে নিয়ে গিয়ে মেরে ফেলল। <span class="br-p"><br><br></span>“এখন আংগুর-ক্ষেতের মালিক সেই চাষীদের কি করবেন?</div>
<div class="v" id="v16"><span class="vn">16</span> তিনি এসে তাদের মেরে ফেলবেন এবং ক্ষেতটা অন্যদের ইজারা দেবেন।” <span class="br-p"><br><br></span>লোকেরা যীশুর কথা শুনে বলল, “এমন না হোক।”</div>
<div class="v" id="v17"><span class="vn">17</span> <span class="br-p"><br><br></span>তখন যীশু তাদের দিকে তাকিয়ে বললেন, “তবে এই যে কথা পবিত্র শাস্ত্রের মধ্যে লেখা আছে, ‘রাজমিস্ত্রিরা যে পাথরটা বাতিল করে দিয়েছিল, সেটাই সবচেয়ে দরকারী পাথর হয়ে উঠল’-এর অর্থ কি?</div>
<div class="v" id="v18"><span class="vn">18</span> যে কেউ সেই পাথরের উপরে পড়বে সে ভেংগে টুকরা টুকরা হয়ে যাবে এবং যার উপর সেই পাথর পড়বে সে চুরমার হয়ে যাবে।”</div>
<div class="v" id="v19"><span class="vn">19</span> <span class="br-p"><br><br></span>এই সময়ে ধর্ম-শিক্ষকেরা ও প্রধান পুরোহিতেরা যীশুকে ধরতে চাইলেন, কারণ তাঁরা বুঝেছিলেন যে, ঐ কথা যীশু তাঁদের বিরুদ্ধেই বলেছেন; কিন্তু তাঁরা লোকদের ভয় পেলেন।</div>
<div class="v" id="v20"><h2>কর্‌ দেবার বিষয়ে</h2><h2>(<b>470 22:15-22</b>; <b>480 12:13-17</b>)</h2><span class="vn">20</span> <span class="br-p"><br><br></span>ধর্ম-শিক্ষক ও প্রধান পুরোহিতেরা যীশুকে চোখে চোখে রাখলেন এবং গুপ্তচর পাঠিয়ে দিলেন। যীশুকে তাঁর নিজের কথার ফাঁদে ফেলবার জন্য সেই গুপ্তচরেরা ভাল মানুষের ভাণ করতে লাগল, যেন তারা তাঁকে প্রধান শাসনকর্তার বিচার-ক্ষমতার অধীনে ফেলতে পারে।</div>
<div class="v" id="v21"><span class="vn">21</span> সেইজন্য তারা তাঁকে বলল, “গুরু, আমরা জানি যে, আপনি যা বলেন ও শিক্ষা দেন তা ঠিক। আপনি সবাইকে সমান চোখে দেখেন এবং সত্য ভাবেই ঈশ্বরের পথের বিষয়ে শিক্ষা দিয়ে থাকেন।</div>
<div class="v" id="v22"><span class="vn">22</span> আচ্ছা, মোশির আইন-কানুন অনুসারে রোম-সম্রাটকে কি কর্‌ দেওয়া উচিত?”</div>
<div class="v" id="v23"><span class="vn">23</span> <span class="br-p"><br><br></span>যীশু তাদের চালাকি বুঝতে পেরে বললেন,</div>
<div class="v" id="v24"><span class="vn">24</span> “আমাকে একটা দীনার দেখাও। এর উপরে কার ছবি ও কার নাম আছে?” <span class="br-p"><br><br></span>তারা বলল, “রোম-সম্রাটের।”</div>
<div class="v" id="v25"><span class="vn">25</span> <span class="br-p"><br><br></span>যীশু তাদের বললেন, “তা হলে যা সম্রাটের তা সম্রাটকে দাও এবং যা ঈশ্বরের তা ঈশ্বরকে দাও।”</div>
<div class="v" id="v26"><span class="vn">26</span> <span class="br-p"><br><br></span>লোকদের সামনে যীশু যা বলেছিলেন তাতে সেই গুপ্তচরেরা তাঁকে তাঁর কথার ফাঁদে ফেলতে পারল না। তাঁর উত্তরে আশ্চর্য হয়ে তারা চুপ হয়ে গেল।</div>
<div class="v" id="v27"><h2>জীবিত হয়ে উঠবার বিষয়ে</h2><h2>(<b>470 22:23-33</b>; <b>480 12:18-27</b>)</h2><span class="vn">27</span> <span class="br-p"><br><br></span>সদ্দূকীদের মধ্যে কয়েকজন যীশুর কাছে আসলেন। সদ্দূকীদের মতে মৃতদের জীবিত হয়ে উঠা বলে কিছু নেই। তাঁরা যীশুকে জিজ্ঞাসা করলেন,</div>
<div class="v" id="v28"><span class="vn">28</span> “গুরু, মোশি আমাদের জন্য এই কথা লিখে গেছেন, সন্তানহীন অবস্থায় যদি কোন লোক তার স্ত্রীকে রেখে মারা যায়, তবে তার ভাই তার স্ত্রীকে বিয়ে করে ভাইয়ের হয়ে তার বংশ রক্ষা করবে।</div>
<div class="v" id="v29"><span class="vn">29</span> বেশ ভাল, ধরুন, সাতজন ভাই ছিল। প্রথম জন বিয়ে করে সন্তানহীন অবস্থায় মারা গেল।</div>
<div class="v" id="v30"><span class="vn">30</span> পরে দ্বিতীয় ও তার পরে তৃতীয় ভাই সেই বিধবা স্ত্রীকে বিয়ে করল এবং সেই একইভাবে সাতজনই ছেলেমেয়ে না রেখে মারা গেল।</div>
<div class="v" id="v32"><span class="vn">32</span> শেষে সেই স্ত্রীলোকটিও মারা গেল।</div>
<div class="v" id="v33"><span class="vn">33</span> তাহলে যেদিন মৃতেরা জীবিত হয়ে উঠবে সেই দিন সে কার স্ত্রী হবে? সাতজনের প্রত্যেকেই তো তাকে বিয়ে করেছিল।”</div>
<div class="v" id="v34"><span class="vn">34</span> <span class="br-p"><br><br></span>যীশু তাঁদের বললেন, “এই কালের লোকেরা বিয়ে করে এবং তাদের বিয়ে দেওয়া হয়।</div>
<div class="v" id="v35"><span class="vn">35</span> কিন্তু মৃত্যু থেকে জীবিত হয়ে আগামী যুগে পার হয়ে যাবার যোগ্য বলে যাদের ধরা হবে, তারা বিয়ে করবে না এবং তাদের বিয়ে দেওয়াও হবে না।</div>
<div class="v" id="v36"><span class="vn">36</span> তারা আর মরতে পারে না, কারণ তারা স্বর্গদূতদের মত। তারা ঈশ্বরের সন্তান কারণ মৃত্যু থেকে তাদের জীবিত করা হয়েছে।</div>
<div class="v" id="v37"><span class="vn">37</span> জ্বলন্ত ঝোপের বিষয়ে যেখানে লেখা আছে সেখানে মোশি দেখিয়ে দিয়েছেন যে, মৃতেরা সত্যিই জীবিত হয়ে ওঠে। সেখানে মোশি প্রভুকে ‘অব্রাহামের ঈশ্বর, ইস্‌হাকের ঈশ্বর ও যাকোবের ঈশ্বর’ বলে ডেকেছেন।</div>
<div class="v" id="v38"><span class="vn">38</span> কিন্তু ঈশ্বর তো মৃতদের ঈশ্বর নন, তিনি জীবিতদেরই ঈশ্বর। তাঁরই উদ্দেশ্যে সব লোক বেঁচে থাকে।”</div>
<div class="v" id="v39"><span class="vn">39</span> <span class="br-p"><br><br></span>তখন কয়েকজন ধর্ম-শিক্ষক বললেন, “গুরু, আপনি ভালই বলেছেন।”</div>
<div class="v" id="v40"><span class="vn">40</span> তাঁরা আর কোন কিছু যীশুকে জিজ্ঞাসা করতে সাহস পেলেন না।</div>
<div class="v" id="v41"><h2>ধর্ম-শিক্ষকদের কাছে প্রভু যীশুর প্রশ্ন</h2><h2>(<b>470 22:41-23:36</b>; <b>480 12:35-40</b>; <b>490 11:37-52</b>)</h2><span class="vn">41</span> <span class="br-p"><br><br></span>যীশু সেই ধর্ম-শিক্ষকদের বললেন, “লোকে কি করে বলে যে, মশীহ দায়ূদের বংশধর?</div>
<div class="v" id="v42"><span class="vn">42</span> পবিত্র শাস্ত্রের গীতসংহিতা নামে বইখানাতে দায়ূদ তো নিজেই এই কথা বলেছেন, <span class="br-p"><br><br></span><span class="br-ind"><br><span class="indent">&nbsp;</span></span>‘প্রভু আমার প্রভুকে বললেন, <br><span class="br-ind"><br><span class="indent">&nbsp;</span></span>যতক্ষণ না আমি তোমার শত্রুদের <br><span class="br-ind"><br><span class="indent">&nbsp;</span></span>তোমার পায়ের তলায় রাখি, <br><span class="br-ind"><br><span class="indent">&nbsp;</span></span>ততক্ষণ তুমি আমার ডানদিকে বস।’ <br></div>
<div class="v" id="v44"><span class="vn">44</span> <span class="br-p"><br><br></span>দায়ূদ তো মশীহকে প্রভু বলে ডেকেছিলেন; তাহলে মশীহ কেমন করে দায়ূদের বংশধর হতে পারেন?”</div>
<div class="v" id="v45"><span class="vn">45</span> <span class="br-p"><br><br></span>লোকেরা যখন যীশুর কথা শুনছিল তখন যীশু তাঁর শিষ্যদের বললেন,</div>
<div class="v" id="v46"><span class="vn">46</span> “ধর্ম-শিক্ষকদের বিষয়ে সাবধান হও। তাঁরা লম্বা লম্বা জামা পরে ঘুরে বেড়াতে চান এবং হাটে-বাজারে সম্মান পেতে ভালবাসেন। তাঁরা সমাজ-ঘরে প্রধান প্রধান আসনে ও ভোজের সময়ে সম্মানের জায়গায় বসতে ভালবাসেন।</div>
<div class="v" id="v47"><span class="vn">47</span> এক দিকে তাঁরা লোককে দেখাবার জন্য লম্বা লম্বা প্রার্থনা করেন, অন্য দিকে বিধবাদের সম্পত্তি দখল করেন। এই লোকদের অনেক বেশী শাস্তি হবে।”</div>
</div>
<!-- PARSED ABOVE; EDITING MAY BREAK PARSER -->
</body></html>