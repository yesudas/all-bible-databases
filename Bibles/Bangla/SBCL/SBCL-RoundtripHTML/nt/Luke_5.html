<html><head>
<meta http-equiv="Content-Type" content="text/html;charset=utf-8" />
<title>Luke 5 &ndash; লূক &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Luke', 5);">
<div id="navbar"><a href="../index.html">Pobitro Baibel</a> &ndash; <b>লূক</b> &ndash; <a href="Luke_1.html">1</a> ... <a href="Luke_3.html">3</a> <a href="Luke_4.html">4</a> <b>5</b> <a href="Luke_6.html">6</a> <a href="Luke_7.html">7</a> ... <a href="Luke_24.html">24</a> </div><hr>
<h1>Luke 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শিষ্য গ্রহণ</h2><h2>(<b>470 4:18-22</b>; <b>480 1:16-20</b>)</h2><span class="vn">1</span> <span class="br-p"><br><br></span>এক সময়ে যীশু গিনেষরৎ সাগরের পারে দাঁড়িয়ে ছিলেন। লোকেরা ঈশ্বরের বাক্য শুনবার জন্য তাঁর চারপাশে ঠেলাঠেলি করছিল।</div>
<div class="v" id="v2"><span class="vn">2</span> এমন সময় তিনি সাগরের পারে দু’টা নৌকা দেখতে পেলেন। জেলেরা সেই নৌকা দু’টা থেকে নেমে তাদের জাল ধুচ্ছিল।</div>
<div class="v" id="v3"><span class="vn">3</span> তখন যীশু শিমোনের নৌকায় উঠলেন এবং তাঁকে পার থেকে একটু দূরে নৌকাটা নিয়ে যেতে বললেন। তারপর তিনি নৌকায় বসে লোকদের শিক্ষা দিতে লাগলেন।</div>
<div class="v" id="v4"><span class="vn">4</span> <span class="br-p"><br><br></span>কথা শেষ হলে পর যীশু শিমোনকে বললেন, “গভীর জলে গিয়ে মাছ ধরবার জন্য তোমাদের জাল ফেল।”</div>
<div class="v" id="v5"><span class="vn">5</span> <span class="br-p"><br><br></span>শিমোন বললেন, “গুরু, সারা রাত খুব পরিশ্রম করেও কিছুই ধরতে পারি নি; তবুও আপনার কথাতে আমি জাল ফেলব।”</div>
<div class="v" id="v6"><span class="vn">6</span> <span class="br-p"><br><br></span>জাল ফেললে পর তাতে এত মাছ পড়ল যে, তাঁদের জাল ছিঁড়বার মত হল।</div>
<div class="v" id="v7"><span class="vn">7</span> তখন তাঁরা সাহায্যের জন্য ইশারা করে অন্য নৌকার সংগীদের ডাকলেন। তাঁরা এসে দু’টা নৌকায় এত মাছ বোঝাই করলেন যে, সেগুলো ডুবে যাবার মত হল।</div>
<div class="v" id="v8"><span class="vn">8</span> এ দেখে শিমোন-পিতর যীশুর সামনে উবুড় হয়ে পড়ে বললেন, “প্রভু, আমি পাপী; আমার কাছ থেকে চলে যান।”</div>
<div class="v" id="v9"><span class="vn">9</span> <span class="br-p"><br><br></span>এত মাছ ধরা পড়েছে দেখে শিমোন-পিতর ও তাঁর সংগীরা সবাই আশ্চর্য হলেন।</div>
<div class="v" id="v10"><span class="vn">10</span> শিমোনের ব্যবসার ভাগীদার যাকোব ও যোহন নামে সিবদিয়ের দুই ছেলেও আশ্চর্য হলেন। তখন যীশু শিমোনকে বললেন, “ভয় কোরো না; এখন থেকে তুমি ঈশ্বরের জন্য মানুষ ধরবে।”</div>
<div class="v" id="v11"><span class="vn">11</span> <span class="br-p"><br><br></span>তারপর তাঁরা নৌকাগুলো পারে আনলেন এবং সব কিছু ফেলে রেখে যীশুর সংগে চললেন।</div>
<div class="v" id="v12"><h2>দু’জন রোগী সুস্থ হল</h2><h2>(<b>470 8:1-4</b>; <b>470 9:1-8</b>; <b>480 1:40-2:12</b>)</h2><span class="vn">12</span> <span class="br-p"><br><br></span>যীশু একবার একটা গ্রামে গেলেন। সেখানে একজন লোকের সারা গায়ে খারাপ চর্মরোগ ছিল। যীশুকে দেখে সে উবুড় হয়ে পড়ে কাকুতি-মিনতি করে বলল, “প্রভু, আপনি ইচ্ছা করলেই আমাকে ভাল করতে পারেন।”</div>
<div class="v" id="v13"><span class="vn">13</span> <span class="br-p"><br><br></span>যীশু হাত বাড়িয়ে তাকে ছুঁয়ে বললেন, “আমি তা-ই চাই, তুমি শুচি হও।” আর তখনই সে ভাল হয়ে গেল।</div>
<div class="v" id="v14"><span class="vn">14</span> <span class="br-p"><br><br></span>যীশু তাকে এই আদেশ দিলেন, “এই কথা কাউকে বোলো না বরং পুরোহিতের কাছে গিয়ে নিজেকে দেখাও। তার পর শুচি হওয়া সম্বন্ধে মোশি যা উৎসর্গ করবার আদেশ দিয়েছেন তা উৎসর্গ কর। তাতে লোকদের কাছে প্রমাণ হবে তুমি ভাল হয়েছ।”</div>
<div class="v" id="v15"><span class="vn">15</span> <span class="br-p"><br><br></span>তবুও যীশুর খবর আরও ছড়িয়ে পড়ল। তাঁর কথা শুনবার জন্য ও রোগ থেকে সুস্থ হবার জন্য অনেক লোক তাঁর কাছে আসতে লাগল।</div>
<div class="v" id="v16"><span class="vn">16</span> যীশু প্রায়ই নির্জন জায়গায় গিয়ে প্রার্থনা করতেন।</div>
<div class="v" id="v17"><span class="vn">17</span> <span class="br-p"><br><br></span>একদিন যীশু যখন শিক্ষা দিচ্ছিলেন তখন ফরীশীরা এবং ধর্ম-শিক্ষকেরা সেখানে বসে ছিলেন। গালীল প্রদেশের বিভিন্ন গ্রাম এবং যিহূদিয়া প্রদেশ ও যিরূশালেম শহর থেকে এঁরা এসেছিলেন। রোগীদের সুস্থ করবার জন্য প্রভুর শক্তি যীশুর মধ্যে ছিল।</div>
<div class="v" id="v18"><span class="vn">18</span> <span class="br-p"><br><br></span>তখন কয়েকজন লোক একজন অবশ-রোগীকে খাটে করে বয়ে আনল। তারা তাকে ভিতরে নিয়ে গিয়ে যীশুর সামনে রাখবার চেষ্টা করল,</div>
<div class="v" id="v19"><span class="vn">19</span> কিন্তু ভিড়ের জন্য ভিতরে যাবার পথ পেল না। তখন তারা ছাদে উঠল এবং ছাদের টালি সরিয়ে বিছানা সুদ্ধ তাকে লোকদের মাঝখানে যীশুর সামনে নামিয়ে দিল।</div>
<div class="v" id="v20"><span class="vn">20</span> যীশু তাদের বিশ্বাস দেখে বললেন, “বন্ধু, তোমার পাপ ক্ষমা করা হল।”</div>
<div class="v" id="v21"><span class="vn">21</span> <span class="br-p"><br><br></span>এতে ধর্ম-শিক্ষক ও ফরীশীরা মনে মনে ভাবতে লাগলেন, “এই লোকটা কে, যে ঈশ্বরকে অপমান করছে? ঈশ্বর ছাড়া আর কে পাপ ক্ষমা করতে পারে?”</div>
<div class="v" id="v22"><span class="vn">22</span> <span class="br-p"><br><br></span>তাঁরা মনে মনে কি চিন্তা করছিলেন যীশু তা বুঝতে পেরে বললেন, “আপনারা মনে মনে কেন ঐ কথা ভাবছেন?</div>
<div class="v" id="v23"><span class="vn">23</span> কোন্‌টা বলা সহজ, ‘তোমার পাপ ক্ষমা করা হল,’ না ‘তুমি উঠে হেঁটে বেড়াও’?</div>
<div class="v" id="v24"><span class="vn">24</span> কিন্তু আপনারা যেন জানতে পারেন পৃথিবীতে পাপ ক্ষমা করবার ক্ষমতা মনুষ্যপুত্রের আছে”-এই পর্যন্ত বলে তিনি সেই অবশ-রোগীকে বললেন, “আমি তোমাকে বলছি, ওঠো, তোমার বিছানা তুলে নিয়ে বাড়ী চলে যাও।”</div>
<div class="v" id="v25"><span class="vn">25</span> <span class="br-p"><br><br></span>সেই লোকটি তখনই সকলের সামনে উঠে দাঁড়াল এবং যে বিছানার উপরে সে শুয়ে ছিল তা তুলে নিয়ে ঈশ্বরের গৌরব করতে করতে বাড়ী চলে গেল।</div>
<div class="v" id="v26"><span class="vn">26</span> তাতে সবাই খুব আশ্চর্য হল এবং ভক্তিপূর্ণ ভয়ে ঈশ্বরের গৌরব করে বলল, “আজ আমরা কি আশ্চর্য ব্যাপার দেখলাম!”</div>
<div class="v" id="v27"><h2>প্রভু যীশু লেবিকে ডাকলেন</h2><h2>(<b>470 9:9-13</b>; <b>480 2:13-17</b>)</h2><span class="vn">27</span> <span class="br-p"><br><br></span>এর পরে যীশু বাইরে গেলেন এবং কর্‌ আদায় করবার ঘরে লেবি নামে একজন কর্‌-আদায়কারীকে বসে থাকতে দেখলেন। যীশু লেবিকে বললেন, “এস, আমার শিষ্য হও।”</div>
<div class="v" id="v28"><span class="vn">28</span> তাতে লেবি উঠলেন এবং তাঁর সব কিছু ফেলে রেখে যীশুর সংগে গেলেন।</div>
<div class="v" id="v29"><span class="vn">29</span> <span class="br-p"><br><br></span>পরে লেবি যীশুর জন্য তাঁর বাড়ীতে একটা বড় ভোজ দিলেন। তাঁদের সংগে অনেক কর্‌-আদায়কারী ও অন্য লোকেরা খেতে বসল।</div>
<div class="v" id="v30"><span class="vn">30</span> তখন ফরীশীরা ও তাঁদের দলের ধর্ম-শিক্ষকেরা বিরক্ত হয়ে যীশুর শিষ্যদের বললেন, “তোমরা কর-আদায়কারী ও খারাপ লোকদের সংগে খাওয়া-দাওয়া কর কেন?”</div>
<div class="v" id="v31"><span class="vn">31</span> <span class="br-p"><br><br></span>যীশু তাঁদের বললেন, “সুস্থদের জন্য ডাক্তারের দরকার নেই বরং অসুস্থদের জন্যই দরকার আছে।</div>
<div class="v" id="v32"><span class="vn">32</span> পাপ থেকে মন ফিরাবার জন্য আমি ধার্মিকদের ডাকতে আসি নি বরং পাপীদেরই ডাকতে এসেছি।”</div>
<div class="v" id="v33"><h2>উপবাসের বিষয়ে শিক্ষা</h2><h2>(<b>470 9:14-17</b>; <b>480 2:18-22</b>)</h2><span class="vn">33</span> <span class="br-p"><br><br></span>পরে সেই ধর্ম-নেতারা যীশুকে বললেন, “যোহনের শিষ্যেরা প্রায়ই উপবাস ও প্রার্থনা করে এবং ফরীশীদের শিষ্যেরাও তা করে, কিন্তু আপনার শিষ্যেরা কখনও খাওয়া-দাওয়া বাদ দেয় না।”</div>
<div class="v" id="v34"><span class="vn">34</span> <span class="br-p"><br><br></span>যীশু তাঁদের বললেন, “বর সংগে থাকতে কি বরের সংগের লোকদের উপবাস করাতে পারা যায়?</div>
<div class="v" id="v35"><span class="vn">35</span> কিন্তু এমন সময় আসবে যখন তাদের কাছ থেকে বরকে নিয়ে যাওয়া হবে, আর সেই সময়েই তারা উপবাস করবে।”</div>
<div class="v" id="v36"><span class="vn">36</span> <span class="br-p"><br><br></span>তারপর যীশু শিক্ষা দেবার জন্য তাঁদের কাছে এই উদাহরণ দিলেন: “নতুন জামার টুকরা ছিঁড়ে নিয়ে কেউ পুরানো জামায় তালি দেয় না, কারণ তা করলে সেই নতুন জামাটা তো সে ছিঁড়ে ফেলে; আর সেই নতুন টুকরাটাও পুরানো জামার সংগে মানায় না।</div>
<div class="v" id="v37"><span class="vn">37</span> টাটকা আংগুর-রস কেউ পুরানো চামড়ার থলিতে রাখে না, রাখলে টাটকা রসে থলিগুলো ফেটে যায়। তাতে রসও পড়ে যায়, থলিগুলোও নষ্ট হয়।</div>
<div class="v" id="v38"><span class="vn">38</span> টাটকা আংগুর-রস নতুন চামড়ার থলিতেই রাখা উচিত।</div>
<div class="v" id="v39"><span class="vn">39</span> পুরানো আংগুর-রস খাবার পরে কেউ টাটকা আংগুর-রস খেতে চায় না, কারণ সে বলে, ‘পুরানোটাই ভাল।’”</div>
</div>
<!-- PARSED ABOVE; EDITING MAY BREAK PARSER -->
</body></html>