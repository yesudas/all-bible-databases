<html><head>
<meta http-equiv="Content-Type" content="text/html;charset=utf-8" />
<title>Matt 10 &ndash; মথি &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 10);">
<div id="navbar"><a href="../index.html">Pobitro Baibel</a> &ndash; <b>মথি</b> &ndash; <a href="Matt_1.html">1</a> ... <a href="Matt_8.html">8</a> <a href="Matt_9.html">9</a> <b>10</b> <a href="Matt_11.html">11</a> <a href="Matt_12.html">12</a> ... <a href="Matt_28.html">28</a> </div><hr>
<h1>Matt 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বারোজন শিষ্যকে পাঠানো</h2><h2>(<b>480 3:13-19</b>; <b>480 6:7-13</b>; <b>490 9:1-6</b>)</h2><span class="vn">1</span> <span class="br-p"><br><br></span>যীশু তাঁর বারোজন শিষ্যকে ডাকলেন এবং মন্দ আত্মা ছাড়াবার ও সব রকম রোগ ভাল করবার ক্ষমতা দিয়ে তাঁদের পাঠিয়ে দিলেন।</div>
<div class="v" id="v2"><span class="vn">2</span> সেই বারোজন প্রেরিতের নাম এই: প্রথম, শিমোন যাঁকে পিতর বলা হয়, তারপর তাঁর ভাই আন্দ্রিয়; সিবদিয়ের ছেলে যাকোব ও তাঁর ভাই যোহন; ফিলিপ ও বর্‌থলময়;</div>
<div class="v" id="v3"><span class="vn">3</span> থোমা ও কর্‌-আদায়কারী মথি; আল্‌ফেয়ের ছেলে যাকোব ও থদ্দেয়;</div>
<div class="v" id="v4"><span class="vn">4</span> মৌলবাদী শিমোন এবং যীশুকে যে শত্রুদের হাতে ধরিয়ে দিয়েছিল সেই যিহূদা ইষ্কারিয়োৎ।</div>
<div class="v" id="v5"><span class="vn">5</span> <span class="br-p"><br><br></span>যীশু সেই বারোজনকে এই সব আদেশ দিয়ে পাঠালেন, “তোমরা অযিহূদীদের কাছে বা শমরীয়দের কোন গ্রামে যেয়ো না,</div>
<div class="v" id="v6"><span class="vn">6</span> বরং ইস্রায়েল জাতির হারানো মেষদের কাছে যেয়ো।</div>
<div class="v" id="v7"><span class="vn">7</span> তোমরা যেতে যেতে এই কথা প্রচার কোরো যে, স্বর্গ-রাজ্য কাছে এসে গেছে।</div>
<div class="v" id="v8"><span class="vn">8</span> এছাড়া তোমরা অসুস্থদের সুস্থ কোরো, মৃতদের জীবন দিয়ো, চর্মরোগীদের ভালো কোরো ও মন্দ আত্মাদের ছাড়ায়ো। তোমরা বিনামূল্যে পেয়েছ, বিনামূল্যেই দিয়ো।</div>
<div class="v" id="v9"><span class="vn">9</span> তোমাদের কোমর-বাঁধনিতে তোমরা সোনা, রূপা কিম্বা তামার পয়সাও নিয়ো না।</div>
<div class="v" id="v10"><span class="vn">10</span> পথের জন্য কোন রকম থলি, দু’টা জামা, জুতা বা লাঠিও নিয়ো না, কারণ যে কাজ করে সে খাওয়া-পরা পাবার যোগ্য।</div>
<div class="v" id="v11"><span class="vn">11</span> <span class="br-p"><br><br></span>“তোমরা যে কোন শহরে বা গ্রামে যাবে সেখানে একজন উপযুক্ত লোক খুঁজে নিয়ো এবং অন্য কোথাও চলে না যাওয়া পর্যন্ত তার বাড়ীতে থেকো।</div>
<div class="v" id="v12"><span class="vn">12</span> সেই বাড়ীর ভিতরে ঢুকবার সময় তাদের শুভেচ্ছা জানায়ো।</div>
<div class="v" id="v13"><span class="vn">13</span> যদি সেই বাড়ী উপযুক্ত হয় তবে তোমাদের শান্তি সেই বাড়ীর উপরে নেমে আসুক। কিন্তু যদি সেই বাড়ী উপযুক্ত না হয় তবে তোমাদের শান্তি তোমাদের কাছেই ফিরে আসুক।</div>
<div class="v" id="v14"><span class="vn">14</span> যদি কেউ তোমাদের গ্রহণ না করে বা তোমাদের কথা না শোনে তবে সেই বাড়ী বা গ্রাম থেকে চলে যাবার সময়ে তোমাদের পায়ের ধুলা ঝেড়ে ফেলো।</div>
<div class="v" id="v15"><span class="vn">15</span> আমি তোমাদের সত্যি বলছি, বিচারের দিনে সেই গ্রামের চেয়ে বরং সদোম ও ঘমোরা শহরের অবস্থা অনেকখানি সহ্য করবার মত হবে।</div>
<div class="v" id="v16"><h2>শিষ্যদের প্রতি উপদেশ</h2><h2>(<b>480 9:41</b>; <b>480 13:9-13</b>; <b>490 21:2-9</b>, <b>490 12-17</b>, <b>490 51-53</b>; <b>490 14:26</b>, <b>490 27</b>)</h2><span class="vn">16</span> <span class="br-p"><br><br></span>“দেখ, আমি নেকড়ে বাঘের মধ্যে ভেড়ার মত তোমাদের পাঠাচ্ছি। এইজন্য সাপের মত সতর্ক এবং কবুতরের মত সরল হও।</div>
<div class="v" id="v17"><span class="vn">17</span> সাবধান থেকো, কারণ মানুষ বিচার-সভার লোকদের হাতে তোমাদের ধরিয়ে দেবে এবং তাদের সমাজ-ঘরে তোমাদের বেত মারবে।</div>
<div class="v" id="v18"><span class="vn">18</span> আমার জন্যই শাসনকর্তা ও রাজাদের সামনে তোমাদের নিয়ে যাওয়া হবে যেন তাদের কাছে ও অযিহূদীদের কাছে তোমরা সাক্ষ্য দিতে পার।</div>
<div class="v" id="v19"><span class="vn">19</span> লোকেরা যখন তোমাদের ধরিয়ে দেবে তখন কিভাবে এবং কি বলতে হবে তা ভেবো না। কি বলতে হবে তা তোমাদের সেই সময়েই বলে দেওয়া হবে।</div>
<div class="v" id="v20"><span class="vn">20</span> তোমরাই যে বলবে তা নয়, বরং তোমাদের পিতা ঈশ্বরের আত্মা তোমাদের মধ্য দিয়ে কথা বলবেন।</div>
<div class="v" id="v21"><span class="vn">21</span> <span class="br-p"><br><br></span>“ভাই ভাইকে এবং বাবা ছেলেকে মেরে ফেলবার জন্য ধরিয়ে দেবে। ছেলেমেয়েরা মা-বাবার বিরুদ্ধে দাঁড়িয়ে তাদের খুন করাবে।</div>
<div class="v" id="v22"><span class="vn">22</span> আমার জন্য সবাই তোমাদের ঘৃণা করবে, কিন্তু যে শেষ পর্যন্ত স্থির থাকবে সে উদ্ধার পাবে।</div>
<div class="v" id="v23"><span class="vn">23</span> কোন গ্রামের লোকেরা যখন তোমাদের উপর অত্যাচার করবে তখন অন্য গ্রামে পালিয়ে যেয়ো। আমি তোমাদের সত্যিই বলছি, ইস্রায়েল দেশের সমস্ত শহর ও গ্রামে তোমাদের কাজ শেষ হবার আগেই মনুষ্যপুত্র আসবেন।</div>
<div class="v" id="v24"><span class="vn">24</span> <span class="br-p"><br><br></span>“শিক্ষক থেকে ছাত্র বড় নয় এবং মনিব থেকে দাস বড় নয়।</div>
<div class="v" id="v25"><span class="vn">25</span> ছাত্রের পক্ষে শিক্ষকের মত হওয়া আর দাসের পক্ষে মনিবের মত হওয়াই যথেষ্ট। ঘরের কর্তাকেই যখন তারা বেল্‌সবূল বলেছে তখন ঘরের অন্য সবাইকে আরও কত বেশী করেই না বেল্‌সবূল বলবে।</div>
<div class="v" id="v26"><span class="vn">26</span> <span class="br-p"><br><br></span>“তবে তোমরা তাদের ভয় কোরো না, কারণ লুকানো সব কিছুই প্রকাশ পাবে এবং গোপন সব কিছুই জানানো হবে।</div>
<div class="v" id="v27"><span class="vn">27</span> আমি তোমাদের কাছে যা অন্ধকারে বলছি তা তোমরা আলোতে বোলো। তোমরা যা কানে-কানে শুনছ তা ছাদের উপর থেকে প্রচার কোরো।</div>
<div class="v" id="v28"><span class="vn">28</span> যারা কেবল দেহটা মেরে ফেলতে পারে কিন্তু আত্মাকে মারতে পারে না তাদের ভয় কোরো না। যিনি দেহ ও আত্মা দু’টাই নরকে ধ্বংস করতে পারেন বরং তাঁকেই ভয় কর।</div>
<div class="v" id="v29"><span class="vn">29</span> দু’টা চড়াই পাখী কি সামান্য দামে বিক্রি হয় না? তবুও তোমাদের পিতা ঈশ্বরের অনুমতি ছাড়া তাদের একটাও মাটিতে পড়ে না;</div>
<div class="v" id="v30"><span class="vn">30</span> এমন কি, তোমাদের মাথার চুলগুলোও গোণা আছে।</div>
<div class="v" id="v31"><span class="vn">31</span> কাজেই তোমরা ভয় পেয়ো না। অনেক অনেক চড়াই পাখীর চেয়েও তোমাদের মূল্য অনেক বেশী।</div>
<div class="v" id="v32"><span class="vn">32</span> <span class="br-p"><br><br></span>“যে কেউ মানুষের সামনে আমাকে স্বীকার করে আমিও আমার স্বর্গস্থ পিতার সামনে তাকে স্বীকার করব।</div>
<div class="v" id="v33"><span class="vn">33</span> কিন্তু যে কেউ মানুষের সামনে আমাকে অস্বীকার করে আমিও আমার স্বর্গস্থ পিতার সামনে তাকে অস্বীকার করব।</div>
<div class="v" id="v34"><span class="vn">34</span> <span class="br-p"><br><br></span>“আমি পৃথিবীতে শান্তি দিতে এসেছি এই কথা মনে কোরো না। আমি শান্তি দিতে আসি নি বরং মানুষকে মানুষের বিরুদ্ধে দাঁড় করাতে এসেছি;</div>
<div class="v" id="v35"><span class="vn">35</span> ছেলেকে বাবার বিরুদ্ধে, মেয়েকে মায়ের বিরুদ্ধে, বৌকে শাশুড়ীর বিরুদ্ধে দাঁড় করাতে এসেছি।</div>
<div class="v" id="v36"><span class="vn">36</span> একজন মানুষের নিজের পরিবারের লোকেরাই তার শত্রু হবে।</div>
<div class="v" id="v37"><span class="vn">37</span> <span class="br-p"><br><br></span>“যে কেউ আমার চেয়ে মা-বাবাকে বেশী ভালবাসে সে আমার উপযুক্ত নয়। আর যে কেউ ছেলে বা মেয়েকে আমার চেয়ে বেশী ভালবাসে সে আমার উপযুক্ত নয়।</div>
<div class="v" id="v38"><span class="vn">38</span> যে নিজের ক্রুশ নিয়ে আমার পথে না চলে সে-ও আমার উপযুক্ত নয়।</div>
<div class="v" id="v39"><span class="vn">39</span> যে কেউ নিজের জীবন রক্ষা করতে চায় সে তার সত্যিকারের জীবন হারাবে; কিন্তু যে কেউ আমার জন্য তার প্রাণ হারায় সে তার সত্যিকারের জীবন রক্ষা করবে।</div>
<div class="v" id="v40"><span class="vn">40</span> <span class="br-p"><br><br></span>“যে তোমাদের গ্রহণ করে সে আমাকেই গ্রহণ করে; আর যে আমাকে গ্রহণ করে আমাকে যিনি পাঠিয়েছেন সে তাঁকেই গ্রহণ করে।</div>
<div class="v" id="v41"><span class="vn">41</span> কোন নবীকে যদি কেউ নবী বলে গ্রহণ করে তবে নবী যে পুরস্কার পাবে সে-ও সেই পুরস্কার পাবে। একজন ঈশ্বরভক্ত লোককে যদি কেউ ঈশ্বরভক্ত লোক বলে গ্রহণ করে তবে ঈশ্বরভক্ত লোক যে পুরস্কার পাবে সে-ও সেই পুরস্কার পাবে।</div>
<div class="v" id="v42"><span class="vn">42</span> যে কেউ এই সামান্য লোকদের মধ্যে একজনকে আমার শিষ্য বলে এক বাটি ঠাণ্ডা জল দেয়, আমি তোমাদের সত্যিই বলছি, সে কোনমতে তার পুরস্কার হারাবে না।”</div>
</div>
<!-- PARSED ABOVE; EDITING MAY BREAK PARSER -->
</body></html>