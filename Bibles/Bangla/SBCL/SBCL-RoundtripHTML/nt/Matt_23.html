<html><head>
<meta http-equiv="Content-Type" content="text/html;charset=utf-8" />
<title>Matt 23 &ndash; মথি &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 23);">
<div id="navbar"><a href="../index.html">Pobitro Baibel</a> &ndash; <b>মথি</b> &ndash; <a href="Matt_1.html">1</a> ... <a href="Matt_21.html">21</a> <a href="Matt_22.html">22</a> <b>23</b> <a href="Matt_24.html">24</a> <a href="Matt_25.html">25</a> ... <a href="Matt_28.html">28</a> </div><hr>
<h1>Matt 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ধর্ম-নেতাদের বিরুদ্ধে প্রভু যীশুর কথা</h2><h2>(<b>480 12:38-40</b>; <b>490 11:37-52</b>; <b>490 20:45-47</b>)</h2><span class="vn">1</span> <span class="br-p"><br><br></span>পরে যীশু লোকদের কাছে ও তাঁর শিষ্যদের কাছে বললেন,</div>
<div class="v" id="v2"><span class="vn">2</span> “আইন- কানুন শিক্ষা দেবার ব্যাপারে ধর্ম-শিক্ষকেরা ও ফরীশীরা মোশির জায়গায় আছেন।</div>
<div class="v" id="v3"><span class="vn">3</span> এইজন্য তাঁরা যা কিছু করতে বলেন তা কোরো এবং যা পালন করবার আদেশ দেন তা পালন কোরো। কিন্তু তাঁরা যা করেন তোমরা তা কোরো না, কারণ তাঁরা মুখে যা বলেন কাজে তা করেন না।</div>
<div class="v" id="v4"><span class="vn">4</span> তাঁরা ভারী ভারী বোঝা বেঁধে মানুষের কাঁধে চাপিয়ে দেন, কিন্তু সেগুলো সরাবার জন্য নিজেরা একটা আংগুলও নাড়াতে চান না।</div>
<div class="v" id="v5"><span class="vn">5</span> লোকদের দেখাবার জন্যই তাঁরা সব কাজ করেন। পবিত্র শাস্ত্রের পদ-লেখা তাবিজ তাঁরা বড় করে তৈরী করেন আর নিজেদের ধার্মিক দেখাবার জন্য চাদরের কোণায় কোণায় লম্বা থোপ্‌না লাগান।</div>
<div class="v" id="v6"><span class="vn">6</span> ভোজের সময় সম্মানের জায়গায় এবং সমাজ-ঘরে প্রধান প্রধান আসনে তাঁরা বসতে ভালবাসেন।</div>
<div class="v" id="v7"><span class="vn">7</span> তাঁরা হাটে-বাজারে সম্মান খুঁজে বেড়ান আর চান যেন লোকেরা তাঁদের গুরু বলে ডাকে।</div>
<div class="v" id="v8"><span class="vn">8</span> <span class="br-p"><br><br></span>“কেউ তোমাদের গুরু বলে ডাকুক তা চেয়ো না, কারণ তোমাদের গুরু বলতে কেবল একজনই আছেন, আর তোমরা সবাই ভাই ভাই।</div>
<div class="v" id="v9"><span class="vn">9</span> এই পৃথিবীতে কাউকেই পিতা বলে ডেকো না, কারণ তোমাদের একজনই পিতা আর তিনি স্বর্গে আছেন।</div>
<div class="v" id="v10"><span class="vn">10</span> কেউ তোমাদের নেতা বলে ডাকুক তা চেয়ো না, কারণ তোমাদের নেতা বলতে কেবল একজনই আছেন, তিনি মশীহ।</div>
<div class="v" id="v11"><span class="vn">11</span> তোমাদের মধ্যে যে সবচেয়ে বড় সে তোমাদের সেবাকারী হোক।</div>
<div class="v" id="v12"><span class="vn">12</span> যে কেউ নিজেকে উঁচু করে তাকে নীচু করা হবে এবং যে কেউ নিজেকে নীচু করে তাকে উঁচু করা হবে।</div>
<div class="v" id="v13"><span class="vn">13</span> <span class="br-p"><br><br></span>“ভণ্ড ধর্ম-শিক্ষক ও ফরীশীরা, ধিক্‌ আপনাদের! আপনারা লোকদের সামনে স্বর্গ-রাজ্যের দরজা বন্ধ করে রাখেন। তাতে নিজেরাও ঢোকেন না আর যারা ঢুকতে চেষ্টা করছে তাদেরও ঢুকতে দেন না।</div>
<div class="v" id="v14"><span class="vn">14</span> <span class="br-p"><br><br></span>“ভণ্ড ধর্ম-শিক্ষক ও ফরীশীরা, ধিক্‌ আপনাদের! এক দিকে আপনারা লোকদের দেখাবার জন্য লম্বা লম্বা প্রার্থনা করেন, অন্য দিকে বিধবাদের সম্পত্তি দখল করেন। এইজন্য আপনাদের অনেক বেশী শাস্তি হবে।</div>
<div class="v" id="v15"><span class="vn">15</span> <span class="br-p"><br><br></span>“ভণ্ড ধর্ম-শিক্ষক ও ফরীশীরা, ধিক্‌ আপনাদের! একটি মাত্র লোককে আপনাদের ধর্ম-মতে আনবার জন্য আপনারা দুনিয়ার কোথায় না যান। আর সে যখন আপনাদের ধর্ম-মতে আসে তখন আপনারা নিজেদের চেয়ে তাকে অনেক বেশী করে নরকের উপযুক্ত করে তোলেন।</div>
<div class="v" id="v16"><span class="vn">16</span> <span class="br-p"><br><br></span>“ধিক্‌ আপনাদের! আপনারা নিজেরা অন্ধ অথচ অন্যদের পথ দেখান। আপনারা বলে থাকেন, উপাসনা-ঘরের নামে কেউ শপথ করলে তাতে কিছু হয় না, কিন্তু যদি কেউ উপাসনা-ঘরের সোনার নামে শপথ করে তবে সে সেই শপথে বাঁধা পড়ে।</div>
<div class="v" id="v17"><span class="vn">17</span> মূর্খ ও অন্ধের দল, কোন্‌টা বড়? সোনা, না সেই উপাসনা-ঘর যা সেই সোনাকে ঈশ্বরের জন্য আলাদা করে রাখে?</div>
<div class="v" id="v18"><span class="vn">18</span> আপনারা আবার এই কথাও বলে থাকেন, বেদীর নামে কেউ শপথ করলে কিছুই হয় না, কিন্তু যদি কেউ সেই বেদীর উপরে যে দান আছে তার নামে শপথ করে তবে সে সেই শপথে বাঁধা পড়ে।</div>
<div class="v" id="v19"><span class="vn">19</span> অন্ধের দল, কোন্‌টা বড়? সেই দান, না সেই বেদী যা সেই দানকে ঈশ্বরের জন্য আলাদা করে রাখে?</div>
<div class="v" id="v20"><span class="vn">20</span> এইজন্য বেদীর নামে যে শপথ করে সে সেই বেদী এবং তার উপরের সব কিছুর নামেই শপথ করে।</div>
<div class="v" id="v21"><span class="vn">21</span> আর উপাসনা-ঘরের নামে যে শপথ করে সে উপাসনা-ঘর এবং তার ভিতরে যিনি থাকেন তাঁরই নামে শপথ করে।</div>
<div class="v" id="v22"><span class="vn">22</span> যে স্বর্গের নামে শপথ করে সে ঈশ্বরের সিংহাসন এবং যিনি তার উপর বসে আছেন তাঁরই নামে শপথ করে।</div>
<div class="v" id="v23"><span class="vn">23</span> <span class="br-p"><br><br></span>“ভণ্ড ধর্ম-শিক্ষক ও ফরীশীরা, ধিক্‌ আপনাদের! আপনারা পুদিনা, মৌরি আর জিরার দশ ভাগের এক ভাগ ঈশ্বরকে ঠিকমতই দিয়ে থাকেন; কিন্তু ন্যায়, দয়া এবং বিশ্বস্ততা, যা মোশির আইন-কানুনের আরও দরকারী বিষয় তা আপনারা বাদ দিয়েছেন। আগেরগুলো পালন করবার সংগে সংগে পরেরগুলোও পালন করা আপনাদের উচিত।</div>
<div class="v" id="v24"><span class="vn">24</span> আপনারা নিজেরা অন্ধ অথচ অন্যদের পথ দেখান। একটা ছোট মাছিও আপনারা ছাঁকেন অথচ উট গিলে ফেলেন।</div>
<div class="v" id="v25"><span class="vn">25</span> <span class="br-p"><br><br></span>“ভণ্ড ধর্ম-শিক্ষক ও ফরীশীরা, ধিক্‌ আপনাদের! আপনারা থালা-বাটির বাইরের দিকটা পরিষ্কার করে থাকেন, কিন্তু সেগুলো জুলুমের জিনিস আর লোভের ফল দিয়ে পূর্ণ।</div>
<div class="v" id="v26"><span class="vn">26</span> অন্ধ ফরীশীরা, আগে সেগুলোর ভিতরের দিকটা পরিষ্কার করুন, তাতে তার বাইরের দিকটাও পরিষ্কার হবে।</div>
<div class="v" id="v27"><span class="vn">27</span> <span class="br-p"><br><br></span>“ভণ্ড ধর্ম-শিক্ষক ও ফরীশীরা, ধিক্‌ আপনাদের! আপনারা চুনকাম করা কবরের মত, যার বাইরের দিকটা সুন্দর কিন্তু ভিতরটা মরা মানুষের হাড়- গোড় ও সব রকম ময়লায় ভরা।</div>
<div class="v" id="v28"><span class="vn">28</span> ঠিক সেইভাবে, বাইরে আপনারা লোকদের চোখে ধার্মিক কিন্তু ভিতরে ভণ্ডামী ও পাপে পূর্ণ।</div>
<div class="v" id="v29"><span class="vn">29</span> <span class="br-p"><br><br></span>“ভণ্ড ধর্ম-শিক্ষক ও ফরীশীরা, ধিক্‌ আপনাদের! আপনারা নবীদের কবর নুতন করে গাঁথেন এবং ঈশ্বরভক্ত লোকদের কবর সাজান।</div>
<div class="v" id="v30"><span class="vn">30</span> আপনারা বলেন, ‘আমরা যদি আমাদের পূর্বপুরুষদের সময় বেঁচে থাকতাম তবে নবীদের খুন করবার জন্য তাঁদের সংগে যোগ দিতাম না।’</div>
<div class="v" id="v31"><span class="vn">31</span> এতে আপনারা নিজেদের বিরুদ্ধে এই সাক্ষ্য দিচ্ছেন যে, নবীদের যারা খুন করেছে আপনারা তাদেরই বংশধর।</div>
<div class="v" id="v32"><span class="vn">32</span> তাহলে আপনাদের পূর্বপুরুষেরা যা আরম্ভ করে গেছেন তার বাকী অংশ আপনারা শেষ করুন।</div>
<div class="v" id="v33"><span class="vn">33</span> <span class="br-p"><br><br></span>“সাপের দল আর সাপের বংশধরেরা! কেমন করে আপনারা নরকের শাস্তি থেকে রক্ষা পাবেন?</div>
<div class="v" id="v34"><span class="vn">34</span> এইজন্যই আমি আপনাদের কাছে নবী, জ্ঞানী লোক এবং ধর্ম-শিক্ষকদের পাঠাচ্ছি। আপনারা তাঁদের মধ্যে কয়েকজনকে খুন করবেন ও কয়েকজনকে ক্রুশে দেবেন। কয়েকজনকে আপনাদের সমাজ-ঘরে চাবুক মারবেন এবং এক গ্রাম থেকে অন্য গ্রামে তাড়া করে বেড়াবেন।</div>
<div class="v" id="v35"><span class="vn">35</span> এইজন্য নির্দোষ হেবলের খুন থেকে আরম্ভ করে আপনারা যে বরখিয়ের ছেলে সখরিয়কে পবিত্র স্থান আর বেদীর মাঝখানে খুন করেছিলেন, সেই সখরিয়ের খুন পর্যন্ত পৃথিবীতে যত নির্দোষ লোক খুন হয়েছে আপনারা সেই সমস্ত রক্তের দায়ী হবেন।</div>
<div class="v" id="v36"><span class="vn">36</span> আমি আপনাদের সত্যিই বলছি, এই কালের লোকেরাই সেই সমস্ত রক্তের দায়ী হবে।</div>
<div class="v" id="v37"><h2>যিরূশালেমের জন্য দুঃখ প্রকাশ</h2><h2>(<b>490 13:34</b>, <b>490 35</b>)</h2><span class="vn">37</span> <span class="br-p"><br><br></span>“যিরূশালেম! হায় যিরূশালেম! তুমি নবীদের খুন করে থাক এবং তোমার কাছে যাদের পাঠানো হয় তাদের পাথর মেরে থাক। মুরগী যেমন বাচ্চাদের তার ডানার নীচে জড়ো করে তেমনি আমি তোমার লোকদের কতবার আমার কাছে জড়ো করতে চেয়েছি, কিন্তু তারা রাজী হয় নি।</div>
<div class="v" id="v38"><span class="vn">38</span> হে যিরূশালেমের লোকেরা, তোমাদের বাড়ী তোমাদের সামনে খালি হয়ে পড়ে থাকবে।</div>
<div class="v" id="v39"><span class="vn">39</span> আমি তোমাদের বলছি, যে পর্যন্ত না তোমরা বলবে, ‘যিনি প্রভুর নামে আসছেন তাঁর গৌরব হোক,’ সেই পর্যন্ত আর তোমরা আমাকে দেখতে পাবে না।”</div>
</div>
<!-- PARSED ABOVE; EDITING MAY BREAK PARSER -->
</body></html>