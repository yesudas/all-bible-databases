<html><head>
<meta http-equiv="Content-Type" content="text/html;charset=utf-8" />
<title>Rev 20 &ndash; প্রকাশিত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 20);">
<div id="navbar"><a href="../index.html">Pobitro Baibel</a> &ndash; <b>প্রকাশিত</b> &ndash; <a href="Rev_1.html">1</a> ... <a href="Rev_18.html">18</a> <a href="Rev_19.html">19</a> <b>20</b> <a href="Rev_21.html">21</a> <a href="Rev_22.html">22</a> </div><hr>
<h1>Rev 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>এক হাজার বছর</h2><span class="vn">1</span> <span class="br-p"><br><br></span>এর পরে আমি একজন স্বর্গদূতকে স্বর্গ থেকে নেমে আসতে দেখলাম। তাঁর হাতে ছিল সেই অতল গর্তের চাবি আর একটা মস্ত শিকল।</div>
<div class="v" id="v2"><span class="vn">2</span> তিনি সেই দানবকে, অর্থাৎ সেই পুরানো সাপ যাকে দিয়াবল ও শয়তান বলা হয় তাকে ধরে এক হাজার বছরের জন্য বাঁধলেন এবং সেই অতল গর্তে ফেলে দিলেন। পরে তিনি তাতে তালা দিয়ে তার উপর সীলমোহর করলেন, যেন এই এক হাজার বছর শেষ না হওয়া পর্যন্ত পৃথিবীর জাতিদের আর সে ভুল পথে নিয়ে যেতে না পারে; তার পরে কিছু দিনের জন্য তাকে অবশ্যই ছেড়ে দেওয়া হবে।</div>
<div class="v" id="v4"><span class="vn">4</span> <span class="br-p"><br><br></span>তারপর আমি কতগুলো সিংহাসন দেখলাম, আর যাঁরা সেগুলোর উপরে বসে ছিলেন তাঁদের হাতে বিচার করবার ক্ষমতা দেওয়া হয়েছিল। ঈশ্বরের বাক্য ও যীশুর শিক্ষা অনুসারে চলবার দরুন যাদের মাথা কেটে ফেলা হয়েছিল, আমি তাঁদের আত্মাগুলোকে দেখতে পেলাম। তারা সেই জন্তুটাকে বা তার মূর্তির পূজা করে নি এবং কপালে বা হাতে তার চিহ্নও গ্রহণ করে নি। তারা জীবিত হয়ে উঠল এবং এক হাজার বছর ধরে খ্রীষ্টের সংগে রাজত্ব করল।</div>
<div class="v" id="v5"><span class="vn">5</span> এটা হল প্রথমবার মৃত্যু থেকে জীবিত হয়ে ওঠা এবং এই বারে যারা জীবিত হল তারা ধন্য ও পবিত্র। প্রথম বারে যারা জীবিত হয়ে উঠেছিল সেই লোকদের উপর দ্বিতীয় মৃত্যুর কোন শক্তি নেই, বরং তারা ঈশ্বর এবং খ্রীষ্টের পুরোহিত হবে এবং সেই হাজার বছর খ্রীষ্টের সংগে রাজত্ব করবে। কিন্তু সেই হাজার বছর শেষ না হওয়া পর্যন্ত বাকী মৃত লোকেরা জীবিত হল না।</div>
<div class="v" id="v7"><h2>শয়তানের ভাগ্যে যা আছে</h2><span class="vn">7</span> <span class="br-p"><br><br></span>সেই হাজার বছর শেষ হয়ে গেলে পর শয়তানকে তার জেলখানা থেকে ছেড়ে দেওয়া হবে।</div>
<div class="v" id="v8"><span class="vn">8</span> সে তখন গিয়ে সারা পৃথিবীর জাতিদের, অর্থাৎ গোগ-মাগোগকে ভুল পথে নিয়ে যাবে এবং যুদ্ধের জন্য তাদের একসংগে জড়ো করবে। এদের সংখ্যা হবে সমুদ্রের বালুকণার মত অসংখ্য।</div>
<div class="v" id="v9"><span class="vn">9</span> তখন আমি দেখলাম, তারা এগিয়ে গিয়ে ঈশ্বরের লোকদের থাকবার এলাকা এবং তাঁর সেই প্রিয় শহরটা ঘেরাও করল। কিন্তু স্বর্গ থেকে আগুন নেমে এসে তাদের পুড়িয়ে ফেলল।</div>
<div class="v" id="v10"><span class="vn">10</span> যে তাদের ভুল পথে নিয়ে গিয়েছিল সেই শয়তানকে জ্বলন্ত গন্ধকের হ্রদে ফেলে দেওয়া হল। সেই জন্তু আর ভণ্ড নবীকে আগেই সেখানে ফেলে দেওয়া হয়েছিল। সেখানে তারা চিরকাল ধরে দিনরাত যন্ত্রণা ভোগ করবে।</div>
<div class="v" id="v11"><h2>শেষ বিচার</h2><span class="vn">11</span> <span class="br-p"><br><br></span>তারপর আমি একটা বড় সাদা সিংহাসন এবং তার উপরে একজনকে বসে থাকতে দেখলাম। তাঁর সামনে থেকে পৃথিবী ও মহাকাশ পালিয়ে গেল, তাদের জায়গা আর কোথাও রইল না।</div>
<div class="v" id="v12"><span class="vn">12</span> তারপর আমি দেখলাম, ছোট-বড় সব মৃত লোকেরা সেই সিংহাসনের সামনে দাঁড়িয়ে আছে। এর পর কতগুলো বই খোলা হল। তার পরে আর একটা বই খোলা হল। ওটা ছিল জীবন-বই। এই মৃত লোকদের কাজ সম্বন্ধে সেই বইগুলোতে যেমন লেখা হয়েছিল সেই অনুসারেই তাদের বিচার হল।</div>
<div class="v" id="v13"><span class="vn">13</span> যে সব মৃত লোকেরা সমুদ্রের মধ্যে ছিল, সমুদ্র তাদের তুলে দিল। এছাড়া মৃত্যু ও মৃতস্থানের মধ্যে যে সব মৃত লোকেরা ছিল, মৃত্যু ও মৃতস্থান তাদেরও ফিরিয়ে দিল। প্রত্যেককে তার কাজ অনুসারে বিচার করা হল।</div>
<div class="v" id="v14"><span class="vn">14</span> পরে মৃত্যু ও মৃতস্থানকে আগুনের হ্রদে ফেলে দেওয়া হল। এই আগুনের হ্রদে পড়াই হল দ্বিতীয় মৃত্যু। যাদের নাম সেই জীবন-বইতে পাওয়া গেল না, তাদেরও আগুনের হ্রদে ফেলে দেওয়া হল।</div>
</div>
<!-- PARSED ABOVE; EDITING MAY BREAK PARSER -->
</body></html>