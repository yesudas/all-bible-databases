<html><head>
<meta http-equiv="Content-Type" content="text/html;charset=utf-8" />
<title>Rom 15 &ndash; রোমীয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 15);">
<div id="navbar"><a href="../index.html">Pobitro Baibel</a> &ndash; <b>রোমীয়</b> &ndash; <a href="Rom_1.html">1</a> ... <a href="Rom_13.html">13</a> <a href="Rom_14.html">14</a> <b>15</b> <a href="Rom_16.html">16</a> </div><hr>
<h1>Rom 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অন্যকে সুখী কর</h2><span class="vn">1</span> <span class="br-p"><br><br></span>আমরা যারা বিশ্বাসে সবল, আমরা যেন নিজেদের সন্তুষ্ট করবার দিকে লক্ষ্য না রেখে দুর্বল বিশ্বাসীদের দুর্বলতা সহ্য করি।</div>
<div class="v" id="v2"><span class="vn">2</span> বিশ্বাসী ভাইকে গড়ে তুলবার উদ্দেশ্যে আমরা প্রত্যেকেই যেন তার মংগলের জন্য তাকে সন্তুষ্ট করি।</div>
<div class="v" id="v3"><span class="vn">3</span> খ্রীষ্টও নিজেকে সন্তুষ্ট করেন নি। পবিত্র শাস্ত্রে লেখা আছে, “যারা তোমাকে অপমান করে তাদের করা সব অপমান আমার উপরেই পড়েছে।”</div>
<div class="v" id="v4"><span class="vn">4</span> পবিত্র শাস্ত্রে যা কিছু আগে লেখা হয়েছিল তা আমাদের শিক্ষার জন্যই লেখা হয়েছিল, যাতে সেই শাস্ত্র থেকে আমরা ধৈর্য ও উৎসাহ লাভ করি এবং তার ফলে আশ্বাস পাই।</div>
<div class="v" id="v5"><span class="vn">5</span> <span class="br-p"><br><br></span>খ্রীষ্ট যীশুর সংগে চলবার পথে ধৈর্য ও উৎসাহদাতা ঈশ্বর তোমাদের সকলের মন এক করুন।</div>
<div class="v" id="v6"><span class="vn">6</span> তাহলে তোমরা মনে ও মুখে এক হয়ে আমাদের প্রভু যীশু খ্রীষ্টের ঈশ্বর ও পিতার গৌরব করতে পারবে।</div>
<div class="v" id="v7"><h2>সুখবর সকলেরই জন্য</h2><span class="vn">7</span> <span class="br-p"><br><br></span>ঈশ্বরের গৌরব যাতে প্রকাশিত হয়, সেইজন্য খ্রীষ্ট যেমন তোমাদের আপন করে নিয়েছেন তেমনি তোমরাও একে অন্যকে আপন করে নাও।</div>
<div class="v" id="v8"><span class="vn">8</span> মনে রেখো, ঈশ্বরের কথা যে সত্যি তা প্রমাণ করবার জন্য খ্রীষ্ট যিহূদীদের সেবাকারী হয়েছিলেন। এর উদ্দেশ্য ছিল, পূর্বপুরুষদের কাছে ঈশ্বর যে সব প্রতিজ্ঞা করেছিলেন তা যেন পূর্ণ হয় এবং তাঁর দয়ার জন্য অযিহূদীরা তাঁর গৌরব করে। এই বিষয়ে পবিত্র শাস্ত্রে লেখা আছে, <span class="br-p"><br><br></span><span class="br-ind"><br><span class="indent">&nbsp;</span></span>এইজন্য অন্য জাতিদের মধ্যে আমি তোমার গৌরব প্রকাশ করব <br><span class="br-ind"><br><span class="indent">&nbsp;</span></span>আর তোমার সুনাম গাইব। <br></div>
<div class="v" id="v10"><span class="vn">10</span> <span class="br-p"><br><br></span>আবার বলা হয়েছে, <span class="br-p"><br><br></span><span class="br-ind"><br><span class="indent">&nbsp;</span></span>হে সমস্ত জাতির লোকেরা, <br><span class="br-ind"><br><span class="indent">&nbsp;</span></span>তোমরা ঈশ্বরের লোকদের সংগে তাঁর প্রশংসা কর। <br></div>
<div class="v" id="v11"><span class="vn">11</span> <span class="br-p"><br><br></span>আবার আছে, <span class="br-p"><br><br></span><span class="br-ind"><br><span class="indent">&nbsp;</span></span>হে সমস্ত জাতি, প্রভুর গৌরব কর; <br><span class="br-ind"><br><span class="indent">&nbsp;</span></span>সমস্ত লোক তাঁর প্রশংসা করুক। <br></div>
<div class="v" id="v12"><span class="vn">12</span> <span class="br-p"><br><br></span>আবার যিশাইয় বলেছেন, <span class="br-p"><br><br></span><span class="br-ind"><br><span class="indent">&nbsp;</span></span>যিনি যিশয়ের মূল তিনি আসবেন, <br><span class="br-ind"><br><span class="indent">&nbsp;</span></span>সব জাতিকে শাসন করবার জন্য তিনি দাঁড়াবেন। <br><span class="br-ind"><br><span class="indent">&nbsp;</span></span>তাঁর উপরেই সব জাতির লোকেরা আশা রাখবে। <br></div>
<div class="v" id="v13"><span class="vn">13</span> <span class="br-p"><br><br></span>যিনি আশা দান করেন সেই ঈশ্বর তোমাদের বিশ্বাসের মধ্য দিয়ে অসীম আনন্দ ও শান্তিতে তোমাদের পরিপূর্ণ করুন। তাহলে পবিত্র আত্মার শক্তিতে তোমাদের অন্তরে আশা উপ্‌চে পড়বে।</div>
<div class="v" id="v14"><h2>পৌলের ইচ্ছা</h2><span class="vn">14</span> <span class="br-p"><br><br></span>আমার ভাইয়েরা, আমি তোমাদের সম্বন্ধে এই কথা বিশ্বাস করি যে, তোমাদের অন্তর মংগল-ইচ্ছায় পূর্ণ, তোমাদের সব রকম জ্ঞান আছে, আর তোমরা একে অন্যকে উপদেশ দিতে পার।</div>
<div class="v" id="v15"><span class="vn">15</span> তবুও কয়েকটা বিষয় তোমাদের মনে করিয়ে দেবার জন্য আমি সাহস করে তোমাদের কাছে এই কথাগুলো লিখলাম, কারণ ঈশ্বর আমাকে অযিহূদীদের কাছে খ্রীষ্ট যীশুর সেবাকারী হবার আশীর্বাদ দান করেছেন। পবিত্র আত্মার দ্বারা যে সব অযিহূদীদের আলাদা করে রাখা হয়েছে, তারা যেন ঈশ্বরের গ্রহণযোগ্য উৎসর্গ হতে পারে সেইজন্য তাঁরই দেওয়া সুখবর প্রচার করে আমি পুরোহিতের কাজ করছি।</div>
<div class="v" id="v17"><span class="vn">17</span> <span class="br-p"><br><br></span>আমি ঈশ্বরের জন্য যে কাজ করছি তাতে খ্রীষ্ট যীশুর মধ্য দিয়ে আমার গৌরব করবার অধিকার আছে।</div>
<div class="v" id="v18"><span class="vn">18</span> খ্রীষ্ট আমার মধ্য দিয়ে যা করেছেন তার বাইরে কোন কথা বলবার সাহস আমি করব না। তিনিই আমার কথা ও কাজের মধ্য দিয়ে, আশ্চর্য কাজ ও চিহ্ন-কাজের মধ্য দিয়ে এবং পবিত্র আত্মার শক্তি দিয়ে অযিহূদীদের ঈশ্বরের বাধ্য করেছেন। তার ফলে আমি যিরূশালেম থেকে আরম্ভ করে ইল্লুরিকা পর্যন্ত সমস্ত জায়গায় খ্রীষ্টের বিষয় সুখবর সম্পূর্ণভাবে প্রচার করেছি।</div>
<div class="v" id="v20"><span class="vn">20</span> যেখানে খ্রীষ্টের নাম কখনও বলা হয় নি সেখানে সুখবর প্রচার করাই আমার জীবনের লক্ষ্য, যেন অন্যের গাঁথা ভিত্তির উপরে আমাকে গড়ে তুলতে না হয়।</div>
<div class="v" id="v21"><span class="vn">21</span> পবিত্র শাস্ত্রে লেখা আছে, “যাদের কাছে তাঁর বিষয় বলা হয় নি তারা তা দেখতে পাবে, আর যারা কখনও শোনে নি তারা বুঝতে পারবে।”</div>
<div class="v" id="v22"><h2>পৌলের রোমে যাবার ইচ্ছা</h2><span class="vn">22</span> <span class="br-p"><br><br></span>এইজন্যই আমি তোমাদের কাছে অনেক বার যেতে চেয়েও বাধা পেয়েছি।</div>
<div class="v" id="v23"><span class="vn">23</span> কিন্তু এখন এই সব এলাকায় আমার কাজ করবার আর জায়গা নেই। অনেক বছর ধরেই তোমাদের কাছে আমার যাবার ইচ্ছা,</div>
<div class="v" id="v24"><span class="vn">24</span> তাই এখন সেপন দেশে যাবার পথে আমি তোমাদের কাছে যেতে চাইছি। আমি আশা করি যে, ঐ পথ দিয়ে যাবার সময়ে তোমাদের কাছে যেতে পারব এবং তোমাদের সংগে কিছু সময় আনন্দে কাটাবার পর তোমরাই আমাকে সেপন দেশে যাবার ব্যবস্থা করে দেবে।</div>
<div class="v" id="v25"><span class="vn">25</span> কিন্তু এখন আমি ঈশ্বরের লোকদের সাহায্য করবার জন্য যিরূশালেমে যাচ্ছি,</div>
<div class="v" id="v26"><span class="vn">26</span> কারণ যিরূশালেমে ঈশ্বরের লোকদের মধ্যে যে সব গরীব লোক আছেন তাঁদের জন্য ম্যাসিডোনিয়া ও আখায়ার মণ্ডলীগুলোর লোকেরা কিছু চাঁদা তুলেছেন।</div>
<div class="v" id="v27"><span class="vn">27</span> এই চাঁদা তাঁরা খুশী হয়েই তুলেছেন। এছাড়া এই মণ্ডলীগুলো যিরূশালেমের ঈশ্বরের লোকদের কাছে ঋণী, কারণ যিহূদীরা যখন তাদের আত্মিক আশীর্বাদের ভাগ অযিহূদীদের দিয়েছে তখন অযিহূদীদেরও উচিত সাংসারিক বিষয়ে যিহূদীদের সাহায্য করা।</div>
<div class="v" id="v28"><span class="vn">28</span> আমার এই কাজ শেষ হলে পর আমি যখন জানব যে, সেই চাঁদা ঠিকমত পৌঁছেছে তখন তোমাদের কাছ হয়ে আমি সেপনে যাব।</div>
<div class="v" id="v29"><span class="vn">29</span> আমি জানি যখন আমি তোমাদের কাছে যাব তখন খ্রীষ্টের পরিপূর্ণ আশীর্বাদ নিয়েই যাব।</div>
<div class="v" id="v30"><span class="vn">30</span> <span class="br-p"><br><br></span>ভাইয়েরা, আমাদের প্রভু যীশু খ্রীষ্টের মধ্য দিয়ে এবং পবিত্র আত্মার দেওয়া ভালবাসার মধ্য দিয়ে আমি তোমাদের বিশেষভাবে অনুরোধ করছি, তোমরা ঈশ্বরের কাছে আমার জন্য আমার সংগে প্রার্থনার যুদ্ধ চালাতে থাক।</div>
<div class="v" id="v31"><span class="vn">31</span> তোমরা প্রার্থনা কর, যিহূদিয়াতে যারা ঈশ্বরকে অমান্য করে তাদের হাত থেকে যেন আমি রক্ষা পাই, আর যিরূশালেমের ঈশ্বরের লোকেরা যেন আমার এই সাহায্য গ্রহণ করেন।</div>
<div class="v" id="v32"><span class="vn">32</span> তখন ঈশ্বরের ইচ্ছায় আমি খুশী মনেই তোমাদের কাছে যেতে পারব এবং তোমাদের সংগে থেকে প্রাণ জুড়াব।</div>
<div class="v" id="v33"><span class="vn">33</span> শান্তিদাতা ঈশ্বর তোমাদের সকলের সংগে সংগে থাকুন। আমেন।</div>
</div>
<!-- PARSED ABOVE; EDITING MAY BREAK PARSER -->
</body></html>