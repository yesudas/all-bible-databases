<html><head>
<meta http-equiv="Content-Type" content="text/html;charset=utf-8" />
<title>1Chr 14 &ndash; ১ রাজাবলি &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Chr', 14);">
<div id="navbar"><a href="../index.html">Pobitro Baibel</a> &ndash; <b>১ রাজাবলি</b> &ndash; <a href="1Chr_1.html">1</a> ... <a href="1Chr_12.html">12</a> <a href="1Chr_13.html">13</a> <b>14</b> <a href="1Chr_15.html">15</a> <a href="1Chr_16.html">16</a> ... <a href="1Chr_29.html">29</a> </div><hr>
<h1>1Chr 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দায়ূদের বাড়ী ও তাঁর পরিবার</h2><span class="vn">1</span> <span class="br-p"><br><br></span>পরে সোরের রাজা হীরম দায়ূদের কাছে কয়েকজন লোক পাঠিয়ে দিলেন। তাদের সংগে পাঠালেন দায়ূদের জন্য রাজবাড়ী তৈরী করবার উদ্দেশ্যে এরস কাঠ, রাজমিস্ত্রি ও ছুতার মিস্ত্রি।</div>
<div class="v" id="v2"><span class="vn">2</span> তখন দায়ূদ বুঝতে পারলেন যে, সদাপ্রভু ইস্রায়েলের উপর তাঁর রাজপদ স্থির করেছেন এবং তাঁর লোকদের, অর্থাৎ ইস্রায়েলীয়দের জন্য তাঁর রাজ্যের অনেক উন্নতি করেছেন।</div>
<div class="v" id="v3"><span class="vn">3</span> <span class="br-p"><br><br></span>দায়ূদ যিরূশালেমে আরও বিয়ে করলেন এবং তাঁর আরও ছেলেমেয়ের জন্ম হল।</div>
<div class="v" id="v4"><span class="vn">4</span> যিরূশালেমে তাঁর যে সব সন্তানের জন্ম হয়েছিল তাদের নাম হল শম্মূয়, শোবব, নাথন, শলোমন,</div>
<div class="v" id="v5"><span class="vn">5</span> যিভর, ইলীশূয়, ইল্পেলট,</div>
<div class="v" id="v6"><span class="vn">6</span> নোগহ, নেফগ, যাফিয়,</div>
<div class="v" id="v7"><span class="vn">7</span> ইলীশামা, বীলিয়াদা ও ইলীফেলট।</div>
<div class="v" id="v8"><h2>পলেষ্টীয়দের পরাজয়</h2><span class="vn">8</span> <span class="br-p"><br><br></span>পলেষ্টীয়েরা যখন শুনতে পেল যে, গোটা ইস্রায়েলের উপরে দায়ূদকে রাজপদে অভিষেক করা হয়েছে তখন তারা সমস্ত সৈন্য নিয়ে তাঁকে আক্রমণ করতে গেল। তা শুনে দায়ূদ তাদের বিরুদ্ধে বের হলেন।</div>
<div class="v" id="v9"><span class="vn">9</span> পলেষ্টীয়েরা এসে রফায়ীম উপত্যকায় হানা দিল।</div>
<div class="v" id="v10"><span class="vn">10</span> তখন দায়ূদ ঈশ্বরকে জিজ্ঞাসা করলেন, “আমি কি পলেষ্টীয়দের আক্রমণ করব? তুমি কি আমার হাতে তাদের তুলে দেবে?” <span class="br-p"><br><br></span>উত্তরে সদাপ্রভু বললেন, “যাও, তাদের আমি তোমার হাতে তুলে দেব।”</div>
<div class="v" id="v11"><span class="vn">11</span> <span class="br-p"><br><br></span>তখন দায়ূদ ও তাঁর লোকেরা বাল্‌-পরাসীমে গিয়ে তাদের হারিয়ে দিলেন। দায়ূদ বললেন, “ঈশ্বর জলের বাঁধ ভাংগার মত করে আমার হাত দিয়ে আমার শত্রুদের ভেংগে ফেললেন।” এইজন্যই সেই জায়গার নাম হল বাল্‌-পরাসীম।</div>
<div class="v" id="v12"><span class="vn">12</span> পলেষ্টীয়েরা তাদের দেবমূর্তিগুলো সেখানে ফেলে গিয়েছিল। দায়ূদের হুকুমে লোকেরা সেগুলো আগুনে পুড়িয়ে দিল।</div>
<div class="v" id="v13"><span class="vn">13</span> <span class="br-p"><br><br></span>পলেষ্টীয়েরা আবার সেই উপত্যকায় হানা দিল।</div>
<div class="v" id="v14"><span class="vn">14</span> তখন দায়ূদ আবার ঈশ্বরের কাছে জিজ্ঞাসা করলেন, আর উত্তরে ঈশ্বর তাঁকে বললেন, “তোমরা সোজাসুজি তাদের দিকে যেয়ো না, বরং তাদের পিছন দিক থেকে বাখা গাছগুলোর সামনে তাদের আক্রমণ কর।</div>
<div class="v" id="v15"><span class="vn">15</span> বাখা গাছগুলোর মাথায় যখন তুমি সৈন্যদলের চলবার মত শব্দ শুনবে তখনই তুমি যুদ্ধের জন্য বেরিয়ে পড়বে। এর মানে হল, পলেষ্টীয় সৈন্যদের আঘাত করবার জন্য ঈশ্বর তোমার আগে আগে গেছেন।”</div>
<div class="v" id="v16"><span class="vn">16</span> ঈশ্বরের আদেশ মতই দায়ূদ কাজ করলেন। তারা গিবিয়োন থেকে গেষর পর্যন্ত সারা পথ পলেষ্টীয় সৈন্যদের মারতে মারতে গেল।</div>
<div class="v" id="v17"><span class="vn">17</span> <span class="br-p"><br><br></span>এইভাবে দায়ূদের সুনাম সব দেশে ছড়িয়ে পড়ল, আর সদাপ্রভু সব জাতির মধ্যে তাঁর সম্বন্ধে একটা ভয়ের ভাব জাগিয়ে দিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>