<html><head>
<meta http-equiv="Content-Type" content="text/html;charset=utf-8" />
<title>1Kgs 16 &ndash; ১ রাজাবলি &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Kgs', 16);">
<div id="navbar"><a href="../index.html">Pobitro Baibel</a> &ndash; <b>১ রাজাবলি</b> &ndash; <a href="1Kgs_1.html">1</a> ... <a href="1Kgs_14.html">14</a> <a href="1Kgs_15.html">15</a> <b>16</b> <a href="1Kgs_17.html">17</a> <a href="1Kgs_18.html">18</a> ... <a href="1Kgs_22.html">22</a> </div><hr>
<h1>1Kgs 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তখন বাশার বিরুদ্ধে হনানির ছেলে যেহূর কাছে সদাপ্রভুর এই বাক্য প্রকাশিত হল,</div>
<div class="v" id="v2"><span class="vn">2</span> “হে বাশা, আমি তোমাকে ধুলা থেকে তুলে এনে আমার লোক ইস্রায়েলীয়দের নেতা করেছি। কিন্তু তুমি যারবিয়ামের পথে চলেছ ও আমার লোক ইস্রায়েলীয়দের দিয়ে পাপ করিয়েছ আর তাদের সেই পাপের দরুন আমাকে অসন্তুষ্ট করে তুলেছ।</div>
<div class="v" id="v3"><span class="vn">3</span> কাজেই তুমি ও তোমার বংশকে আমি ধ্বংস করতে যাচ্ছি। আমি তোমার বংশকে নবাটের ছেলে যারবিয়ামের বংশের মত করব।</div>
<div class="v" id="v4"><span class="vn">4</span> তোমার যে লোকেরা শহরে মরবে তাদের খাবে কুকুরে আর মাঠের মধ্যে যারা মরবে তাদের খাবে পাখীতে।”</div>
<div class="v" id="v5"><span class="vn">5</span> <span class="br-p"><br><br></span>বাশার অন্যান্য কাজ, যুদ্ধে তাঁর জয়ের কথা এবং তিনি যা কিছু করেছিলেন তা “ইস্রায়েলের রাজাদের ইতিহাস” নামে বইটিতে লেখা আছে।</div>
<div class="v" id="v6"><span class="vn">6</span> পরে বাশা তাঁর পূর্বপুরুষদের কাছে চলে গেলেন এবং তির্সায় তাঁকে কবর দেওয়া হল। তাঁর জায়গায় তাঁর ছেলে এলা রাজা হলেন।</div>
<div class="v" id="v7"><span class="vn">7</span> <span class="br-p"><br><br></span>হনানির ছেলে নবী যেহূর মধ্য দিয়ে বাশা ও তাঁর বংশের বিরুদ্ধে সদাপ্রভুর বাক্য প্রকাশিত হয়েছিল, কারণ যারবিয়ামের বংশের মত তিনি সদাপ্রভুর চোখে যা মন্দ তা করে সদাপ্রভুকে অসন্তুষ্ট করে তুলেছিলেন এবং যারবিয়ামের বংশকে ধ্বংস করে দিয়েছিলেন।</div>
<div class="v" id="v8"><h2>ইস্রায়েলের রাজা এলা</h2><span class="vn">8</span> <span class="br-p"><br><br></span>যিহূদার রাজা আসার রাজত্বের ছাব্বিশ বছরের সময় বাশার ছেলে এলা ইস্রায়েলের রাজা হলেন। তিনি তির্সায় দু’বছর রাজত্ব করেছিলেন।</div>
<div class="v" id="v9"><span class="vn">9</span> সিম্রি নামে তাঁর একজন সেনাপতি তাঁর বিরুদ্ধে ষড়যন্ত্র করেছিলেন। এলার যত রথ ছিল তার অর্ধেকের ভার ছিল সিম্রির উপর। এলা এই সময় অর্সার ঘরে মাতাল হবার জন্য মদ খাচ্ছিলেন। এই অর্সার উপর তির্সার রাজবাড়ীর তদারকের ভার ছিল।</div>
<div class="v" id="v10"><span class="vn">10</span> যিহূদার রাজা আসার রাজত্বের সাতাশ বছরের সময় সিম্রি সেই ঘরে ঢুকে এলাকে মেরে ফেললেন। তারপর তিনি এলার জায়গায় রাজা হলেন।</div>
<div class="v" id="v11"><span class="vn">11</span> <span class="br-p"><br><br></span>সিংহাসনে বসে রাজত্বের শুরুতেই সিম্রি বাশার বংশের সবাইকে মেরে ফেললেন। আত্মীয়-বন্ধু কোন পুরুষকেই তিনি বাঁচিয়ে রাখলেন না।</div>
<div class="v" id="v12"><span class="vn">12</span> নবী যেহূর মধ্য দিয়ে সদাপ্রভু বাশার বিরুদ্ধে যে কথা বলেছিলেন সেই অনুসারে সিম্রি বাশার বংশের সবাইকে ধ্বংস করে দিলেন।</div>
<div class="v" id="v13"><span class="vn">13</span> এর কারণ হল, বাশা ও তাঁর ছেলে এলা নিজেরা অনেক পাপ করেছিলেন এবং ইস্রায়েলকে দিয়েও পাপ করিয়েছিলেন। তাঁরা অসার প্রতিমা দিয়ে ইস্রায়েলের ঈশ্বর সদাপ্রভুকে অসন্তুষ্ট করে তুলেছিলেন।</div>
<div class="v" id="v14"><span class="vn">14</span> এলার অন্যান্য কাজ, অর্থাৎ তিনি যা কিছু করেছিলেন তা “ইস্রায়েলের রাজাদের ইতিহাস” নামে বইটিতে লেখা আছে।</div>
<div class="v" id="v15"><h2>ইস্রায়েলের রাজা সিম্রি</h2><span class="vn">15</span> <span class="br-p"><br><br></span>যিহূদার রাজা আসার রাজত্বের সাতাশ বছরের সময় সিম্রি তির্সায় সাত দিন রাজত্ব করেছিলেন। সেই সময় ইস্রায়েলীয় সৈন্যদল পলেষ্টীয়দের গিব্বথোন ঘেরাও করে ছিল।</div>
<div class="v" id="v16"><span class="vn">16</span> ইস্রায়েলীয়েরা ছাউনির মধ্যে যখন শুনতে পেল যে, সিম্রি রাজার বিরুদ্ধে ষড়যন্ত্র করে তাঁকে মেরে ফেলেছেন তখন সেই দিনই তারা ছাউনির মধ্যে প্রধান সেনাপতি অম্রিকে ইস্রায়েলের রাজা বলে ঘোষণা করল।</div>
<div class="v" id="v17"><span class="vn">17</span> তখন অম্রি ও তাঁর সংগে সমস্ত ইস্রায়েলীয়েরা গিব্বথোন থেকে সরে এসে তির্সা ঘেরাও করল।</div>
<div class="v" id="v18"><span class="vn">18</span> শহরটা অধিকার করা হয়ে গেছে দেখে সিম্রি রাজবাড়ীর দুর্গে গেলেন এবং আগুন লাগিয়ে গোটা রাজবাড়ী পুড়িয়ে দিলেন। সেই সময় তিনি নিজেও পুড়ে মরলেন।</div>
<div class="v" id="v19"><span class="vn">19</span> তাঁর পাপের জন্যই তাঁকে মরতে হল, কারণ সদাপ্রভুর চোখে যা মন্দ তিনি তা-ই করতেন। তিনি যারবিয়ামের মত চলতেন, অর্থাৎ যারবিয়াম ইস্রায়লীয়দের দিয়ে যেমন পাপ করিয়েছিলেন তিনিও তা-ই করেছিলেন।</div>
<div class="v" id="v20"><span class="vn">20</span> সিম্রির অন্যান্য কাজ এবং তাঁর বিদ্রোহের কথা “ইস্রায়েলের রাজাদের ইতিহাস” নামে বইটিতে লেখা আছে।</div>
<div class="v" id="v21"><h2>ইস্রায়েলের রাজা অম্রি</h2><span class="vn">21</span> <span class="br-p"><br><br></span>এর পর ইস্রায়েলীয়েরা দুই দলে ভাগ হয়ে গেল। তাদের অর্ধেক লোক চাইল গীনতের ছেলে তিব্‌নিকে রাজা করতে আর বাকী অর্ধেক চাইল অম্রিকে রাজা করতে।</div>
<div class="v" id="v22"><span class="vn">22</span> কিন্তু অম্রির পক্ষের লোকেরা গীনতের ছেলে তিব্‌নির পক্ষের লোকদের হারিয়ে দিল। এতে তিব্‌নি মারা গেল আর অম্রি রাজা হলেন।</div>
<div class="v" id="v23"><span class="vn">23</span> <span class="br-p"><br><br></span>যিহূদার রাজা আসার রাজত্বের একত্রিশ বছরের সময় অম্রি ইস্রায়েলের রাজা হলেন। তিনি বারো বছর রাজত্ব করেছিলেন, তার মধ্যে ছয় বছর রাজত্ব করেছিলেন তির্সায়।</div>
<div class="v" id="v24"><span class="vn">24</span> তিনি আটাত্তর কেজি রূপা দিয়ে শেমরের কাছ থেকে শমরিয়া পাহাড়টা কিনলেন এবং পাহাড়ের উপরে একটা শহর তৈরী করলেন এবং পাহাড়টার আগেকার মালিক শেমরের নাম অনুসারে শহরটার নাম রাখলেন শমরিয়া।</div>
<div class="v" id="v25"><span class="vn">25</span> <span class="br-p"><br><br></span>অম্রি সদাপ্রভুর চোখে যা মন্দ তা-ই করতেন এবং তাঁর আগে যাঁরা রাজা ছিলেন তাঁদের সকলের চেয়ে তিনি বেশী পাপ করতেন।</div>
<div class="v" id="v26"><span class="vn">26</span> তিনি সম্পূর্ণভাবে নবাটের ছেলে যারবিয়ামের মত চলতেন, অর্থাৎ যারবিয়াম যেমন ইস্রায়েলীয়দের দিয়ে পাপ করিয়েছিলেন অম্রিও তা-ই করেছিলেন। তাতে ইস্রায়েলীয়েরা অসার প্রতিমা দিয়ে তাদের ঈশ্বর সদাপ্রভুকে অসন্তুষ্ট করে তুলেছিল।</div>
<div class="v" id="v27"><span class="vn">27</span> <span class="br-p"><br><br></span>অম্রির অন্যান্য সমস্ত কাজের কথা এবং যুদ্ধে তাঁর জয়ের কথা “ইস্রায়েলের রাজাদের ইতিহাস” নামে বইটিতে লেখা আছে।</div>
<div class="v" id="v28"><span class="vn">28</span> পরে অম্রি তাঁর পূর্বপুরুষদের কাছে চলে গেলেন এবং তাঁকে শমরিয়ায় কবর দেওয়া হল। তাঁর জায়গায় তাঁর ছেলে আহাব রাজা হলেন।</div>
<div class="v" id="v29"><h2>ইস্রায়েলের রাজা আহাব</h2><span class="vn">29</span> <span class="br-p"><br><br></span>যিহূদার রাজা আসার রাজত্বের আটত্রিশ বছরের সময় অম্রির ছেলে আহাব ইস্রায়েলের রাজা হলেন। তিনি বাইশ বছর শমরিয়ায় থেকে ইস্রায়েলের উপর রাজত্ব করেছিলেন।</div>
<div class="v" id="v30"><span class="vn">30</span> অম্রির ছেলে আহাব সদাপ্রভুর চোখে যা মন্দ তা-ই করতেন, এমন কি, তাঁর আগে যাঁরা রাজা ছিলেন তাঁদের সকলের চেয়ে আরও বেশী করে তা করতেন।</div>
<div class="v" id="v31"><span class="vn">31</span> নবাটের ছেলে যারবিয়াম যে সব পাপ করেছিলেন সেগুলোকে তিনি সামান্য ব্যাপার বলে মনে করতেন। কেবল তা-ই নয়, তিনি সীদোনীয়দের রাজা ইৎবালের মেয়ে ঈষেবলকে বিয়ে করলেন এবং বাল দেবতার সেবা ও পূজা করতে লাগলেন।</div>
<div class="v" id="v32"><span class="vn">32</span> তিনি শমরিয়াতে বাল দেবতার জন্য যে মন্দির তৈরী করেছিলেন সেখানে তার জন্য একটা বেদী তৈরী করলেন।</div>
<div class="v" id="v33"><span class="vn">33</span> তিনি একটা আশেরা-খুঁটিও তৈরী করলেন এবং তাঁর আগে ইস্রায়েলীয়দের সমস্ত রাজারা ইস্রায়েলীয়দের ঈশ্বর সদাপ্রভুকে যতটা অসন্তুষ্ট করেছিলেন তিনি তাঁর কাজের দ্বারা তাঁকে আরও বেশী অসন্তুষ্ট করলেন।</div>
<div class="v" id="v34"><span class="vn">34</span> <span class="br-p"><br><br></span>আহাবের সময়ে বৈথেলীয় হীয়েল যিরীহো শহরটা আবার তৈরী করলেন। নূনের ছেলে যিহোশূয়ের মধ্য দিয়ে সদাপ্রভুর বাক্য অনুসারে সেই শহরের ভিত্তি গাঁথার জন্য হীয়েলের বড় ছেলে অবীরামকে প্রাণ দিতে হল এবং তার ফটকের দরজা লাগাবার জন্য তার ছোট ছেলে সগূবকে প্রাণ দিতে হল।</div>
</div>
<!-- PARSED ABOVE; EDITING MAY BREAK PARSER -->
</body></html>