<html><head>
<meta http-equiv="Content-Type" content="text/html;charset=utf-8" />
<title>1Sam 12 &ndash; ১ শমূয়েল &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 12);">
<div id="navbar"><a href="../index.html">Pobitro Baibel</a> &ndash; <b>১ শমূয়েল</b> &ndash; <a href="1Sam_1.html">1</a> ... <a href="1Sam_10.html">10</a> <a href="1Sam_11.html">11</a> <b>12</b> <a href="1Sam_13.html">13</a> <a href="1Sam_14.html">14</a> ... <a href="1Sam_31.html">31</a> </div><hr>
<h1>1Sam 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলীয়দের কাছে শমূয়েলের শেষ কথা</h2><span class="vn">1</span> <span class="br-p"><br><br></span>এর পর শমূয়েল ইস্রায়েলের সমস্ত লোককে বললেন, “তোমরা আমাকে যা যা বলেছ আমি তা সবই শুনেছি এবং তোমাদের উপরে একজন রাজা নিযুক্ত করেছি।</div>
<div class="v" id="v2"><span class="vn">2</span> দেখ, এখন তোমাদের পরিচালনা করবার জন্য তোমাদের একজন রাজা আছেন। আমি তো বুড়ো হয়ে গেছি, আমার চুল পেকে গেছে, আর আমার ছেলেরা তোমাদের সংগেই রয়েছে। সেই যুবা বয়স থেকে আজ পর্যন্ত আমি তোমাদের পরিচালনা করে আসছি।</div>
<div class="v" id="v3"><span class="vn">3</span> আমি এখানেই আছি; আমার বিরুদ্ধে যদি তোমাদের কিছু বলবার থাকে তবে সদাপ্রভু ও তাঁর অভিষেক-করা লোকের সামনেই তা বল। তোমরা সাক্ষ্য দাও, আমি কার বলদ বা কার গাধা অন্যায়ভাবে নিয়েছি? আমি কার উপর অত্যাচার করেছি? কার উপর খারাপ ব্যবহার করেছি? কার কাছ থেকে ঘুষ নিয়ে মুখ বন্ধ করে রেখেছি? এর কোনটা যদি আমি করে থাকি তবে তার ক্ষতিপূরণ দেব।”</div>
<div class="v" id="v4"><span class="vn">4</span> <span class="br-p"><br><br></span>লোকেরা বলল, “না, আপনি আমাদের কারও উপর অত্যাচার করেন নি, কারও উপর খারাপ ব্যবহার করেন নি এবং কারও কাছ থেকে কিছু নেন নি।”</div>
<div class="v" id="v5"><span class="vn">5</span> <span class="br-p"><br><br></span>শমূয়েল তাদের বললেন, “আজ সদাপ্রভু সাক্ষী এবং তাঁর অভিষেক করা লোকও সাক্ষী যে, তোমরা আমার কাছে তোমাদের কোন জিনিস পাও নি।” <span class="br-p"><br><br></span>তখন লোকেরা বলল, “তিনি সাক্ষী।”</div>
<div class="v" id="v6"><span class="vn">6</span> <span class="br-p"><br><br></span>শমূয়েল লোকদের আরও বললেন, “হ্যাঁ, সদাপ্রভুই সাক্ষী, যিনি মোশি ও হারোণকে নিযুক্ত করেছিলেন এবং তোমাদের পূর্বপুুরুষদের মিসর দেশ থেকে বের করে এনেছিলেন।</div>
<div class="v" id="v7"><span class="vn">7</span> তাহলে এবার তোমরা প্রস্তুত হও। সদাপ্রভু তোমাদের ও তোমাদের পূর্বপূরুষদের জন্য যে সব ন্যায় কাজ করেছেন আমি সেই সব বিষয় নিয়ে সদাপ্রভুর সামনেই তোমাদের দোষ দেখিয়ে দেব।</div>
<div class="v" id="v8"><span class="vn">8</span> <span class="br-p"><br><br></span>“যাকোব মিসর দেশে গেলেন, আর পরে যখন তোমাদের পূর্বপুরুষেরা সদাপ্রভুর কাছে কান্নাকাটি করল তখন সদাপ্রভু মোশি ও হারোণকে পাঠিয়ে দিলেন। তাঁরা মিসর দেশ থেকে তোমাদের পূর্বপুরুষদের বের করে আনলেন এবং এই দেশে তাদের বাস করবার ব্যবস্থা করলেন।</div>
<div class="v" id="v9"><span class="vn">9</span> কিন্তু তারা তাদের ঈশ্বর সদাপ্রভুকে ভুলে গেল। কাজেই তিনি দাস হবার জন্য হাৎসোরের সেনাপতি সীষরার হাতে, পলেষ্টীয়দের হাতে এবং মোয়াব দেশের রাজার হাতে তাদের তুলে দিলেন। তোমাদের পূর্বপুরুষদের সংগে তারা যুদ্ধ করল।</div>
<div class="v" id="v10"><span class="vn">10</span> তখন তোমাদের পূর্বপুরুষেরা সদাপ্রভুর কাছে কান্নাকাটি করে বলল, ‘আমরা পাপ করেছি; আমরা সদাপ্রভুকে ছেড়ে বাল দেবতাদের ও অষ্টারোৎ দেবীদের পূজা করেছি; এখন তুমি শত্রুদের হাত থেকে আমাদের রক্ষা কর, আমরা তোমারই সেবা করব।’</div>
<div class="v" id="v11"><span class="vn">11</span> তখন সদাপ্রভু যিরুব্বাল, বদান, যিপ্তহ ও শমূয়েলকে পাঠিয়ে তোমাদের চারপাশের শত্রুদের হাত থেকে তোমাদের রক্ষা করলেন। তারপর তোমরা নিরাপদে বাস করতে লাগলে।</div>
<div class="v" id="v12"><span class="vn">12</span> <span class="br-p"><br><br></span>“কিন্তু অম্মোনীয়দের রাজা নাহশকে যখন তোমরা তোমাদের বিরুদ্ধে যুদ্ধ করতে আসতে দেখলে তখন যদিও তোমাদের ঈশ্বর সদাপ্রভুই ছিলেন তোমাদের রাজা তবুও তোমরা আমাকে বললে, ‘না, আমরা চাই আমাদের উপরে একজন রাজা রাজত্ব করুক।’</div>
<div class="v" id="v13"><span class="vn">13</span> এখন দেখ, ইনিই তোমাদের রাজা, যাঁকে তোমরা চেয়েছ আর বেছে নিয়েছ। সদাপ্রভু তোমাদের উপরে একজন রাজা নিযুক্ত করেছেন।</div>
<div class="v" id="v14"><span class="vn">14</span> তোমরা যদি সদাপ্রভুকে ভক্তিপূর্ণ ভয় কর, তাঁর সেবা কর ও তাঁর বাধ্য হয়ে তাঁর আদেশের বিরুদ্ধে না চল, আর যিনি তোমাদের শাসন করবেন সেই রাজা ও তোমরা যদি তোমাদের ঈশ্বর সদাপ্রভুর ইচ্ছামত চল, তবে ভালই।</div>
<div class="v" id="v15"><span class="vn">15</span> কিন্তু যদি তোমরা সদাপ্রভুর বাধ্য না হও এবং তাঁর আদেশের বিরুদ্ধে চল, তবে তিনি যেমন তোমাদের পূর্বপুরুষদের শাস্তি দিয়েছিলেন তেমনি তোমাদেরও দেবেন।</div>
<div class="v" id="v16"><span class="vn">16</span> <span class="br-p"><br><br></span>“এবার তোমরা তৈরী হও; সদাপ্রভু তোমাদের চোখের সামনে যে মহৎ কাজ করবেন তা দেখ।</div>
<div class="v" id="v17"><span class="vn">17</span> এখন তো গম কাটবার সময়, তাই না? আমি সদাপ্রভুকে বলব যেন তিনি মেঘের গর্জন এবং বৃষ্টি পাঠিয়ে দেন। তখন তোমরা জানবে এবং দেখতে পাবে যে, রাজা চেয়ে তোমরা সদাপ্রভুর কাছে কত বড় অন্যায় করেছ।”</div>
<div class="v" id="v18"><span class="vn">18</span> <span class="br-p"><br><br></span>এর পর শমূয়েল সদাপ্রভুর কাছে প্রার্থনা করলেন এবং তিনি সেই দিনই মেঘের গর্জন ও বৃষ্টি পাঠিয়ে দিলেন। তখন সবাই সদাপ্রভু ও শমূয়েলকে ভয় করতে লাগল।</div>
<div class="v" id="v19"><span class="vn">19</span> <span class="br-p"><br><br></span>সবাই তখন শমূয়েলকে বলল, “আপনি আপনার ঈশ্বর সদাপ্রভুর কাছে আপনার এই দাসদের জন্য প্রার্থনা করুন যাতে আমরা মারা না পড়ি, কারণ রাজা চেয়ে আমরা আমাদের অন্য সব পাপের সংগে এই পাপও যুক্ত করেছি।”</div>
<div class="v" id="v20"><span class="vn">20</span> <span class="br-p"><br><br></span>উত্তরে শমূয়েল বললেন, “তোমরা ভয় কোরো না। তোমরা যদিও এই সব অন্যায় করেছ তবুও সদাপ্রভুর কাছ থেকে সরে না গিয়ে সমস্ত অন্তর দিয়ে তাঁর সেবা কর।</div>
<div class="v" id="v21"><span class="vn">21</span> তোমরা তাঁর কাছ থেকে সরে যেয়ো না, কারণ তা করলে তোমরা অসার দেব-দেবতার পিছনে যাবে। সেগুলো অসার বলে তোমাদের কোন উপকারও করতে পারবে না এবং তোমাদের রক্ষাও করতে পারবে না।</div>
<div class="v" id="v22"><span class="vn">22</span> সদাপ্রভু তাঁর মহানামের দরুন তাঁর লোকদের কখনও ত্যাগ করবেন না, কারণ তিনি নিজের ইচ্ছাতেই তোমাদের তাঁর নিজের লোক করে নিয়েছেন।</div>
<div class="v" id="v23"><span class="vn">23</span> আমি যেন কখনও তোমাদের জন্য প্রার্থনা করা বন্ধ করে সদাপ্রভুর বিরুদ্ধে পাপ না করি। আমি তোমাদের সৎ ও ন্যায়পথে চলতে শিক্ষা দেব।</div>
<div class="v" id="v24"><span class="vn">24</span> তোমরা কেবল সদাপ্রভুকে ভক্তিপূর্ণ ভয় করবে এবং তোমাদের সমস্ত অন্তর দিয়ে বিশ্বস্তভাবে তাঁর সেবা করবে। ভেবে দেখ, তিনি তোমাদের জন্য কত বড় বড় কাজ করেছেন।</div>
<div class="v" id="v25"><span class="vn">25</span> কিন্তু যদি তোমরা অন্যায় কাজ করতেই থাক তবে তোমরা ও তোমাদের রাজা সবাই ধ্বংস হয়ে যাবে।”</div>
</div>
<!-- PARSED ABOVE; EDITING MAY BREAK PARSER -->
</body></html>