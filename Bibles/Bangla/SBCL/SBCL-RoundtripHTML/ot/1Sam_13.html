<html><head>
<meta http-equiv="Content-Type" content="text/html;charset=utf-8" />
<title>1Sam 13 &ndash; ১ শমূয়েল &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 13);">
<div id="navbar"><a href="../index.html">Pobitro Baibel</a> &ndash; <b>১ শমূয়েল</b> &ndash; <a href="1Sam_1.html">1</a> ... <a href="1Sam_11.html">11</a> <a href="1Sam_12.html">12</a> <b>13</b> <a href="1Sam_14.html">14</a> <a href="1Sam_15.html">15</a> ... <a href="1Sam_31.html">31</a> </div><hr>
<h1>1Sam 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পলেষ্টীয়দের সংগে যুদ্ধের প্রস্তুতি</h2><span class="vn">1</span> <span class="br-p"><br><br></span>শৌল যুবা বয়সে রাজা হয়ে ইস্রায়েল দেশে কয়েক বছর রাজত্ব করবার পর ইস্রায়েলীয়দের মধ্য থেকে তিন হাজার লোককে বেছে নিলেন। তাদের মধ্যে দু’হাজার লোক তাঁর সংগে মিক্‌মসে ও বৈথেলের পাহাড়ী এলাকায় রইল এবং এক হাজার রইল বিন্যামীন-গোষ্ঠীর এলাকার গিবিয়াতে যোনাথনের সংগে। অন্য সব ইস্রায়েলীয়দের তিনি তাদের বাড়ীতে পাঠিয়ে দিলেন।</div>
<div class="v" id="v3"><span class="vn">3</span> <span class="br-p"><br><br></span>গেবাতে পলেষ্টীয় সৈন্যদের যে ছাউনি ছিল যোনাথন তা আক্রমণ করলেন আর পলেষ্টীয়েরা সেই কথা শুনতে পেল। তখন শৌল দেশের সব জায়গায় শিঙা বাজিয়ে বললেন, “ইব্রীয়েরা শুনুক।”</div>
<div class="v" id="v4"><span class="vn">4</span> এতে সমস্ত ইস্রায়েলীয় শুনল যে, শৌল পলেষ্টীয়দের সৈন্য-ছাউনি আক্রমণ করেছেন এবং পলেষ্টীয়েরা ইস্রায়েলীয়দের ঘৃণার চোখে দেখছে। তখন ইস্রায়েলীয়দের ডাকা হল যাতে তারা গিল্‌গলে গিয়ে শৌলের সংগে যোগ দেয়।</div>
<div class="v" id="v5"><span class="vn">5</span> <span class="br-p"><br><br></span>পলেষ্টীয়েরা তখন ইস্রায়েলীয়দের সংগে যুদ্ধ করবার জন্য একসংগে জড়ো হল। তাদের সংগে ছিল ত্রিশ হাজার রথ, ছয় হাজার ঘোড়সওয়ার সৈন্য ও সমুদ্র-পারের বালুকণার মত অসংখ্য পদাতিক সৈন্য। তারা সবাই বৈৎ-আবনের পূর্ব দিকে মিক্‌মসে ছাউনি ফেলল।</div>
<div class="v" id="v6"><span class="vn">6</span> ইস্রায়েলের সৈন্যেরা যখন দেখল যে, তারা ভীষণ চাপের মুখে পড়ে বিপদে পড়ে গেছে তখন তারা গিয়ে গুহায়, ঝোপ-ঝাড়ে, পাহাড়ের ফাটলে, খাদে ও গর্তে লুকিয়ে রইল।</div>
<div class="v" id="v7"><span class="vn">7</span> অনেক ইব্রীয় যর্দন নদী পার হয়ে গাদ ও গিলিয়দ এলাকায় চলে গেল। শৌল গিল্‌গলেই রয়ে গেলেন, আর তাঁর সংগের সৈন্যেরা ভয়ে কাঁপতে লাগল।</div>
<div class="v" id="v8"><span class="vn">8</span> <span class="br-p"><br><br></span>শমূয়েল তাঁকে যে সময়ের কথা বলেছিলেন সেই অনুসারে শৌল তাঁর জন্য সাত দিন অপেক্ষা করলেন, কিন্তু শমূয়েল গ্‌িলগলে আসলেন না। এদিকে তাঁর সৈন্যেরাও তাঁকে ছেড়ে এদিক-সেদিক চলে যেতে লাগল।</div>
<div class="v" id="v9"><span class="vn">9</span> কাজেই শৌল পোড়ানো ও যোগাযোগ-উৎসর্গের জিনিস তাঁর কাছে নিয়ে আসতে বললেন। তারপর তিনি নিজেই পোড়ানো-উৎসর্গের অনুষ্ঠান করলেন।</div>
<div class="v" id="v10"><span class="vn">10</span> তিনি উৎসর্গ শেষ করবার সংগে সংগে শমূয়েল এসে পৌঁছালেন। তখন শৌল তাঁকে শুভেচ্ছা জানাবার জন্য তাঁর সংগে দেখা করতে গেলেন।</div>
<div class="v" id="v11"><span class="vn">11</span> শমূয়েল তাঁকে বললেন, “তুমি এটা কি করেছ?” <span class="br-p"><br><br></span>উত্তরে শৌল বললেন, “আমি দেখলাম যে, লোকেরা আমার কাছ থেকে চলে যাচ্ছে এবং ঠিক সময়ে আপনিও আসলেন না, আবার পলেষ্টীয়েরাও এদিকে মিক্‌মসে এসে জড়ো হয়েছে।</div>
<div class="v" id="v12"><span class="vn">12</span> সেইজন্য আমি ভাবলাম, পলেষ্টীয়েরা গিল্‌গলে আমাকে আক্রমণ করতে আসছে অথচ আমি সদাপ্রভুর দয়া পাবার চেষ্টা করি নি। কাজেই আমার ইচ্ছা না থাকলেও আমি পোড়ানো-উৎসর্গের অনুষ্ঠান করলাম।”</div>
<div class="v" id="v13"><span class="vn">13</span> <span class="br-p"><br><br></span>শমূয়েল বললেন, “তুমি বোকার মত কাজ করেছ। তোমার ঈশ্বর সদাপ্রভু যে আদেশ তোমাকে দিয়েছিলেন তা তুমি পালন কর নি। যদি তুমি তা করতে তবে ইস্রায়েলের উপর তোমার রাজত্ব তিনি চিরকাল স্থায়ী করতেন।</div>
<div class="v" id="v14"><span class="vn">14</span> কিন্তু এখন তোমার রাজত্ব আর বেশী দিন টিকবে না। সদাপ্রভু তাঁর মনের মত একজন লোককে খুঁজে নিয়েছেন এবং তাঁকেই তাঁর লোকদের নেতা নিযুক্ত করেছেন, কারণ তাঁর আদেশ তুমি পালন কর নি।”</div>
<div class="v" id="v15"><span class="vn">15</span> <span class="br-p"><br><br></span>এর পর শমূয়েল গিল্‌গল ছেড়ে বিন্যামীন এলাকার গিবিয়াতে চলে গেলেন। শৌল তাঁর সংগের লোকদের গুণে দেখলেন যে, তারা সংখ্যায় প্রায় ছ’শো।</div>
<div class="v" id="v16"><h2>ইস্রায়েলীয়দের অস্ত্রশস্ত্র</h2><span class="vn">16</span> <span class="br-p"><br><br></span>পরে শৌল ও তাঁর ছেলে যোনাথন এবং তাঁদের সংগের লোকেরা বিন্যামীন এলাকার গেবাতে গিয়ে থাকতে লাগলেন আর এদিকে পলেষ্টীয়েরা মিক্‌মসে ছাউনি ফেলে রইল।</div>
<div class="v" id="v17"><span class="vn">17</span> পলেষ্টীয়দের ছাউনি থেকে তিন দল হানাদার সৈন্য বের হল। তাদের এক দল অফ্রা গ্রামের পথে শূয়াল এলাকায় গেল।</div>
<div class="v" id="v18"><span class="vn">18</span> আর এক দল গেল বৈৎ-হোরোণের দিকে এবং অন্য দলটি গেল সেই পাহাড়ী এলাকায় যেখান থেকে মরু-এলাকার সিবোয়িম উপত্যকা দেখা যায়।</div>
<div class="v" id="v19"><span class="vn">19</span> <span class="br-p"><br><br></span>সেই সময় ইস্রায়েল দেশের মধ্যে কোন কামার পাওয়া যেত না, কারণ পলেষ্টীয়েরা মনে করত কামার থাকলে ইব্রীয়েরা তলোয়ার কিম্বা বর্শা তৈরী করিয়ে নেবে।</div>
<div class="v" id="v20"><span class="vn">20</span> তাই লাংগলের ফাল, হাত-কোদাল, কুড়াল ও কাস্তে শাণ দেবার জন্য তাদের সবাইকে পলেষ্টীয়দের কাছে যেতে হত।</div>
<div class="v" id="v21"><span class="vn">21</span> লাংগলের ফাল, হাত-কোদাল, ত্রিশূল, কুড়াল ও কাঁটা বসানো লাঠিতে শান দেবার দাম হিসাবে আট গ্রাম রূপা লাগত।</div>
<div class="v" id="v22"><span class="vn">22</span> তাই যুদ্ধের সময় দেখা গেল যে, শৌল ও তাঁর ছেলে যোনাথন ছাড়া তাঁদের সংগেকার কোন সৈন্যের হাতে তলোয়ার বা বর্শা নেই।</div>
<div class="v" id="v23"><span class="vn">23</span> পলেষ্টীয়দের ছাউনির সৈন্যেরা বের হয়ে মিক্‌মসের গিরিপথে গিয়ে রইল।</div>
</div>
<!-- PARSED ABOVE; EDITING MAY BREAK PARSER -->
</body></html>