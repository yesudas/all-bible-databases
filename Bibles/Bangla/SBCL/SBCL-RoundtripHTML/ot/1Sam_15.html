<html><head>
<meta http-equiv="Content-Type" content="text/html;charset=utf-8" />
<title>1Sam 15 &ndash; ১ শমূয়েল &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 15);">
<div id="navbar"><a href="../index.html">Pobitro Baibel</a> &ndash; <b>১ শমূয়েল</b> &ndash; <a href="1Sam_1.html">1</a> ... <a href="1Sam_13.html">13</a> <a href="1Sam_14.html">14</a> <b>15</b> <a href="1Sam_16.html">16</a> <a href="1Sam_17.html">17</a> ... <a href="1Sam_31.html">31</a> </div><hr>
<h1>1Sam 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সদাপ্রভু রাজা শৌলকে অগ্রাহ্য করলেন</h2><span class="vn">1</span> <span class="br-p"><br><br></span>শমূয়েল শৌলকে বললেন, “সদাপ্রভু তাঁর লোক ইস্রায়েলীয়দের উপরে তোমাকে রাজপদে অভিষেক করবার জন্য আমাকে পাঠিয়েছিলেন। এখন তুমি সদাপ্রভুর কথায় কান দাও।</div>
<div class="v" id="v2"><span class="vn">2</span> সর্বক্ষমতার অধিকারী সদাপ্রভু বলছেন, ‘ইস্রায়েলীয়েরা মিসর থেকে চলে আসবার পথে অমালেকীয়েরা তাদের বিরুদ্ধে দাঁড়িয়েছিল বলে আমি তাদের শাস্তি দেব।</div>
<div class="v" id="v3"><span class="vn">3</span> এখন তুমি গিয়ে অমালেকীয়দের আক্রমণ করবে এবং তাদের যা কিছু আছে সব ধ্বংস করে ফেলবে; তাদের প্রতি কোন দয়া করবে না। তাদের স্ত্রী-পুরুষ, ছেলে-মেয়ে, দুধ-খাওয়া শিশু, গরু-ভেড়া, উট, গাধা সব মেরে ফেলবে।’ ”</div>
<div class="v" id="v4"><span class="vn">4</span> <span class="br-p"><br><br></span>শৌল তখন লোকদের টলায়ীম শহরে ডেকে জড়ো করলেন। তাতে ইস্রায়েলের পদাতিক সৈন্যের সংখ্যা হল দুই লক্ষ এবং যিহূদা-গোষ্ঠীর সৈন্যের সংখ্যা হল দশ হাজার।</div>
<div class="v" id="v5"><span class="vn">5</span> শৌল অমালেকীয়দের শহরের কাছে গিয়ে সেখানকার শুকিয়ে যাওয়া নদীর খাদের মধ্যে ওৎ পেতে রইলেন।</div>
<div class="v" id="v6"><span class="vn">6</span> তিনি কেনীয়দের বললেন, “ইস্রায়েলীয়েরা যখন মিসর থেকে বের হয়ে এসেছিল তখন তোমরা তাদের প্রতি দয়া দেখিয়েছিলে। তোমরা অমালেকীয়দের মধ্য থেকে অন্য কোথাও চলে যাও, যাতে অমালেকীয়দের সংগে আমি তোমাদেরও ধ্বংস করে না ফেলি।” তখন কেনীয়েরা অমালেকীয়দের মধ্য থেকে চলে গেল।</div>
<div class="v" id="v7"><span class="vn">7</span> <span class="br-p"><br><br></span>শৌল তখন হবীলা এলাকা থেকে মিসরের পূর্ব দিকে শূর মরু-এলাকা পর্যন্ত সমস্ত অমালেকীয়দের হারিয়ে দিলেন।</div>
<div class="v" id="v8"><span class="vn">8</span> তিনি অমালেকীয়দের রাজা অগাগকে জীবিত অবস্থায় ধরলেন এবং অন্য সব লোকদের মেরে ফেললেন।</div>
<div class="v" id="v9"><span class="vn">9</span> কিন্তু শৌল ও তাঁর সৈন্যেরা অগাগকে বাঁচিয়ে রাখলেন এবং অমালেকীয়দের ভাল ভাল গরু, ভেড়া, মোটাসোটা বাছুর এবং ভেড়ার বাচ্চা, এক কথায় তাদের যা কিছু ভাল ছিল সেগুলো তাঁরা বাঁচিয়ে রাখলেন। সেগুলোকে ধ্বংস করে দিতে তাঁরা রাজী হলেন না, কিন্তু অকেজো এবং রোগাগুলোকে তাঁরা একেবারে শেষ করে দিলেন।</div>
<div class="v" id="v10"><span class="vn">10</span> <span class="br-p"><br><br></span>তখন সদাপ্রভুর এই বাক্য শমূয়েলের কাছে প্রকাশিত হল,</div>
<div class="v" id="v11"><span class="vn">11</span> “শৌলকে রাজা করাটা আমার দুঃখের কারণ হয়েছে, কারণ সে আমার কাছ থেকে সরে গেছে এবং আমার আদেশ অমান্য করেছে।” এই কথা শুনে শমুয়েল উত্তেজিত হলেন এবং গোটা রাতটা তিনি সদাপ্রভুর কাছে কান্নাকাটি করে কাটালেন।</div>
<div class="v" id="v12"><span class="vn">12</span> <span class="br-p"><br><br></span>পরদিন ভোরে উঠে শমূয়েল শৌলের সংগে দেখা করতে গেলেন। সেখানে তাঁকে বলা হল যে, শৌল কর্মিল পাহাড়ে গিয়ে নিজের সম্মানের জন্য সেখানে একটা স্তম্ভ তৈরী করবার পর গিল্‌গলে চলে গেছেন।</div>
<div class="v" id="v13"><span class="vn">13</span> <span class="br-p"><br><br></span>শমূয়েল তখন শৌলের কাছে গেলেন। শৌল তাঁকে বললেন, “সদাপ্রভু আপনার মংগল করুন। সদাপ্রভুর আদেশ আমি পালন করেছি।”</div>
<div class="v" id="v14"><span class="vn">14</span> <span class="br-p"><br><br></span>শমূয়েল বললেন, “তবে ভেড়ার ডাক আমার কানে আসছে কেন? গরুর ডাকই বা আমি শুনতে পাচ্ছি কেন?”</div>
<div class="v" id="v15"><span class="vn">15</span> <span class="br-p"><br><br></span>উত্তরে শৌল বললেন, “অমালেকীয়দের কাছ থেকে ওগুলো আনা হয়েছে। আপনার ঈশ্বর সদাপ্রভুর উদ্দেশে উৎসর্গ করবার জন্য সৈন্যেরা ভাল ভাল গরু ও ভেড়া রেখে দিয়েছে; তবে বাকী সব কিছু আমরা একেবারে শেষ করে দিয়েছি।”</div>
<div class="v" id="v16"><span class="vn">16</span> <span class="br-p"><br><br></span>শমূয়েল তখন শৌলকে বললেন, “চুপ কর। গত রাতে সদাপ্রভু আমাকে যা বলেছেন তা আমি তোমাকে বলি।” <span class="br-p"><br><br></span>শৌল বললেন, “বলুন।”</div>
<div class="v" id="v17"><span class="vn">17</span> <span class="br-p"><br><br></span>শমূয়েল বললেন, “একদিন তুমি নিজের চোখে খুবই সামান্য ছিলে, কিন্তু তবুও কি তুমি ইস্রায়েলীয়দের সমস্ত গোষ্ঠীর মাথা হও নি? সদাপ্রভুই তোমাকে ইস্রায়েল দেশের উপরে রাজা হিসাবে অভিষেক করেছেন।</div>
<div class="v" id="v18"><span class="vn">18</span> তিনি তোমাকে একটা কাজে পাঠিয়েছিলেন এবং বলেছিলেন, ‘তুমি গিয়ে সেই পাপীদের, অর্থাৎ অমালেকীয়দের একেবারে শেষ করে ফেলবে। তারা একেবারে শেষ না হওয়া পর্যন্ত তাদের সংগে যুদ্ধ করবে।’</div>
<div class="v" id="v19"><span class="vn">19</span> তুমি সদাপ্রভুর আদেশ পালন কর নি কেন? কেন তুমি লুটের জিনিসের উপর ঝাঁপিয়ে পড়লে এবং সদাপ্রভুর চোখে যা খারাপ তা-ই করলে?”</div>
<div class="v" id="v20"><span class="vn">20</span> <span class="br-p"><br><br></span>শৌল বললেন, “কিন্তু আমি তো সদাপ্রভুর আদেশ পালন করেছি। যে কাজে সদাপ্রভু আমাকে পাঠিয়েছিলেন আমি সেই কাজ করেছি। আমি অমালেকীয়দের একেবারে শেষ করে দিয়েছি এবং তাদের রাজা অগাগকে ধরে নিয়ে এসেছি।</div>
<div class="v" id="v21"><span class="vn">21</span> তবে ধ্বংসের জন্য ঠিক করে রাখা জিনিস থেকে সৈন্যেরা কতগুলো ভাল ভাল গরু ও ভেড়া এনেছে, যাতে গিল্‌গলে আপনার ঈশ্বর সদাপ্রভুর উদ্দেশে সেগুলো তারা উৎসর্গ করতে পারে।”</div>
<div class="v" id="v22"><span class="vn">22</span> <span class="br-p"><br><br></span>তখন শমূয়েল বললেন, “সদাপ্রভুর আদেশ পালন করলে তিনি যত খুশী হন, পোড়ানো-উৎসর্গ ও পশু-উৎসর্গে কি তিনি তত খুশী হন? পশু-উৎসর্গের চেয়ে তাঁর আদেশ পালন করা আর ভেড়ার চর্বির চেয়ে তাঁর কথার বাধ্য হওয়া অনেক ভাল।</div>
<div class="v" id="v23"><span class="vn">23</span> বিদ্রোহ করা আর গোণাপড়ার কাজ করা একই পাপ; অবাধ্যতা আর প্রতিমাপূজা একই অন্যায়। তুমি সদাপ্রভুর আদেশ অগ্রাহ্য করেছ তাই তিনিও তোমাকে রাজা হিসাবে অগ্রাহ্য করেছেন।”</div>
<div class="v" id="v24"><span class="vn">24</span> <span class="br-p"><br><br></span>শৌল তখন শমূয়েলকে বললেন, “আমি পাপ করেছি। সদাপ্রভুর আদেশ আর আপনার নির্দেশ আমি সত্যিই অমান্য করেছি। লোকদের ভয়ে আমি তাদের কথামতই কাজ করেছি।</div>
<div class="v" id="v25"><span class="vn">25</span> এখন আমার প্রতি দয়া করে আমার পাপ আপনি ক্ষমা করে দিন, আর আমার সংগে চলুন যাতে আমি সদাপ্রভুর উপাসনা করতে পারি।”</div>
<div class="v" id="v26"><span class="vn">26</span> <span class="br-p"><br><br></span>কিন্তু শমূয়েল তাঁকে বললেন, “আমি তোমার সংগে যাব না। তুমি সদাপ্রভুর আদেশ অগ্রাহ্য করেছ তাই সদাপ্রভুও তোমাকে ইস্রায়েলীয়দের রাজা হিসাবে অগ্রাহ্য করেছেন।”</div>
<div class="v" id="v27"><span class="vn">27</span> <span class="br-p"><br><br></span>এই বলে শমূয়েল চলে যাবার জন্য ঘুরে দাঁড়াতেই শৌল তাঁর কাপড়ের একটা অংশ টেনে ধরলেন; তাতে তাঁর কাপড় ছিঁড়ে গেল।</div>
<div class="v" id="v28"><span class="vn">28</span> তখন শমূয়েল তাঁকে বললেন, “সদাপ্রভু আজ তোমার কাছ থেকে ইস্রায়েলীয়দের রাজ্যটাও এইভাবে ছিনিয়ে নিলেন আর তোমার চেয়ে ভাল তোমার এক দেশবাসীকে তা দিলেন।</div>
<div class="v" id="v29"><span class="vn">29</span> যিনি ইস্রায়েলের গৌরব তিনি মিথ্যা কথা বলেন না কিম্বা মনও বদলান না। তিনি মানুষ নন যে, মন বদলাবেন।”</div>
<div class="v" id="v30"><span class="vn">30</span> <span class="br-p"><br><br></span>শৌল বললেন, “আমি পাপ করেছি; তবুও আমার অনুরোধ এই যে, আমার জাতির বৃদ্ধ নেতাদের ও ইস্রায়েলীয়দের সামনে আমার সম্মান রাখুন। আমি যাতে আপনার ঈশ্বর সদাপ্রভুর উপাসনা করতে পারি সেইজন্য আপনি আমার সংগে চলুন।”</div>
<div class="v" id="v31"><span class="vn">31</span> কাজেই শমূয়েল শৌলের সংগে গেলেন আর শৌল সদাপ্রভুর উপাসনা করলেন।</div>
<div class="v" id="v32"><span class="vn">32</span> <span class="br-p"><br><br></span>পরে শমূয়েল বললেন, “অমালেকীয়দের রাজা অগাগকে আমার কাছে নিয়ে এস।” এই কথা শুনে অগাগ তাঁর মোটা শরীর নিয়ে হেলে-দুলে শমূয়েলের কাছে আসলেন। তিনি ভাবলেন মৃত্যুর যন্ত্রণা এখন আর নেই।</div>
<div class="v" id="v33"><span class="vn">33</span> <span class="br-p"><br><br></span>কিন্তু শমূয়েল বললেন, “তোমার তলোয়ারে অনেক স্ত্রীলোক যেমন সন্তানহারা হয়েছে, তেমনি স্ত্রীলোকদের মধ্যে তোমার মা-ও সন্তানহারা হবে।” এই কথা বলে শমূয়েল গিল্‌গলে সদাপ্রভুর সামনে অগাগকে টুকরা টুকরা করে কেটে ফেললেন।</div>
<div class="v" id="v34"><span class="vn">34</span> তারপর তিনি রামায় চলে গেলেন আর শৌল গিবিয়াৎ-শৌল শহরে তাঁর নিজের বাড়ীতে গেলেন।</div>
<div class="v" id="v35"><span class="vn">35</span> <span class="br-p"><br><br></span>শমূয়েল যতদিন বেঁচে ছিলেন ততদিন তিনি শৌলের সংগে আর দেখা করেন নি। ইস্রায়েলীয়দের উপর শৌলকে রাজা করাটা সদাপ্রভুর দুঃখের কারণ হয়েছিল বলে শমূয়েল তাঁর জন্য দুঃখ করতেন।</div>
</div>
<!-- PARSED ABOVE; EDITING MAY BREAK PARSER -->
</body></html>