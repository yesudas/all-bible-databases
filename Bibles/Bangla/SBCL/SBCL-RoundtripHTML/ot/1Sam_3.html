<html><head>
<meta http-equiv="Content-Type" content="text/html;charset=utf-8" />
<title>1Sam 3 &ndash; ১ শমূয়েল &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Sam', 3);">
<div id="navbar"><a href="../index.html">Pobitro Baibel</a> &ndash; <b>১ শমূয়েল</b> &ndash; <a href="1Sam_1.html">1</a> <a href="1Sam_2.html">2</a> <b>3</b> <a href="1Sam_4.html">4</a> <a href="1Sam_5.html">5</a> ... <a href="1Sam_31.html">31</a> </div><hr>
<h1>1Sam 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সদাপ্রভু শমূয়েলকে ডাকলেন</h2><span class="vn">1</span> <span class="br-p"><br><br></span>ছোট ছেলে শমূয়েল এলির অধীনে থেকে সদাপ্রভুর সেবা-কাজ করতে লাগলেন। সেই সময় সদাপ্রভুর বাণী খুব কমই শোনা যেত এবং তাঁর দর্শনও যখন-তখন পাওয়া যেত না।</div>
<div class="v" id="v2"><span class="vn">2</span> <span class="br-p"><br><br></span>সেই সময় এলির চোখ এত খারাপ হয়ে গিয়েছিল যে, তিনি প্রায় দেখতেই পেতেন না। একদিন রাতের বেলা এলি তাঁর নিজের জায়গায় শুয়ে ছিলেন।</div>
<div class="v" id="v3"><span class="vn">3</span> ঈশ্বরের উদ্দেশে যে বাতি জ্বালানো থাকত তা তখনও নিভে যায় নি। শমূয়েল সদাপ্রভুর ঘরের মধ্যে শুয়ে ছিলেন। সেই ঘরে ঈশ্বরের সাক্ষ্য-সিন্দুকটি ছিল।</div>
<div class="v" id="v4"><span class="vn">4</span> এমন সময় সদাপ্রভু শমূয়েলকে ডাকলেন। শমূয়েল উত্তর দিলেন, “এই যে আমি।”</div>
<div class="v" id="v5"><span class="vn">5</span> এই বলে তিনি দৌড়ে এলির কাছে গিয়ে বললেন, “এই যে আমি, আপনি আমাকে ডেকেছেন?” <span class="br-p"><br><br></span>এলি বললেন, “না, আমি তো তোমাকে ডাকি নি। তুমি গিয়ে শুয়ে পড়।” শমূয়েল তখন গিয়ে শুয়ে পড়লেন।</div>
<div class="v" id="v6"><span class="vn">6</span> <span class="br-p"><br><br></span>সদাপ্রভু আবার শমূয়েলকে ডাকলেন আর শমূয়েল উঠে এলির কাছে গিয়ে বললেন, “এই তো আমি; আপনি কি আমাকে ডেকেছেন?” <span class="br-p"><br><br></span>এলি বললেন, “না বাবা, আমি তোমাকে ডাকি নি। তুমি গিয়ে শুয়ে পড়।”</div>
<div class="v" id="v7"><span class="vn">7</span> <span class="br-p"><br><br></span>তখনও শমূয়েল সদাপ্রভুকে চিনতেন না; সদাপ্রভু তখনও তাঁর কাছে কথা বলেন নি।</div>
<div class="v" id="v8"><span class="vn">8</span> <span class="br-p"><br><br></span>সদাপ্রভু তৃতীয়বার শমূয়েলকে ডাকলেন আর শমূয়েল উঠে এলির কাছে গিয়ে বললেন, “এই যে আমি, আপনি তো আমাকে ডেকেছেন।” তখন এলি বুঝতে পারলেন সদাপ্রভুই ছেলেটিকে ডাকছিলেন।</div>
<div class="v" id="v9"><span class="vn">9</span> সেইজন্য এলি শমূয়েলকে বললেন, “তুমি গিয়ে শুয়ে পড়। এবার যদি তিনি তোমাকে ডাকেন তবে বলবে, ‘বলুন সদাপ্রভু, আপনার দাস শুনছে।’ ” তখন শমূয়েল গিয়ে তাঁর নিজের জায়গায় শুয়ে পড়লেন।</div>
<div class="v" id="v10"><span class="vn">10</span> <span class="br-p"><br><br></span>তারপর সদাপ্রভু এসে সেখানে দাঁড়ালেন এবং অন্য বারের মত ডাকলেন, “শমূয়েল, শমূয়েল।” <span class="br-p"><br><br></span>তখন শমূয়েল বললেন, “বলুন, আপনার দাস শুনছে।”</div>
<div class="v" id="v11"><span class="vn">11</span> <span class="br-p"><br><br></span>সদাপ্রভু শমূয়েলকে বললেন, “দেখ, আমি ইস্রায়েলীয়দের মধ্যে এমন কিছু করতে যাচ্ছি যার কথা শুনে সবাই শিউরে উঠবে।</div>
<div class="v" id="v12"><span class="vn">12</span> আমি এলির বংশের বিষয়ে যা কিছু বলেছি তার প্রথম থেকে শেষ পর্যন্ত সবই এলির বিরুদ্ধে পূর্ণ করব।</div>
<div class="v" id="v13"><span class="vn">13</span> আমি তাকে বলেছি, অন্যায়ের দরুন তার বংশকে আমি চিরকালের জন্য শাস্তি দিতে যাচ্ছি। সে জানত যে, তার ছেলেরা নিজেদের মাথায় অভিশাপ ডেকে আনছে, অথচ সে তাদের সংশোধনের চেষ্টা করে নি।</div>
<div class="v" id="v14"><span class="vn">14</span> সেইজন্য এলির বংশের বিষয় আমি শপথ করে বলছি যে, পশু-উৎসর্গ কিম্বা অন্য কোন উৎসর্গের দ্বারা তার বংশের অন্যায় কখনই ঢাকা দেওয়া যাবে না।”</div>
<div class="v" id="v15"><span class="vn">15</span> <span class="br-p"><br><br></span>এর পর শমূয়েল সকাল পর্যন্ত শুয়ে রইলেন, তারপর উঠে সদাপ্রভুর ঘরের দরজাগুলো খুললেন; কিন্তু এই দর্শনের কথা এলির কাছে বলতে তাঁর সাহস হল না।</div>
<div class="v" id="v16"><span class="vn">16</span> তখন এলি তাঁকে বললেন, “বাবা শমূয়েল।” <span class="br-p"><br><br></span>শমূয়েল উত্তর দিলেন, “এই যে আমি।”</div>
<div class="v" id="v17"><span class="vn">17</span> <span class="br-p"><br><br></span>এলি জিজ্ঞাসা করলেন, “ঈশ্বর তোমাকে কি বলেছেন? আমার কাছ থেকে তুমি তা লুকায়ো না। তিনি যা বলেছেন তার কিছু যদি তুমি আমার কাছ থেকে লুকাও তবে তিনি যেন তোমাকে ভীষণ শাস্তি দেন।”</div>
<div class="v" id="v18"><span class="vn">18</span> তখন শমূয়েল এলিকে সব কথা খুলে বললেন, কিছুই লুকালেন না। তা শুনে এলি বললেন, “তিনি সদাপ্রভু; তাঁর কাছে যা ভাল মনে হয় তিনি তা-ই করুন।”</div>
<div class="v" id="v19"><span class="vn">19</span> <span class="br-p"><br><br></span>এইভাবে শমূয়েল বেড়ে উঠতে লাগলেন আর সদাপ্রভু তাঁর সংগে রইলেন এবং নবী হিসাবে বলা তাঁর কোন কথাই সদাপ্রভু বিফল হতে দিতেন না।</div>
<div class="v" id="v20"><span class="vn">20</span> তাতে দান এলাকা থেকে বের্‌-শেবা পর্যন্ত সমস্ত ইস্রায়েলীয়েরা জানতে পারল যে, শমূয়েল সদাপ্রভুর নবী হিসাবে প্রমাণিত হয়েছেন।</div>
<div class="v" id="v21"><span class="vn">21</span> তখন থেকে সদাপ্রভু শীলোতে আবার দর্শন দিতে লাগলেন, কারণ শীলোতে তিনি তাঁর বাক্যের মধ্য দিয়ে শমূয়েলের কাছে নিজেকে প্রকাশ করতেন;</div>
</div>
<!-- PARSED ABOVE; EDITING MAY BREAK PARSER -->
</body></html>