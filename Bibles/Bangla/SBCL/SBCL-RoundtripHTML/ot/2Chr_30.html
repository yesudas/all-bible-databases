<html><head>
<meta http-equiv="Content-Type" content="text/html;charset=utf-8" />
<title>2Chr 30 &ndash; ২ বংশাবলি &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 30);">
<div id="navbar"><a href="../index.html">Pobitro Baibel</a> &ndash; <b>২ বংশাবলি</b> &ndash; <a href="2Chr_1.html">1</a> ... <a href="2Chr_28.html">28</a> <a href="2Chr_29.html">29</a> <b>30</b> <a href="2Chr_31.html">31</a> <a href="2Chr_32.html">32</a> ... <a href="2Chr_36.html">36</a> </div><hr>
<h1>2Chr 30</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>হিষ্কিয়ের উদ্ধার-পর্ব পালন</h2><span class="vn">1</span> <span class="br-p"><br><br></span>ইস্রায়েলের ঈশ্বর সদাপ্রভুর উদ্দেশে উদ্ধার-পর্ব পালন করবার জন্য লোকেরা যাতে যিরূশালেমে সদাপ্রভুর ঘরে আসে সেইজন্য হিষ্কিয় সমস্ত ইস্রায়েলে ও যিহূদায় খবর পাঠালেন এবং ইফ্রয়িম ও মনঃশি-গোষ্ঠীর লোকদের চিঠি লিখলেন।</div>
<div class="v" id="v2"><span class="vn">2</span> রাজা ও তাঁর কর্মচারীরা এবং যিরূশালেমের সমস্ত লোক ঠিক করল যে, দ্বিতীয় মাসে উদ্ধার-পর্ব পালন করা হবে।</div>
<div class="v" id="v3"><span class="vn">3</span> এর কারণ হল, অনেক পুরোহিত নিজেদের শুচি করেন নি আর লোকেরাও এসে যিরূশালেমে জড়ো হয় নি বলে নিয়মিত সময়ে তারা এটা পালন করতে পারে নি।</div>
<div class="v" id="v4"><span class="vn">4</span> এই পরিকল্পনা রাজা ও সমস্ত লোকের কাছে উপযুক্ত বলে মনে হল।</div>
<div class="v" id="v5"><span class="vn">5</span> ইস্রায়েলের ঈশ্বর সদাপ্রভুর উদ্দেশে উদ্ধার-পর্ব পালন করবার জন্য যাতে সবাই যিরূশালেমে আসে সেইজন্য তারা বের্‌-শেবা থেকে দান পর্যন্ত ইস্রায়েলের সমস্ত জায়গায় লোক পাঠিয়ে ঘোষণা করাল। অনেক বছর ধরে তারা নিয়ম অনুসারে অনেক লোক একত্র হয়ে এই পর্ব পালন করে নি।</div>
<div class="v" id="v6"><span class="vn">6</span> <span class="br-p"><br><br></span>রাজার আদেশে রাজা ও তাঁর কর্মচারীদের কাছ থেকে চিঠি নিয়ে লোকেরা ইস্রায়েল ও যিহূদার সব জায়গায় গিয়ে এই কথা ঘোষণা করল, “হে ইস্রায়েলীয়েরা, আপনারা অব্রাহাম, ইস্‌হাক ও ইস্রায়েলের ঈশ্বর সদাপ্রভুর কাছে ফিরে আসুন, তাতে যাঁরা আসিরিয়ার রাজার হাত থেকে রক্ষা পেয়েছেন তাঁদের কাছে, অর্থাৎ আপনাদের কাছে তিনিও ফিরে আসবেন।</div>
<div class="v" id="v7"><span class="vn">7</span> আপনারা আপনাদের পূর্বপুরুষ ও ইস্রায়েলীয় ভাইদের মত হবেন না। তারা তাদের পূর্বপুরুষদের ঈশ্বর সদাপ্রভুর প্রতি অবিশ্বস্ত হয়েছিল বলে তিনি তাদের ভীষণ শাস্তি দিয়েছিলেন। আপনারা তো তা দেখতেই পাচ্ছেন।</div>
<div class="v" id="v8"><span class="vn">8</span> <span class="br-p"><br><br></span>“আপনারা আপনাদের পূর্বপুরুষদের মত ঘাড় শক্ত করবেন না বরং সদাপ্রভুর হাতে নিজেদের দিয়ে দিন। যে পবিত্র ঘরকে তিনি চিরকালের জন্য নিজের উদ্দেশ্যে আলাদা করেছেন আপনারা সেই ঘরে আসুন এবং আপনাদের ঈশ্বর সদাপ্রভুর সেবা করুন যাতে আপনাদের উপর থেকে তাঁর ভয়ংকর ক্রোধ চলে যায়।</div>
<div class="v" id="v9"><span class="vn">9</span> যদি আপনারা সদাপ্রভুর কাছে ফিরে আসেন তবে আপনাদের ভাই ও ছেলেমেয়েদের যারা বন্দী করে রেখেছে তারা তাদের প্রতি দয়া দেখাবে। তখন তারা এই দেশে ফিরে আসতে পারবে, কারণ আপনাদের ঈশ্বর সদাপ্রভু দয়াময় ও করুণায় পূর্ণ। আপনারা তাঁর কাছে ফিরে আসলে তিনি তাঁর মুখ ফিরিয়ে রাখবেন না।”</div>
<div class="v" id="v10"><span class="vn">10</span> <span class="br-p"><br><br></span>সংবাদ বহনকারীরা ইফ্রয়িম ও মনঃশির সমস্ত গ্রাম ও শহরে এবং সবূলূন পর্যন্ত গেল, কিন্তু সেখানকার লোকেরা তাদের ঠাট্টা-বিদ্রূপ করতে লাগল।</div>
<div class="v" id="v11"><span class="vn">11</span> তবুও আশের, মনঃশি ও সবূলূন-গোষ্ঠীর কিছু লোক নিজেদের নত করে যিরূশালেমে গেল।</div>
<div class="v" id="v12"><span class="vn">12</span> ঈশ্বরের হাত যিহূদার লোকদের উপরেও ছিল, তাই সদাপ্রভুর বাক্য অনুসারে রাজা ও তাঁর কর্মচারীদের আদেশ পালন করবার জন্য তিনি তাদের মন এক করলেন।</div>
<div class="v" id="v13"><span class="vn">13</span> <span class="br-p"><br><br></span>দ্বিতীয় মাসে খামিহীন রুটির পর্ব পালন করবার জন্য অনেক অনেক লোক যিরূশালেমে জড়ো হল।</div>
<div class="v" id="v14"><span class="vn">14</span> পূজা করবার জন্য পশু-উৎসর্গের যে সব বেদী ও যে সব ধূপদানী যিরূশালেমে ছিল তারা সেগুলো সরিয়ে নিয়ে কিদ্রোণ উপত্যকায় ফেলে দিল।</div>
<div class="v" id="v15"><span class="vn">15</span> <span class="br-p"><br><br></span>তারা দ্বিতীয় মাসের চৌদ্দ দিনের দিন উদ্ধার-পর্বের ভেড়ার বাচ্চা কাটল। এতে পুরোহিত ও লেবীয়েরা লজ্জা পেয়ে নিজেদের শুচি করলেন এবং সদাপ্রভুর ঘরে পোড়ানো-উৎসর্গের জিনিস নিয়ে আসলেন।</div>
<div class="v" id="v16"><span class="vn">16</span> তারপর ঈশ্বরের লোক মোশির আইন-কানুন অনুসারে তাঁরা তাঁদের নির্দিষ্ট স্থানে গিয়ে দাঁড়ালেন। পুরোহিতেরা লেবীয়দের হাত থেকে রক্ত নিয়ে ছিটিয়ে দিলেন।</div>
<div class="v" id="v17"><span class="vn">17</span> লোকদের মধ্যে অনেকে নিজেদের শুচি করে নি। সেইজন্য এদের হয়ে সদাপ্রভুর উদ্দেশে উৎসর্গ করবার জন্য উদ্ধার-পর্বের ভেড়ার বাচ্চা লেবীয়দেরই কাটতে হয়েছিল।</div>
<div class="v" id="v18"><span class="vn">18</span> ইফ্রয়িম, মনঃশি, ইষাখর ও সবূলূন-গোষ্ঠীর অনেকে নিজেদের শুচি না করেই নিয়মের বিরুদ্ধে উদ্ধার-পর্বের ভোজ খেয়েছিল। কিন্তু হিষ্কিয় তাদের জন্য প্রার্থনা করে বললেন, “যদিও উপাসনা-ঘরের নিয়ম অনুসারে তারা শুচি হয় নি তবুও যারা তাদের পূর্বপুরুষদের ঈশ্বর সদাপ্রভুর ইচ্ছামত চলবার জন্য মন স্থির করেছে, মংগলময় ঈশ্বর যেন তাদের সবাইকে ক্ষমা করেন।”</div>
<div class="v" id="v20"><span class="vn">20</span> সদাপ্রভু হিষ্কিয়ের প্রার্থনা শুনে লোকদের ক্ষমা করলেন।</div>
<div class="v" id="v21"><span class="vn">21</span> <span class="br-p"><br><br></span>যে সব ইস্রায়েলীয় যিরূশালেমে উপস্থিত হয়েছিল তারা খুব আনন্দের সংগে সাত দিন ধরে খামিহীন রুটির পর্ব পালন করল; আর এদিকে লেবীয় ও পুরোহিতেরা প্রতিদিন সদাপ্রভুর উদ্দেশে বাজনা বাজিয়ে প্রশংসা-গান করতে লাগলেন।</div>
<div class="v" id="v22"><span class="vn">22</span> <span class="br-p"><br><br></span>সদাপ্রভুর সেবা-কাজে যে সব লেবীয়েরা দক্ষ ছিল হিষ্কিয় তাদের উৎসাহ দিয়ে কথা বললেন। তারা যোগাযোগ-উৎসর্গের অনুষ্ঠান করে সাত দিন ধরে খাওয়া-দাওয়া করল এবং তাদের পূর্বপুরুষদের ঈশ্বর সদাপ্রভুর গৌরব করল।</div>
<div class="v" id="v23"><span class="vn">23</span> <span class="br-p"><br><br></span>তারপর সমস্ত লোক আরও সাত দিন সেই পর্ব পালন করবে বলে ঠিক করল; কাজেই আরও সাত দিন তারা আনন্দের সংগে সেই পর্ব পালন করল।</div>
<div class="v" id="v24"><span class="vn">24</span> যিহূদার রাজা হিষ্কিয় সমস্ত লোকের জন্য এক হাজার ষাঁড় ও সাত হাজার ভেড়া দিলেন আর উঁচু পদের কর্মচারীরা দিলেন এক হাজার ষাঁড় ও দশ হাজার ভেড়া। পুরোহিতদের মধ্যে অনেকে নিজেদের শুচি করলেন।</div>
<div class="v" id="v25"><span class="vn">25</span> <span class="br-p"><br><br></span>যিহূদার সব লোকেরা, পুরোহিতেরা, লেবীয়েরা, ইস্রায়েল থেকে আসা লোকেরা এবং ইস্রায়েল ও যিহূদায় বাসকারী যে বিদেশীরা এসেছিল তারা সবাই আনন্দ করল।</div>
<div class="v" id="v26"><span class="vn">26</span> যিরূশালেমে খুব আনন্দ হল; ইস্রায়েলের রাজা দায়ূদের ছেলে শলোমনের পরে যিরূশালেমে আর এমনভাবে পর্ব পালন করা হয় নি।</div>
<div class="v" id="v27"><span class="vn">27</span> পরে যে লেবীয়েরা পুরোহিত ছিলেন তাঁরা দাঁড়িয়ে লোকদের আশীর্বাদ করলেন, আর ঈশ্বর তাঁদের প্রার্থনা শুনলেন, কারণ তাঁদের প্রার্থনা স্বর্গে তাঁর পবিত্র বাসস্থানে পৌঁছেছিল।</div>
</div>
<!-- PARSED ABOVE; EDITING MAY BREAK PARSER -->
</body></html>