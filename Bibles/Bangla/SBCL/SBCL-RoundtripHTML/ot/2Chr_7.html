<html><head>
<meta http-equiv="Content-Type" content="text/html;charset=utf-8" />
<title>2Chr 7 &ndash; ২ বংশাবলি &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Chr', 7);">
<div id="navbar"><a href="../index.html">Pobitro Baibel</a> &ndash; <b>২ বংশাবলি</b> &ndash; <a href="2Chr_1.html">1</a> ... <a href="2Chr_5.html">5</a> <a href="2Chr_6.html">6</a> <b>7</b> <a href="2Chr_8.html">8</a> <a href="2Chr_9.html">9</a> ... <a href="2Chr_36.html">36</a> </div><hr>
<h1>2Chr 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>উপাসনা-ঘর প্রতিষ্ঠা</h2><span class="vn">1</span> <span class="br-p"><br><br></span>শলোমনের প্রার্থনা শেষ হলেই স্বর্গ থেকে আগুন নেমে এসে পোড়ানো ও অন্যান্য উৎসর্গের জিনিস পুড়িয়ে ফেলল এবং উপাসনা-ঘরটি সদাপ্রভুর মহিমায় পরিপূর্ণ হল।</div>
<div class="v" id="v2"><span class="vn">2</span> সেইজন্য পুরোহিতেরা সেখানে ঢুকতে পারলেন না।</div>
<div class="v" id="v3"><span class="vn">3</span> আগুন নেমে আসতে দেখে ও উপাসনা-ঘরের উপরে সদাপ্রভুর মহিমা দেখতে পেয়ে সমস্ত ইস্রায়েলীয়েরা পাথরে বাঁধানো উঠানে উবুড় হয়ে পড়ে সদাপ্রভুকে তাদের অন্তরের ভক্তি জানাল ও এই বলে তাঁর প্রশংসা করল, <span class="br-p"><br><br></span><span class="br-ind"><br><span class="indent">&nbsp;</span></span>“তিনি মংগলময়; <br><span class="br-ind"><br><span class="indent">&nbsp;</span></span>তাঁর ভালবাসা চিরকাল স্থায়ী।” <br></div>
<div class="v" id="v4"><span class="vn">4</span> <span class="br-p"><br><br></span>তারপর রাজা ও সমস্ত লোক সদাপ্রভুর সামনে উৎসর্গের অনুষ্ঠান করলেন।</div>
<div class="v" id="v5"><span class="vn">5</span> রাজা শলোমন বাইশ হাজার গরু এবং এক লক্ষ বিশ হাজার ভেড়া উৎসর্গ করলেন। এইভাবে রাজা ও সমস্ত লোক ঈশ্বরের ঘরটি প্রতিষ্ঠা করলেন।</div>
<div class="v" id="v6"><span class="vn">6</span> পুরোহিতেরা তাঁদের জায়গায় গিয়ে দাঁড়ালেন এবং লেবীয়েরাও সদাপ্রভুর উদ্দেশে বাজাবার জন্য বাজনাগুলো নিয়ে তাঁদের জায়গায় গিয়ে দাঁড়ালেন। লেবীয়দের মুখোমুখি দাঁড়িয়ে পুরোহিতেরা তাঁদের তূরী বাজালেন এবং ইস্রায়েলীয়েরা সকলেই দাঁড়িয়ে রইল। লেবীয়দের এই বাজনাগুলো রাজা দায়ূদ সদাপ্রভুর গৌরব করবার জন্য তৈরী করিয়েছিলেন এবং সেগুলো বাজানো হত যখন তিনি সদাপ্রভুর প্রশংসা করে বলতেন, “তাঁর ভালবাসা চিরকাল স্থায়ী।”</div>
<div class="v" id="v7"><span class="vn">7</span> <span class="br-p"><br><br></span>শলোমন সদাপ্রভুর ঘরের সামনের উঠানের মাঝখানের অংশ সদাপ্রভুর উদ্দেশ্যে আলাদা করলেন এবং সেখানে তিনি পোড়ানো-উৎসর্গের অনুষ্ঠান করলেন ও যোগাযোগ-উৎসর্গের চর্বি উৎসর্গ করলেন, কারণ ব্রোঞ্জের যে বেদী তিনি তৈরী করিয়েছিলেন তা পোড়ানো-উৎসর্গের ও শস্য-উৎসর্গের জিনিস এবং চর্বির জন্য ছোট ছিল।</div>
<div class="v" id="v8"><span class="vn">8</span> <span class="br-p"><br><br></span>সেই সময় শলোমন ও তাঁর সংগে সমস্ত ইস্রায়েলীয়েরা, অর্থাৎ হমাৎ এলাকা থেকে মিসরের শুকনা নদী পর্যন্ত সমস্ত এলাকা থেকে আসা লোকদের একটা বিরাট দল সাত দিন ধরে বেদী উৎসর্গের অনুষ্ঠানের উৎসব পালন করল। অষ্টম দিনে তারা একটা সভা ডাকল এবং আরও সাত দিন উৎসব পালন করল।</div>
<div class="v" id="v10"><span class="vn">10</span> সপ্তম মাসের তেইশ দিনের দিন রাজা লোকদের নিজের নিজের বাড়ীতে পাঠিয়ে দিলেন। দায়ূদ, শলোমন ও তাঁর লোক ইস্রায়েলীয়দের প্রতি সদাপ্রভু যে সব মংগল করেছেন তার জন্য তারা আনন্দিত ও খুশী হয়ে ফিরে গেল।</div>
<div class="v" id="v11"><h2>সদাপ্রভু শলোমনকে দেখা দিলেন</h2><span class="vn">11</span> <span class="br-p"><br><br></span>সদাপ্রভুর ঘর ও রাজবাড়ী তৈরী করবার জন্য শলোমনের মনে যা যা করবার ইচ্ছা ছিল সেই সমস্ত তিনি সফলতার সংগে শেষ করলেন।</div>
<div class="v" id="v12"><span class="vn">12</span> পরে এক রাতে সদাপ্রভু শলোমনকে দেখা দিয়ে বললেন, “আমি তোমার প্রার্থনা শুনেছি এবং উৎসর্গের অনুষ্ঠান করবার ঘর হিসাবে আমার জন্য আমি এই জায়গা বেছে নিয়েছি।</div>
<div class="v" id="v13"><span class="vn">13</span> <span class="br-p"><br><br></span>“যখন আমি আকাশ বন্ধ করে দেব আর বৃষ্টি পড়বে না, কিম্বা দেশ ধ্বংস করবার জন্য পংগপালকে আদেশ দেব, কিম্বা আমার লোকদের মধ্যে মড়ক পাঠিয়ে দেব,</div>
<div class="v" id="v14"><span class="vn">14</span> তখন আমার লোকেরা, যাদের আমার লোক বলে ডাকা হয় তারা যদি নম্র হয়ে প্রার্থনা করে ও আমার দয়া চায় এবং মন্দ পথ থেকে ফেরে, তবে স্বর্গ থেকে তা শুনে আমি তাদের পাপ ক্ষমা করব এবং তাদের দেশের অবস্থা ফিরিয়ে দেব।</div>
<div class="v" id="v15"><span class="vn">15</span> এই জায়গায় যে প্রার্থনা করা হবে তার প্রতি আমার চোখ ও কান খোলা থাকবে।</div>
<div class="v" id="v16"><span class="vn">16</span> এই উপাসনা-ঘরটি আমি বেছে নিয়ে চিরকাল আমার বাসস্থান হিসাবে আমার উদ্দেশ্যে আলাদা করেছি। এর উপর সব সময় আমার চোখ ও মন থাকবে।</div>
<div class="v" id="v17"><span class="vn">17</span> <span class="br-p"><br><br></span>“তোমার বাবা দায়ূদ যেভাবে চলত তুমি যদি সেইভাবে আমার সামনে চল এবং আমার সমস্ত আদেশ, নিয়ম ও নির্দেশ পালন কর,</div>
<div class="v" id="v18"><span class="vn">18</span> তাহলে আমি তোমার রাজসিংহাসন স্থায়ী করব, কারণ আমি তোমার বাবা দায়ূদের কাছে প্রতিজ্ঞা করে বলেছিলাম, ‘ইস্রায়েলের উপর শাসন করবার জন্য তোমার বংশে লোকের অভাব হবে না।’</div>
<div class="v" id="v19"><span class="vn">19</span> <span class="br-p"><br><br></span>“কিন্তু তোমরা যদি আমার পথ থেকে সরে যাও এবং যে সব নিয়ম ও আদেশ আমি তোমাদের দিয়েছি তা ত্যাগ কর আর দেব-দেবতাদের সেবা ও পূজা কর,</div>
<div class="v" id="v20"><span class="vn">20</span> তবে আমি আমার যে দেশ তোমাদের দিয়েছি তা থেকে তোমাদের শিকড় সুদ্ধ উপ্‌ড়ে ফেলব আর আমার উদ্দেশ্যে যে উপাসনা-ঘরটি আলাদা করেছি তা আমার চোখের সামনে থেকে দূর করে দেব। তখন সমস্ত জাতির কাছে আমি সেই ঘরটিকে টিট্‌কারির ও তামাশার পাত্র করে তুলব।</div>
<div class="v" id="v21"><span class="vn">21</span> এই উপাসনা-ঘরটি এখন এত মহান হলেও তখন যারা তার পাশ দিয়ে যাবে তারা আঁত্‌কে উঠে জিজ্ঞাসা করবে, ‘কেন সদাপ্রভু এই দেশ ও এই উপাসনা-ঘরটির প্রতি এই রকম করলেন?’</div>
<div class="v" id="v22"><span class="vn">22</span> এর উত্তরে লোকে বলবে, ‘এর কারণ হল, যিনি তাদের পূর্বপুরুষদের মিসর দেশ থেকে বের করে এনেছিলেন সেই পূর্বপুরুষদের ঈশ্বর সদাপ্রভুকে তারা ত্যাগ করেছে। তারা দেব-দেবতাদের পিছনে গিয়ে তাদের পূজা ও সেবা করেছে; সেইজন্যই তিনি তাদের উপর এই সব অমংগল এনেছেন।’ ”</div>
</div>
<!-- PARSED ABOVE; EDITING MAY BREAK PARSER -->
</body></html>