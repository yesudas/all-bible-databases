<html><head>
<meta http-equiv="Content-Type" content="text/html;charset=utf-8" />
<title>2Sam 16 &ndash; ২ শমূয়েল &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 16);">
<div id="navbar"><a href="../index.html">Pobitro Baibel</a> &ndash; <b>২ শমূয়েল</b> &ndash; <a href="2Sam_1.html">1</a> ... <a href="2Sam_14.html">14</a> <a href="2Sam_15.html">15</a> <b>16</b> <a href="2Sam_17.html">17</a> <a href="2Sam_18.html">18</a> ... <a href="2Sam_24.html">24</a> </div><hr>
<h1>2Sam 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দায়ূদ ও সীবঃ</h2><span class="vn">1</span> <span class="br-p"><br><br></span>দায়ূদ পাহাড়ের উপর থেকে একটু এগিয়ে যেতেই মফীবোশতের দাস সীবের সংগে তাঁর দেখা হল। তার সংগে ছিল পিঠে গদি লাগানো দু’টা গাধা। সেই গদির উপরে ছিল দু’শো রুটি, একশো তাল কিশমিশ, একশো তাল ডুমুর এবং চামড়ার থলির এক থলি আংগুর-রস।</div>
<div class="v" id="v2"><span class="vn">2</span> রাজা সীবঃকে জিজ্ঞাসা করলেন, “তুমি এগুলো এনেছ কেন?” <span class="br-p"><br><br></span>উত্তরে সীবঃ বলল, “গাধা দু’টা রাজার পরিবারের লোকদের চড়বার জন্য, রুটি আর ফল লোকদের খাওয়ার জন্য আর আংগুর-রস হল তাদেরই জন্য যারা মরু-এলাকায় ক্লান্ত হয়ে পড়বে।”</div>
<div class="v" id="v3"><span class="vn">3</span> <span class="br-p"><br><br></span>রাজা জিজ্ঞাসা করলেন, “তোমার মনিবের নাতি কোথায়?” <span class="br-p"><br><br></span>সীবঃ তাঁকে বললেন, “তিনি যিরূশালেমেই রয়েছেন, কারণ তিনি বললেন, ‘আজ ইস্রায়েলীয়েরা আমার দাদুর রাজ্য আমাকে ফিরিয়ে দেবে।’ ”</div>
<div class="v" id="v4"><span class="vn">4</span> <span class="br-p"><br><br></span>এই কথা শুনে রাজা সীবঃকে বললেন, “এখন মফীবোশতের সমস্ত সম্পত্তি আমি তোমাকে দিলাম।” <span class="br-p"><br><br></span>সীবঃ বলল, “আমি তো আপনার পায়ের ধুলারও যোগ্য নই; আমার প্রভু মহারাজ যেন আমাকে দয়ার চোখে দেখেন।”</div>
<div class="v" id="v5"><h2>শিমিয়ির দেওয়া অভিশাপ</h2><span class="vn">5</span> <span class="br-p"><br><br></span>রাজা দায়ূদ যখন বহুরীমে উপস্থিত হলেন তখন শৌলের বংশের একজন লোক সেখান থেকে বের হয়ে আসল। সে ছিল গেরার ছেলে শিমিয়ি। সে অভিশাপ দিতে দিতে আসছিল।</div>
<div class="v" id="v6"><span class="vn">6</span> যদিও দায়ূদের ডানে-বাঁয়ে সমস্ত সৈন্যদল এবং রক্ষীদল ছিল তবুও সে দায়ূদ ও তাঁর সব কর্মচারীদের পাথর ছুঁড়ে মারতে লাগল।</div>
<div class="v" id="v7"><span class="vn">7</span> শিমিয়ি অভিশাপ দিতে দিতে বলল, “দূর হ, দূর হ, খুনী, বদমাইশ কোথাকার!</div>
<div class="v" id="v8"><span class="vn">8</span> তুই যাঁর জায়গায় রাজত্ব করছিস সেই শৌলের বংশের সমস্ত লোকের রক্তপাতের প্রতিফল সদাপ্রভু তোকে দিয়েছেন। সেই রাজ্যই সদাপ্রভু তোর ছেলে অবশালোমকে দিয়েছেন। তুই খুনী বলেই তোর দশা এমন হয়েছে!”</div>
<div class="v" id="v9"><span class="vn">9</span> <span class="br-p"><br><br></span>এই সব কথা শুনে সরূয়ার ছেলে অবীশয় রাজাকে বললেন, “এই মরা কুকুরটা কেন আমার প্রভু মহারাজকে অভিশাপ দিচ্ছে? আমাকে ওর মাথা কেটে ফেলতে অনুমতি দিন।”</div>
<div class="v" id="v10"><span class="vn">10</span> <span class="br-p"><br><br></span>রাজা বললেন, “হে সরূয়ার ছেলেরা, এই বিষয়ে তোমাদের সংগে আমার সম্বন্ধ কি? সদাপ্রভুই যদি তাকে বলে থাকেন ‘দায়ূদকে অভিশাপ দাও’ আর তাই সে অভিশাপ দেয়, তবে কে তাকে জিজ্ঞাসা করতে পারে, ‘কেন তুমি এই কাজ করছ?’ ”</div>
<div class="v" id="v11"><span class="vn">11</span> <span class="br-p"><br><br></span>দায়ূদ তখন অবীশয় ও তাঁর সমস্ত কর্মচারীদের বললেন, “আমার নিজের ছেলেই যখন আমার প্রাণ নেবার চেষ্টা করছে তখন বিন্যামীন-গোষ্ঠীর এই লোকটি তো আরও বেশী করে তা করবে। সে যা করছে তাকে তা করতে দাও; অভিশাপ দিতে দাও, কারণ সদাপ্রভুই তাকে তা করতে বলেছেন।</div>
<div class="v" id="v12"><span class="vn">12</span> হতে পারে সদাপ্রভু আমার এই কষ্ট দেখবেন, আর আজকে আমি যে অভিশাপ পাচ্ছি তার বদলে আমার মংগল করবেন।”</div>
<div class="v" id="v13"><span class="vn">13</span> <span class="br-p"><br><br></span>এর পর দায়ূদ তাঁর লোকজন নিয়ে পথ দিয়ে যেতে লাগলেন আর শিমিয়ি অভিশাপ দিতে দিতে এবং রাজার দিকে পাথর ও ধুলা ছুঁড়তে ছুঁড়তে পাহাড়ের গা দিয়ে চলতে লাগল।</div>
<div class="v" id="v14"><span class="vn">14</span> রাজা ও তাঁর সংগের লোকেরা যেখানে যাচ্ছিলেন তাঁরা ক্লান্ত অবস্থায় সেখানে গিয়ে পৌঁছালেন। তারপর সেই জায়গায় দায়ূদ বিশ্রাম করলেন।</div>
<div class="v" id="v15"><h2>হূশয় ও অহীথোফলের পরামর্শ</h2><span class="vn">15</span> <span class="br-p"><br><br></span>এদিকে অবশালোম ও ইস্রায়েলের সমস্ত লোক যিরূশালেমে গেল। অহীথোফলও তাদের সংগে ছিল।</div>
<div class="v" id="v16"><span class="vn">16</span> তখন দায়ূদের বন্ধু অর্কীয় হূশয় অবশালোমের কাছে গিয়ে তাকে বললেন, “মহারাজ চিরজীবী হোন! মহারাজ চিরকাল বেঁচে থাকুন।”</div>
<div class="v" id="v17"><span class="vn">17</span> <span class="br-p"><br><br></span>অবশালোম হূশয়কে জিজ্ঞাসা করল, “আপনার বন্ধুর প্রতি কি আপনি এইভাবে বিশ্বস্ততা দেখাচ্ছেন? কেন আপনি আপনার বন্ধুর সংগে যান নি?”</div>
<div class="v" id="v18"><span class="vn">18</span> <span class="br-p"><br><br></span>হূশয় অবশালোমকে বললেন, “সদাপ্রভু এবং এই লোকেরা, অর্থাৎ ইস্রায়েলের সমস্ত লোক যাঁকে বেছে নিয়েছেন, আমি তাঁরই হব। আমি তাঁর সংগেই থাকব।</div>
<div class="v" id="v19"><span class="vn">19</span> তা ছাড়া আমি কার সেবা করব? তাঁর ছেলের নয় কি? আমি যেমন আপনার বাবার সেবা করেছি তেমনি আপনারও সেবা করব।”</div>
<div class="v" id="v20"><span class="vn">20</span> <span class="br-p"><br><br></span>পরে অবশালোম অহীথোফলকে বলল, “এবার আমরা কি করব? আপনি কি পরামর্শ দেন?”</div>
<div class="v" id="v21"><span class="vn">21</span> <span class="br-p"><br><br></span>উত্তরে অহীথোফল বলল, “রাজবাড়ীর দেখাশোনা করবার জন্য আপনার বাবা তাঁর যে সব উপস্ত্রীদের রেখে গেছেন আপনি তাদের সংগে দেহে মিলিত হন। তাহলে ইস্রায়েলের সবাই জানতে পারবে যে, আপনি নিজেকে আপনার বাবার কাছে ঘৃণার পাত্র করে তুলেছেন। তাতে আপনার সংগের সমস্ত লোক সম্পূর্ণভাবে আপনার পক্ষে থাকবে।”</div>
<div class="v" id="v22"><span class="vn">22</span> লোকেরা তখন ছাদের উপর অবশালোমের জন্য একটা তাম্বু খাটিয়ে দিল আর সে সমস্ত ইস্রায়েলীয়দের চোখের সামনে তাঁর বাবার উপস্ত্রীদের সংগে দেহে মিলিত হবার জন্য সেখানে ঢুকল।</div>
<div class="v" id="v23"><span class="vn">23</span> তখনকার দিনে অহীথোফলের দেওয়া পরামর্শকে মনে করা হত যেন তা ঈশ্বরের কাছ থেকে এসেছে। অহীথোফলের পরামর্শকে দায়ূদ ও অবশালোম দু’জনে তা-ই মনে করতেন।</div>
</div>
<!-- PARSED ABOVE; EDITING MAY BREAK PARSER -->
</body></html>