<html><head>
<meta http-equiv="Content-Type" content="text/html;charset=utf-8" />
<title>2Sam 6 &ndash; ২ শমূয়েল &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Sam', 6);">
<div id="navbar"><a href="../index.html">Pobitro Baibel</a> &ndash; <b>২ শমূয়েল</b> &ndash; <a href="2Sam_1.html">1</a> ... <a href="2Sam_4.html">4</a> <a href="2Sam_5.html">5</a> <b>6</b> <a href="2Sam_7.html">7</a> <a href="2Sam_8.html">8</a> ... <a href="2Sam_24.html">24</a> </div><hr>
<h1>2Sam 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সাক্ষ্য-সিন্দুক যিরূশালেমে আনা হল</h2><span class="vn">1</span> <span class="br-p"><br><br></span>দায়ূদ আবার ইস্রায়েলীয়দের মধ্য থেকে ত্রিশ হাজার বাছাই-করা লোককে একত্র করলেন।</div>
<div class="v" id="v2"><span class="vn">2</span> দায়ূদ ও তাঁর সমস্ত লোক ঈশ্বরের সিন্দুকটি বালি-যিহূদা থেকে যিরূশালেমে নিয়ে যাবার জন্য বালি-যিহূদা থেকে রওনা হলেন। এই সিন্দুকটি সর্বক্ষমতার অধিকারী সদাপ্রভুর নামে পরিচিত, কারণ সদাপ্রভু সেই সিন্দুকের উপরে দুই করূবের মাঝখানে থাকেন।</div>
<div class="v" id="v3"><span class="vn">3</span> ঈশ্বরের সেই সিন্দুকটি তারা পাহাড়ের উপরে অবীনাদবের ঘর থেকে বের করে একটা নতুন গাড়ির উপরে বসাল। উষ ও অহিয়ো নামে অবীনাদবের দুই ছেলে হেঁটে হেঁটে সেই নতুন গাড়িটাকে নিয়ে যাচ্ছিল।</div>
<div class="v" id="v4"><span class="vn">4</span> গাড়িটার উপরে ছিল ঈশ্বরের সেই সিন্দুক আর অহিয়ো তার আগে আগে হাঁটছিল।</div>
<div class="v" id="v5"><span class="vn">5</span> দায়ূদ ও ইস্রায়েল জাতির সমস্ত লোক সদাপ্রভুর সামনে দেবদারু কাঠের তৈরী সব বাজনা আর সুরবাহার, বীণা, খঞ্জনী, ঝুম্‌ঝুমি ও করতাল বাজিয়ে আনন্দ করছিল।</div>
<div class="v" id="v6"><span class="vn">6</span> <span class="br-p"><br><br></span>নাখোনের খামারের কাছে আসলে পর গরু দু’টা উছোট খেল; তখন উষ হাত বাড়িয়ে ঈশ্বরের সিন্দুকটা ধরল।</div>
<div class="v" id="v7"><span class="vn">7</span> উষের এই ভক্তিহীন কাজের জন্য তার উপর সদাপ্রভু ক্রোধে জ্বলে উঠলেন। সেইজন্য সদাপ্রভু তাকে আঘাত করলেন, আর তাতে সে সদাপ্রভুর সিন্দুকের পাশে মরে গেল।</div>
<div class="v" id="v8"><span class="vn">8</span> <span class="br-p"><br><br></span>উষের উপর সদাপ্রভুর এই ক্রোধ দেখে দায়ূদ অসন্তুষ্ট হলেন। আজও সেই জায়গাটাকে বলা হয় পেরস-উষ।</div>
<div class="v" id="v9"><span class="vn">9</span> দায়ূদ সেই দিন সদাপ্রভুকে খুব ভয় করলেন। তিনি বললেন, “সদাপ্রভুর সিন্দুকটি তবে কি করে আমার কাছে আনা যাবে?”</div>
<div class="v" id="v10"><span class="vn">10</span> সদাপ্রভুর সিন্দুকটি তিনি দায়ূদ-শহরে নিজের কাছে নিয়ে আসতে রাজী হলেন না। তিনি সেটি নিয়ে গাতীয় ওবেদ-ইদোমের বাড়ীতে রাখলেন।</div>
<div class="v" id="v11"><span class="vn">11</span> গাতীয় ওবেদ-ইদোমের বাড়ীতে সদাপ্রভুর সিন্দুকটি তিন মাস রইল। এতে সদাপ্রভু তাকে ও তার বাড়ীর সবাইকে আশীর্বাদ করলেন।</div>
<div class="v" id="v12"><span class="vn">12</span> <span class="br-p"><br><br></span>রাজা দায়ূদ শুনতে পেলেন ঈশ্বরের সিন্দুকটি ওবেদ-ইদোমের বাড়ীতে থাকবার দরুন সদাপ্রভু তার বাড়ীর সবাইকে এবং তার সব কিছুকে আশীর্বাদ করেছেন। তখন দায়ূদ গিয়ে ওবেদ-ইদোমের বাড়ী থেকে আনন্দ করতে করতে ঈশ্বরের সিন্দুকটি দায়ূদ-শহরে নিয়ে আসলেন।</div>
<div class="v" id="v13"><span class="vn">13</span> যারা সদাপ্রভুর সিন্দুকটি বয়ে নিয়ে আসছিল তারা ছয় পা এগিয়ে যেতেই দায়ূদ একটা বলদ ও একটা মোটাসোটা বাছুর উৎসর্গ করলেন।</div>
<div class="v" id="v14"><span class="vn">14</span> দায়ূদ মসীনার এফোদ পরে সদাপ্রভুর সামনে তার সমস্ত শক্তি দিয়ে নাচতে লাগলেন।</div>
<div class="v" id="v15"><span class="vn">15</span> এইভাবে দায়ূদ ও ইস্রায়েলীয়েরা সকলে আনন্দে চিৎকার করতে করতে এবং তূরী বাজাতে বাজাতে সদাপ্রভুর সিন্দুকটি নিয়ে আসলেন।</div>
<div class="v" id="v16"><span class="vn">16</span> <span class="br-p"><br><br></span>সদাপ্রভুর সিন্দুকটি যখন দায়ূদ-শহরে এসে পৌঁছাল তখন শৌলের মেয়ে মীখল জানলা দিয়ে তা দেখছিলেন। সদাপ্রভুর সামনে রাজা দায়ূদকে লাফাতে আর নাচতে দেখে তিনি মনে মনে তাঁকে তুচ্ছ করলেন।</div>
<div class="v" id="v17"><span class="vn">17</span> <span class="br-p"><br><br></span>সদাপ্রভুর সিন্দুকটি এনে লোকেরা সেটি দায়ূদের খাটিয়ে-রাখা তাম্বুর ভিতরে নির্দিষ্ট জায়গায় রাখল। দায়ূদ তখন সদাপ্রভুর উদ্দেশে পোড়ানো ও যোগাযোগ-উৎসর্গের অনুষ্ঠান করলেন।</div>
<div class="v" id="v18"><span class="vn">18</span> পোড়ানো ও যোগাযোগ-উৎসর্গের অনুষ্ঠান শেষ করে দায়ূদ সর্বক্ষমতার অধিকারী সদাপ্রভুর নামে লোকদের আশীর্বাদ করলেন।</div>
<div class="v" id="v19"><span class="vn">19</span> তারপর তিনি সমস্ত লোককে, অর্থাৎ উপস্থিত ইস্রায়েলীয়দের সমস্ত পুরুষ ও স্ত্রীলোকদের প্রত্যেককে একটা করে রুটি, এক খণ্ড মাংস ও এক তাল কিশমিশ দিলেন। তারপর সবাই তাদের নিজের নিজের বাড়ীতে ফিরে গেল।</div>
<div class="v" id="v20"><span class="vn">20</span> <span class="br-p"><br><br></span>এর পর দায়ূদ তাঁর নিজের বাড়ীর লোকদের আশীর্বাদ করবার জন্য যখন ফিরে আসলেন তখন শৌলের মেয়ে মীখল তাঁকে এগিয়ে নেবার জন্য বের হয়ে আসলেন এবং বললেন, “ইস্রায়েল দেশের রাজা আজ নিজেকে কেমন সম্মানিত করে তুললেন! তিনি খারাপ লোকের মত সাধারণ লোকদের দাসীদের সামনে গায়ের কাপড়-চোপড় খুলে ফেললেন।”</div>
<div class="v" id="v21"><span class="vn">21</span> <span class="br-p"><br><br></span>দায়ূদ মীখলকে বললেন, “সদাপ্রভুর সামনেই আমি তা করেছি। তিনি তাঁর লোকদের উপরে, অর্থাৎ ইস্রায়েলীয়দের উপরে শাসনকর্তার পদে নিযুক্ত করবার জন্য তোমার বাবা কিম্বা তাঁর বাড়ীর কাউকে বেছে না নিয়ে আমাকেই বেছে নিয়েছেন। সেইজন্য সদাপ্রভুর সামনেই আমি আনন্দ করব।</div>
<div class="v" id="v22"><span class="vn">22</span> আমি নিজেকে এর চেয়ে আরও নীচু করব আর নিজের কাছে নিজে আরও ছোট হব। কিন্তু তুমি যে দাসীদের কথা বললে তারা আমাকে সম্মানের চোখে দেখবে।”</div>
<div class="v" id="v23"><span class="vn">23</span> <span class="br-p"><br><br></span>শৌলের মেয়ে মীখলের মৃত্যু পর্যন্ত তাঁর কোন ছেলেমেয়ে হয় নি।</div>
</div>
<!-- PARSED ABOVE; EDITING MAY BREAK PARSER -->
</body></html>