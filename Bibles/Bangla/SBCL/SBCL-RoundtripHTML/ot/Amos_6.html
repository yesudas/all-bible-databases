<html><head>
<meta http-equiv="Content-Type" content="text/html;charset=utf-8" />
<title>Amos 6 &ndash; আমোষ &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Amos', 6);">
<div id="navbar"><a href="../index.html">Pobitro Baibel</a> &ndash; <b>আমোষ</b> &ndash; <a href="Amos_1.html">1</a> ... <a href="Amos_4.html">4</a> <a href="Amos_5.html">5</a> <b>6</b> <a href="Amos_7.html">7</a> <a href="Amos_8.html">8</a> <a href="Amos_9.html">9</a> </div><hr>
<h1>Amos 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আরামে থাকা লোকেরা</h2><span class="vn">1</span> <span class="br-p"><br><br></span>ধিক্‌ তোমাদের! তোমরা তো সিয়োনে আরামে বাস করছ আর শমরিয়ার পাহাড়ে নিজেদের নিরাপদ মনে করছ। তোমরা সবচেয়ে প্রধান জাতি ইস্রায়েলের নাম-করা লোক আর তোমাদের কাছেই ইস্রায়েলের লোকেরা আসে।</div>
<div class="v" id="v2"><span class="vn">2</span> তোমরা কল্‌নীতে গিয়ে দেখ; সেখান থেকে বড় হমাতে যাও, তার পরে পলেষ্টীয়দের গাৎ শহরে যাও। ঐ রাজ্যগুলোর চেয়ে কি তোমাদের রাজ্য দু’টা ভাল? তাদের দেশের চেয়ে কি তোমাদের দেশ বড়?</div>
<div class="v" id="v3"><span class="vn">3</span> তোমরা মনে করছ যে, তোমরা বিপদের দিনকে দূরে সরিয়ে দিচ্ছ, কিন্তু আসলে তোমরা সন্ত্রাসের রাজত্ব চালাচ্ছ।</div>
<div class="v" id="v4"><span class="vn">4</span> তোমরা হাতীর দাঁতের কাজ করা খাটে শোও আর তোমাদের বিছানায় অলসভাবে গা টান কর। তোমাদের পাল থেকে তোমরা বাছাই করা ভেড়ার বাচ্চা ও বাছুরের মাংস খাও।</div>
<div class="v" id="v5"><span class="vn">5</span> তোমরা বীণা বাজিয়ে গান গাও এবং দায়ূদের মত নানা রকম বাজনা তৈরী করে থাক।</div>
<div class="v" id="v6"><span class="vn">6</span> তোমরা বাটি ভরে আংগুর-রস খাও আর সবচেয়ে ভাল সুগন্ধি তেল গায়ে মাখ, কিন্তু তোমরা যোষেফের, অর্থাৎ ইস্রায়েলের ধ্বংসের জন্য দুঃখিত হও না।</div>
<div class="v" id="v7"><span class="vn">7</span> কাজেই যারা বন্দী হয়ে অন্য দেশে যাবে তাদের মধ্যে তোমরাই হবে প্রথম; তখন তোমাদের ভোজ খাওয়া ও গা টান করা শেষ হবে।</div>
<div class="v" id="v8"><h2>ইস্রায়েলের অহংকারের প্রতি সদাপ্রভুর ঘৃণা</h2><span class="vn">8</span> <span class="br-p"><br><br></span>সর্বক্ষমতার অধিকারী ঈশ্বর প্রভু সদাপ্রভু নিজের নামেই শপথ করে বলেছেন, “আমি যাকোবের অহংকার এবং তার দুর্গগুলো ভীষণ ঘৃণা করি; সেইজন্য আমি তোমাদের শহর ও তার মধ্যেকার সব কিছু অন্যের হাতে দিয়ে দেব।”</div>
<div class="v" id="v9"><span class="vn">9</span> <span class="br-p"><br><br></span>একটা ঘরে দশজন লোক বেঁচে থাকলেও তারা মারা পড়বে।</div>
<div class="v" id="v10"><span class="vn">10</span> তারপর কোন আত্মীয় মৃতদেহগুলো পোড়াবার জন্য সেগুলো ঘর থেকে বের করে নিতে আসবে। ঘরের ভিতরে আর কেউ আছে কি না তা জানবার জন্য সে জিজ্ঞাসা করবে, “তুমি ছাড়া আর কেউ আছে কি?” <span class="br-p"><br><br></span>তখন সেই ঘরের লোক বলবে, “না, নেই।” <span class="br-p"><br><br></span>এতে সেই আত্মীয় বলবে, “চুপ কর। এমন কি, সদাপ্রভুর নামও নিয়ো না।”</div>
<div class="v" id="v11"><span class="vn">11</span> <span class="br-p"><br><br></span>যখন সদাপ্রভু আদেশ দেবেন তখন বড় বড় বাড়ী খণ্ড খণ্ড আর ছোট ছোট বাড়ী টুকরা টুকরা করা হবে।</div>
<div class="v" id="v12"><span class="vn">12</span> <span class="br-p"><br><br></span>খাড়া পাহাড়ে কি ঘোড়ারা দৌড়ায়? কেউ কি সেখানে বলদ দিয়ে চাষ করে? কিন্তু তোমরা ন্যায়বিচারকে করেছ বিষের মত আর তেতোর মত করেছ সততার ফল।</div>
<div class="v" id="v13"><span class="vn">13</span> তোমরা লো-দবার (যার মানে “কিছুই না”) জয় করেছ বলে আনন্দ করে থাক, আবার বলে থাক, “আমরা কি নিজের শক্তিতে কর্ণয়িম (যার মানে ‘শক্তিশালী শিং’) অধিকার করি নি?”</div>
<div class="v" id="v14"><span class="vn">14</span> <span class="br-p"><br><br></span>সর্বক্ষমতার অধিকারী ঈশ্বর সদাপ্রভু বলছেন, “হে ইস্রায়েলের লোকেরা, আমি তোমাদের বিরুদ্ধে একটা জাতিকে পাঠাব। সেই জাতি উত্তর দিকের হমাৎ এলাকা থেকে দক্ষিণ দিকের অরাবা উপত্যকা পর্যন্ত সমস্ত জায়গায় তোমাদের উপর অত্যাচার করবে।”</div>
</div>
<!-- PARSED ABOVE; EDITING MAY BREAK PARSER -->
</body></html>