<html><head>
<meta http-equiv="Content-Type" content="text/html;charset=utf-8" />
<title>Amos 7 &ndash; আমোষ &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Amos', 7);">
<div id="navbar"><a href="../index.html">Pobitro Baibel</a> &ndash; <b>আমোষ</b> &ndash; <a href="Amos_1.html">1</a> ... <a href="Amos_5.html">5</a> <a href="Amos_6.html">6</a> <b>7</b> <a href="Amos_8.html">8</a> <a href="Amos_9.html">9</a> </div><hr>
<h1>Amos 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পংগপাল, আগুন ও ওলনদড়ি</h2><span class="vn">1</span> <span class="br-p"><br><br></span>প্রভু সদাপ্রভু আমাকে এই দর্শন দেখালেন: দ্বিতীয় ফসলের সময় রাজার ভাগের ঘাস কাটবার পরে যখন আবার ঘাস গজিয়ে উঠছিল তখন সদাপ্রভু ঝাঁকে ঝাঁকে পংগপাল ঠিক করলেন।</div>
<div class="v" id="v2"><span class="vn">2</span> সেগুলো যখন দেশের সবুজ গাছ-গাছড়া খেয়ে পরিষ্কার করে দিল তখন আমি মিনতি করে বললাম, “হে প্রভু সদাপ্রভু, ক্ষমা কর। যাকোব কি করে বেঁচে থাকবে? সে তো খুবই ছোট।”</div>
<div class="v" id="v3"><span class="vn">3</span> <span class="br-p"><br><br></span>তখন সদাপ্রভু মন ফিরিয়ে বললেন, “ঐ রকম ঘটবে না।”</div>
<div class="v" id="v4"><span class="vn">4</span> <span class="br-p"><br><br></span>তারপর প্রভু সদাপ্রভু আমাকে আর একটা দর্শন দেখালেন। প্রভু সদাপ্রভু শাস্তি দেবার জন্য আগুনকে ডাকলেন। সেই আগুন মহাসমুদ্রকে শুকিয়ে ফেলল এবং ভূমিকে গ্রাস করতে লাগল।</div>
<div class="v" id="v5"><span class="vn">5</span> তখন আমি মিনতি করে বললাম, “হে প্রভু সদাপ্রভু, আমি অনুরোধ করছি তুমি থাম। যাকোব কি করে বাঁচবে? সে তো খুবই ছোট।”</div>
<div class="v" id="v6"><span class="vn">6</span> <span class="br-p"><br><br></span>তখন প্রভু সদাপ্রভু মন ফিরিয়ে বললেন, “ঐ রকমও ঘটবে না।”</div>
<div class="v" id="v7"><span class="vn">7</span> <span class="br-p"><br><br></span>তারপর সদাপ্রভু আমাকে আর একটা দর্শন দেখালেন। তিনি ওলনদড়ি হাতে নিয়ে ওলনের মাপে তৈরী একটা দেয়ালের পাশে দাঁড়িয়ে ছিলেন।</div>
<div class="v" id="v8"><span class="vn">8</span> তিনি আমাকে বললেন, “আমোষ, তুমি কি দেখতে পাচ্ছ?” <span class="br-p"><br><br></span>উত্তরে আমি বললাম, “একটা ওলনদড়ি।” <span class="br-p"><br><br></span>তখন প্রভু বললেন, “আমার লোক ইস্রায়েলের মধ্যে আমি একটা ওলনদড়ি রাখছি; আমি আর তাদের রেহাই দেব না।</div>
<div class="v" id="v9"><span class="vn">9</span> ইস্‌হাকের বংশের লোকদের পূজার উঁচু স্থানগুলো আর ইস্রায়েলের উপাসনার অন্যান্য জায়গাগুলো ধ্বংস করা হবে। আমি তলোয়ার নিয়ে যারবিয়ামের বংশের বিরুদ্ধে উঠব।”</div>
<div class="v" id="v10"><h2>আমোষ ও অমৎসিয়</h2><span class="vn">10</span> <span class="br-p"><br><br></span>পরে বৈথেলের পুরোহিত অমৎসিয় ইস্রায়েলের রাজা যারবিয়ামের কাছে এই খবর পাঠালেন, “আমোষ ইস্রায়েলের মধ্যেই আপনার বিরুদ্ধে একটা ষড়যন্ত্র করছে। দেশের লোকেরা তার কোন কথা সহ্য করতে পারছে না।</div>
<div class="v" id="v11"><span class="vn">11</span> আমোষ বলছে, ‘যারবিয়ামকে তলোয়ার দিয়ে মেরে ফেলা হবে আর ইস্রায়েলকে অবশ্যই তার দেশ থেকে বন্দী হয়ে অন্য দেশে যেতে হবে।’ ”</div>
<div class="v" id="v12"><span class="vn">12</span> <span class="br-p"><br><br></span>তখন অমৎসিয় আমোষকে বললেন, “ওহে দর্শক, দূর হয়ে যাও। তুমি যিহূদা দেশেই চলে যাও। সেখানে নবী হিসাবে কথা বলে তোমার খাবার যোগাড় কর।</div>
<div class="v" id="v13"><span class="vn">13</span> বৈথেলে আর নবী হিসাবে কথা বোলো না, কারণ এটা রাজার উপাসনার জায়গা ও রাজবাড়ী।”</div>
<div class="v" id="v14"><span class="vn">14</span> <span class="br-p"><br><br></span>উত্তরে আমোষ অমৎসিয়কে বললেন, “আমি নবীও ছিলাম না, নবীর শিষ্যও ছিলাম না; আসলে আমি ছিলাম একজন রাখাল, আর আমি ডুমুর গাছের দেখাশোনাও করতাম।</div>
<div class="v" id="v15"><span class="vn">15</span> কিন্তু সদাপ্রভু আমাকে ভেড়ার পালের দেখাশোনার কাজ থেকে নিয়ে এসে বললেন, ‘তুমি গিয়ে আমার লোক ইস্রায়েলের কাছে নবী হিসাবে কথা বল।’</div>
<div class="v" id="v16"><span class="vn">16</span> তাহলে এখন আপনি সদাপ্রভুর বাক্য শুনুুন। আপনি বলছেন, ‘ইস্রায়েলের বিরুদ্ধে নবী হিসাবে কথা বোলো না এবং ইস্‌হাকের বংশের বিরুদ্ধে প্রচার কোরো না।’</div>
<div class="v" id="v17"><span class="vn">17</span> কাজেই সদাপ্রভু বলছেন, ‘তোমার স্ত্রী শহরের মধ্যে বেশ্যা হবে, আর তোমার ছেলেমেয়েরা যুদ্ধে মারা যাবে। তোমার জমি মেপে মেপে অন্যদের ভাগ করে দেওয়া হবে আর তুমি নিজে একটা অশুচি দেশে মারা যাবে। ইস্রায়েলের লোকদের অবশ্যই তাদের দেশ থেকে বন্দী হয়ে অন্য দেশে যেতে হবে।’ ”</div>
</div>
<!-- PARSED ABOVE; EDITING MAY BREAK PARSER -->
</body></html>