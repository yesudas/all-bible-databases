<html><head>
<meta http-equiv="Content-Type" content="text/html;charset=utf-8" />
<title>Dan 11 &ndash; দানিয়েল &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Dan', 11);">
<div id="navbar"><a href="../index.html">Pobitro Baibel</a> &ndash; <b>দানিয়েল</b> &ndash; <a href="Dan_1.html">1</a> ... <a href="Dan_9.html">9</a> <a href="Dan_10.html">10</a> <b>11</b> <a href="Dan_12.html">12</a> </div><hr>
<h1>Dan 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>আমি নিজেও মাদীয় দারিয়াবসের রাজত্বের প্রথম বছরে মীখায়েলকে সাহায্য করবার ও শক্তি দেবার জন্য গিয়েছিলাম।</div>
<div class="v" id="v2"><h2>উত্তর ও দক্ষিণের রাজারা</h2><span class="vn">2</span> <span class="br-p"><br><br></span>“এখন আমি তোমাকে যা বলব তা সত্যিই ঘটবে। পারস্যে আরও তিনজন রাজা রাজত্ব করবে। তাদের পরে আর একজন রাজা অন্য রাজাদের চেয়ে অনেক বেশী ধনী হবে। তার ধন দিয়ে শক্তিশালী হওয়ার পর সে গ্রীস রাজ্যের বিরুদ্ধে সকলকে ক্ষেপিয়ে তুলবে।</div>
<div class="v" id="v3"><span class="vn">3</span> তখন একজন শক্তিশালী রাজা উঠবে এবং মহাশক্তিতে রাজত্ব করবে; সে যা খুশী তা-ই করবে।</div>
<div class="v" id="v4"><span class="vn">4</span> সে উঠবার পরে তার রাজ্য ভেংগে চার দিকে চার ভাগে ভাগ হয়ে যাবে। তার রাজ্য তার বংশধরদের হাতে যাবে না; সেই রাজ্যটা যাদের হাতে যাবে আগের রাজার মত তাদের শক্তি থাকবে না, কারণ তাদের রাজ্য ধ্বংস হয়ে অন্যদের হাতে যাবে।</div>
<div class="v" id="v5"><span class="vn">5</span> <span class="br-p"><br><br></span>“দক্ষিণ দিকের রাজা শক্তিশালী হবে, কিন্তু তার একজন সেনাপতি তার চেয়ে আরও শক্তিশালী হয়ে আরও বড় রাজ্য শাসন করবে।</div>
<div class="v" id="v6"><span class="vn">6</span> কয়েক বছর পরে সে উত্তর দিকের রাজার সংগে বন্ধুত্ব করবে। বন্ধুত্বের জন্য দক্ষিণ দিকের রাজার মেয়েকে উত্তর দিকের রাজার সংগে বিয়ে দেওয়া হবে, কিন্তু সেই মেয়ে সেই বন্ধুত্ব রক্ষা করতে পারবে না এবং সেই রাজা ও তার ক্ষমতাও স্থায়ী হবে না। সেই মেয়েকে, তার রক্ষীদের, তার বাবাকে এবং তার সাহায্যকারীকে মেরে ফেলা হবে।</div>
<div class="v" id="v7"><span class="vn">7</span> <span class="br-p"><br><br></span>“সেই মেয়ের পরিবারের মধ্য থেকে একজন তার বাবার রাজপদ নেবার জন্য উঠবে। সে উত্তরের রাজার সৈন্যদলকে আক্রমণ করে তার দুর্গে ঢুকবে এবং তাদের বিরুদ্ধে যুদ্ধ করে জয়ী হবে।</div>
<div class="v" id="v8"><span class="vn">8</span> সে তাদের দেব-দেবতা, ধাতুর তৈরী সব মূর্তি এবং রূপা ও সোনার দামী দামী জিনিস দখল করে মিসরে নিয়ে যাবে। কয়েক বছর সে উত্তরের রাজার প্রতি কিছুই করবে না।</div>
<div class="v" id="v9"><span class="vn">9</span> তারপর উত্তরের রাজা দক্ষিণের রাজার রাজ্য আক্রমণ করবে, কিন্তু পরে নিজের দেশে ফিরে যাবে।</div>
<div class="v" id="v10"><span class="vn">10</span> তার ছেলেরা যুদ্ধের জন্য প্রস্তুত হয়ে এক বিরাট সৈন্যদল জড়ো করবে এবং ভীষণ বন্যার মত এগিয়ে গিয়ে যুদ্ধ করতে করতে দক্ষিণের রাজার দুর্গ পর্যন্ত যাবে।</div>
<div class="v" id="v11"><span class="vn">11</span> <span class="br-p"><br><br></span>“তখন দক্ষিণের রাজা ভীষণ রাগ করে বের হয়ে এসে উত্তরের রাজার বিরুদ্ধে যুদ্ধ করবে। উত্তরের রাজা এক বিরাট সৈন্যদল জোগাড় করলেও তারা হেরে যাবে।</div>
<div class="v" id="v12"><span class="vn">12</span> দক্ষিণের রাজা সৈন্যদের বন্দী করে নিয়ে যাবার পর অহংকারে পূর্ণ হবে এবং হাজার হাজার লোককে মেরে ফেলবে, তবুও সে শেষ পর্যন্ত জয়ী থাকবে না।</div>
<div class="v" id="v13"><span class="vn">13</span> পরে উত্তরের রাজা প্রথম সৈন্যদলের চেয়ে আরও বড় একদল সৈন্য জড়ো করবে; কয়েক বছর পরে সে এক বিরাট সৈন্যদল ও প্রচুর মালপত্র নিয়ে এগিয়ে যাবে।</div>
<div class="v" id="v14"><span class="vn">14</span> <span class="br-p"><br><br></span>“সেই সময়ে অনেকে দক্ষিণের রাজার বিরুদ্ধে উঠবে। এই দর্শন যাতে পূর্ণ হয় সেইজন্য তোমার নিজের জাতির মধ্য থেকে দুর্দান্ত লোকেরা বিদ্রোহ করবে, কিন্তু সফল হবে না।</div>
<div class="v" id="v15"><span class="vn">15</span> তারপর উত্তরের রাজা এসে একটা দেয়াল-ঘেরা শহর ঘেরাও করে তা অধিকার করবে। দক্ষিণের সৈন্যদলের বাধা দেবার ক্ষমতা থাকবে না; এমন কি, তাদের সবচেয়ে ভাল সৈন্যদলেরও তাদের বিরুদ্ধে দাঁড়াবার ক্ষমতা থাকবে না।</div>
<div class="v" id="v16"><span class="vn">16</span> আক্রমণকারী যা খুশী তা-ই করবে; তার বিরুদ্ধে কেউই দাঁড়াতে পারবে না। সুন্দর দেশের মধ্যে সে নিজেকে স্থাপন করবে এবং সেটা ধ্বংস করবার ক্ষমতা তার থাকবে।</div>
<div class="v" id="v17"><span class="vn">17</span> সে তার গোটা রাজ্যের শক্তি সংগে নিয়ে সেখানে আসবে বলে স্থির করবে এবং দক্ষিণের রাজার সংগে বন্ধুত্ব করবে। সেই রাজ্য ধ্বংস করবার জন্য সে তার এক মেয়েকে দক্ষিণের রাজার সংগে বিয়ে দেবে, কিন্তু তার পরিকল্পনা সফল হবে না কিম্বা তার কোন লাভও হবে না।</div>
<div class="v" id="v18"><span class="vn">18</span> তারপর উত্তরের রাজা দূরের দেশগুলোর দিকে মনোযোগ দেবে এবং অনেকগুলো দেশ দখল করে নেবে, কিন্তু একজন সেনাপতি তার সেই জয়ের গর্ব শেষ করে দেবে এবং তার টিট্‌কারি তার উপরেই ফিরিয়ে দেবে।</div>
<div class="v" id="v19"><span class="vn">19</span> এর পর সে তার নিজের দেশের দুর্গগুলোতে ফিরে আসবে, কিন্তু তার পতন হবে; তাকে আর দেখা যাবে না।</div>
<div class="v" id="v20"><span class="vn">20</span> <span class="br-p"><br><br></span>“তার জায়গায় যে রাজা হবে সে রাজ্যের জাঁকজমক ফিরিয়ে আনবার জন্য খাজনা আদায়কারীদের পাঠাবে। কিন্তু কয়েক বছরের মধ্যে সে ধ্বংস হয়ে যাবে; এই ধ্বংস কোন রাগ বা যুদ্ধের মধ্য দিয়ে আসবে না।</div>
<div class="v" id="v21"><span class="vn">21</span> <span class="br-p"><br><br></span>“যাকে রাজা হওয়ার অধিকার দেওয়া হয় নি এমন একজন ঘৃণার যোগ্য লোক তার জায়গায় রাজা হবে। লোকে যখন নিশ্চিন্তে থাকবে তখনই সে ষড়যন্ত্রের মধ্য দিয়ে রাজ্যটা দখল করবে।</div>
<div class="v" id="v22"><span class="vn">22</span> যে শক্তিশালী সৈন্যদল তার বিরুদ্ধে দাঁড়াবে তারা পরাজিত হয়ে ধ্বংস হয়ে যাবে এবং সন্ধির কর্তাও ধ্বংস হয়ে যাবে।</div>
<div class="v" id="v23"><span class="vn">23</span> সন্ধি করবার পরে সেই রাজা ছলনা করবে আর অল্প কয়েকজন লোকের সাহায্যে ক্ষমতা লাভ করবে।</div>
<div class="v" id="v24"><span class="vn">24</span> ধনী প্রদেশগুলো যখন নিজেদের নিরাপদ মনে করবে তখনই সে তাদের আক্রমণ করবে এবং তার পূর্বপুরুষেরা ও সেই পূর্বপুরুষদের পূর্বপুরুষেরা যা করতে পারে নি সে তা করবে। কেড়ে নেওয়া ও লুট করা জিনিসপত্র এবং ধন সে তার লোকদের মধ্যে বিলিয়ে দেবে। সে দুর্গগুলোর সর্বনাশ করবার জন্য ষড়যন্ত্র করবে, কিন্তু তা অল্প দিনের জন্য।</div>
<div class="v" id="v25"><span class="vn">25</span> <span class="br-p"><br><br></span>“একটা বিরাট সৈন্যদল নিয়ে সে দক্ষিণের রাজার বিরুদ্ধে তার নিজের শক্তি ও সাহসকে উত্তেজিত করে তুলবে। দক্ষিণের রাজা এক বিরাট শক্তিশালী সৈন্যদল নিয়ে যুদ্ধ করবে, কিন্তু তার বিরুদ্ধে যে ষড়যন্ত্র হবে তার জন্য সে দাঁড়াতে পারবে না।</div>
<div class="v" id="v26"><span class="vn">26</span> যারা রাজার খাবারের ভাগ পায় তারা তাকে ধ্বংস করবে। তার সৈন্যদল বিরাট হলেও অনেকে মারা পড়বে।</div>
<div class="v" id="v27"><span class="vn">27</span> এই দুই রাজার অন্তর মন্দের দিকে ঝুঁকে থাকাতে তারা একই টেবিলে বসে একে অন্যের কাছে মিথ্যা কথা বলবে, কিন্তু তাতে কোন ফল হবে না, কারণ তাদের সব কিছুর শেষ নির্দিষ্ট সময়েই আসবে।</div>
<div class="v" id="v28"><span class="vn">28</span> উত্তরের রাজা অনেক ধন-সম্পদ নিয়ে তার নিজের দেশের দিকে যাবে, কিন্তু তার অন্তর পবিত্র ব্যবস্থার বিরুদ্ধে থাকবে। সে তার নিজের ইচ্ছামত কাজ করবে এবং তারপর নিজের দেশে ফিরে যাবে।</div>
<div class="v" id="v29"><span class="vn">29</span> <span class="br-p"><br><br></span>“নির্দিষ্ট সময়ে সে আবার দক্ষিণ দেশ আক্রমণ করবে, কিন্তু এইবার আগের মত না হয়ে অন্য রকম হবে।</div>
<div class="v" id="v30"><span class="vn">30</span> সাইপ্রাস দ্বীপের জাহাজগুলো তাকে বাধা দেবে এবং তার মন ভেংগে যাবে। তখন সে ফিরে রাগ করে পবিত্র ব্যবস্থার বিরুদ্ধে নিজের ইচ্ছামত কাজ করবে। সে ফিরে এসে যারা সেই পবিত্র ব্যবস্থা ত্যাগ করবে তাদের প্রতি মনোযোগ দেবে।</div>
<div class="v" id="v31"><span class="vn">31</span> তার সৈন্যেরা উপাসনা-ঘর, অর্থাৎ দুর্গ অশুচি করবে এবং প্রতিদিনের উৎসর্গের অনুষ্ঠান বন্ধ করে দেবে। তারপর তারা সর্বনাশা ঘৃণার জিনিস স্থাপন করবে।</div>
<div class="v" id="v32"><span class="vn">32</span> যারা পবিত্র ব্যবস্থা অমান্য করবে খোশামুদে কথা বলে সে তাদের কুপথে নিয়ে যাবে, কিন্তু যে লোকেরা তাদের ঈশ্বরকে জানে তারা খুব শক্তভাবে তাকে বাধা দেবে।</div>
<div class="v" id="v33"><span class="vn">33</span> <span class="br-p"><br><br></span>“সেই লোকদের মধ্যে যাদের বুঝবার ক্ষমতা আছে তারা অনেককে শিক্ষা দেবে, তবুও কিছুকাল ধরে তাদের মধ্যে অনেকে যুদ্ধে মারা পড়বে, কিম্বা তাদের পুড়িয়ে মারা হবে, কিম্বা তাদের বন্দী করা বা লুট করা হবে।</div>
<div class="v" id="v34"><span class="vn">34</span> এই সময়ে তারা অল্পই সাহায্য পাবে এবং অনেকে খোসামুদে কথা বলে তাদের সংগে যোগ দেবে।</div>
<div class="v" id="v35"><span class="vn">35</span> যাদের বুঝবার ক্ষমতা আছে তাদের মধ্যে কারও কারও পতন হবে। এর ফলে শেষ সময় না আসা পর্যন্ত ঈশ্বরের লোকদের খাঁটি, শুদ্ধ ও নিখুঁত করা হবে; আর সেই শেষ সময় নির্দিষ্ট করা আছে।</div>
<div class="v" id="v36"><span class="vn">36</span> <span class="br-p"><br><br></span>“উত্তরের রাজা নিজের ইচ্ছামত কাজ করবে। সমস্ত দেবতাদের চেয়ে সে নিজেকে বড় করে দেখাবে এবং যিনি দেবতাদের ঈশ্বর তাঁর বিরুদ্ধেও বড় বড় কথা বলবে। ঈশ্বরের ক্রোধ সম্পূর্ণভাবে ঢেলে না দেওয়া পর্যন্ত সে সফল হবে, কারণ যা স্থির করা হয়েছে তা ঘটবেই।</div>
<div class="v" id="v37"><span class="vn">37</span> তার পূর্বপুরুষদের দেবতাদের কিম্বা স্ত্রীলোকেরা যা চায় তার প্রতি সে কোন সম্মান দেখাবে না; আসলে কোন দেবতাকেই সে সম্মান করবে না, কিন্তু সকলের উপরে নিজেকে উঁচু করে দেখাবে।</div>
<div class="v" id="v38"><span class="vn">38</span> তাদের বদলে সে যুদ্ধের দেবতাকে সম্মান করবে; যে দেবতা পূর্বপুরুষদের অজানা তাকেই সে সোনা, রূপা, দামী দামী পাথর ও উপহার দিয়ে সম্মান দেখাবে।</div>
<div class="v" id="v39"><span class="vn">39</span> সেই অজানা দেবতার সাহায্যে সে সবচেয়ে শক্তিশালী দুর্গগুলো আক্রমণ করবে এবং যারা তাকে মেনে নেবে তাদের সে খুব সম্মানিত করবে। তাদের সে অনেক লোকের উপরে শাসনকর্তা করবে এবং পুরস্কার হিসাবে জমি ভাগ করে দেবে।</div>
<div class="v" id="v40"><span class="vn">40</span> <span class="br-p"><br><br></span>“শেষ সময় আসলে পর দক্ষিণ দেশের রাজা তাকে আক্রমণ করবে এবং সেই উত্তরের রাজা রথ, ঘোড়সওয়ার সৈন্য এবং অনেক জাহাজ নিয়ে তার বিরুদ্ধে ঝড়ের মত আসবে। সে অনেক দেশ আক্রমণ করবে এবং বন্যার মত করে তাদের ধুয়ে-মুছে ফেলবে।</div>
<div class="v" id="v41"><span class="vn">41</span> সে সুন্দর দেশটাও আক্রমণ করবে। অনেক দেশেরই পতন হবে, কিন্তু গোটা ইদোম ও মোয়াব এবং অম্মোনের সবচেয়ে ভাল লোকেরা তার হাত থেকে উদ্ধার পাবে।</div>
<div class="v" id="v42"><span class="vn">42</span> অনেক দেশের উপর সে তার ক্ষমতা বাড়াবে; মিসরও রেহাই পাবে না।</div>
<div class="v" id="v43"><span class="vn">43</span> সমস্ত সোনা-রূপা ও মিসরের সমস্ত ধন তার অধিকারে আসবে এবং লিবীয়েরা ও কূশীয়েরা তার অধীনে আসবে।</div>
<div class="v" id="v44"><span class="vn">44</span> কিন্তু পূর্ব ও উত্তরের খবর পেয়ে সে ভয় পাবে এবং ভীষণ রাগে ধ্বংস করবার ও অনেককে মেরে ফেলবার জন্য সে বের হবে।</div>
<div class="v" id="v45"><span class="vn">45</span> সাগর ও সুন্দর পবিত্র পাহাড়ের মাঝখানে সে তার রাজ-তাম্বু খাটাবে। তবুও তার শেষ উপস্থিত হবে, কেউ তাকে সাহায্য করবে না।</div>
</div>
<!-- PARSED ABOVE; EDITING MAY BREAK PARSER -->
</body></html>