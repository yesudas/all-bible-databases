<html><head>
<meta http-equiv="Content-Type" content="text/html;charset=utf-8" />
<title>Dan 3 &ndash; দানিয়েল &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Dan', 3);">
<div id="navbar"><a href="../index.html">Pobitro Baibel</a> &ndash; <b>দানিয়েল</b> &ndash; <a href="Dan_1.html">1</a> <a href="Dan_2.html">2</a> <b>3</b> <a href="Dan_4.html">4</a> <a href="Dan_5.html">5</a> ... <a href="Dan_12.html">12</a> </div><hr>
<h1>Dan 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সোনার মূর্তি ও আগুনের চুল্লী</h2><span class="vn">1</span> <span class="br-p"><br><br></span>রাজা নবূখদ্‌নিৎসর ষাট হাত উঁচু ও ছয় হাত মোটা একটা সোনার মূর্তি তৈরী করে বাবিল প্রদেশের দূরা সমভূমিতে রাখলেন।</div>
<div class="v" id="v2"><span class="vn">2</span> তারপর তিনি সেই মূর্তিটার প্রতিষ্ঠা অনুষ্ঠানে আসবার জন্য প্রদেশগুলোর শাসনকর্তাদের ও প্রধান পরিচালকদের, বিভাগের শাসনকর্তাদের, মন্ত্রীদের, কোষাধ্যক্ষদের, মহা বিচারকদের, অন্যান্য বিচারকদের ও অন্যান্য সব উঁচু পদের কর্মচারীদের ডাকলেন।</div>
<div class="v" id="v3"><span class="vn">3</span> তখন তাঁরা সবাই রাজা নবূখদ্‌নিৎসরের স্থাপন করা মূর্তিটার প্রতিষ্ঠা অনুষ্ঠানের জন্য এসে জড়ো হলেন এবং সেই মূর্তির সামনে দাঁড়ালেন।</div>
<div class="v" id="v4"><span class="vn">4</span> <span class="br-p"><br><br></span>তখন ঘোষণাকারী জোরে এই কথা ঘোষণা করল, “হে নানা জাতির, দেশের ও ভাষার লোকেরা, আপনাদের এই আদেশ দেওয়া হচ্ছে যে,</div>
<div class="v" id="v5"><span class="vn">5</span> আপনারা যখনই শিংগা, বাঁশী, সুরবাহার, ছোট ও বড় বীণা, বড় বাঁশী ও অন্যান্য সব রকম বাজনার শব্দ শুনবেন তখনই মাটিতে উবুড় হয়ে পড়ে রাজা নবূখদ্‌নিৎসরের স্থাপন করা সোনার মূর্তিকে প্রণাম করবেন।</div>
<div class="v" id="v6"><span class="vn">6</span> যে কেউ উবুড় হয়ে পড়ে প্রণাম করবে না তাকে তখনই জ্বলন্ত চুল্লীতে ফেলে দেওয়া হবে।”</div>
<div class="v" id="v7"><span class="vn">7</span> <span class="br-p"><br><br></span>কাজেই যখনই তারা সেই সব বাজনার শব্দ শুনল তখনই সব জাতির, দেশের ও ভাষার লোকেরা মাটিতে উবুড় হয়ে পড়ে নবূখদ্‌নিৎসরের স্থাপন করা সোনার মূর্তিকে প্রণাম করল।</div>
<div class="v" id="v8"><span class="vn">8</span> এই সময় কয়েকজন জ্যোতিষী এগিয়ে গিয়ে যিহূদীদের দোষী করল।</div>
<div class="v" id="v9"><span class="vn">9</span> তারা রাজা নবূখদ্‌নিৎসরকে বলল, “হে মহারাজ, আপনি চিরকাল বেঁচে থাকুন।</div>
<div class="v" id="v10"><span class="vn">10</span> আপনি একটা আদেশ দিয়েছেন যে, লোকেরা যখন শিংগা, বাঁশী, সুরবাহার, ছোট ও বড় বীণা, বড় বাঁশী ও অন্যান্য সব রকম বাজনার শব্দ শুনবে তখন তাদের উবুড় হয়ে পড়ে সোনার মূর্তিকে প্রণাম করতে হবে;</div>
<div class="v" id="v11"><span class="vn">11</span> কিন্তু যে উবুড় হয়ে পড়ে প্রণাম করবে না তাকে জ্বলন্ত চুল্লীতে ফেলে দেওয়া হবে।</div>
<div class="v" id="v12"><span class="vn">12</span> হে মহারাজ, এমন কয়েকজন যিহূদী আছে যাদের আপনি বাবিল প্রদেশের রাজ-কাজে নিযুক্ত করেছেন; তারা হল শদ্রক, মৈশক ও অবেদ্‌-নগো। তারা আপনার আদেশে কান দেয় নি। তারা আপনার দেবতাদের সেবা করে না এবং আপনি যে সোনার মূর্তি স্থাপন করেছেন তাঁকেও প্রণাম করে না।”</div>
<div class="v" id="v13"><span class="vn">13</span> <span class="br-p"><br><br></span>এই কথা শুনে নবূখদ্‌নিৎসর রাগে আগুন হয়ে শদ্রক, মৈশক ও অবেদ্‌-নগোকে ডেকে পাঠালেন। তখন রাজার সামনে সেই লোকদের নিয়ে আসা হল।</div>
<div class="v" id="v14"><span class="vn">14</span> নবূখদ্‌নিৎসর তাঁদের বললেন, “হে শদ্রক, মৈশক ও অবেদ্‌-নগো, এ কি সত্যি যে, তোমরা আমার দেবতাদের সেবা কর না এবং আমি যে সোনার মূর্তি স্থাপন করেছি তাঁকেও প্রণাম কর না?</div>
<div class="v" id="v15"><span class="vn">15</span> এখন তোমরা যদি শিংগা, বাঁশী, সুরবাহার, ছোট ও বড় বীণা, বড় বাঁশী ও অন্যান্য সব রকম বাজনার শব্দ শুনে উবুড় হয়ে পড়ে আমার তৈরী মূর্তিকে প্রণাম করতে প্রস্তুত থাক তাহলে তো ভাল। কিন্তু যদি প্রণাম না কর তবে জ্বলন্ত চুল্লীতে তখনই তোমাদের ফেলে দেওয়া হবে। তখন কোন্‌ দেবতা আমার হাত থেকে তোমাদের উদ্ধার করতে পারবে?”</div>
<div class="v" id="v16"><span class="vn">16</span> <span class="br-p"><br><br></span>তখন শদ্রক, মৈশক ও অবেদ্‌-নগো উত্তরে রাজাকে বললেন, “হে মহারাজ নবূখদ্‌নিৎসর, এই ব্যাপারে আপনাকে উত্তর দেবার কোন দরকার আমরা মনে করি না।</div>
<div class="v" id="v17"><span class="vn">17</span> আমরা যে ঈশ্বরের সেবা করি তিনি যদি চান তবে সেই জ্বলন্ত চুল্লী থেকে ও আপনার হাত থেকে আমাদের উদ্ধার করবেন।</div>
<div class="v" id="v18"><span class="vn">18</span> কিন্তু হে মহারাজ, তিনি যদি তা না-ও করেন তবুও আমরা আপনার দেবতাদের সেবা করব না কিম্বা আপনার স্থাপন করা সোনার মূর্তিকে প্রণাম করব না।”</div>
<div class="v" id="v19"><span class="vn">19</span> <span class="br-p"><br><br></span>তখন শদ্রক, মৈশক ও অবেদ্‌-নগোর উপর নবূখদ্‌নিৎসর ভীষণ রেগে গেলেন এবং তাঁর মুখে রাগের ভাব ফুটে উঠল। চুল্লীটা যেমন গরম থাকে তিনি সেটা তার চেয়েও সাতগুণ বেশী গরম করতে বললেন।</div>
<div class="v" id="v20"><span class="vn">20</span> তিনি তাঁর সৈন্যদলের মধ্যে সবচেয়ে শক্তিশালী কয়েকজন সৈন্যকে আদেশ দিলেন যেন তারা শদ্রক, মৈশক ও অবেদ্‌-নগোকে বেঁধে জ্বলন্ত চুল্লীতে ফেলে দেয়।</div>
<div class="v" id="v21"><span class="vn">21</span> তখন ঐ তিনজনকে জামা, পাজামা, পাগড়ী ও অন্যান্য কাপড়-চোপড় পরা অবস্থায় বেঁধে জ্বলন্ত চুল্লীতে ফেলে দেওয়া হল।</div>
<div class="v" id="v22"><span class="vn">22</span> রাজার কড়া আদেশ জরুরীভাবে পালন করবার দরুন এবং চুল্লীটা বেশী গরম হওয়ার দরুন যে লোকেরা শদ্রক, মৈশক ও অবেদ্‌-নগোকে চুল্লীতে ফেলবার জন্য নিয়ে গিয়েছিল তারাই আগুনের শিখায় পুড়ে মরল।</div>
<div class="v" id="v23"><span class="vn">23</span> আর সেই তিনজন বাঁধা অবস্থায় জ্বলন্ত চুল্লীতে পড়লেন।</div>
<div class="v" id="v24"><span class="vn">24</span> <span class="br-p"><br><br></span>তখন রাজা নবূখদ্‌নিৎসর আশ্চর্য হয়ে লাফিয়ে উঠে দাঁড়িয়ে তাঁর পরামর্শদাতাদের বললেন, “আমরা কি তিনজন লোককে বেঁধে আগুনে ফেলে দিই নি?” <span class="br-p"><br><br></span>তারা উত্তর দিল, “হ্যাঁ, মহারাজ।”</div>
<div class="v" id="v25"><span class="vn">25</span> <span class="br-p"><br><br></span>তিনি বললেন, “কিন্তু আমি চারজন লোককে আগুনের মধ্যে ঘুরে বেড়াতে দেখছি। তারা বাঁধা অবস্থায় নেই এবং তাদের কোন ক্ষতিও হয় নি, আর চতুর্থ জনকে দেখতে দেবতার মত লাগছে।”</div>
<div class="v" id="v26"><span class="vn">26</span> <span class="br-p"><br><br></span>তখন নবূখদ্‌নিৎসর জ্বলন্ত চুল্লীর মুখের কাছে এগিয়ে গিয়ে চিৎকার করে বললেন, “হে মহান ঈশ্বরের দাস শদ্রক, মৈশক ও অবেদ্‌-নগো, তোমরা বের হয়ে এখানে এস।” <span class="br-p"><br><br></span>এতে শদ্রক, মৈশক ও অবেদ্‌-নগো আগুন থেকে বের হয়ে আসলেন।</div>
<div class="v" id="v27"><span class="vn">27</span> তখন প্রদেশগুলোর শাসনকর্তারা ও প্রধান পরিচালকেরা, বিভাগের শাসনকর্তারা এবং অন্যান্য সব উঁচু পদের কর্মচারীরা তাঁদের কাছে এসে ভিড় করলেন। তাঁরা দেখলেন আগুন তাঁদের দেহের কোন ক্ষতি করে নি, তাঁদের মাথার একটা চুলও পোড়ে নি, পোশাকও নষ্ট হয় নি এবং তাঁদের গায়ে আগুনের গন্ধও নেই।</div>
<div class="v" id="v28"><span class="vn">28</span> <span class="br-p"><br><br></span>তখন নবূখদ্‌নিৎসর বললেন, “শদ্রক, মৈশক ও অবেদ্‌-নগোর ঈশ্বরের গৌরব হোক, যিনি তাঁর স্বর্গদূতকে পাঠিয়ে তাঁর দাসদের উদ্ধার করলেন। এরা তাঁর উপরেই বিশ্বাস করে রাজার আদেশ অগ্রাহ্য করেছিল এবং তাদের নিজের ঈশ্বর ছাড়া অন্য কোন দেবতার সেবা ও পূজা করবার বদলে মরতেও রাজী ছিল।</div>
<div class="v" id="v29"><span class="vn">29</span> সেইজন্য আমি এই আদেশ দিচ্ছি যে, কোন জাতির, দেশের বা ভাষার লোক যদি শদ্রক, মৈশক ও অবেদ্‌-নগোর ঈশ্বরের বিরুদ্ধে কিছু বলে তবে তাকে টুকরা টুকরা করে কেটে ফেলা হবে এবং তার বাড়ী-ঘর আবর্জনার স্তূপ করা হবে, কারণ আর কোন দেবতা এইভাবে উদ্ধার করতে পারেন না।”</div>
<div class="v" id="v30"><span class="vn">30</span> <span class="br-p"><br><br></span>রাজা এর পর শদ্রক, মৈশক ও অবেদ্‌-নগোকে বাবিল প্রদেশের মধ্যে আরও উঁচু পদ দান করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>