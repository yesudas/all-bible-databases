<html><head>
<meta http-equiv="Content-Type" content="text/html;charset=utf-8" />
<title>Deut 10 &ndash; দ্বিতীয় বিবরণ &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 10);">
<div id="navbar"><a href="../index.html">Pobitro Baibel</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_8.html">8</a> <a href="Deut_9.html">9</a> <b>10</b> <a href="Deut_11.html">11</a> <a href="Deut_12.html">12</a> ... <a href="Deut_34.html">34</a> </div><hr>
<h1>Deut 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পাথরের ফলক</h2><span class="vn">1</span> <span class="br-p"><br><br></span>“সেই সময় সদাপ্রভু্‌ আমাকে বলেছিলেন, ‘তুমি দুই টুকরা পাথর কেটে আগের পাথর-ফলক দু’টার মত করে নাও এবং পাহাড়ের উপরে আমার কাছে উঠে এস। সেই সংগে কাঠের একটি সিন্দুকও তৈরী করে নিয়ো।</div>
<div class="v" id="v2"><span class="vn">2</span> আগের যে ফলক দু’টা তুমি ভেংগে ফেলেছ তার উপর যে কথা লেখা ছিল আমি তা-ই এই ফলক দু’টার উপর লিখে দেব। তারপর তুমি সেই দু’টা নিয়ে সিন্দুকটির মধ্যে রাখবে।’</div>
<div class="v" id="v3"><span class="vn">3</span> <span class="br-p"><br><br></span>“সেইজন্য আমি বাবলা কাঠ দিয়ে একটি সিন্দুক তৈরী করলাম এবং দুই টুকরা পাথর কেটে আগের ফলক দু’টার মত করে নিলাম। তারপর সেই দু’টা হাতে করে পাহাড়ের উপর উঠে গেলাম।</div>
<div class="v" id="v4"><span class="vn">4</span> সদাপ্রভু প্রথম ফলক দু’টার উপর যে কথা লিখেছিলেন এই দু’টার উপরও তা-ই লিখে ফলক দু’টা আমাকে দিলেন। সেই কথাগুলোই হল তাঁর সেই দশ আজ্ঞা যা তিনি তোমাদের সকলের একসংগে জড়ো হওয়ার দিনে পাহাড়ের উপর আগুনের মধ্য থেকে তোমাদের কাছে ঘোষণা করেছিলেন।</div>
<div class="v" id="v5"><span class="vn">5</span> তারপর সদাপ্রভুর আদেশ মত আমি পাহাড় থেকে নীচে নেমে এসে আমার তৈরী করা সেই সিন্দুকটার মধ্যে ফলক দু’টা রাখলাম। সেগুলো এখনও সেখানে আছে।”</div>
<div class="v" id="v6"><span class="vn">6</span> <span class="br-p"><br><br></span>ইস্রায়েলীয়েরা পরে বেরোৎ-বনে-যাকন থেকে রওনা হয়ে মোষেরোতে পৌঁছেছিল। সেখানেই হারোণ মারা গিয়েছিলেন এবং তাঁকে কবর দেওয়া হয়েছিল। তাঁর ছেলে ইলিয়াসর তাঁর জায়গায় মহাপুরোহিত হয়েছিলেন।</div>
<div class="v" id="v7"><span class="vn">7</span> তারপর ইস্রায়েলীয়েরা গুধগোদায় গিয়েছিল এবং সেখান থেকে গিয়েছিল যট্‌বাথায়। যট্‌বাথায় অনেকগুলো ছোট নদী ছিল।</div>
<div class="v" id="v8"><span class="vn">8</span> সেই সময় সদাপ্রভু তাঁর ব্যবস্থা-সিন্দুক বয়ে নেবার জন্য এবং সেবা-কাজের উদ্দেশ্যে তাঁর সামনে দাঁড়াবার জন্য আর তাঁর নামে আশীর্বাদ উচ্চারণ করবার জন্য লেবীয়দের বেছে নিয়েছিলেন। এই সব কাজ তারা আজও করছে।</div>
<div class="v" id="v9"><span class="vn">9</span> সেইজন্যই লেবীয়েরা তাদের ইস্রায়েলীয় ভাইদের মধ্যে সম্পত্তির কোন ভাগ বা অধিকার পায় নি; তোমাদের ঈশ্বর সদাপ্রভুর কথা অনুসারে সদাপ্রভুই তাদের সম্পত্তি।</div>
<div class="v" id="v10"><span class="vn">10</span> <span class="br-p"><br><br></span>“আগের বারের মত সেই বারও আমি চল্লিশ দিন আর চল্লিশ রাত পাহাড়ের উপর ছিলাম আর সেই বারও সদাপ্রভু আমার কথা শুনেছিলেন। তোমাদের ধ্বংস করে দেবার ইচ্ছা তাঁর ছিল না।</div>
<div class="v" id="v11"><span class="vn">11</span> সদাপ্রভু আমাকে বলেছিলেন, ‘তুমি গিয়ে তাদের পরিচালনা করে নিয়ে যাও, যাতে তাদের পূর্বপুরুষদের কাছে আমি যে দেশ দেবার শপথ করেছিলাম সেখানে গিয়ে তারা তা অধিকার করে নিতে পারে।’</div>
<div class="v" id="v12"><h2>আদেশ পালনের উপদেশ</h2><span class="vn">12</span> <span class="br-p"><br><br></span>“ইস্রায়েলীয়েরা, তোমাদের ঈশ্বর সদাপ্রভু এখন তোমাদের কাছ থেকে কি চান? তিনি কেবল চান যেন তোমরা তোমাদের ঈশ্বর সদাপ্রভুকে ভক্তি কর, সব ব্যাপারে তাঁর পথে চল, তাঁকে ভালবাস, তোমাদের সমস্ত মন-প্রাণ দিয়ে তাঁর সেবা কর আর তোমাদের মংগলের জন্য আজ আমি তোমাদের কাছে সদাপ্রভুর যে সব আদেশ ও নিয়ম দিচ্ছি তা পালন কর।</div>
<div class="v" id="v14"><span class="vn">14</span> <span class="br-p"><br><br></span>“আকাশ ও তার উপরকার সব কিছু এবং পৃথিবী ও তার মধ্যেকার সব কিছুই তোমাদের ঈশ্বর সদাপ্রভুর।</div>
<div class="v" id="v15"><span class="vn">15</span> তবুও তোমাদের পূর্বপুরুষদের প্রতি তাঁর টান ছিল বলে তিনি তাদের ভালবেসেছিলেন। তিনি সমস্ত জাতির মধ্য থেকে তাদের বংশধরদের, অর্থাৎ তোমাদের বেছে নিয়েছেন আর আজও তোমরা সেই বেছে নেওয়া জাতিই আছ।</div>
<div class="v" id="v16"><span class="vn">16</span> সেইজন্য তোমরা তোমাদের অন্তরের সুন্নত কর; একগুঁয়ে হয়ে আর থেকো না।</div>
<div class="v" id="v17"><span class="vn">17</span> তোমাদের ঈশ্বর সদাপ্রভু সব দেব-দেবতার উপরে এবং তিনি প্রভুদের প্রভু। তিনি মহান, শক্তিশালী এবং ভক্তিপূর্ণ ভয় জাগানো ঈশ্বর। তিনি কারও পক্ষ নেন না এবং ঘুষও খান না।</div>
<div class="v" id="v18"><span class="vn">18</span> অনাথ ও বিধবাদের অধিকার তিনি রক্ষা করেন এবং তোমাদের মধ্যে বাস করা বিদেশীদের খেতে পরতে দিয়ে তাঁর ভালবাসা দেখান। তিনি তাদের খেতে পরতে দেন।</div>
<div class="v" id="v19"><span class="vn">19</span> তোমরাও বিদেশী বাসিন্দাদের ভালবেসো, কারণ মিসরে তোমরাও বিদেশী বাসিন্দা ছিলে।</div>
<div class="v" id="v20"><span class="vn">20</span> তোমরা তোমাদের ঈশ্বর সদাপ্রভুকে ভক্তি করবে এবং তাঁর সেবা করবে; তাঁকেই আঁকড়ে ধরে থাকবে এবং তাঁর নামেই শপথ করবে।</div>
<div class="v" id="v21"><span class="vn">21</span> তিনিই তোমাদের গৌরব, তিনিই তোমাদের ঈশ্বর। তোমরা নিজেদের চোখে যে সব মহৎ ও ভয় জাগানো আশ্চর্য কাজ দেখেছ তা তিনি তোমাদের জন্যই করেছেন।</div>
<div class="v" id="v22"><span class="vn">22</span> তোমাদের যে পূর্বপুরুষেরা মিসরে গিয়েছিলেন তাঁরা সংখ্যায় ছিলেন মাত্র সত্তরজন আর এখন তোমাদের ঈশ্বর সদাপ্রভু তোমাদের সংখ্যা করেছেন আকাশের তারার মত অসংখ্য।</div>
</div>
<!-- PARSED ABOVE; EDITING MAY BREAK PARSER -->
</body></html>