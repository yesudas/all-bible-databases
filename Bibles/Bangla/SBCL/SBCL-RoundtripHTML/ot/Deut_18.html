<html><head>
<meta http-equiv="Content-Type" content="text/html;charset=utf-8" />
<title>Deut 18 &ndash; দ্বিতীয় বিবরণ &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 18);">
<div id="navbar"><a href="../index.html">Pobitro Baibel</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_16.html">16</a> <a href="Deut_17.html">17</a> <b>18</b> <a href="Deut_19.html">19</a> <a href="Deut_20.html">20</a> ... <a href="Deut_34.html">34</a> </div><hr>
<h1>Deut 18</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পুরোহিত ও লেবীয়দের জন্য দান</h2><span class="vn">1</span> <span class="br-p"><br><br></span>“লেবীয় পুরোহিতেরা এবং লেবি-গোষ্ঠীর অন্যান্য লোকেরা বাকী ইস্রায়েলীয়দের মত কোন জায়গা-জমি কিম্বা সম্পত্তি পাবে না। সদাপ্রভুর উদ্দেশে আগুনে করা উৎসর্গের জন্য যে সব জিনিস আনা হবে এবং সদাপ্রভুকে আর যা কিছু দেওয়া হবে তা-ই তারা খাবে।</div>
<div class="v" id="v2"><span class="vn">2</span> ইস্রায়েলীয় ভাইদের মধ্যে তাদের সম্পত্তি বলে কিছু থাকবে না। সদাপ্রভুর প্রতিজ্ঞা অনুসারে সদাপ্রভুই হবেন তাদের সম্পত্তি।</div>
<div class="v" id="v3"><span class="vn">3</span> <span class="br-p"><br><br></span>“লোকেরা যে সব গরু-ছাগল-ভেড়া উৎসর্গ করবে সেগুলোর কাঁধ, চোয়ালের মাংস এবং পাকস্থলী তারা পুরোহিতকে দেবে; এগুলো হবে পুরোহিতের পাওনা।</div>
<div class="v" id="v4"><span class="vn">4</span> তোমাদের প্রথমে তোলা ফসল, নতুন আংগুর-রস ও তেল আর ছাগল-ভেড়ার গা থেকে প্রথমবার কেটে নেওয়া লোম তোমরা পুরোহিতদের দেবে,</div>
<div class="v" id="v5"><span class="vn">5</span> কারণ তোমাদের ঈশ্বর সদাপ্রভু তোমাদের সমস্ত গোষ্ঠীর মধ্য থেকে লেবীয়দের এবং তাদের বংশধরদের বেছে নিয়েছেন, যেন তারা সব সময় সদাপ্রভুর নামে সেবার কাজ করতে পারে।</div>
<div class="v" id="v6"><span class="vn">6</span> <span class="br-p"><br><br></span>“ইস্রায়েলীয়দের দেশের কোন লেবীয় যদি তার বাসস্থান ছেড়ে সত্যিকারের ইচ্ছা নিয়ে সদাপ্রভুর বেছে নেওয়া জায়গায় যায়,</div>
<div class="v" id="v7"><span class="vn">7</span> তবে অন্যান্য লেবীয় ভাইদের মত সে-ও সেখানে তার ঈশ্বর সদাপ্রভুর নামে সেবার কাজ করতে পারবে।</div>
<div class="v" id="v8"><span class="vn">8</span> তার বাবার রেখে যাওয়া জিনিসপত্র বিক্রি করে টাকা পেলেও সেখানকার লেবীয়দের সংগে সে সমান ভাগের অধিকারী হবে।</div>
<div class="v" id="v9"><h2>সদাপ্রভুর চোখে যে সব কাজ জঘন্য</h2><span class="vn">9</span> <span class="br-p"><br><br></span>“তোমাদের ঈশ্বর সদাপ্রভু তোমাদের যে দেশ দিতে যাচ্ছেন সেখানে গিয়ে সেখানকার জাতিগুলো যে সব জঘন্য কাজ করে তোমরা তা করতে শিখবে না।</div>
<div class="v" id="v10"><span class="vn">10</span> তোমাদের মধ্যে যেন এমন কোন লোক না থাকে যে তার নিজের সন্তানকে আগুনে পুড়িয়ে উৎসর্গের অনুষ্ঠান করে, যে গোণাপড়া করে কিম্বা মায়াবিদ্যা খাটায় কিম্বা লক্ষণ দেখে ভবিষ্যতের কথা বলে, যে যাদু করে,</div>
<div class="v" id="v11"><span class="vn">11</span> যে মন্ত্রতন্ত্র খাটায়, যে ভূতের মাধ্যম হয়, যে মন্দ আত্মার সংগে সম্বন্ধ রাখে এবং যে মৃত লোকের সংগে যোগাযোগ রাখে।</div>
<div class="v" id="v12"><span class="vn">12</span> এই সব কাজ যে করে সদাপ্রভু তাকে জঘন্য মনে করেন। এই সব জঘন্য কাজের জন্যই তোমাদের ঈশ্বর সদাপ্রভু ঐ সব জাতি তোমাদের সামনে থেকে তাড়িয়ে দেবেন।</div>
<div class="v" id="v13"><span class="vn">13</span> তোমাদের ঈশ্বর সদাপ্রভুর সামনে তোমাদের নির্দোষ থাকতে হবে।</div>
<div class="v" id="v14"><h2>সেই নবী</h2><span class="vn">14</span> <span class="br-p"><br><br></span>“তোমরা যে সব জাতিদের বেদখল করবে তারা মায়াবিদ্যা ব্যবহারকারী ও গণকদের কথায় কান দেয়, কিন্তু তোমাদের বেলায় এই সব ব্যাপারে তোমাদের ঈশ্বর সদাপ্রভুর নিষেধ রয়েছে।</div>
<div class="v" id="v15"><span class="vn">15</span> তোমাদের ঈশ্বর সদাপ্রভু তোমাদের ইস্রায়েলীয় ভাইদের মধ্য থেকেই তোমাদের জন্য আমার মত একজন নবী দাঁড় করাবেন। তাঁর কথামত তোমাদের চলতে হবে।</div>
<div class="v" id="v16"><span class="vn">16</span> হোরেব পাহাড়ের কাছে যেদিন তোমরা সবাই সদাপ্রভুর সামনে জড়ো হয়েছিলে সেই দিন তোমরা তোমাদের ঈশ্বর সদাপ্রভুর কাছে তা-ই চেয়েছিলে। তোমরা বলেছিলে, ‘আর আমরা আমাদের ঈশ্বর সদাপ্রভুর কথা শুনতে কিম্বা এই মহান আগুন দেখতে চাই না; তা হলে আমরা মারা যাব।’</div>
<div class="v" id="v17"><span class="vn">17</span> <span class="br-p"><br><br></span>“সদাপ্রভু আমাকে বলেছিলেন, ‘তারা ভালই বলেছে।</div>
<div class="v" id="v18"><span class="vn">18</span> আমি তাদের ইস্রায়েলীয় ভাইদের মধ্য থেকে তাদের জন্য তোমার মত একজন নবী দাঁড় করাব। তার মুখ দিয়েই আমি আমার কথা বলব, আর আমি যা বলতে তাকে আদেশ দেব সে তা-ই তাদের বলবে।</div>
<div class="v" id="v19"><span class="vn">19</span> সেই নবী আমার নাম করে যে কথা বলবে কেউ যদি আমার সেই কথা না শোনে, তবে আমি নিজেই সেই লোককে দায়ী করব।</div>
<div class="v" id="v20"><span class="vn">20</span> কিন্তু আমি আদেশ দিই নি এমন কোন কথা যদি কোন নবী আমার নাম করে বলতে সাহস করে কিম্বা সে যদি দেব-দেবতার নামে কথা বলে, তবে তাকে মেরে ফেলতে হবে।’</div>
<div class="v" id="v21"><span class="vn">21</span> <span class="br-p"><br><br></span>“কোন একটা কথা সম্বন্ধে তোমরা মনে মনে বলতে পার, ‘সদাপ্রভু এই কথা বলেছেন কিনা তা আমরা কি করে জানব? ’</div>
<div class="v" id="v22"><span class="vn">22</span> কোন নবী যদি সদাপ্রভুর নাম করে কোন কথা বলে আর তা যদি অসত্য হয় কিম্বা না ঘটে, তবে বুঝতে হবে সেই কথা সদাপ্রভু বলেন নি। সেই নবী দুঃসাহস করে ঐ কথা বলেছে। তাকে তোমরা ভয় কোরো না।</div>
</div>
<!-- PARSED ABOVE; EDITING MAY BREAK PARSER -->
</body></html>