<html><head>
<meta http-equiv="Content-Type" content="text/html;charset=utf-8" />
<title>Deut 26 &ndash; দ্বিতীয় বিবরণ &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 26);">
<div id="navbar"><a href="../index.html">Pobitro Baibel</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_24.html">24</a> <a href="Deut_25.html">25</a> <b>26</b> <a href="Deut_27.html">27</a> <a href="Deut_28.html">28</a> ... <a href="Deut_34.html">34</a> </div><hr>
<h1>Deut 26</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>প্রথমে তোলা ফসল ও দশমাংশ</h2><span class="vn">1</span> <span class="br-p"><br><br></span>“তোমাদের ঈশ্বর সদাপ্রভু যে দেশটা সম্পত্তি হিসাবে তোমাদের দিতে যাচ্ছেন তোমরা সেটা দখল করে যখন সেখানে বাস করতে থাকবে,</div>
<div class="v" id="v2"><span class="vn">2</span> তখন তোমাদের ঈশ্বর সদাপ্রভুর দেওয়া সেই দেশের জমিতে তোমরা যে সব ফসল ফলাবে তার প্রথমে তোলা কিছু ফসল টুকরিতে রাখবে। তোমাদের ঈশ্বর সদাপ্রভু নিজেকে প্রকাশ করবার জন্য যে জায়গাটা তাঁর বাসস্থান হিসাবে বেছে নেবেন সেই ফসল তোমরা সেখানে নিয়ে যাবে।</div>
<div class="v" id="v3"><span class="vn">3</span> তখন যে পুরোহিত থাকবে তোমরা প্রত্যেকে তাকে বলবে, ‘আপনার ঈশ্বর সদাপ্রভুর কাছে আজ আমি স্বীকার করছি যে, তিনি যে দেশটা আমাদের দেবেন বলে আমাদের পূর্বপুরুষদের কাছে শপথ করেছিলেন সেই দেশে আমি এসে গেছি।’</div>
<div class="v" id="v4"><span class="vn">4</span> তখন পুরোহিত তোমাদের হাত থেকে সেই সব টুকরি নিয়ে তোমাদের ঈশ্বর সদাপ্রভুর বেদীর সামনে রাখবে।</div>
<div class="v" id="v5"><span class="vn">5</span> তারপর তোমরা প্রত্যেকে তোমাদের ঈশ্বর সদাপ্রভুর সামনে বলবে, ‘আমার পূর্বপুরুষ ছিলেন একজন অরামীয় যাযাবর। তিনি মাত্র কয়েকজন লোক নিয়ে মিসর দেশে চলে গিয়েছিলেন এবং সেখানে বাস করবার সময় তাঁর মধ্য দিয়ে একটি মহান ও শক্তিশালী জাতির সৃষ্টি হয়েছিল যার লোকসংখ্যা ছিল অনেক।</div>
<div class="v" id="v6"><span class="vn">6</span> কিন্তু মিসরীয়েরা আমাদের সংগে ভাল ব্যবহার করে নি। তারা আমাদের কষ্ট দিয়েছিল এবং আমাদের উপর একটা কঠিন পরিশ্রমের বোঝা চাপিয়ে দিয়েছিল।</div>
<div class="v" id="v7"><span class="vn">7</span> তখন আমরা আমাদের পূর্বপুরুষদের ঈশ্বর সদাপ্রভুর কাছে কান্নাকাটি করলাম। তিনি আমাদের কান্না শুনলেন, আমাদের কষ্ট ও পরিশ্রম দেখলেন; আরও দেখলেন আমাদের উপর কি রকম অত্যাচার করা হচ্ছে।</div>
<div class="v" id="v8"><span class="vn">8</span> সেইজন্য তিনি তাঁর কঠোর এবং শক্তিশালী হাত বাড়িয়ে ভয় জাগানো কাজ এবং আশ্চর্য চিহ্ন ও আশ্চর্য কাজ দেখিয়ে মিসর দেশ থেকে আমাদের বের করে আনলেন।</div>
<div class="v" id="v9"><span class="vn">9</span> তিনি আমাদের এখানে এনেছেন এবং দুধ আর মধুতে ভরা এই দেশ আমাদের দিয়েছেন।</div>
<div class="v" id="v10"><span class="vn">10</span> সেইজন্য হে সদাপ্রভু, তোমার দেওয়া জমির প্রথমে তোলা ফসল আমি তোমার কাছেই এনেছি।’ এই বলে তোমাদের ঈশ্বর সদাপ্রভুর সামনে তোমরা তোমাদের টুকরি রাখবে এবং মাথা নীচু করে তাঁকে ভক্তি জানাবে।</div>
<div class="v" id="v11"><span class="vn">11</span> তোমাদের এবং তোমাদের পরিবারকে তোমাদের ঈশ্বর সদাপ্রভু যে সব ভাল ভাল জিনিস দিয়ে আশীর্বাদ করেছেন তা নিয়ে তোমরা, লেবীয়েরা এবং তোমাদের মধ্যেকার বিদেশী বাসিন্দারা আনন্দ করবে।</div>
<div class="v" id="v12"><span class="vn">12</span> <span class="br-p"><br><br></span>“প্রত্যেক তৃতীয় বছরে তোমাদের সব ফসলের দশ ভাগের এক ভাগ আদায় করা শেষ হলে পর সেগুলো তোমরা লেবীয়, বিদেশী বাসিন্দা, অনাথ এবং বিধবাদের দেবে। তাতে ঐ সব লোকেরা তোমাদের দেশের মধ্যে খেয়েদেয়ে তৃপ্ত হবে।</div>
<div class="v" id="v13"><span class="vn">13</span> তারপর তোমরা প্রত্যেকে তোমাদের ঈশ্বর সদাপ্রভুকে বলবে, ‘আমি তোমার আদেশ অনুসারে আমার আয় থেকে তোমার উদ্দেশ্যে আলাদা করে রাখা অংশটা বাড়ী থেকে বের করে এনে লেবীয়, বিদেশী বাসিন্দা, অনাথ এবং বিধবাদের দিয়েছি। তোমার আদেশ আমি অমান্য করি নি কিম্বা সেগুলোর একটাও আমি ভুলে যাই নি।</div>
<div class="v" id="v14"><span class="vn">14</span> মৃতদের জন্য শোক প্রকাশের অবস্থায় আমি তোমার উদ্দেশ্যে আলাদা করে রাখা অংশ থেকে কোন কিছু খাই নি, কিম্বা অশুচি অবস্থায় তা বাড়ী থেকে বের করি নি, কিম্বা তা থেকে কোন অংশ মৃত লোকদের উদ্দেশে দান করি নি। আমি আমার ঈশ্বর সদাপ্রভুর কথামত কাজ করেছি। তোমার আদেশ করা সব কিছুই আমি করেছি।</div>
<div class="v" id="v15"><span class="vn">15</span> হে সদাপ্রভু, তোমার পবিত্র বাসস্থান স্বর্গ থেকে তুমি নীচে তাকিয়ে দেখ আর তোমার লোকদের, অর্থাৎ ইস্রায়েলীয়দের তুমি আশীর্বাদ কর। আমাদের পূর্বপুরুষদের কাছে তোমার শপথ করা প্রতিজ্ঞা অনুসারে দুধ আর মধুতে ভরা যে দেশ তুমি আমাদের দিয়েছ সেই দেশকেও আশীর্বাদ কর।’</div>
<div class="v" id="v16"><h2>সদাপ্রভুর আদেশ পালন</h2><span class="vn">16</span> <span class="br-p"><br><br></span>“তোমাদের ঈশ্বর সদাপ্রভু আজ তোমাদের এই সমস্ত নিয়ম ও নির্দেশ মেনে চলবার আদেশ দিচ্ছেন। তোমরা সতর্ক হয়ে সমস্ত মন-প্রাণ দিয়ে তা পালন করবে।</div>
<div class="v" id="v17"><span class="vn">17</span> আজকেই তোমরা স্বীকার করেছ যে, সদাপ্রভুই তোমাদের ঈশ্বর আর তাঁর পথেই তোমরা চলবে। তোমরা স্বীকার করেছ যে, তাঁর নিয়ম, আদেশ ও নির্দেশ তোমরা পালন করবে এবং তাঁর কথামতই চলবে।</div>
<div class="v" id="v18"><span class="vn">18</span> আর সদাপ্রভুও আজকে ঘোষণা করেছেন যে, তাঁর প্রতিজ্ঞা অনুসারে তোমরা তাঁরই লোক এবং তাঁর নিজের বিশেষ সম্পত্তি হয়েছ। তাঁর সব আদেশ তোমাদের মেনে চলতে হবে।</div>
<div class="v" id="v19"><span class="vn">19</span> তিনি ঘোষণা করেছেন যে, প্রশংসা, সুনাম ও গৌরবের দিক থেকে তাঁর সৃষ্ট অন্যান্য জাতিদের উপরে তিনি তোমাদের স্থান দেবেন এবং তোমাদের ঈশ্বর সদাপ্রভুর প্রতিজ্ঞা অনুসারে তোমরা হবে তাঁর উদ্দেশ্যে একটা আলাদা করা জাতি।”</div>
</div>
<!-- PARSED ABOVE; EDITING MAY BREAK PARSER -->
</body></html>