<html><head>
<meta http-equiv="Content-Type" content="text/html;charset=utf-8" />
<title>Deut 33 &ndash; দ্বিতীয় বিবরণ &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 33);">
<div id="navbar"><a href="../index.html">Pobitro Baibel</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_31.html">31</a> <a href="Deut_32.html">32</a> <b>33</b> <a href="Deut_34.html">34</a> </div><hr>
<h1>Deut 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলের প্রতি আশীর্বাদ শুরু</h2><span class="vn">1</span> <span class="br-p"><br><br></span>ঈশ্বরের লোক মোশি মৃত্যুর আগে ইস্রায়েলীয়দের এই বলে আশীর্বাদ করেছিলেন,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“সদাপ্রভু সিনাই থেকে আসলেন, <br><span class="br-ind"><br><span class="indent">&nbsp;</span></span>তিনি সেয়ীর থেকে তাদের উপর <br><span class="br-ind"><br><span class="indent">&nbsp;</span></span>আলো দিলেন; <br><span class="br-ind"><br><span class="indent">&nbsp;</span></span>তাঁর আলো পারণ পাহাড় থেকে <br><span class="br-ind"><br><span class="indent">&nbsp;</span></span>ছড়িয়ে পড়ল। <br><span class="br-ind"><br><span class="indent">&nbsp;</span></span>তিনি লক্ষ লক্ষ পবিত্র স্বর্গদূতদের মাঝখান <br><span class="br-ind"><br><span class="indent">&nbsp;</span></span>থেকে আসলেন; <br><span class="br-ind"><br><span class="indent">&nbsp;</span></span>তাঁর ডান হাতে রয়েছে তাদের জন্য <br><span class="br-ind"><br><span class="indent">&nbsp;</span></span>আগুন ভরা আইন। <span class="br-p"><br><br></span> <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>“সত্যিই তিনি তাঁর <br><span class="br-ind"><br><span class="indent">&nbsp;</span></span>নিজের লোকদের ভালবাসেন। <br><span class="br-ind"><br><span class="indent">&nbsp;</span></span>পবিত্র দূতেরা তাঁর অধীনে রয়েছেন, <br><span class="br-ind"><br><span class="indent">&nbsp;</span></span>তাঁরা সবাই তাঁর পায়ে নত হয়ে আছেন; <br><span class="br-ind"><br><span class="indent">&nbsp;</span></span>তাঁরই কাছে তাঁরা আদেশ পান। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমাদের কাছে মোশি <br><span class="br-ind"><br><span class="indent">&nbsp;</span></span>যে আইন-কানুন দিয়েছিলেন, <br><span class="br-ind"><br><span class="indent">&nbsp;</span></span>সেটাই হল যাকোব-গোষ্ঠীর ধন। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যখন ইস্রায়েলীয় সর্দারেরা জড়ো হলেন, <br><span class="br-ind"><br><span class="indent">&nbsp;</span></span>তাদের সংগে ইস্রায়েলীয় সব গোষ্ঠী <br><span class="br-ind"><br><span class="indent">&nbsp;</span></span>জড়ো হল, <br><span class="br-ind"><br><span class="indent">&nbsp;</span></span>তখন সদাপ্রভুই ছিলেন যিশুরূণের রাজা।” <br></div>
<div class="v" id="v6"><h2>বারো গোষ্ঠীর প্রতি আশীর্বাদ</h2><span class="vn">6</span> <span class="br-p"><br><br></span>রূবেণ সম্বন্ধে মোশি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“রূবেণকে বাঁচিয়ে রাখ, <br><span class="br-ind"><br><span class="indent">&nbsp;</span></span>মৃত্যু তার দূরে রাখ; <br><span class="br-ind"><br><span class="indent">&nbsp;</span></span>তার লোকসংখ্যা যেন কম থাকে।” <br></div>
<div class="v" id="v7"><span class="vn">7</span> <span class="br-p"><br><br></span>যিহূদা সমন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“হে সদাপ্রভু, তুমি যিহূদার কথা শোন; <br><span class="br-ind"><br><span class="indent">&nbsp;</span></span>তার লোকদের মধ্যে তাকে ফিরিয়ে আন। <br><span class="br-ind"><br><span class="indent">&nbsp;</span></span>তার নিজের দু’হাত সে যুদ্ধে লাগায়; <br><span class="br-ind"><br><span class="indent">&nbsp;</span></span>শত্রুর বিরুদ্ধে তুমি তার সহায় হও।” <br></div>
<div class="v" id="v8"><span class="vn">8</span> <span class="br-p"><br><br></span>লেবি সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“তোমার ভক্তের কাছে <br><span class="br-ind"><br><span class="indent">&nbsp;</span></span>তোমার তূম্মীম ও ঊরীম আছে; <br><span class="br-ind"><br><span class="indent">&nbsp;</span></span>মঃসাতে তুমি তার পরীক্ষা করেছিলে, <br><span class="br-ind"><br><span class="indent">&nbsp;</span></span>মরীবার জলের কাছে <br><span class="br-ind"><br><span class="indent">&nbsp;</span></span>তার সংগে ঝগড়া করেছিলে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>নিজের বাপ-মাকে বড় করে না দেখে, <br><span class="br-ind"><br><span class="indent">&nbsp;</span></span>নিজের ভাইদের স্বীকার না করে, <br><span class="br-ind"><br><span class="indent">&nbsp;</span></span>নিজের ছেলেমেয়েদের অস্বীকার করে, <br><span class="br-ind"><br><span class="indent">&nbsp;</span></span>সে তোমার বাক্য পাহারা দিয়েছে <br><span class="br-ind"><br><span class="indent">&nbsp;</span></span>আর তোমার ব্যবস্থা রক্ষা করেছে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তোমার আদেশ সে যাকোবকে শিখায়, <br><span class="br-ind"><br><span class="indent">&nbsp;</span></span>আর আইন-কানুন শিখায় ইস্রায়েলকে। <br><span class="br-ind"><br><span class="indent">&nbsp;</span></span>সে তোমার সামনে ধূপ জ্বালায়, <br><span class="br-ind"><br><span class="indent">&nbsp;</span></span>তোমার বেদীর উপরে <br><span class="br-ind"><br><span class="indent">&nbsp;</span></span>পোড়ানো-উৎসর্গ করে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে সদাপ্রভু, তুমি তার সম্পত্তিতে <br><span class="br-ind"><br><span class="indent">&nbsp;</span></span>আশীর্বাদ কর, <br><span class="br-ind"><br><span class="indent">&nbsp;</span></span>তার সব কাজে তুমি খুশী হও। <br><span class="br-ind"><br><span class="indent">&nbsp;</span></span>তুমি তার শত্রুর কোমর ভেংগে দাও; <br><span class="br-ind"><br><span class="indent">&nbsp;</span></span>যারা তাকে ঘৃণা করে <br><span class="br-ind"><br><span class="indent">&nbsp;</span></span>তাদের কোমর ভেংগে দাও, <br><span class="br-ind"><br><span class="indent">&nbsp;</span></span>যেন তারা আর দাঁড়াতে না পারে।” <br></div>
<div class="v" id="v12"><span class="vn">12</span> <span class="br-p"><br><br></span>বিন্যামীন সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“সদাপ্রভু যাকে ভালবাসেন <br><span class="br-ind"><br><span class="indent">&nbsp;</span></span>সে নিরাপদে তাঁর কাছে থাকবে; <br><span class="br-ind"><br><span class="indent">&nbsp;</span></span>তিনি সব সময় তাকে আড়ালে রাখেন; <br><span class="br-ind"><br><span class="indent">&nbsp;</span></span>তাঁরই পিঠের উপর তার স্থান।” <br></div>
<div class="v" id="v13"><span class="vn">13</span> <span class="br-p"><br><br></span>যোষেফ সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“সদাপ্রভু তার দেশকে <br><span class="br-ind"><br><span class="indent">&nbsp;</span></span>যেন আশীর্বাদ করেন <br><span class="br-ind"><br><span class="indent">&nbsp;</span></span>আকাশের মহামূল্য শিশির দিয়ে, <br><span class="br-ind"><br><span class="indent">&nbsp;</span></span>মাটির নীচের জল দিয়ে, <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সূর্যের সেরা দান দিয়ে, <br><span class="br-ind"><br><span class="indent">&nbsp;</span></span>মৌসুমের সেরা ফসল দিয়ে, <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>পুরানো পাহাড়ের সম্পদ দিয়ে, <br><span class="br-ind"><br><span class="indent">&nbsp;</span></span>চিরকালের পাহাড়ের ধন দিয়ে, <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ভরা দুনিয়ার ভাল ভাল জিনিস দিয়ে, <br><span class="br-ind"><br><span class="indent">&nbsp;</span></span>আর জ্বলন্ত ঝোপে যিনি ছিলেন <br><span class="br-ind"><br><span class="indent">&nbsp;</span></span>তাঁর দয়া দিয়ে। <br><span class="br-ind"><br><span class="indent">&nbsp;</span></span>যোষেফের মাথায় এই সব আশীর্বাদ <br><span class="br-ind"><br><span class="indent">&nbsp;</span></span>ঝরে পড়ুক; <br><span class="br-ind"><br><span class="indent">&nbsp;</span></span>ভাইদের মধ্যে যে মহৎ তাঁরই মাথায় <br><span class="br-ind"><br><span class="indent">&nbsp;</span></span>ঝরে পড়ুক এই সব আশীর্বাদ। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তার মহিমা প্রথমে জন্মানো ষাঁড়ের মত, <br><span class="br-ind"><br><span class="indent">&nbsp;</span></span>তার মাথায় রয়েছে বুনো ষাঁড়ের শিং। <br><span class="br-ind"><br><span class="indent">&nbsp;</span></span>তা দিয়ে সে গুঁতাবে দুনিয়ার সব জাতিকে, <br><span class="br-ind"><br><span class="indent">&nbsp;</span></span>এমন কি, এর শেষ সীমানার জাতিকেও। <br><span class="br-ind"><br><span class="indent">&nbsp;</span></span>এই রকমই হবে ইফ্রয়িমের লক্ষ লক্ষ <br><span class="br-ind"><br><span class="indent">&nbsp;</span></span>আর মনঃশির হাজার হাজার লোক।” <br></div>
<div class="v" id="v18"><span class="vn">18</span> <span class="br-p"><br><br></span>সবূলূন সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“সবূলূন বাইরের কাজে খুশী হোক, <br><span class="br-ind"><br><span class="indent">&nbsp;</span></span>আর ইষাখর খুশী হোক ঘরের কাজে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>লোকদের তারা পাহাড়ের ধারে ডাকবে; <br><span class="br-ind"><br><span class="indent">&nbsp;</span></span>সেখানে যোগ্য মনোভাব নিয়ে <br><span class="br-ind"><br><span class="indent">&nbsp;</span></span>তারা পশু-উৎসর্গ করবে। <br><span class="br-ind"><br><span class="indent">&nbsp;</span></span>সাগর থেকে তারা তুলবে সাগরের ধন, <br><span class="br-ind"><br><span class="indent">&nbsp;</span></span>আর বালি থেকে তুলে আনবে <br><span class="br-ind"><br><span class="indent">&nbsp;</span></span>বালির তলার ধন।” <br></div>
<div class="v" id="v20"><span class="vn">20</span> <span class="br-p"><br><br></span>গাদ সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“ধন্য তিনি, যিনি গাদের রাজ্যের <br><span class="br-ind"><br><span class="indent">&nbsp;</span></span>সীমা বাড়াবেন। <br><span class="br-ind"><br><span class="indent">&nbsp;</span></span>সে সিংহের মত বসবে <br><span class="br-ind"><br><span class="indent">&nbsp;</span></span>আর শত্রুর মাথা ও হাত ছিঁড়বে। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>সব জায়গার সেরা জায়গা <br><span class="br-ind"><br><span class="indent">&nbsp;</span></span>সে বেছে নিয়েছে; <br><span class="br-ind"><br><span class="indent">&nbsp;</span></span>নেতার যোগ্য পাওনা তার জন্য <br><span class="br-ind"><br><span class="indent">&nbsp;</span></span>রাখা আছে। <br><span class="br-ind"><br><span class="indent">&nbsp;</span></span>যুদ্ধে জড়ো হওয়া সর্দারদের মধ্যে <br><span class="br-ind"><br><span class="indent">&nbsp;</span></span>সে-ই সদাপ্রভুর ন্যায়-ভরা হুকুম <br><span class="br-ind"><br><span class="indent">&nbsp;</span></span>পালন করেছে, <br><span class="br-ind"><br><span class="indent">&nbsp;</span></span>পালন করেছে ইস্রায়েলকে দেওয়া <br><span class="br-ind"><br><span class="indent">&nbsp;</span></span>সদাপ্রভুর নিয়ম।” <br></div>
<div class="v" id="v22"><span class="vn">22</span> <span class="br-p"><br><br></span>দান সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“সে যেন বাশন থেকে লাফিয়ে আসা <br><span class="br-ind"><br><span class="indent">&nbsp;</span></span>সিংহের বাচ্চা।” <br></div>
<div class="v" id="v23"><span class="vn">23</span> <span class="br-p"><br><br></span>নপ্তালি সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“নপ্তালি সদাপ্রভুর করুণায় পূর্ণ; <br><span class="br-ind"><br><span class="indent">&nbsp;</span></span>তাঁরই আশীর্বাদে সে পূর্ণ হয়ে উঠেছে। <br><span class="br-ind"><br><span class="indent">&nbsp;</span></span>তুমি তোমার সীমানার মধ্যে নিয়ে এস <br><span class="br-ind"><br><span class="indent">&nbsp;</span></span>গালীল সাগর ও তার দক্ষিণের দেশ।” <br></div>
<div class="v" id="v24"><span class="vn">24</span> <span class="br-p"><br><br></span>আশের সম্বন্ধে তিনি বলেছিলেন, <span class="br-p"><br><br></span><span class="br-ind"><br><span class="indent">&nbsp;</span></span>“আশের অন্যের চেয়ে বেশী <br><span class="br-ind"><br><span class="indent">&nbsp;</span></span>আশীর্বাদ পাবে; <br><span class="br-ind"><br><span class="indent">&nbsp;</span></span>সে যেন ভাইদের প্রিয় হয়, <br><span class="br-ind"><br><span class="indent">&nbsp;</span></span>তার পা দু’খানা যেন জলপাই তেলের <br><span class="br-ind"><br><span class="indent">&nbsp;</span></span>মধ্যে ডুবে থাকে। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>লোহা আর ব্রোঞ্জের আগল দিয়ে <br><span class="br-ind"><br><span class="indent">&nbsp;</span></span>তার সদর দরজা বাঁধা থাকবে। <br><span class="br-ind"><br><span class="indent">&nbsp;</span></span>যতদিন সে বেঁচে থাকবে <br><span class="br-ind"><br><span class="indent">&nbsp;</span></span>ততদিন তার দেহে শক্তি থাকবে।” <br></div>
<div class="v" id="v26"><h2>ইস্রায়েলের প্রতি আশীর্বাদের শেষ</h2><span class="vn">26</span> <span class="br-ind"><br><span class="indent">&nbsp;</span></span>তিনি বলেছিলেন, “যিশুরূণের ঈশ্বরের <br><span class="br-ind"><br><span class="indent">&nbsp;</span></span>মত আর কেউ নেই। <br><span class="br-ind"><br><span class="indent">&nbsp;</span></span>তোমার সাহায্যকারী হবার জন্য <br><span class="br-ind"><br><span class="indent">&nbsp;</span></span>মেঘের উপর চড়ে <br><span class="br-ind"><br><span class="indent">&nbsp;</span></span>নিজের মহিমায় তিনি <br><span class="br-ind"><br><span class="indent">&nbsp;</span></span>আকাশ-পথে চলেন। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>যিনি আদিকালের ঈশ্বর তিনিই <br><span class="br-ind"><br><span class="indent">&nbsp;</span></span>তোমার আশ্রয়; <br><span class="br-ind"><br><span class="indent">&nbsp;</span></span>তাঁর চিরকালের হাতে তিনিই <br><span class="br-ind"><br><span class="indent">&nbsp;</span></span>তোমাকে ধরে আছেন। <br><span class="br-ind"><br><span class="indent">&nbsp;</span></span>তোমার সামনে যত শত্রু আছে <br><span class="br-ind"><br><span class="indent">&nbsp;</span></span>তিনি তাদের তাড়িয়ে দেবেন; <br><span class="br-ind"><br><span class="indent">&nbsp;</span></span>তিনি বলবেন, ‘এদের ধ্বংস কর।’ <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>ইস্রায়েল তাই নিরাপদে থাকবে। <br><span class="br-ind"><br><span class="indent">&nbsp;</span></span>যাকোবের ঝরণা থাকবে <br><span class="br-ind"><br><span class="indent">&nbsp;</span></span>বিপদ-সীমার বাইরে; <br><span class="br-ind"><br><span class="indent">&nbsp;</span></span>সেখানে থাকবে প্রচুর শস্য <br><span class="br-ind"><br><span class="indent">&nbsp;</span></span>ও নতুন আংগুর-রস, <br><span class="br-ind"><br><span class="indent">&nbsp;</span></span>তার উপরে আকাশের শিশির <br><span class="br-ind"><br><span class="indent">&nbsp;</span></span>ঝরে পড়বে। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>হে ইস্রায়েল, তুমি ধন্য! <br><span class="br-ind"><br><span class="indent">&nbsp;</span></span>তুমিই সদাপ্রভুর উদ্ধার-করা জাতি, <br><span class="br-ind"><br><span class="indent">&nbsp;</span></span>তোমার মত আর কোন জাতি নেই। <br><span class="br-ind"><br><span class="indent">&nbsp;</span></span>তিনিই তোমার সাহায্যের ঢাল, <br><span class="br-ind"><br><span class="indent">&nbsp;</span></span>তোমার গৌরবের তলোয়ার। <br><span class="br-ind"><br><span class="indent">&nbsp;</span></span>শত্রুরা তোমার সামনে থর থর <br><span class="br-ind"><br><span class="indent">&nbsp;</span></span>করে কাঁপবে, <br><span class="br-ind"><br><span class="indent">&nbsp;</span></span>আর তুমি তাদের পিঠ মাড়িয়ে <br><span class="br-ind"><br><span class="indent">&nbsp;</span></span>চলে যাবে।”<br></div>
</div>
<!-- PARSED ABOVE; EDITING MAY BREAK PARSER -->
</body></html>