<html><head>
<meta http-equiv="Content-Type" content="text/html;charset=utf-8" />
<title>Deut 6 &ndash; দ্বিতীয় বিবরণ &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Deut', 6);">
<div id="navbar"><a href="../index.html">Pobitro Baibel</a> &ndash; <b>দ্বিতীয় বিবরণ</b> &ndash; <a href="Deut_1.html">1</a> ... <a href="Deut_4.html">4</a> <a href="Deut_5.html">5</a> <b>6</b> <a href="Deut_7.html">7</a> <a href="Deut_8.html">8</a> ... <a href="Deut_34.html">34</a> </div><hr>
<h1>Deut 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সদাপ্রভুকে ভক্তি করবার নির্দেশ</h2><span class="vn">1</span> <span class="br-p"><br><br></span>“তোমাদের ঈশ্বর সদাপ্রভু এই সব আদেশ, নিয়ম ও নির্দেশ তোমাদের শিক্ষা দেবার জন্য আমাকে আদেশ দিয়েছেন, যেন যর্দন নদী পার হয়ে যে দেশ তোমরা অধিকার করতে যাচ্ছ সেখানে তোমরা তা পালন করে চল।</div>
<div class="v" id="v2"><span class="vn">2</span> এতে তোমরা, তোমাদের ছেলেমেয়েরা ও তাদের বংশধরেরা তোমাদের ঈশ্বর সদাপ্রভুকে ভক্তি করে তাঁর দেওয়া এই সব নিয়ম ও আদেশ সারা জীবন পালন করবে এবং তার ফলে অনেক দিন বেঁচে থাকবে।</div>
<div class="v" id="v3"><span class="vn">3</span> ইস্রায়েলীয়েরা, তোমরা আমার কথা শোন এবং সতর্ক হয়ে এই সব মেনে চল, যাতে দুধ আর মধুতে ভরা সেই দেশে যাবার পরে তোমাদের পূর্বপুরুষদের ঈশ্বর সদাপ্রভুর প্রতিজ্ঞা অনুসারে তোমাদের মংগল হয় আর তোমরা সংখ্যায় অনেক বেড়ে উঠতে পার।</div>
<div class="v" id="v4"><span class="vn">4</span> <span class="br-p"><br><br></span>“ইস্রায়েলীয়েরা, শোন, আমাদের ঈশ্বর সদাপ্রভু এক।</div>
<div class="v" id="v5"><span class="vn">5</span> তোমরা প্রত্যেকে তোমাদের সমস্ত অন্তর, সমস্ত প্রাণ ও সমস্ত শক্তি দিয়ে তোমাদের ঈশ্বর সদাপ্রভুকে ভালবাসবে।</div>
<div class="v" id="v6"><span class="vn">6</span> এই সব আদেশ যা আজ আমি তোমাদের দিচ্ছি তা যেন তোমাদের অন্তরে থাকে।</div>
<div class="v" id="v7"><span class="vn">7</span> তোমাদের ছেলেমেয়েদের তোমরা বার বার করে সেগুলো শিখাবে। ঘরে বসে থাকবার সময়, পথে চলবার সময়, শোবার সময় এবং বিছানা থেকে উঠবার সময় তোমরা এই বিষয় নিয়ে আলোচনা করবে।</div>
<div class="v" id="v8"><span class="vn">8</span> তোমরা তা মনে রাখবার চিহ্ন হিসাবে তোমাদের হাতে বেঁধে রাখবে এবং কপালে লাগিয়ে রাখবে।</div>
<div class="v" id="v9"><span class="vn">9</span> তোমাদের বাড়ীর দরজার চৌকাঠে ও ফটকে তোমরা সেগুলো লিখে রাখবে।</div>
<div class="v" id="v10"><span class="vn">10</span> <span class="br-p"><br><br></span>“তোমাদের পূর্বপুরুষ অব্রাহাম, ইস্‌হাক ও যাকোবের কাছে তোমাদের ঈশ্বর সদাপ্রভু তোমাদের যে দেশ দেবার কথা শপথ করে বলেছিলেন সেখানে তিনি তোমাদের নিয়ে যাবেন। সেখানে রয়েছে এমন সব সুন্দর ও বড় বড় শহর যা তোমরা নিজেরা তৈরী কর নি,</div>
<div class="v" id="v11"><span class="vn">11</span> এমন সব ভাল ভাল জিনিষে ভরা ঘর-বাড়ী যে সব জিনিস তোমরা নিজেরা যোগাড় কর নি, এমন সব জল রাখবার জায়গা যা তোমরা নিজেরা কেটে তৈরী কর নি এবং এমন সব আংগুর ক্ষেত ও জলপাই বাগান যার গাছপালা তোমরা নিজেরা লাগাও নি। কিন্তু সেখানে খেয়েদেয়ে তৃপ্ত হবার পরে সতর্ক থেকো যাতে তোমরা সদাপ্রভুকে ভুলে না যাও, যিনি মিসর দেশের গোলামী থেকে তোমাদের বের করে এনেছেন।</div>
<div class="v" id="v13"><span class="vn">13</span> <span class="br-p"><br><br></span>“তোমাদের ঈশ্বর সদাপ্রভুকে তোমরা ভক্তি করবে, কেবল তাঁরই সেবা করবে এবং তাঁর নামেই শপথ করবে।</div>
<div class="v" id="v14"><span class="vn">14</span> তোমাদের আশেপাশে যে সব জাতি থাকবে তোমরা তাদের দেব-দেবতাদের পিছনে যাবে না,</div>
<div class="v" id="v15"><span class="vn">15</span> কারণ তোমাদের মধ্যে তোমাদের যে ঈশ্বর সদাপ্রভু রয়েছেন তিনি তাঁর পাওনা ভক্তি সম্বন্ধে খুব আগ্রহী; দেব-দেবতাদের পিছনে গেলে তোমাদের বিরুদ্ধে তাঁর ক্রোধের আগুন জ্বলে উঠবে, আর তিনি পৃথিবীর উপর থেকে তোমাদের ধ্বংস করে ফেলবেন।</div>
<div class="v" id="v16"><span class="vn">16</span> তোমরা তোমাদের ঈশ্বর সদাপ্রভুকে পরীক্ষা করতে যেয়ো না, যেমন তোমরা মঃসাতে করেছিলে।</div>
<div class="v" id="v17"><span class="vn">17</span> তোমাদের ঈশ্বর সদাপ্রভু যে সব আদেশ, সাবধানের কথা আর নিয়ম দিয়েছিলেন তা অবশ্যই তোমাদের পালন করতে হবে।</div>
<div class="v" id="v18"><span class="vn">18</span> তোমাদের যাতে মংগল হয় সেইজন্য সদাপ্রভুর চোখে যা ঠিক এবং ভাল তোমরা তা-ই কোরো। তাতে সদাপ্রভু তোমাদের পূর্বপুরুষদের কাছে শপথ করে যে চমৎকার দেশটি দেবার কথা প্রতিজ্ঞা করেছিলেন, সেই দেশে গিয়ে তোমরা তা অধিকার করতে পারবে এবং সদাপ্রভু যেমন বলেছিলেন তেমনি করে তোমাদের সামনে থেকে তোমাদের শত্রুদের তোমরা তাড়িয়ে দিতে পারবে।</div>
<div class="v" id="v20"><span class="vn">20</span> <span class="br-p"><br><br></span>“ভবিষ্যতে যখন তোমাদের ছেলেরা তোমাদের জিজ্ঞাসা করবে, ‘আমাদের ঈশ্বর সদাপ্রভু এই যে সব সাবধানের কথা, নিয়ম ও নির্দেশ তোমাদের দিয়েছেন সেই সবের মানে কি?’</div>
<div class="v" id="v21"><span class="vn">21</span> তখন তোমরা তাদের বলবে, ‘মিসর দেশে আমরা ফরৌণের দাস ছিলাম, কিন্তু সদাপ্রভু শক্তিশালী হাত ব্যবহার করে সেখান থেকে আমাদের বের করে এনেছেন।</div>
<div class="v" id="v22"><span class="vn">22</span> সদাপ্রভু আমাদের চোখের সামনে ফরৌণ ও তাঁর বাড়ীর সকলের উপর এবং মিসর দেশের উপর বড় বড় এবং ভয়ংকর চিহ্ন ও আশ্চর্য কাজ করেছিলেন।</div>
<div class="v" id="v23"><span class="vn">23</span> কিন্তু সেখান থেকে তিনি আমাদের বের করে এনেছিলেন যাতে আমাদের পূর্বপুরুষদের কাছে যে দেশ দেবার শপথ তিনি করেছিলেন সেই দেশে নিয়ে গিয়ে আমাদের তা দিতে পারেন।</div>
<div class="v" id="v24"><span class="vn">24</span> আজকের মত যেন সব সময় আমাদের মংগল হয় আর আমরা বেঁচে থাকতে পারি সেইজন্য সদাপ্রভু আমাদের এই সব নিয়ম পালন করতে এবং আমাদের ঈশ্বর সদাপ্রভুকে ভক্তি করতে আদেশ দিয়েছেন।</div>
<div class="v" id="v25"><span class="vn">25</span> আমরা যদি আমাদের ঈশ্বর সদাপ্রভুর সামনে তাঁর আদেশ মত এই আইন-কানুন মেনে চলবার দিকে মন দিই, তবে সেটাই হবে আমাদের পক্ষে তাঁর ইচ্ছামত চলা।’</div>
</div>
<!-- PARSED ABOVE; EDITING MAY BREAK PARSER -->
</body></html>