<html><head>
<meta http-equiv="Content-Type" content="text/html;charset=utf-8" />
<title>Eccl 10 &ndash; উপদেশক &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 10);">
<div id="navbar"><a href="../index.html">Pobitro Baibel</a> &ndash; <b>উপদেশক</b> &ndash; <a href="Eccl_1.html">1</a> ... <a href="Eccl_8.html">8</a> <a href="Eccl_9.html">9</a> <b>10</b> <a href="Eccl_11.html">11</a> <a href="Eccl_12.html">12</a> </div><hr>
<h1>Eccl 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>মরা মাছি যেমন সুগন্ধি তেল দুর্গন্ধ করে তোলে, <span class="br-p"><br><br></span><span class="br-ind"><br><span class="indent">&nbsp;</span></span>তেমনি একটুখানি নির্বুদ্ধিতা জ্ঞান ও সম্মানকে মুছে ফেলে। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>জ্ঞানীদের অন্তর ভাল পথের দিকে ফেরে, <br><span class="br-ind"><br><span class="indent">&nbsp;</span></span>কিন্তু বোকাদের অন্তর যায় ভুল পথের দিকে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>এমন কি, রাস্তায় চলবার সময়েও দেখা যায় <br><span class="br-ind"><br><span class="indent">&nbsp;</span></span>বোকার বুদ্ধির অভাব আছে; <br><span class="br-ind"><br><span class="indent">&nbsp;</span></span>সে যে বোকা তা সবাই বুঝতে পারে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>শাসনকর্তা যদি তোমার উপর রেগে ওঠেন <br><span class="br-ind"><br><span class="indent">&nbsp;</span></span>তবুও তুমি তোমার পদ ত্যাগ কোরো না; <br><span class="br-ind"><br><span class="indent">&nbsp;</span></span>শান্তভাব থাকলে বড় বড় অন্যায়ও ক্ষমা করা যায়। <span class="br-p"><br><br></span> <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>সূর্যের নীচে আমি একটা ব্যাপার দেখেছি যা ঠিক নয়: <br><span class="br-ind"><br><span class="indent">&nbsp;</span></span>শাসনকর্তারা এই রকমের ভুল করে থাকে- <span class="br-p"><br><br></span> <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বুদ্ধিহীনেরা নিযুক্ত হয় বড় বড় পদে, <br><span class="br-ind"><br><span class="indent">&nbsp;</span></span>আর ধনীরা নিযুক্ত হয় নীচু পদে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি দাসদের ঘোড়ার পিঠে আর উঁচু পদের কর্মচারীদের <br><span class="br-ind"><br><span class="indent">&nbsp;</span></span>দাসের মত পায়ে হেঁটে চলতে দেখেছি। <span class="br-p"><br><br></span> <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>যে গর্ত খোঁড়ে সে তার মধ্যে পড়তে পারে; <br><span class="br-ind"><br><span class="indent">&nbsp;</span></span>যে দেয়াল ভাংগে তাকে সাপে কামড়াতে পারে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যে পাথর কাটে সে তার দ্বারাই আঘাত পেতে পারে; <br><span class="br-ind"><br><span class="indent">&nbsp;</span></span>যে কাঠ কাটে সে তার দ্বারাই বিপদে পড়তে পারে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>কুড়াল যদি ভোঁতা হয় আর তাতে ধার দেওয়া না হয়, <br><span class="br-ind"><br><span class="indent">&nbsp;</span></span>তবে তা ব্যবহার করতে বেশী শক্তি লাগে, <br><span class="br-ind"><br><span class="indent">&nbsp;</span></span>কিন্তু জ্ঞান ব্যবহার করে মানুষ সফল হয়। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সাপকে মুগ্ধ করার আগেই যদি সে কামড় দেয় <br><span class="br-ind"><br><span class="indent">&nbsp;</span></span>তবে সাপুড়ের কোন লাভ হয় না। <span class="br-p"><br><br></span> <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>জ্ঞানী লোকের মুখের কথায় থাকে দয়া, <br><span class="br-ind"><br><span class="indent">&nbsp;</span></span>কিন্তু বোকা তার মুখের কথা দিয়ে নিজেকে ধ্বংস করে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তার কথার শুরুতে থাকে নির্বুদ্ধিতা, <br><span class="br-ind"><br><span class="indent">&nbsp;</span></span>শেষে থাকে পুরোপুরি বিচারবুদ্ধিহীনতা। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>বুদ্ধিহীনেরা অনেক কথা বলে, <br><span class="br-ind"><br><span class="indent">&nbsp;</span></span>কিন্তু কি হবে তা কেউ জানে না, <br><span class="br-ind"><br><span class="indent">&nbsp;</span></span>আর ভবিষ্যতে কি ঘটবে তা মানুষকে কে বলে দিতে পারে? <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>বোকার পরিশ্রম তাকে ক্লান্ত করে; <br><span class="br-ind"><br><span class="indent">&nbsp;</span></span>সে এত বোকা যে, শহরে যাবার রাস্তাও সে জানে না। <span class="br-p"><br><br></span> <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ধিক্‌ সেই দেশ, যেখানে বালক রাজপদ পায় <br><span class="br-ind"><br><span class="indent">&nbsp;</span></span>আর সেখানকার মন্ত্রীরা সকাল বেলাতেই ভোজ খায়। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>ধন্য সেই দেশ, যার রাজা উঁচু বংশের লোক, <br><span class="br-ind"><br><span class="indent">&nbsp;</span></span>আর সেখানকার মন্ত্রীরা মাত্‌লামির জন্য নয় <br><span class="br-ind"><br><span class="indent">&nbsp;</span></span>কিন্তু শক্তির জন্য উপযুক্ত সময়ে খাওয়া-দাওয়া করে। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>অলস লোকের ঘরের ছাদ ধ্বসে যায়; <br><span class="br-ind"><br><span class="indent">&nbsp;</span></span>অলসতার জন্য ঘরে জল পড়ে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>হাসিখুশীর জন্যই ভোজের ব্যবস্থা করা হয়; <br><span class="br-ind"><br><span class="indent">&nbsp;</span></span>আংগুর-রস জীবনে আনন্দ আনে; <br><span class="br-ind"><br><span class="indent">&nbsp;</span></span>টাকা-পয়সা সব কিছু যোগায়। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>রাজাকে মনে মনে অভিশাপ দিয়ো না <br><span class="br-ind"><br><span class="indent">&nbsp;</span></span>কিম্বা নিজের শোবার ঘরে ধনীকে অভিশাপ দিয়ো না, <br><span class="br-ind"><br><span class="indent">&nbsp;</span></span>কারণ আকাশের পাখীও তোমার কথা বয়ে নিয়ে যেতে পারে; <br><span class="br-ind"><br><span class="indent">&nbsp;</span></span>সে উড়ে গিয়ে তোমার কথাগুলো বলে দিতে পারে।<br></div>
</div>
<!-- PARSED ABOVE; EDITING MAY BREAK PARSER -->
</body></html>