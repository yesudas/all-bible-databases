<html><head>
<meta http-equiv="Content-Type" content="text/html;charset=utf-8" />
<title>Exod 17 &ndash; যাত্রাপুস্তক &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 17);">
<div id="navbar"><a href="../index.html">Pobitro Baibel</a> &ndash; <b>যাত্রাপুস্তক</b> &ndash; <a href="Exod_1.html">1</a> ... <a href="Exod_15.html">15</a> <a href="Exod_16.html">16</a> <b>17</b> <a href="Exod_18.html">18</a> <a href="Exod_19.html">19</a> ... <a href="Exod_40.html">40</a> </div><hr>
<h1>Exod 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পাথর থেকে জল</h2><span class="vn">1</span> <span class="br-p"><br><br></span>পরে সদাপ্রভুর আদেশে ইস্রায়েলীয়দের দলটা সিন মরু-এলাকা থেকে যাত্রা করে এক জায়গা থেকে আর এক জায়গায় এগিয়ে যেতে যেতে শেষে রফীদীমে গিয়ে ছাউনি ফেলল। কিন্তু সেখানে খাবার জল ছিল না।</div>
<div class="v" id="v2"><span class="vn">2</span> এইজন্য তারা মোশির সংগে ঝগড়া করে বলল, “আমাদের খাবার জল দিন।” <span class="br-p"><br><br></span>মোশি তাদের বললেন, “তোমরা আমার সংগে কেন ঝগড়া করছ, আর কেনই বা তোমরা সদাপ্রভুকে পরীক্ষা করে দেখছ? ”</div>
<div class="v" id="v3"><span class="vn">3</span> <span class="br-p"><br><br></span>কিন্তু লোকেরা পিপাসায় কাতর হয়েছিল, সেইজন্য তারা মোশির বিরুদ্ধে নানা কথা বলল। তারা বলল, “আমরা যাতে জলের অভাবে মারা যাই সেইজন্যই কি আপনি আমাদের এবং আমাদের ছেলেমেয়েদের ও পশুগুলো মিসর থেকে নিয়ে এসেছেন? ”</div>
<div class="v" id="v4"><span class="vn">4</span> <span class="br-p"><br><br></span>এই কথা শুনে মোশি সদাপ্রভুর কাছে কান্নাকাটি করে বললেন, “আমি এই লোকদের নিয়ে কি করব? আর একটু হলেই তো তারা আমাকে পাথর মারবে।”</div>
<div class="v" id="v5"><span class="vn">5</span> <span class="br-p"><br><br></span>তখন সদাপ্রভু মোশিকে বললেন, “ইস্রায়েলীয়দের কয়েকজন বৃদ্ধ নেতাকে সংগে নিয়ে তুমি লোকদের আগে চলে যাও। যে লাঠি দিয়ে তুমি নীল নদীকে আঘাত করেছিলে সেটাই হাতে নিয়ে এগিয়ে যাও।</div>
<div class="v" id="v6"><span class="vn">6</span> তারপর আমি হোরেব পাহাড়ের কাছে তোমার সামনে একটা পাথরের উপর গিয়ে দাঁড়াব। তুমি সেই পাথরের গায়ে আঘাত করবে আর তাতে লোকদের খাবার জন্য সেখান থেকে জল বের হয়ে আসবে।” ইস্রায়েলীয় বৃদ্ধ নেতাদের সামনে মোশি তা-ই করলেন।</div>
<div class="v" id="v7"><span class="vn">7</span> <span class="br-p"><br><br></span>লোকেরা এই রফীদীমে ঝগড়া করেছিল এবং বলেছিল, “সদাপ্রভু কি আমাদের সংগে আছেন, না নেই? ” এই কথাগুলো দিয়ে সদাপ্রভুকে তারা পরীক্ষা করে দেখেছিল। সেইজন্য মোশি এই জায়গাটার দু’টা নাম দিয়েছিলেন মঃসা (যার মানে “পরীক্ষা”) এবং মরীবা (যার মানে “ঝগড়া”)।</div>
<div class="v" id="v8"><h2>অমালেকীয়দের সংগে যুদ্ধ</h2><span class="vn">8</span> <span class="br-p"><br><br></span>এই সময়ে অমালেকীয় সৈন্যেরা ইস্রায়েলীয়দের সংগে যুদ্ধ করবার জন্য রফীদীমে উপস্থিত হল।</div>
<div class="v" id="v9"><span class="vn">9</span> তখন মোশি যিহোশূয়কে বললেন, “তুমি আমাদের মধ্য থেকে লোক বেছে নিয়ে অমালেকীয়দের বিরুদ্ধে যুদ্ধ করতে যাও। আমি কালকে ঈশ্বরের সেই লাঠিটা আমার হাতে নিয়ে পাহাড়ের চূড়ায় গিয়ে দাঁড়াব।”</div>
<div class="v" id="v10"><span class="vn">10</span> <span class="br-p"><br><br></span>মোশি যিহোশূয়কে যা বলেছিলেন তিনি তা-ই করলেন। তিনি অমালেকীয়দের বিরুদ্ধে যুদ্ধ করতে গেলেন। এর মধ্যে মোশি, হারোণ ও হূর সেই পাহাড়ের চূড়ায় গিয়ে উঠলেন।</div>
<div class="v" id="v11"><span class="vn">11</span> যুদ্ধের সময়ে মোশি যতক্ষণ তাঁর হাত তুলে রাখতেন ততক্ষণ ইস্রায়েলীয়েরা জয়ী হত; আবার যখনই হাত নামাতেন তখন অমালেকীয়েরা জয়ী হত।</div>
<div class="v" id="v12"><span class="vn">12</span> এইভাবে মোশির হাত ভারী হয়ে উঠল। তখন তাঁরা একটা পাথর নিয়ে আসলেন, আর মোশি তার উপরে বসলেন। হারোণ ও হূর দু’পাশে থেকে তাঁর হাত দু’টা উঁচু করে ধরে রাখলেন। এতে বেলা ডুবে না যাওয়া পর্যন্ত তাঁর হাত দু’টা একই অবস্থায় রইল।</div>
<div class="v" id="v13"><span class="vn">13</span> তাতে যিহোশূয় যুদ্ধে অমালেকীয়দের হারিয়ে দিলেন।</div>
<div class="v" id="v14"><span class="vn">14</span> <span class="br-p"><br><br></span>এর পর সদাপ্রভু মোশিকে বললেন, “এই যুদ্ধের কথা মনে রাখবার জন্য তুমি একটা বইয়ে তা লিখে রাখ এবং যিহোশূয়কে বলে দাও যে, পৃথিবীর উপর থেকে অমালেকীয়দের নাম আমি একেবারেই মুছে ফেলব।”</div>
<div class="v" id="v15"><span class="vn">15</span> <span class="br-p"><br><br></span>পরে মোশি একটা বেদী তৈরী করে তার নাম দিলেন যিহোবা নিঃষি (যার মানে “সদাপ্রভুই আমার পতাকা”)।</div>
<div class="v" id="v16"><span class="vn">16</span> মোশি বললেন, “সদাপ্রভুর সিংহাসনের বিরুদ্ধে হাত তোলা হয়েছে, সেইজন্য বংশের পর বংশ ধরে সদাপ্রভু অমালেকীয়দের বিরুদ্ধে থাকবেন।”</div>
</div>
<!-- PARSED ABOVE; EDITING MAY BREAK PARSER -->
</body></html>