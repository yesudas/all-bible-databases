<html><head>
<meta http-equiv="Content-Type" content="text/html;charset=utf-8" />
<title>Exod 25 &ndash; যাত্রাপুস্তক &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 25);">
<div id="navbar"><a href="../index.html">Pobitro Baibel</a> &ndash; <b>যাত্রাপুস্তক</b> &ndash; <a href="Exod_1.html">1</a> ... <a href="Exod_23.html">23</a> <a href="Exod_24.html">24</a> <b>25</b> <a href="Exod_26.html">26</a> <a href="Exod_27.html">27</a> ... <a href="Exod_40.html">40</a> </div><hr>
<h1>Exod 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সদাপ্রভুর আবাস-তাম্বুর জন্য দান</h2><span class="vn">1</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v2"><span class="vn">2</span> “ইস্রায়েলীয়দের বল যেন তারা আমার জন্য ভক্তি-উপহার নিয়ে আসে। নিজের ইচ্ছায় যারা তা আনবে তুমি তাদের কাছ থেকে তা বুঝে নেবে।</div>
<div class="v" id="v3"><span class="vn">3</span> তারা যেন এই সব উপহার আনে: সোনা, রূপা ও ব্রোঞ্জ;</div>
<div class="v" id="v4"><span class="vn">4</span> নীল, বেগুনে ও লাল রংয়ের সুতা এবং মসীনা সুতা; ছাগলের লোম;</div>
<div class="v" id="v5"><span class="vn">5</span> লাল রং-করা ভেড়ার চামড়া এবং শুশুকের চামড়া; বাবলা কাঠ;</div>
<div class="v" id="v6"><span class="vn">6</span> আলো জ্বালাবার জন্য জলপাইয়ের তেল; অভিষেক-তেল ও সুগন্ধি ধূপের জন্য মশলা;</div>
<div class="v" id="v7"><span class="vn">7</span> এফোদ ও বুক-ঢাকনের উপরে বসাবার জন্য বৈদূর্যমণি এবং অন্যান্য দামী পাথর।</div>
<div class="v" id="v8"><span class="vn">8</span> ইস্রায়েলীয়দের দিয়ে তুমি আমার থাকবার জন্য একটা পবিত্র জায়গা তৈরী করিয়ে নেবে। তাতে আমি তাদের মধ্যে বাস করব।</div>
<div class="v" id="v9"><span class="vn">9</span> যে নমুনা আমি তোমাকে দেখাতে যাচ্ছি ঠিক সেই রকম করেই তুমি আমার এই আবাস-তাম্বু ও সব আসবাবপত্র তৈরী করাবে।</div>
<div class="v" id="v10"><h2>সাক্ষ্য-সিন্দুক</h2><span class="vn">10</span> <span class="br-p"><br><br></span>“বাব্‌লা-কাঠ দিয়ে তারা একটা সিন্দুক তৈরী করবে। সেটা লম্বায় হবে আড়াই হাত, চওড়ায় ও উচ্চতায় দেড় হাত।</div>
<div class="v" id="v11"><span class="vn">11</span> তার ভিতর ও বাইরে খাঁটি সোনা দিয়ে মুড়িয়ে দিতে হবে এবং তার চার কিনারা ধরে থাকবে সোনার নক্‌শা।</div>
<div class="v" id="v12"><span class="vn">12</span> ছাঁচে ফেলে চারটা সোনার কড়া তৈরী করে তার চারটা পায়ায় লাগাতে হবে- এপাশে দু’টা, ওপাশে দু’টা।</div>
<div class="v" id="v13"><span class="vn">13</span> তারপর বাব্‌লা কাঠ দিয়ে দু’টা ডাণ্ডা তৈরী করে তা সোনা দিয়ে মুড়িয়ে নিতে হবে।</div>
<div class="v" id="v14"><span class="vn">14</span> সিন্দুকটা বয়ে নেবার জন্য তার দুই পাশের কড়ার মধ্য দিয়ে সেই ডাণ্ডা দু’টা ঢুকিয়ে দেবে।</div>
<div class="v" id="v15"><span class="vn">15</span> ডাণ্ডা দু’টা সেই সিন্দুকের কড়ার মধ্যে ঢুকানোই থাকবে; সেগুলো খুলে নেওয়া চলবে না।</div>
<div class="v" id="v16"><span class="vn">16</span> যে সাক্ষ্য-ফলক আমি তোমাকে দেব তা তুমি এই সিন্দুকের মধ্যে রাখবে।</div>
<div class="v" id="v17"><span class="vn">17</span> <span class="br-p"><br><br></span>“খাঁটি সোনা দিয়ে সেই সিন্দুকের জন্য একটা ঢাকনা তৈরী করাবে, যার উপর পাপ ঢাকা দেওয়া হবে। এই ঢাকনাটা লম্বায় হবে আড়াই হাত এবং চওড়ায় দেড় হাত।</div>
<div class="v" id="v18"><span class="vn">18</span> সেই ঢাকনার কিনারায় সোনা পিটিয়ে দু’টি করূবের মূর্তি তৈরী করাতে হবে।</div>
<div class="v" id="v19"><span class="vn">19</span> করূব দু’টি সিন্দুকের দুই কিনারায় থাকবে। সেই করূব দু’টি এমনভাবে ঢাকনা থেকে তৈরী করাতে হবে যাতে সমস্তটা মিলে মাত্র একটা জিনিসই হয়।</div>
<div class="v" id="v20"><span class="vn">20</span> তাদের ডানাগুলো উপর দিকে মেলে দেওয়া থাকবে এবং তার ছায়ার নীচে থাকবে সিন্দুকের ঢাকনাটা। করূবেরা সামনাসামনি দাঁড়িয়ে থাকবে এবং তাদের চোখ থাকবে ঢাকনাটার দিকে।</div>
<div class="v" id="v21"><span class="vn">21</span> এই ঢাকনাটা সিন্দুকের উপর রাখতে হবে এবং যে সাক্ষ্য-ফলক আমি তোমাকে দেব সেটা তুমি সেই সিন্দুকের মধ্যে রাখবে।</div>
<div class="v" id="v22"><span class="vn">22</span> এই সাক্ষ্য-সিন্দুকের ঢাকনার উপরে করূব দু’টির মাঝখানে আমি তোমার সংগে দেখা করে ইস্রায়েলীয়দের জন্য আমার সমস্ত আদেশ তোমাকে দেব।</div>
<div class="v" id="v23"><h2>আবাস-তাম্বুর টেবিল</h2><span class="vn">23</span> <span class="br-p"><br><br></span>“বাব্‌লা কাঠ দিয়ে দুই হাত লম্বা, এক হাত চওড়া ও দেড় হাত উঁচু করে একটা টেবিল তৈরী করাতে হবে।</div>
<div class="v" id="v24"><span class="vn">24</span> খাঁটি সোনা দিয়ে সেটা মুড়িয়ে দেবে এবং তার চার কিনারা ধরে থাকবে সোনার নক্‌শা।</div>
<div class="v" id="v25"><span class="vn">25</span> টেবিলটার চারপাশের কিনারায় চার আংগুল উঁচু করে একটা বেড় তৈরী করাতে হবে, আর তার উপরেও সোনা দিয়ে নক্‌শার কাজ করাতে হবে।</div>
<div class="v" id="v26"><span class="vn">26</span> টেবিলের চার কোণাতে চার পায়ার উপরে চারটা সোনার কড়া তৈরী করিয়ে লাগিয়ে দিতে হবে।</div>
<div class="v" id="v27"><span class="vn">27</span> সেই কড়াগুলো টেবিলের কিনারায় ঐ উঁচু বেড়ের কাছাকাছি থাকবে যাতে টেবিলটা বয়ে নেবার জন্য সেগুলোর মধ্য দিয়ে ডাণ্ডা ঢুকানো যায়।</div>
<div class="v" id="v28"><span class="vn">28</span> ডাণ্ডা দু’টা বাব্‌লা কাঠ দিয়ে তৈরী করে সোনা দিয়ে মুড়াতে হবে এবং তা দিয়ে টেবিলটা বয়ে নিতে হবে।</div>
<div class="v" id="v29"><span class="vn">29</span> টেবিলের বড় এবং ছোট থালাগুলো আর যে সব কলসী ও বাটি থেকে ঢালন-উৎসর্গের জিনিস ঢালতে হবে তা সবই খাঁটি সোনা দিয়ে তৈরী করাতে হবে।</div>
<div class="v" id="v30"><span class="vn">30</span> সেই টেবিলের উপরে আমার সামনে সম্মুখ-রুটি রাখতে হবে, আর তা যেন সব সময় সেখানে থাকে।</div>
<div class="v" id="v31"><h2>বাতিদান</h2><span class="vn">31</span> <span class="br-p"><br><br></span>“খাঁটি সোনা দিয়ে একটা বাতিদান তৈরী করাতে হবে। তার নীচের অংশ এবং তা থেকে উঠে যাওয়া ডাঁটিটা সোনা পিটিয়ে তৈরী করাবে। তার ফুলের মত বাটিগুলো, কুঁড়ি ও ফুল বাতিদান থেকে বের হয়ে আসবে এবং সমস্তটা মিলে মাত্র একটা জিনিসই হবে।</div>
<div class="v" id="v32"><span class="vn">32</span> বাতিদানের দু’পাশ দিয়ে তিনটা তিনটা করে মোট ছয়টা ডাল থাকবে।</div>
<div class="v" id="v33"><span class="vn">33</span> ফুল ও কুঁড়ি সুদ্ধ বাদাম ফুলের মত দেখতে তিনটা বাটি প্রথম ডালের মাঝে মাঝে থাকবে। তার পরের ডালেও ঐ রকম তিনটা বাটি থাকবে। বাতিদান থেকে বের হয়ে আসা ছয়টা ডাল একই রকম হবে।</div>
<div class="v" id="v34"><span class="vn">34</span> বাতিদানের ডাঁটিটার মাঝে মাঝেও ফুল ও কুঁড়ি সুদ্ধ বাদাম ফুলের মত দেখতে চারটা বাটি থাকবে।</div>
<div class="v" id="v35"><span class="vn">35</span> বাতিদান থেকে বের হয়ে আসা মোট ছয়টা ডালের মধ্যে প্রথম দু’টা যেখানে মিশবে তার নীচে থাকবে একটা কুঁড়ি, দ্বিতীয় দু’টার নীচে আর একটা কুঁড়ি এবং তৃতীয় দু’টার নীচে আর একটা কুঁড়ি।</div>
<div class="v" id="v36"><span class="vn">36</span> কুঁড়ি এবং ডাল সবই বাতিদান থেকে বের হয়ে আসবে এবং সমস্তটা মিলে একটা জিনিসই হবে। সবটাই খাঁটি সোনা পিটিয়ে তৈরী করাতে হবে।</div>
<div class="v" id="v37"><span class="vn">37</span> তারপর খাঁটি সোনা দিয়ে সাতটা প্রদীপ তৈরী করিয়ে ঐ বাতিদানের উপর এমনভাবে বসাতে হবে যাতে প্রদীপগুলো জ্বালালে পর বাতিদানের সামনের জায়গাটায় আলো পড়ে।</div>
<div class="v" id="v38"><span class="vn">38</span> সল্‌তে পরিষ্কার করবার চিম্‌টা এবং সল্‌তের পোড়া অংশ রাখবার জন্য কয়েকটা পাত্রও খাঁটি সোনা দিয়ে তৈরী করাতে হবে।</div>
<div class="v" id="v39"><span class="vn">39</span> সব কিছু সুদ্ধ বাতিদানটা তৈরী করবার জন্য ত্রিশ কেজি খাঁটি সোনা দরকার হবে।</div>
<div class="v" id="v40"><span class="vn">40</span> এই পাহাড়ের উপরে তোমাকে যে নমুনা দেখানো হল ঠিক সেইমতই যেন সব কিছু তৈরী করা হয় তা দেখো।</div>
</div>
<!-- PARSED ABOVE; EDITING MAY BREAK PARSER -->
</body></html>