<html><head>
<meta http-equiv="Content-Type" content="text/html;charset=utf-8" />
<title>Exod 39 &ndash; যাত্রাপুস্তক &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Exod', 39);">
<div id="navbar"><a href="../index.html">Pobitro Baibel</a> &ndash; <b>যাত্রাপুস্তক</b> &ndash; <a href="Exod_1.html">1</a> ... <a href="Exod_37.html">37</a> <a href="Exod_38.html">38</a> <b>39</b> <a href="Exod_40.html">40</a> </div><hr>
<h1>Exod 39</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মহাপুরোহিতের পোশাক</h2><span class="vn">1</span> <span class="br-p"><br><br></span>পবিত্র তাম্বু-ঘরে সেবা-কাজের সময় পরবার জন্য তারা নীল, বেগুনে ও লাল রংয়ের সুতা দিয়ে পোশাক বুনল। সদাপ্রভু মোশিকে যেমন আদেশ দিয়েছিলেন সেই অনুসারেই তারা হারোণের জন্য পুরোহিতের কাজের পবিত্র পোশাক তৈরী করল।</div>
<div class="v" id="v2"><h2>এফোদ</h2><span class="vn">2</span> <span class="br-p"><br><br></span>সোনা আর নীল, বেগুনে ও লাল রংয়ের সুতা এবং পাকানো মসীনা সুতা দিয়ে বৎসলেল এফোদটা তৈরী করলেন।</div>
<div class="v" id="v3"><span class="vn">3</span> তারা সোনা পিটিয়ে পাতলা পাত তৈরী করল এবং তা সুতার মত করে কেটে নিল যাতে নীল, বেগুনে ও লাল রংয়ের সুতা এবং মসীনা সুতার সংগে সোনার সুতাও ব্যবহার করা যায়। এটা একটা ওস্তাদী হাতের কাজ।</div>
<div class="v" id="v4"><span class="vn">4</span> এফোদের কাঁধের অংশটা বেঁধে রাখবার জন্য ফিতা তৈরী করে এফোদের দুই কোণায় জুড়ে দেওয়া হল।</div>
<div class="v" id="v5"><span class="vn">5</span> এফোদের সংগে জোড়া লাগানো কোমরের পটিটাও দেখতে এফোদের মতই হল। সেটাও সোনা এবং নীল, বেগুনে ও লাল রংয়ের সুতা এবং পাকানো মসীনা সুতা দিয়ে তৈরী করা হল। সদাপ্রভু মোশিকে যেমন আদেশ দিয়েছিলেন সেইমতই সব কিছু করা হল।</div>
<div class="v" id="v6"><span class="vn">6</span> <span class="br-p"><br><br></span>তারপর তারা সোনার জালির উপর দু’টা বৈদূর্যমণি বসাল। যেমন করে সীলমোহর খোদাই করা হয় তেমনি করে সেই পাথরের উপর ইস্রায়েলের ছেলেদের নাম খোদাই করে তা এফোদের কাঁধের ফিতার সংগে বেঁধে দেওয়া হল। সদাপ্রভু ইস্রায়েলীয়দের প্রতি মনোযোগ দেবেন, এটাই হল এই পাথর দু’টার উদ্দেশ্য। সদাপ্রভু মোশিকে যেমন আদেশ দিয়েছিলেন সেইমতই সব কিছু করা হল।</div>
<div class="v" id="v8"><h2>বুক-ঢাকন</h2><span class="vn">8</span> <span class="br-p"><br><br></span>তারপর বুক-ঢাকনটা তৈরী করা হল। এটা একটা ওস্তাদী হাতের কাজ। এফোদের মতই সেটা সোনা এবং নীল, বেগুনে ও লাল রংয়ের সুতা এবং পাকানো মসীনা সুতা দিয়ে তৈরী করা হল।</div>
<div class="v" id="v9"><span class="vn">9</span> এটা লম্বায় আধ হাত ও চওড়ায় আধ হাত একটা চৌকো দুই ভাঁজ করা কাপড়।</div>
<div class="v" id="v10"><span class="vn">10</span> এর উপর তারা চার সারি দামী পাথর বসাল। প্রথম সারিতে রইল সার্দীয়মণি, পীতমণি ও পান্না;</div>
<div class="v" id="v11"><span class="vn">11</span> দ্বিতীয় সারিতে চুণি, নীলকান্তমণি ও হীরা;</div>
<div class="v" id="v12"><span class="vn">12</span> তৃতীয় সারিতে গোমেদ, অকীকমণি ও পদ্মরাগ,</div>
<div class="v" id="v13"><span class="vn">13</span> আর চতুর্থ সারিতে পোখরাজ, বৈদূর্যমণি ও সূর্যকান্তমণি। পাথরগুলো সোনার জালির উপর বসানো হল।</div>
<div class="v" id="v14"><span class="vn">14</span> ইস্রায়েলের বারোজন ছেলের জন্য মোট বারোটা পাথর বসানো হল। তার প্রত্যেকটির মধ্যে বারোটা গোষ্ঠীর একটি করে নাম খোদাই করা হয়েছিল, যেমন করে সীলমোহর খোদাই করা হয়।</div>
<div class="v" id="v15"><span class="vn">15</span> <span class="br-p"><br><br></span>বুক-ঢাকনের জন্য তারা খাঁটি সোনা দড়ির মত পাকিয়ে দু’টা শিকল তৈরী করল।</div>
<div class="v" id="v16"><span class="vn">16</span> তারা দু’টা সোনার জালি ও দু’টা সোনার কড়া তৈরী করল এবং কড়া দু’টা বুক-ঢাকনের উপরের দুই কোণায় লাগিয়ে দিল,</div>
<div class="v" id="v17"><span class="vn">17</span> আর শিকল দু’টা সেই কড়া দু’টার সংগে আট্‌কে দিল।</div>
<div class="v" id="v18"><span class="vn">18</span> এফোদের সামনের দিকে কাঁধের ফিতার উপর সোনার জালির সংগে শিকলের অন্য দিকটা আট্‌কে দেওয়া হল।</div>
<div class="v" id="v19"><span class="vn">19</span> তা ছাড়া তারা আরও দু’টা সোনার কড়া তৈরী করে বুক-ঢাকনের অন্য দুই কোণায় লাগিয়ে দিল। এই দু’টা রইল এফোদের কাছে বুক-ঢাকনের তলায়।</div>
<div class="v" id="v20"><span class="vn">20</span> তা ছাড়া তারা আরও দু’টা সোনার কড়া তৈরী করে এফোদের কাঁধের ফিতার সোজাসুজি নীচের দিকে এফোদের কোমরের পটির ঠিক উপরে যে সেলাই আছে তার কাছে লাগিয়ে দেওয়া হল।</div>
<div class="v" id="v21"><span class="vn">21</span> তারপর বুক-ঢাকনের তলার কড়ার সংগে কোমরের পটির কড়াটা নীল দড়ি দিয়ে বেঁধে দেওয়া হল। তাতে বুক-ঢাকনটা এফোদের উপর ঠিক জায়গায় রইল। সদাপ্রভু মোশিকে যেমন আদেশ দিয়েছিলেন সেইমতই সব কিছু করা হল।</div>
<div class="v" id="v22"><h2>পুরোহিতের অন্যান্য পোশাক</h2><span class="vn">22</span> <span class="br-p"><br><br></span>এফোদের নীচে পরবার লম্বা জামাটার পুরোটাই তারা নীল সুতা দিয়ে বুনে নিল।</div>
<div class="v" id="v23"><span class="vn">23</span> মাথা ঢুকাবার জন্য জামার মাঝখানটা খোলা রইল এবং যাতে সেটা ছিঁড়ে না যায় সেইজন্য তার চারদিকে পটির মত করে বুনে নেওয়া হল।</div>
<div class="v" id="v24"><span class="vn">24</span> নীল, বেগুনে ও লাল রংয়ের পাকানো সুতা দিয়ে ডালিম ফল তৈরী করে এই জামাটার নীচের মুড়ির চারপাশে ঝুলিয়ে দেওয়া হল।</div>
<div class="v" id="v25"><span class="vn">25</span> তারপর খাঁটি সোনা দিয়ে ঘণ্টা তৈরী করে সেই ডালিমগুলোর ফাঁকে ফাঁকে লাগিয়ে দেওয়া হল।</div>
<div class="v" id="v26"><span class="vn">26</span> সেবা-কাজের সময় পরবার এই জামাটার নীচের সমস্ত মুড়ি ধরে রইল একটা করে ডালিম আর একটা করে ঘণ্টা। সদাপ্রভু মোশিকে যেমন আদেশ দিয়েছিলেন সেইমতই সব কিছু করা হল।</div>
<div class="v" id="v27"><span class="vn">27</span> <span class="br-p"><br><br></span>হারোণ ও তাঁর ছেলেদের জন্য মসীনা সুতা দিয়ে জামা বোনা হল।</div>
<div class="v" id="v28"><span class="vn">28</span> তাদের পাগড়ি ও মাথার টুপি মসীনা সুতা দিয়ে তৈরী করা হল আর জাংগিয়া তৈরী করা হল পাকানো মসীনা সুতা দিয়ে।</div>
<div class="v" id="v29"><span class="vn">29</span> তাদের কোমর-বাঁধনি পাকানো মসীনা সুতা এবং নীল, বেগুনে ও লাল রংয়ের সুতা দিয়ে তৈরী করা হল। এটা একটা নক্‌শা করা জিনিস। সদাপ্রভু মোশিকে যেমন আদেশ দিয়েছিলেন সেইমতই সব কিছু করা হল।</div>
<div class="v" id="v30"><span class="vn">30</span> <span class="br-p"><br><br></span>তারপর তারা খাঁটি সোনা দিয়ে একটা পাত তৈরী করল। এটা একটা পবিত্র মুকুট। সীলমোহর খোদাই করবার মত করে সেই পাতের উপর এই কথা খোদাই করা হল, “সদাপ্রভুর উদ্দেশ্যে আলাদা করে রাখা।”</div>
<div class="v" id="v31"><span class="vn">31</span> সদাপ্রভু মোশিকে যেমন আদেশ দিয়েছিলেন সেই অনুসারেই সেটা তারা নীল দড়ি দিয়ে পাগড়ির সংগে বেঁধে দিল।</div>
<div class="v" id="v32"><h2>মোশি আবাস-তাম্বুর জিনিসপত্র দেখলেন</h2><span class="vn">32</span> <span class="br-p"><br><br></span>এই রকম করেই আবাস-তাম্বুর, অর্থাৎ মিলন-তাম্বুর সব কিছু তৈরীর কাজ শেষ হল। সদাপ্রভু মোশিকে যেমন আদেশ দিয়েছিলেন সেইমতই ইস্রায়েলীয়েরা সব কাজ করল।</div>
<div class="v" id="v33"><span class="vn">33</span> তারপর তারা সেই আবাস-তাম্বুর জন্য তৈরী করা সব কিছু মোশির কাছে নিয়ে গেল। সেগুলো হল আবাস-তাম্বু ও তার সমস্ত সাজ-সরঞ্জাম, আংটা, ফ্রেম, হুড়কা, খুঁটি ও পা-দানি;</div>
<div class="v" id="v34"><span class="vn">34</span> লাল রং করা ভেড়ার চামড়া ও শুশুকের চামড়ার ছাউনি দু’টা এবং মহাপবিত্র স্থান আড়াল করবার পর্দা;</div>
<div class="v" id="v35"><span class="vn">35</span> ডাণ্ডা সুদ্ধ সাক্ষ্য-সিন্দুক এবং তার ঢাকনা;</div>
<div class="v" id="v36"><span class="vn">36</span> টেবিল ও তার জিনিসপত্র এবং সদাপ্রভুর সম্মুখ-রুটি;</div>
<div class="v" id="v37"><span class="vn">37</span> প্রদীপের সারি সুদ্ধ খাঁটি সোনার বাতিদান এবং তার জিনিসপত্র ও আলো জ্বালাবার তেল;</div>
<div class="v" id="v38"><span class="vn">38</span> সোনার বেদী, অভিষেকের তেল, সুগন্ধি ধূপ ও আবাস-তাম্বুর দরজার পর্দা;</div>
<div class="v" id="v39"><span class="vn">39</span> ব্রোঞ্জের ঝাঁঝরি ও ব্রোঞ্জের বেদী, তার ডাণ্ডাগুলো এবং তার সব বাসন-কোসন; গামলা ও তা বসাবার আসন;</div>
<div class="v" id="v40"><span class="vn">40</span> উঠানের খুঁটি, পা-দানি ও তার পর্দা এবং উঠানে ঢুকবার দরজার পর্দা; উঠানের পর্দার গোঁজ ও দড়ি; আবাস-তাম্বুর, অর্থাৎ মিলন-তাম্বুর সব সাজ-সরঞ্জাম;</div>
<div class="v" id="v41"><span class="vn">41</span> পবিত্র তাম্বু-ঘরে সেবা-কাজের জন্য পোশাক, অর্থাৎ পুরোহিত হারোণের জন্য বুনানো পবিত্র পোশাক এবং তাঁর ছেলেদের পুরোহিত হিসাবে সেবা-কাজের পোশাক।</div>
<div class="v" id="v42"><span class="vn">42</span> <span class="br-p"><br><br></span>সদাপ্রভু মোশিকে যেমন আদেশ দিয়েছিলেন সেইমতই ইস্রায়েলীয়েরা সমস্ত কাজ করেছিল।</div>
<div class="v" id="v43"><span class="vn">43</span> মোশি তাদের সব কাজ দেখে বুঝলেন যে, সদাপ্রভুর আদেশ মতই সব কাজ করা হয়েছে। এতে মোশি ইস্রায়েলীয়দের আশীর্বাদ করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>