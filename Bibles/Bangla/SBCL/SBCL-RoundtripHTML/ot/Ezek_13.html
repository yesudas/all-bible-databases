<html><head>
<meta http-equiv="Content-Type" content="text/html;charset=utf-8" />
<title>Ezek 13 &ndash; যিহিষ্কেল &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 13);">
<div id="navbar"><a href="../index.html">Pobitro Baibel</a> &ndash; <b>যিহিষ্কেল</b> &ndash; <a href="Ezek_1.html">1</a> ... <a href="Ezek_11.html">11</a> <a href="Ezek_12.html">12</a> <b>13</b> <a href="Ezek_14.html">14</a> <a href="Ezek_15.html">15</a> ... <a href="Ezek_48.html">48</a> </div><hr>
<h1>Ezek 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ভণ্ড নবীরা দোষী</h2><span class="vn">1</span> <span class="br-p"><br><br></span>পরে সদাপ্রভু আমাকে বললেন,</div>
<div class="v" id="v2"><span class="vn">2</span> “হে মানুষের সন্তান, ইস্রায়েলের যে নবীরা এখন কথা বলছে তুমি তাদের বিরুদ্ধে নবী হিসাবে কথা বল। যারা নিজেদের মনগড়া কথা বলছে তুমি তাদের বল যে, তারা যেন সদাপ্রভুর বাক্য শোনে।</div>
<div class="v" id="v3"><span class="vn">3</span> প্রভু সদাপ্রভু বলছেন, ‘ধিক, সেই ভক্তিহীন নবীদের, যারা কোন দর্শন না পেয়ে তাদের মনগড়া কথা বলে।</div>
<div class="v" id="v4"><span class="vn">4</span> হে ইস্রায়েল, তোমার নবীরা ধ্বংসস্থানের মধ্যে শিয়ালদের মত।</div>
<div class="v" id="v5"><span class="vn">5</span> তারা ইস্রায়েল জাতির দেয়ালের ফাটল মেরামত করতে সেখানে ওঠে নি যাতে সদাপ্রভুর দিনে যুদ্ধের সময়ে সেটা শক্তভাবে দাঁড়িয়ে থাকতে পারে।</div>
<div class="v" id="v6"><span class="vn">6</span> তাদের দর্শন মিথ্যা এবং তাদের গোণা-পড়া সত্যি নয়। তারা বলে যে, আমি এই কথা বলছি, অথচ আমি তাদের পাঠাই নি; তবুও তারা আশা করে তাদের কথা সফল হবে।</div>
<div class="v" id="v7"><span class="vn">7</span> তারা কি মিথ্যা দর্শন দেখছে না এবং মিথ্যা গোণা-পড়া করছে না? তারা তো বলছে যে, আমি এই কথা বলছি, অথচ আমি বলি নি।</div>
<div class="v" id="v8"><span class="vn">8</span> <span class="br-p"><br><br></span>“‘আমি প্রভু সদাপ্রভু বলছি যে, তাদের মিথ্যা কথা ও মিথ্যা দর্শনের জন্য আমি তাদের বিরুদ্ধে।</div>
<div class="v" id="v9"><span class="vn">9</span> আমার হাত সেই সব নবীদের বিরুদ্ধে উঠবে যারা মিথ্যা দর্শন দেখে ও মিথ্যা গোণা-পড়া করে। আমার লোকদের সমাজে তারা থাকবে না এবং ইস্রায়েলের বংশ-তালিকার মধ্যে তাদের নাম থাকবে না, আর ইস্রায়েল দেশেও তারা ফিরে আসতে পারবে না। তখন তোমরা জানবে যে, আমিই প্রভু সদাপ্রভু।</div>
<div class="v" id="v10"><span class="vn">10</span> <span class="br-p"><br><br></span>“‘যখন কোন শান্তি নেই তখন নবীরা বলে যে, শান্তি আছে, আর এইভাবে তারা আমার লোকদের বিপথে নিয়ে গেছে। তারা যেন লোকদের গাঁথা এমন দেয়ালের উপর চুনকাম করেছে যা শক্ত নয়।</div>
<div class="v" id="v11"><span class="vn">11</span> সেইজন্য যারা এই কাজ করেছে তুমি তাদের বল যে, সেই দেয়াল পড়ে যাবে। মুষলধারে বৃষ্টি ও বড় বড় শিলা পড়বে এবং ঝোড়ো বাতাস সজোরে বইবে।</div>
<div class="v" id="v12"><span class="vn">12</span> সেই দেয়াল যখন ভেংগে পড়বে তখন লোকে কি তাদের জিজ্ঞাসা করবে না যে, তারা যে চুনকাম করে দেয়ালটা ঢেকেছিল সেই চুন গেল কোথায়?</div>
<div class="v" id="v13"><span class="vn">13</span> <span class="br-p"><br><br></span>“‘আমার ক্রোধে আমি ঝোড়ো বাতাস খুলে দেব। আমার ভীষণ অসন্তোষে আমি বড় বড় শিলা ও মুষলধারে বৃষ্টি দিয়ে তা ধ্বংস করে দেব।</div>
<div class="v" id="v14"><span class="vn">14</span> যে দেয়াল নবীরা চুনকাম করে ঢেকে দিয়েছিল তা আমি ভেংগে মাটির সংগে সমান করে দেব যাতে তার ভিত্তি খোলা পড়ে থাকে। সেটা ভেংগে পড়বার সময় তার তলায় তারাও ধ্বংস হয়ে যাবে। তখন তারা জানবে যে, আমিই সদাপ্রভু।</div>
<div class="v" id="v15"><span class="vn">15</span> সেই দেয়াল ও সেটাকে যারা চুনকাম করে ঢেকে দিয়েছে তাদের উপরে আমি আমার ক্রোধ সম্পূর্ণভাবে ঢেলে দেব। আমি লোকদের বলব যে, সেই দেয়ালটাও নেই এবং যারা সেটা চুনকাম করেছিল,</div>
<div class="v" id="v16"><span class="vn">16</span> অর্থাৎ ইস্রায়েলের সেই নবীরা যারা যিরূশালেমের লোকদের কাছে কথা বলেছিল এবং শান্তি না থাকলেও শান্তির দর্শন দেখেছিল তারাও নেই। আমি প্রভু সদাপ্রভু এই কথা বলছি।’”</div>
<div class="v" id="v17"><span class="vn">17</span> <span class="br-p"><br><br></span>তারপর সদাপ্রভু আমাকে বললেন, “হে মানুষের সন্তান, তোমার জাতির যে মেয়েরা নবী হিসাবে নিজেদের মনগড়া কথা বলে এখন তুমি তাদের বিরুদ্ধে দাঁড়াও। তুমি তাদের বিরুদ্ধে এই কথা বল যে,</div>
<div class="v" id="v18"><span class="vn">18</span> প্রভু সদাপ্রভু বলছেন, ‘ধিক্‌ স্ত্রীলোকেরা! তোমরা তো লোকদের হাতের জন্য তাবিজ এবং মাথা ঢাকবার জন্য বিভিন্ন মাপের কাপড় তৈরী কর যাতে তোমরা সেই লোকদের বশ করতে পার। তোমরা কি আমার লোকদের প্রাণ শিকার করছ আর নিজেদের প্রাণ রক্ষা করছ?</div>
<div class="v" id="v19"><span class="vn">19</span> কয়েক মুঠা যব আর কয়েক টুকরা রুটির জন্য তোমরা আমার লোকদের সামনে আমাকে অসম্মানিত করেছ। আমার লোকেরা, যারা মিথ্যা কথা শোনে, তোমরা তাদের কাছে মিথ্যা কথা বলে যারা মরবার উপযুক্ত নয় তাদের মেরে ফেলেছ এবং যারা বাঁচবার উপযুক্ত নয় তাদের বাঁচিয়ে রেখেছ।</div>
<div class="v" id="v20"><span class="vn">20</span> <span class="br-p"><br><br></span>“‘সেইজন্য আমি প্রভু সদাপ্রভু বলছি, তোমরা যে তাবিজ দিয়ে পাখীর মত করে লোকদের ধর আমি তার বিপক্ষে। তোমাদের হাত থেকে আমি সেগুলো ছিঁড়ে ফেলে দেব। পাখীর মত করে যে লোকদের তোমরা ধর তাদের আমি ছেড়ে দেব।</div>
<div class="v" id="v21"><span class="vn">21</span> তোমাদের মাথা ঢাকবার কাপড়গুলো আমি ছিঁড়ে ফেলে তোমাদের হাত থেকে আমার লোকদের উদ্ধার করব; তারা আর তোমাদের হাতে শিকারের মত ধরা পড়বে না। তখন তোমরা জানবে যে, আমিই সদাপ্রভু।</div>
<div class="v" id="v22"><span class="vn">22</span> যে সৎ লোকদের আমি দুঃখ দিই নি, মিথ্যা কথা বলে তোমরা তাদের হতাশ করেছ এবং দুষ্ট লোকদের তোমরা উৎসাহ দিয়েছ যাতে তারা প্রাণ বাঁচাবার জন্য কুপথ থেকে না ফেরে।</div>
<div class="v" id="v23"><span class="vn">23</span> সেইজন্য তোমরা আর মিথ্যা দর্শন দেখবে না এবং গোণা-পড়াও করবে না। তোমাদের হাত থেকে আমি আমার লোকদের উদ্ধার করব। তখন তোমরা জানবে যে, আমিই সদাপ্রভু।’”</div>
</div>
<!-- PARSED ABOVE; EDITING MAY BREAK PARSER -->
</body></html>