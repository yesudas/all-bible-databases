<html><head>
<meta http-equiv="Content-Type" content="text/html;charset=utf-8" />
<title>Ezek 24 &ndash; যিহিষ্কেল &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 24);">
<div id="navbar"><a href="../index.html">Pobitro Baibel</a> &ndash; <b>যিহিষ্কেল</b> &ndash; <a href="Ezek_1.html">1</a> ... <a href="Ezek_22.html">22</a> <a href="Ezek_23.html">23</a> <b>24</b> <a href="Ezek_25.html">25</a> <a href="Ezek_26.html">26</a> ... <a href="Ezek_48.html">48</a> </div><hr>
<h1>Ezek 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>রান্নার পাত্র</h2><span class="vn">1</span> <span class="br-p"><br><br></span>আমাদের বন্দীদশার নবম বছরের দশম মাসের দশম দিনে সদাপ্রভুর এই বাক্য আমার কাছে প্রকাশিত হল,</div>
<div class="v" id="v2"><span class="vn">2</span> “হে মানুষের সন্তান, তুমি আজকের, আজকের তারিখের কথাই লিখে রাখ, কারণ আজকে বাবিলের রাজা যিরূশালেম ঘেরাও করছে।</div>
<div class="v" id="v3"><span class="vn">3</span> এই বিদ্রোহী জাতির কাছে এই দৃষ্টান্তের কথা বল। তাদের বল যে, প্রভু সদাপ্রভু বলছেন, ‘হাঁড়ি চড়াও, হাঁড়ি চড়াও এবং তার মধ্যে জল দাও।</div>
<div class="v" id="v4"><span class="vn">4</span> তার মধ্যে মাংসের টুকরা দাও, ঊরু ও কাঁধের ভাল ভাল মাংসের টুকরা দাও। ভাল ভাল হাড় দিয়ে তা ভরতি কর।</div>
<div class="v" id="v5"><span class="vn">5</span> পাল থেকে সেরা ভেড়াটা নাও; হাঁড়ির নীচে কাঠ সাজাও; তা ভালভাবে ফুটিয়ে নিয়ে হাড়গুলো রান্না কর।’</div>
<div class="v" id="v6"><span class="vn">6</span> <span class="br-p"><br><br></span>“প্রভু সদাপ্রভু আরও বলছেন, ‘ধিক্‌, সেই রক্তপাতকারী শহরকে! সে যেন একটা হাঁড়ি যাতে ময়লার স্তর পড়ে গেছে, যা পরিষ্কার করা যায় না। মাংসগুলো বেছে বেছে না নিয়ে টুকরার পর টুকরা বের কর।</div>
<div class="v" id="v7"><span class="vn">7</span> সেই শহরের মধ্যে রক্তপাত করা হয়েছে। সেই রক্ত পাথরের উপর ঢালা হয়েছে; তা মাটিতে ঢালা হয় নি যেখানে ধুলায় তা ঢাকা পড়ত।</div>
<div class="v" id="v8"><span class="vn">8</span> ক্রোধ খুঁচিয়ে তুলে যাতে প্রতিশোধ নেওয়া হয় সেইজন্য আমি সেই রক্ত পাথরের উপরে রেখেছি যেন সেটা ঢাকা না পড়ে।’</div>
<div class="v" id="v9"><span class="vn">9</span> <span class="br-p"><br><br></span>“প্রভু সদাপ্রভু আবার বলছেন, ‘ধিক্‌, সেই রক্তপাতকারী শহরকে! আমিও কাঠ জড়ো করে উঁচু করব।</div>
<div class="v" id="v10"><span class="vn">10</span> তাই অনেক কাঠ সাজাও, আগুন জ্বালাও, মশলা মিশিয়ে মাংস ভাল করে রান্না কর, হাড়গুলো পুড়ে যেতে দাও।</div>
<div class="v" id="v11"><span class="vn">11</span> তারপর খালি হাঁড়িটা কয়লার উপরে রাখ যেন তা গরম হয়, তার তামা পুড়ে লাল হয়, তার অশুচিতা সব গলে যায় এবং তার ময়লার স্তর পুড়ে যায়।</div>
<div class="v" id="v12"><span class="vn">12</span> কিন্তু সমস্ত চেষ্টাই মিথ্যা হয়ে গেছে; তার ময়লার পুরু স্তর পরিষ্কার করা যায় নি, সেইজন্য তা আগুনে ফেলে দাও।</div>
<div class="v" id="v13"><span class="vn">13</span> <span class="br-p"><br><br></span>“‘হে যিরূশালেম, তোমার কুকাজই হল তোমার সেই অশুচিতা। আমি তোমাকে পরিষ্কার করতে চেষ্টা করলাম কিন্তু তোমার অশুচিতা থেকে তুমি পরিষ্কার হলে না। তোমার বিরুদ্ধে আমার ক্রোধ সম্পূর্ণভাবে ঢেলে না দেওয়া পর্যন্ত তুমি আর পরিষ্কার হবে না।</div>
<div class="v" id="v14"><span class="vn">14</span> আমার কাজ করবার সময় এসে গেছে। আমি তা করবই করব, মমতা করব না কিম্বা নরমও হব না। তোমার আচার-ব্যবহার ও তোমার কাজ অনুসারে তোমার বিচার করা হবে। আমি প্রভু সদাপ্রভু এই কথা বলছি।’”</div>
<div class="v" id="v15"><h2>যিহিষ্কেলের স্ত্রীর মৃত্যু</h2><span class="vn">15</span> <span class="br-p"><br><br></span>পরে সদাপ্রভু আমাকে বললেন,</div>
<div class="v" id="v16"><span class="vn">16</span> “হে মানুষের সন্তান, আমি এক আঘাতেই তোমার কাছ থেকে তোমার চোখের মণিকে নিয়ে নিতে যাচ্ছি। তবুও তুমি বিলাপ কোরো না, কেঁদো না কিম্বা চোখের জল ফেলো না।</div>
<div class="v" id="v17"><span class="vn">17</span> তুমি নীরবে দীর্ঘনিঃশ্বাস ছাড়বে। তুমি মৃতের জন্য শোক প্রকাশ কোরো না। তুমি পাগড়ী বেঁধো ও পায়ে চটি দিয়ো; তোমার মুখের নীচের অংশ ঢেকো না কিম্বা লোকদের পাঠানো খাবার খেয়ো না।”</div>
<div class="v" id="v18"><span class="vn">18</span> <span class="br-p"><br><br></span>আমি সকালবেলা লোকদের সংগে কথা বললাম আর সন্ধ্যাবেলা আমার স্ত্রী মারা গেলেন। পরদিন সকালে আমি সদাপ্রভুর আদেশ মত কাজ করলাম।</div>
<div class="v" id="v19"><span class="vn">19</span> তখন লোকেরা আমাকে জিজ্ঞাসা করল, “আপনি যা করছেন আমাদের জন্য তার অর্থ কি? তা কি আমাদের বলবেন না?”</div>
<div class="v" id="v20"><span class="vn">20</span> <span class="br-p"><br><br></span>কাজেই আমি তাদের বললাম যে, প্রভু সদাপ্রভু আমাকে ইস্রায়েলীয়দের এই কথা বলতে বলছেন, “আমার ঘর, যা তোমাদের শক্তির অহংকার, যা তোমাদের চোখের সুখ ও তোমাদের মমতার জিনিস, সেটাকেই আমি অপবিত্র করাব। তোমাদের যে সব ছেলেমেয়েদের তোমরা ফেলে গেছ তারা যুদ্ধে মারা পড়বে।</div>
<div class="v" id="v22"><span class="vn">22</span> তখন যিহিষ্কেল যা করেছে তোমরাও তা-ই করবে। মুখের নীচের অংশটা তোমরা ঢাকবে না কিম্বা লোকদের পাঠানো খাবার খাবে না।</div>
<div class="v" id="v23"><span class="vn">23</span> তোমাদের মাথায় তোমরা পাগড়ী বাঁধবে এবং পায়ে চটি দেবে। তোমরা বিলাপ করবে না বা কাঁদবে না, কিন্তু নিজের নিজের পাপের জন্য দুর্বল হয়ে যাবে এবং একে অন্যের কাছে কোঁকাবে।</div>
<div class="v" id="v24"><span class="vn">24</span> যিহিষ্কেল তোমাদের কাছে একটা চিহ্নের মত হবে; সে যা করেছে তোমরা ঠিক তা-ই করবে। যখন এটা ঘটবে তখন তোমরা জানবে যে, আমিই প্রভু সদাপ্রভু।”</div>
<div class="v" id="v25"><span class="vn">25</span> <span class="br-p"><br><br></span>সদাপ্রভু আমাকে আরও বললেন, “হে মানুষের সন্তান, যেদিন আমি তাদের সেই শক্তির অহংকার, তাদের আনন্দ ও গৌরব, তাদের চোখের সুখ, তাদের অন্তরের চাওয়া এবং তাদের ছেলেমেয়েদেরও নিয়ে নেব,</div>
<div class="v" id="v26"><span class="vn">26</span> সেই দিন একজন পালিয়ে আসা লোক তোমাকে খবর দিতে আসবে।</div>
<div class="v" id="v27"><span class="vn">27</span> সেই সময় তোমার মুখ খুলে যাবে; তুমি তার সংগে কথা বলবে, তোমার জিভ্‌ আর আট্‌কানো থাকবে না। এইভাবে তুমি তাদের কাছে একটা চিহ্ন হবে আর তারা জানবে যে, আমিই সদাপ্রভু।”</div>
</div>
<!-- PARSED ABOVE; EDITING MAY BREAK PARSER -->
</body></html>