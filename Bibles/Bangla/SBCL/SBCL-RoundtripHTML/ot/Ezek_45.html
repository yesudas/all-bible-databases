<html><head>
<meta http-equiv="Content-Type" content="text/html;charset=utf-8" />
<title>Ezek 45 &ndash; যিহিষ্কেল &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezek', 45);">
<div id="navbar"><a href="../index.html">Pobitro Baibel</a> &ndash; <b>যিহিষ্কেল</b> &ndash; <a href="Ezek_1.html">1</a> ... <a href="Ezek_43.html">43</a> <a href="Ezek_44.html">44</a> <b>45</b> <a href="Ezek_46.html">46</a> <a href="Ezek_47.html">47</a> <a href="Ezek_48.html">48</a> </div><hr>
<h1>Ezek 45</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দেশ ভাগ করা</h2><span class="vn">1</span> <span class="br-p"><br><br></span>“‘তোমরা যখন সম্পত্তি হিসাবে দেশের জমি ভাগ করে দেবে তখন পঁচিশ হাজার মাপকাঠি লম্বা ও বিশ হাজার মাপকাঠি চওড়া দেশের এক খণ্ড জমি সদাপ্রভুকে দেবে; সেই পুরো এলাকাটাই হবে পবিত্র।</div>
<div class="v" id="v2"><span class="vn">2</span> তার মধ্য থেকে পাঁচশো মাপকাঠি লম্বা ও পাঁচশো মাপকাঠি চওড়া একটা অংশ উপাসনা-ঘরের জন্য থাকবে; তার চারপাশে পঞ্চাশ হাত খোলা জায়গা থাকবে।</div>
<div class="v" id="v3"><span class="vn">3</span> সেই পুরো পবিত্র এলাকার মধ্য থেকে পঁচিশ হাজার মাপকাঠি লম্বা এবং দশ হাজার মাপকাঠি চওড়া একটা অংশ মেপে রাখবে। এই অংশের মধ্যেই উপাসনা-ঘর, অর্থাৎ মহাপবিত্র জায়গা থাকবে।</div>
<div class="v" id="v4"><span class="vn">4</span> এই অংশটা পুরোহিতদের জন্য; তা পবিত্র। পুরোহিতেরা উপাসনা-ঘরে সেবা-কাজ করে এবং সদাপ্রভুর সেবা করবার জন্য তাঁর সামনে এগিয়ে যায়। সেই জায়গাতেই হবে তাদের ঘর-বাড়ী এবং উপাসনা-ঘরের জন্য পবিত্র জায়গা।</div>
<div class="v" id="v5"><span class="vn">5</span> বাকী পঁচিশ হাজার মাপকাঠি লম্বা ও দশ হাজার মাপকাঠি চওড়া জায়গা সেই লেবীয়দের অধিকারে থাকবে যারা উপাসনা-ঘরের কাজ করে। সেখানেই তারা বাস করবে।</div>
<div class="v" id="v6"><span class="vn">6</span> <span class="br-p"><br><br></span>“‘পবিত্র এলাকার পাশে পাঁচ হাজার মাপকাঠি চওড়া ও পঁচিশ হাজার মাপকাঠি লম্বা একটা অংশ শহরের জন্য রাখতে হবে। সেই শহর গোটা ইস্রায়েল জাতির জন্য থাকবে।</div>
<div class="v" id="v7"><span class="vn">7</span> <span class="br-p"><br><br></span>“‘পবিত্র এলাকা ও শহরের সীমানার পূর্ব ও পশ্চিম পাশের জমি শাসনকর্তার হবে। শাসনকর্তার এই দুই জায়গা দেশের পশ্চিম ও পূর্ব সীমানা পর্যন্ত যাবে। এই জায়গার উত্তর-দক্ষিণের মাপ পবিত্র এলাকা ও শহরের উত্তর-দক্ষিণের মাপের সমান হবে।</div>
<div class="v" id="v8"><span class="vn">8</span> এই জায়গা ইস্রায়েল দেশের শাসনকর্তার অধিকারে থাকবে। আমার শাসনকর্তারা আমার লোকদের উপর আর অত্যাচার করবে না, বরং ইস্রায়েল জাতিকে তার গোষ্ঠীগুলো অনুসারে জমি ভোগ করতে দেবে।</div>
<div class="v" id="v9"><span class="vn">9</span> <span class="br-p"><br><br></span>“‘হে ইস্রায়েলের শাসনকর্তারা, আমি প্রভু সদাপ্রভু বলছি, যথেষ্ট হয়েছে। এখন জোর-জবরদস্তি ও অত্যাচার করা ছেড়ে দিয়ে তোমরা ন্যায় ও সৎ কাজ কর। আমার লোকদের জায়গা তোমাদের দখলে নেওয়া বন্ধ কর।</div>
<div class="v" id="v10"><span class="vn">10</span> তোমরা ঠিক দাঁড়িপাল্লা ও অন্যান্য মাপের জিনিস ব্যবহার কর।</div>
<div class="v" id="v11"><span class="vn">11</span> ঐফা ও বাৎ-এর মাপ সমান হবে; এক বাৎ হোমরের দশ ভাগের একভাগ এবং এক ঐফাও হোমরের দশ ভাগের এক ভাগ; এই দু’টাই মাপা হবে হোমর অনুসারে।</div>
<div class="v" id="v12"><span class="vn">12</span> এক শেখেলে থাকবে বিশ গেরা। এক মানিতে থাকবে ষাট শেখেল।</div>
<div class="v" id="v13"><h2>উপহারের জিনিস ও পবিত্র দিন</h2><span class="vn">13</span> <span class="br-p"><br><br></span>“‘তোমরা উপহার হিসাবে যা দেবে তা হল: তোমাদের সমস্ত গমের ষাট ভাগের এক ভাগ, সমস্ত যবের ষাট ভাগের এক ভাগ,</div>
<div class="v" id="v14"><span class="vn">14</span> সমস্ত জলপাই তেলের একশো ভাগের এক ভাগ। তেলের পরিমাণ মাপবার জন্য বাৎ-এর মাপ ব্যবহার করতে হবে। দশ বাৎ-এর সমান এক হোমর আর এক হোমরের সমান এক কোর।</div>
<div class="v" id="v15"><span class="vn">15</span> ইস্রায়েল দেশের মধ্যে ভাল জমিতে চরে এমন প্রতি দু’শো ছাগল-ভেড়া থেকে একটা বাচ্চা দেবে। লোকদের পাপ ঢাকা দেবার জন্য এগুলো শস্য-উৎসর্গ, পোড়ানো-উৎসর্গ ও যোগাযোগ-উৎসর্গের জন্য ব্যবহার করা হবে।</div>
<div class="v" id="v16"><span class="vn">16</span> দেশের সব লোক ইস্রায়েলের শাসনকর্তাকে এই উপহার দেবে।</div>
<div class="v" id="v17"><span class="vn">17</span> শাসনকর্তার কর্তব্য হবে সব পর্ব, অমাবস্যা ও বিশ্রাম দিনের জন্য, অর্থাৎ ইস্রায়েল জাতির নির্দিষ্ট সমস্ত পর্বের জন্য পোড়ানো-উৎসর্গ, শস্য-উৎসর্গ ও ঢালন-উৎসর্গের জিনিস যোগান দেওয়া। সে ইস্রায়েল জাতির পাপ ঢাকা দেবার জন্য পাপ-উৎসর্গ, শস্য-উৎসর্গ, পোড়ানো-উৎসর্গ ও যোগাযোগ-উৎসর্গের জিনিস যোগান দেবে।</div>
<div class="v" id="v18"><span class="vn">18</span> <span class="br-p"><br><br></span>“‘আমি প্রভু সদাপ্রভু আরও বলছি, তোমরা প্রথম মাসের প্রথম দিনে একটা খুঁতহীন যুবা ষাঁড় নিয়ে উপাসনা-ঘরটা শুচি করবে।</div>
<div class="v" id="v19"><span class="vn">19</span> পুরোহিত পাপ-উৎসর্গের কিছু রক্ত নিয়ে উপাসনা-ঘরের দুই বাজুতে, বেদীর উপরের অংশের চার কোণায় ও ভিতরের উঠানের ফটকের দুই বাজুতে লাগাবে।</div>
<div class="v" id="v20"><span class="vn">20</span> যারা ভুল করে কিম্বা না জেনে উপাসনা-ঘরের বিরুদ্ধে কোন পাপ করে ফেলে তোমরা তাদের জন্য মাসের সাত দিনের দিন ঐ একই কাজ করবে। এইভাবে তোমরা পাপ ঢাকা দেবার অনুষ্ঠান করে উপাসনা-ঘরটা শুচি করবে।</div>
<div class="v" id="v21"><span class="vn">21</span> <span class="br-p"><br><br></span>“‘প্রথম মাসের চৌদ্দ দিনের দিন তোমরা উদ্ধার-পর্ব পালন করবে। এই পর্বটা সাত দিনের; সেই সময়ে তোমাদের খামিহীন রুটি খেতে হবে।</div>
<div class="v" id="v22"><span class="vn">22</span> সেই দিন শাসনকর্তা তার নিজের ও দেশের সব লোকদের জন্য পাপ-উৎসর্গ হিসাবে একটা ষাঁড় দেবে।</div>
<div class="v" id="v23"><span class="vn">23</span> পর্বের সাত দিনের প্রত্যেক দিন সে সদাপ্রভুর উদ্দেশে পোড়ানো-উৎসর্গের জন্য খুঁতহীন সাতটা ষাঁড় ও সাতটা ভেড়া দেবে এবং পাপ-উৎসর্গের জন্য একটা পাঁঠা দেবে।</div>
<div class="v" id="v24"><span class="vn">24</span> শস্য-উৎসর্গ হিসাবে তাকে প্রত্যেক ষাঁড় ও ভেড়ার জন্য আঠারো কেজি ময়দা এবং পৌনে চার লিটার তেল দিতে হবে।</div>
<div class="v" id="v25"><span class="vn">25</span> <span class="br-p"><br><br></span>“‘সাত মাসের পনেরো দিনের দিন যে সাত দিনের পর্ব আরম্ভ হয় সেই সময় উৎসর্গের জন্য শাসনকর্তা পাপ-উৎসর্গের, পোড়ানো-উৎসর্গের ও শস্য-উৎসর্গের জিনিস এবং তেল দেবে।</div>
</div>
<!-- PARSED ABOVE; EDITING MAY BREAK PARSER -->
</body></html>