<html><head>
<meta http-equiv="Content-Type" content="text/html;charset=utf-8" />
<title>Ezra 3 &ndash; ইষ্রা &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ezra', 3);">
<div id="navbar"><a href="../index.html">Pobitro Baibel</a> &ndash; <b>ইষ্রা</b> &ndash; <a href="Ezra_1.html">1</a> <a href="Ezra_2.html">2</a> <b>3</b> <a href="Ezra_4.html">4</a> <a href="Ezra_5.html">5</a> ... <a href="Ezra_10.html">10</a> </div><hr>
<h1>Ezra 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বেদী আবার তৈরী করা হল</h2><span class="vn">1</span> <span class="br-p"><br><br></span>ইস্রায়েলীয়েরা নিজের নিজের গ্রাম ও শহরে বাস করতে শুরু করবার পর সপ্তম মাসে সমস্ত লোকেরা একসংগে মিলে যিরূশালেমে জড়ো হল।</div>
<div class="v" id="v2"><span class="vn">2</span> তারপর যোষাদকের ছেলে যেশূয় ও তাঁর সংগী পুরোহিতেরা এবং শল্টীয়েলের ছেলে সরুব্বাবিল ও তাঁর সংগীরা পোড়ানো-উৎসর্গের অনুষ্ঠানের জন্য ঈশ্বরের লোক মোশির আইন-কানুনের লেখা অনুসারে ইস্রায়েলের ঈশ্বরের বেদীটি তৈরী করলেন।</div>
<div class="v" id="v3"><span class="vn">3</span> তাঁদের চারপাশের লোকদের তাঁরা ভয় করলেও আগের ভিত্তির উপরেই তাঁরা বেদী তৈরী করলেন এবং তার উপর সকাল ও বিকালের উৎসর্গের সময়ে সদাপ্রভুর উদ্দেশে পোড়ানো-উৎসর্গের অনুষ্ঠান করতে লাগলেন।</div>
<div class="v" id="v4"><span class="vn">4</span> তারপর তাঁরা শাস্ত্রের কথামত কুঁড়ে-ঘরের পর্ব পালন করলেন এবং প্রত্যেক দিনের নির্দিষ্ট সংখ্যা অনুসারে নিয়ম মত পোড়ানো-উৎসর্গের অনুষ্ঠান করলেন।</div>
<div class="v" id="v5"><span class="vn">5</span> তারপর থেকে তাঁরা প্রতি দিনকার পোড়ানো-উৎসর্গ, অমাবস্যার পোড়ানো-উৎসর্গ, সদাপ্রভুর উদ্দেশে নির্দিষ্ট করা পর্বের পোড়ানো-উৎসর্গ এবং নিজের ইচ্ছায় আনা পোড়ানো-উৎসর্গের অনুষ্ঠান করতে লাগলেন।</div>
<div class="v" id="v6"><span class="vn">6</span> যদিও তখনও সদাপ্রভুর ঘরের ভিত্তি গাঁথা হয় নি তবুও তাঁরা সপ্তম মাসের প্রথম দিন থেকে সদাপ্রভুর উদ্দেশে পোড়ানো-উৎসর্গের অনুষ্ঠান করতে লাগলেন।</div>
<div class="v" id="v7"><h2>উপাসনা-ঘর আবার তৈরী হল</h2><span class="vn">7</span> <span class="br-p"><br><br></span>তাঁরা রাজমিস্ত্রি ও ছুতার মিস্ত্রিকে টাকা দিলেন এবং সীদোন ও সোরের লোকদের খাবার, আংগুর-রস ও তেল দিলেন যাতে তারা পারস্যের রাজা কোরসের অনুমতি অনুসারে লেবানন থেকে যাফো পর্যন্ত সমুদ্র পথে এরস কাঠ নিয়ে আসতে পারে।</div>
<div class="v" id="v8"><span class="vn">8</span> <span class="br-p"><br><br></span>যিরূশালেমে ঈশ্বরের ঘরে পৌঁছাবার পরে দ্বিতীয় বছরের দ্বিতীয় মাসে শল্টীয়েলের ছেলে সরুব্বাবিল, যোষাদকের ছেলে যেশূয় এবং তাঁদের বাদবাকী ভাইয়েরা কাজ করতে শুরু করলেন। এই ভাইয়েরা হল পুরোহিত, লেবীয় ও অন্যান্য সমস্ত লোক যারা বন্দীদশা থেকে যিরূশালেমে ফিরে এসেছিল। বিশ বছর ও তার বেশী বয়সের লেবীয়দের সদাপ্রভুর ঘর তৈরীর কাজ দেখাশোনা করবার জন্য নিযুক্ত করা হল।</div>
<div class="v" id="v9"><span class="vn">9</span> যেশূয় ও তাঁর ছেলেরা ও ভাইয়েরা, হোদবিয়ের বংশের কদ্‌মীয়েল ও তার ছেলেরা, হেনাদদের ছেলেরা এবং তাদের ছেলেরা ও ভাইয়েরা একত্র হয়ে যারা ঈশ্বরের ঘরে কাজ করছিল তাদের দেখাশোনা করতে লাগল। এরা সবাই লেবীয় ছিল।</div>
<div class="v" id="v10"><span class="vn">10</span> <span class="br-p"><br><br></span>রাজমিস্ত্রিরা যখন সদাপ্রভুর ঘরের ভিত্তি স্থাপন করল তখন ইস্রায়েলের রাজা দায়ূদের নির্দেশ মত সদাপ্রভুর গৌরব করবার জন্য পুরোহিতেরা তাঁদের নির্দিষ্ট পোশাক পরে তূরী নিয়ে ও লেবীয়দের মধ্য থেকে আসফের ছেলেরা করতাল নিয়ে যে যার জায়গায় দাঁড়ালেন।</div>
<div class="v" id="v11"><span class="vn">11</span> সদাপ্রভুর গৌরব ও ধন্যবাদের গান গাইতে গাইতে তাঁরা গাইলেন, <span class="br-p"><br><br></span><span class="br-ind"><br><span class="indent">&nbsp;</span></span>“তিনি মংগলময়, <br><span class="br-ind"><br><span class="indent">&nbsp;</span></span>ইস্রায়েলের প্রতি তাঁর ভালবাসা চিরকাল স্থায়ী।” <br> <span class="br-p"><br><br></span>সদাপ্রভুর ঘরের ভিত্তি স্থাপন করা হয়েছে বলে সব লোকেরা খুব জোরে চিৎকার করে সদাপ্রভুর গৌরব করল।</div>
<div class="v" id="v12"><span class="vn">12</span> কিন্তু অনেকে যখন আনন্দে চিৎকার করে উঠল তখন যাঁরা আগের উপাসনা-ঘরটি দেখেছিলেন তেমন অনেক বুড়ো পুরোহিত, লেবীয় ও বংশের নেতা এই উপাসনা-ঘরের ভিত্তি স্থাপন করতে দেখে জোরে জোরে কাঁদতে লাগলেন।</div>
<div class="v" id="v13"><span class="vn">13</span> লোকেরা এত চিৎকার করছিল যে, কোন্‌টা আনন্দের আর কোন্‌টা কান্নার শব্দ কেউ তা বুঝতে পারল না। অনেক দূর থেকে সেই শব্দ শোনা গিয়েছিল।</div>
</div>
<!-- PARSED ABOVE; EDITING MAY BREAK PARSER -->
</body></html>