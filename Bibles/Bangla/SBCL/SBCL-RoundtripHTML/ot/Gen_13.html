<html><head>
<meta http-equiv="Content-Type" content="text/html;charset=utf-8" />
<title>Gen 13 &ndash; আদিপুস্তক &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 13);">
<div id="navbar"><a href="../index.html">Pobitro Baibel</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_11.html">11</a> <a href="Gen_12.html">12</a> <b>13</b> <a href="Gen_14.html">14</a> <a href="Gen_15.html">15</a> ... <a href="Gen_50.html">50</a> </div><hr>
<h1>Gen 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>অব্রাম ও লোট আলাদা হলেন</h2><span class="vn">1</span> <span class="br-p"><br><br></span>তখন অব্রাম তাঁর স্ত্রী ও তাঁর সব কিছু নিয়ে মিসর দেশ থেকে বের হয়ে নেগেভ নামে দক্ষিণের মরু-এলাকার দিকে গেলেন, আর লোটও তাঁর সংগে গেলেন।</div>
<div class="v" id="v2"><span class="vn">2</span> অব্রাম খুব ধনী ছিলেন। তাঁর অনেক পশু এবং সোনা ও রূপা ছিল। পরে তিনি নেগেভ থেকে সরে যেতে যেতে বৈথেল পর্যন্ত গেলেন। এইভাবে তিনি বৈথেল এবং অয়ের মাঝামাঝি সেই জায়গাটায় গিয়ে পৌঁছালেন যেখানে তিনি আগে তাম্বু ফেলেছিলেন এবং প্রথম বেদী তৈরী করেছিলেন। সেখানে তিনি সদাপ্রভুকে তাঁর যোগ্য সম্মান দিলেন।</div>
<div class="v" id="v5"><span class="vn">5</span> <span class="br-p"><br><br></span>লোট, যিনি অব্রামের সংগে গিয়েছিলেন, তাঁর নিজেরও অনেক গরু, ভেড়া, ছাগল এবং তাম্বু ছিল।</div>
<div class="v" id="v6"><span class="vn">6</span> তবে জায়গাটা এমন ছিল না যাতে তাঁরা দু’জনে এক জায়গায় বাস করতে পারেন। পশু এবং তাম্বু তাঁদের দু’জনেরই এত বেশী ছিল যে, তা নিয়ে তাঁদের এক জায়গায় থাকা সম্ভব হচ্ছিল না।</div>
<div class="v" id="v7"><span class="vn">7</span> ফলে অব্রাম আর লোটের রাখালদের মধ্যে ঝগড়া-বিবাদ দেখা দিল। তা ছাড়া সেই সময় কনানীয় ও পরিষীয়েরাও সেই দেশে বাস করছিল।</div>
<div class="v" id="v8"><span class="vn">8</span> <span class="br-p"><br><br></span>তখন অব্রাম লোটকে বললেন, “দেখ, আমরা দু’জনে নিকট আত্মীয়। সেইজন্য তোমার ও আমার মধ্যে এবং তোমার ও আমার রাখালদের মধ্যে কোন ঝগড়া-বিবাদ না হওয়াই উচিৎ।</div>
<div class="v" id="v9"><span class="vn">9</span> গোটা দেশটাই তো তোমার সামনে পড়ে আছে। তাই এস, আমরা আলাদা হয়ে যাই। তুমি বাঁ দিকটা বেছে নিলে আমি ডান দিকে যাব, আর ডান দিকটা বেছে নিলে আমি বাঁ দিকে যাব।”</div>
<div class="v" id="v10"><span class="vn">10</span> <span class="br-p"><br><br></span>তখন লোট চেয়ে দেখলেন যর্দন নদীর দক্ষিণ দিকের সমভূমিতে প্রচুর জল আছে এবং জায়গাটা দেখতে প্রায় সদাপ্রভুর বাগানের মত, আর তা না হলেও অন্ততঃ সোয়রে যাবার পথে মিসর দেশের মত। তখনও সদাপ্রভু সদোম ও ঘমোরা শহর ধ্বংস করে ফেলেন নি।</div>
<div class="v" id="v11"><span class="vn">11</span> তখন লোট যর্দন নদীর দক্ষিণ দিকের সমস্ত সমভূমিটা নিজের জন্য বেছে নিয়ে পূর্ব দিকে সরে গেলেন। এইভাবে তাঁরা একে অন্যের কাছ থেকে আলাদা হয়ে গেলেন।</div>
<div class="v" id="v12"><span class="vn">12</span> অব্রাম কনান দেশে এবং লোট সেই সমভূমির শহরগুলোর মাঝখানে বাস করতে লাগলেন। তিনি সদোম শহরের কাছে তাম্বু ফেলেছিলেন।</div>
<div class="v" id="v13"><span class="vn">13</span> সদোমের লোকেরা খুব খারাপ ছিল এবং সদাপ্রভুর বিরুদ্ধে তারা ভীষণ পাপ করছিল।</div>
<div class="v" id="v14"><h2>অব্রাম হিব্রোণে গেলেন</h2><span class="vn">14</span> <span class="br-p"><br><br></span>লোট আলাদা হয়ে যাবার পর সদাপ্রভু অব্রামকে বললেন, “তুমি যে জায়গায় দাঁড়িয়ে আছ সেখান থেকে উত্তর-দক্ষিণ ও পূর্ব-পশ্চিমে একবার চেয়ে দেখ।</div>
<div class="v" id="v15"><span class="vn">15</span> যে সব জায়গা তুমি দেখবে তা আমি তোমাকে ও তোমার বংশকে চিরকালের জন্য দেব।</div>
<div class="v" id="v16"><span class="vn">16</span> আমি তোমার বংশের লোকদের পৃথিবীর ধূলিকণার মত অসংখ্য করব। পৃথিবীর ধূলিকণা যদি কেউ গুণে শেষ করতে পারে তবে তোমার বংশের লোকদেরও গোণা যাবে।</div>
<div class="v" id="v17"><span class="vn">17</span> সারা দেশটা তুমি একবার ঘুরে এস, কারণ এই দেশটাই আমি তোমাকে দেব।”</div>
<div class="v" id="v18"><span class="vn">18</span> <span class="br-p"><br><br></span>তখন অব্রাম তাঁর তাম্বু তুলে নিলেন এবং হিব্রোণ এলাকার মম্রি নামে একজন লোকের এলোন বনের কাছে তা খাটালেন। সেখানেও তিনি সদাপ্রভুর উদ্দেশে একটা বেদী তৈরী করলেন।</div>
</div>
<!-- PARSED ABOVE; EDITING MAY BREAK PARSER -->
</body></html>