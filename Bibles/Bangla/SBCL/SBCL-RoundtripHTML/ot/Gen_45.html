<html><head>
<meta http-equiv="Content-Type" content="text/html;charset=utf-8" />
<title>Gen 45 &ndash; আদিপুস্তক &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gen', 45);">
<div id="navbar"><a href="../index.html">Pobitro Baibel</a> &ndash; <b>আদিপুস্তক</b> &ndash; <a href="Gen_1.html">1</a> ... <a href="Gen_43.html">43</a> <a href="Gen_44.html">44</a> <b>45</b> <a href="Gen_46.html">46</a> <a href="Gen_47.html">47</a> ... <a href="Gen_50.html">50</a> </div><hr>
<h1>Gen 45</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যোষেফ নিজের পরিচয় দিলেন</h2><span class="vn">1</span> <span class="br-p"><br><br></span>তখন যোষেফ তাঁর কর্মচারীদের সামনে আর নিজেকে সামলে রাখতে পারলেন না। তিনি জোর গলায় বললেন, “আমার সামনে থেকে সবাই সরে যাক।” কাজেই ভাইদের কাছে যখন তিনি নিজের পরিচয় দিলেন তখন সেখানে আর কেউ ছিল না।</div>
<div class="v" id="v2"><span class="vn">2</span> তিনি এত জোরে কাঁদতে লাগলেন যে, মিসরীয়েরা তা শুনতে পেল এবং সেই খবর ফরৌণের বাড়ীতে গিয়ে পৌঁছাল।</div>
<div class="v" id="v3"><span class="vn">3</span> <span class="br-p"><br><br></span>যোষেফ তাঁর ভাইদের বললেন, “আমি যোষেফ! আমার বাবা কি এখনও বেঁচে আছেন?” এই কথা শুনে তাঁর ভাইয়েরা ভয়ে কাঁপতে লাগল; তারা তাঁর কথার উত্তরই দিতে পারল না।</div>
<div class="v" id="v4"><span class="vn">4</span> <span class="br-p"><br><br></span>তখন যোষেফ তাঁর ভাইদের বললেন, “তোমরা আমার কাছে এস।” তারা কাছে আসলে পর তিনি বললেন, “আমিই তোমাদের সেই ভাই যোষেফ; যারা মিসরে যাচ্ছিল তাদের কাছে তোমরা আমাকে বিক্রি করে দিয়েছিলে।</div>
<div class="v" id="v5"><span class="vn">5</span> তবে তোমরা আমাকে বিক্রি করে দিয়েছিলে বলে এখন দুঃখ পেয়ো না বা নিজেদের উপর রাগ কোরো না। মানুষের প্রাণ রক্ষা করবার জন্যই ঈশ্বর তোমাদের আগে আমাকে এখানে পাঠিয়েছেন।</div>
<div class="v" id="v6"><span class="vn">6</span> দুর্ভিক্ষ চলছে এই দু’বছর ধরে। এটা আরও পাঁচ বছর চলবে। তখন ফসল বোনাও হবে না কাটাও হবে না।</div>
<div class="v" id="v7"><span class="vn">7</span> পৃথিবীতে বিশেষ করে তোমাদের বংশ বাঁচিয়ে রাখবার জন্য এবং ধ্বংসের হাত থেকে আশ্চর্যভাবে উদ্ধার করে তোমাদের প্রাণ রক্ষা করবার জন্য ঈশ্বরই তোমাদের আগে আমাকে পাঠিয়ে দিয়েছেন।</div>
<div class="v" id="v8"><span class="vn">8</span> কাজেই দেখা যাচ্ছে, তোমরা আমাকে এখানে পাঠাও নি, ঈশ্বরই পাঠিয়েছেন। তিনি আমাকে ফরৌণের বাবার জায়গায় রেখেছেন এবং তাঁর পরিবারের কর্তা করেছেন। এছাড়া তিনি আমাকে সারা মিসর দেশের শাসনকর্তা করেছেন।</div>
<div class="v" id="v9"><span class="vn">9</span> <span class="br-p"><br><br></span>“এখন তোমরা তাড়াতাড়ি করে বাবার কাছে গিয়ে বল যে, তাঁর ছেলে যোষেফ এই কথা বলছে, ‘ঈশ্বর আমাকে সারা মিসর দেশের কর্তা করেছেন। তুমি আর দেরি না করে আমার কাছে চলে এস।</div>
<div class="v" id="v10"><span class="vn">10</span> তুমি এসে গোশন এলাকায় বাস কর। তাতে তুমি, তোমার ছেলেমেয়ে, তোমার নাতিপুতি, তোমার পশু ও ভেড়ার পাল এবং তোমার যা কিছু আছে সব নিয়ে আমার কাছে থাকতে পারবে।</div>
<div class="v" id="v11"><span class="vn">11</span> তোমার, তোমার পরিবারের ও তোমার আর সকলের যাতে কোন অভাব না হয় সেইজন্য আমি সেখানেই তোমাদের খাওয়া-পরার ব্যবস্থা করব, কারণ দুর্ভিক্ষ শেষ হতে এখনও পাঁচ বছর বাকী আছে।’</div>
<div class="v" id="v12"><span class="vn">12</span> <span class="br-p"><br><br></span>“আমি যে নিজের মুখেই এই সব বলছি তা তোমরা নিজের চোখেই দেখছ, আর আমার ভাই বিন্যামীনও দেখছে।</div>
<div class="v" id="v13"><span class="vn">13</span> মিসর দেশে আমার যত মান-সম্মান আর যা কিছু দেখছ তার সবই গিয়ে বাবাকে নিশ্চয় জানাবে। এখন তোমরা তাড়াতাড়ি করে গিয়ে বাবাকে এখানে নিয়ে এস।”</div>
<div class="v" id="v14"><span class="vn">14</span> <span class="br-p"><br><br></span>এর পর যোষেফ তাঁর ভাই বিন্যামীনের গলা জড়িয়ে ধরে কাঁদতে লাগলেন আর বিন্যামীনও তাঁর গলা জড়িয়ে ধরে কাঁদতে লাগল।</div>
<div class="v" id="v15"><span class="vn">15</span> তারপর যোষেফ তাঁর সব ভাইদের চুম্বন করলেন এবং তাদেরও গলা জড়িয়ে ধরে কাঁদলেন। তখন তাঁর ভাইয়েরা তাঁর সংগে কথা বলল।</div>
<div class="v" id="v16"><span class="vn">16</span> <span class="br-p"><br><br></span>যোষেফের ভাইদের আসবার খবর ফরৌণের বাড়ীতে পৌঁছালে পর ফরৌণ ও তাঁর কর্মচারীরা খুশী হলেন।</div>
<div class="v" id="v17"><span class="vn">17</span> ফরৌণ যোষেফকে বললেন, “তোমার ভাইদের বল যেন তারা তাদের গাধার পিঠে শস্য বোঝাই করে কনান দেশে ফিরে যায়,</div>
<div class="v" id="v18"><span class="vn">18</span> আর তাদের বাবা ও তাদের পরিবারের সবাইকে নিয়ে তোমার কাছে চলে আসে। তুমি তাদের জানিয়ে দাও যে, মিসর দেশের সবচেয়ে ভাল ভাল জিনিস তুমি তাদের দেবে আর দেশের সবচেয়ে ভাল খাবার তারা খেতে পাবে।</div>
<div class="v" id="v19"><span class="vn">19</span> এছাড়া তোমার উপর আমার এই হুকুম রইল যে, তুমি তোমার ভাইদের বলবে যেন তারা তাদের স্ত্রী ও ছোট ছেলেমেয়েদের জন্য মিসর দেশ থেকে গাড়ী নিয়ে যায়, আর তাদের বাবাকে নিয়ে চলে আসে।</div>
<div class="v" id="v20"><span class="vn">20</span> তারা যেন সংসারের জিনিসপত্রের জন্য না ভাবে, কারণ সারা মিসর দেশের ভাল ভাল জিনিসই তো তাদের।”</div>
<div class="v" id="v21"><span class="vn">21</span> <span class="br-p"><br><br></span>ইস্রায়েলের ছেলেরা তা-ই করল। ফরৌণের আদেশ অনুসারে যোষেফ তাদের জন্য গাড়ী ও পথের খাবারের ব্যবস্থা করলেন।</div>
<div class="v" id="v22"><span class="vn">22</span> তিনি তাদের প্রত্যেককে এক সেট করে কাপড় দিলেন, কিন্তু বিন্যামীনকে দিলেন পাঁচ সেট কাপড় আর তিনশো রূপার টুকরা।</div>
<div class="v" id="v23"><span class="vn">23</span> তিনি তাঁর বাবার জন্য দশটা গাধা এবং দশটা গাধী পাঠিয়ে দিলেন। সেই দশটা গাধার পিঠে মিসরের ভাল ভাল জিনিস বোঝাই করা ছিল, আর গাধীগুলোর পিঠে ছিল শস্য, রুটি আর অন্যান্য খাবার জিনিস। এগুলো ছিল তাঁর বাবার যাত্রা পথের খাবার।</div>
<div class="v" id="v24"><span class="vn">24</span> এই সব ব্যবস্থা করে তিনি তাঁর ভাইদের পাঠিয়ে দিলেন। যাবার সময় তিনি তাদের বলে দিলেন, “তোমরা পথে ঝগড়া-বিবাদ কোরো না।”</div>
<div class="v" id="v25"><span class="vn">25</span> <span class="br-p"><br><br></span>পরে তারা মিসর থেকে কনান দেশে তাদের বাবা যাকোবের কাছে গিয়ে বলল, “যোষেফ এখনও বেঁচে আছে। সে-ই এখন গোটা মিসর দেশের শাসনকর্তা।” এই কথা শুনে যাকোব হতভম্ব হয়ে গেলেন, কারণ কথাটা তাঁর বিশ্বাসই হল না।</div>
<div class="v" id="v27"><span class="vn">27</span> <span class="br-p"><br><br></span>কিন্তু যোষেফ তাদের যা যা বলেছিলেন তা শুনে এবং তাঁকে নিয়ে যাবার জন্য যোষেফ যে গাড়ী পাঠিয়েছিলেন তা দেখে তাদের বাবা যাকোবের সেই ভাবটা কেটে গেল।</div>
<div class="v" id="v28"><span class="vn">28</span> তিনি বললেন, “আমার ছেলে যোষেফ যে এখনও বেঁচে আছে সেটাই যথেষ্ট। মরবার আগে আমি গিয়ে তাকে একবার দেখব।”</div>
</div>
<!-- PARSED ABOVE; EDITING MAY BREAK PARSER -->
</body></html>