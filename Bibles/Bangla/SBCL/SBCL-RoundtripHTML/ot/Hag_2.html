<html><head>
<meta http-equiv="Content-Type" content="text/html;charset=utf-8" />
<title>Hag 2 &ndash; হগয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hag', 2);">
<div id="navbar"><a href="../index.html">Pobitro Baibel</a> &ndash; <b>হগয়</b> &ndash; <a href="Hag_1.html">1</a> <b>2</b> </div><hr>
<h1>Hag 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নতুন উপাসনা-ঘরের জাঁকজমক</h2><span class="vn">1</span> <span class="br-p"><br><br></span>পরে সপ্তম মাসের একুশ দিনের দিন সদাপ্রভু নবী হগয়কে বললেন,</div>
<div class="v" id="v2"><span class="vn">2</span> “তুমি শল্টীয়েলের ছেলে যিহূদার শাসনকর্তা সরুব্বাবিলকে, যিহোষাদকের ছেলে মহাপুরোহিত যিহোশূয়কে এবং বাকী সব লোকদের জিজ্ঞাসা কর,</div>
<div class="v" id="v3"><span class="vn">3</span> ‘আপনাদের মধ্যে এমন কে আছেন যিনি এই ঘরকে তার আগেকার জাঁকজমকের অবস্থায় দেখেছেন? আর এখন সেটি কেমন দেখছেন? আপনাদের কাছে কি মনে হচ্ছে না যে, আগেকার তুলনায় এটি কিছুই নয়?’</div>
<div class="v" id="v4"><span class="vn">4</span> তারপর তুমি তাদের বলবে যে, সদাপ্রভু বলছেন, ‘হে সরুব্বাবিল, তুমি সাহস কর; হে মহাপুরোহিত যিহোশূয়, সাহস কর; হে দেশের সমস্ত লোক, তোমরা সাহস কর ও কাজ কর; কারণ আমি সর্বক্ষমতার অধিকারী সদাপ্রভু তোমাদের সংগে সংগে আছি।</div>
<div class="v" id="v5"><span class="vn">5</span> তোমরা যখন মিসর দেশ থেকে বের হয়ে এসেছিলে তখন তোমাদের কাছে আমি এই প্রতিজ্ঞাই করেছিলাম, আর আমার আত্মা এখনও তোমাদের মধ্যে আছেন। তোমরা ভয় কোরো না।</div>
<div class="v" id="v6"><span class="vn">6</span> <span class="br-p"><br><br></span>“‘আমি সর্বক্ষমতার অধিকারী সদাপ্রভু বলছি যে, আর অল্পকাল পরে আমি আর একবার আকাশ, পৃথিবী, সাগর ও ভূমিকে নাড়া দেব।</div>
<div class="v" id="v7"><span class="vn">7</span> আমি সমস্ত জাতিদের নাড়া দেব আর তাতে তারা তাদের ধন-সম্পদ এখানে নিয়ে আসবে। তখন আমি এই ঘর জাঁকজমকে পূর্ণ করব।</div>
<div class="v" id="v8"><span class="vn">8</span> রূপাও আমার, সোনাও আমার।</div>
<div class="v" id="v9"><span class="vn">9</span> আগেকার ঘরের জাঁকজমকের চেয়ে এখনকার ঘরের জাঁকজমক আরও বেশী হবে। এই জায়গায় আমি মংগল নিয়ে আসব। আমি সর্বক্ষমতার অধিকারী সদাপ্রভু এই কথা বলছি।’ ”</div>
<div class="v" id="v10"><h2>অশুচি জাতিকে আশীর্বাদ</h2><span class="vn">10</span> <span class="br-p"><br><br></span>দারিয়াবসের রাজত্বের দ্বিতীয় বছরের নবম মাসের চব্বিশ দিনের দিন সদাপ্রভু নবী হগয়কে বললেন,</div>
<div class="v" id="v11"><span class="vn">11</span> “আমি সর্বক্ষমতার অধিকারী সদাপ্রভু বলছি, আইন-কানুন সম্বন্ধে তুমি পুরোহিতদের এই কথা জিজ্ঞাসা কর,</div>
<div class="v" id="v12"><span class="vn">12</span> ‘কোন লোক যদি তার পোশাকের ভাঁজে পবিত্র মাংস বহন করে আর সেই কাপড়ের ছোঁয়া কোন রুটি, সিদ্ধ করা খাবার, আংগুর-রস, তেল কিম্বা অন্য কোন খাবারে লাগে তবে তা কি পবিত্র হয়ে যায়?’ ” <span class="br-p"><br><br></span>হগয়ের প্রশ্নের উত্তরে পুরোহিতেরা বললেন, “না, হয় না।”</div>
<div class="v" id="v13"><span class="vn">13</span> <span class="br-p"><br><br></span>তখন হগয় বললেন, “মৃতদেহের ছোঁয়া লেগে অশুচি হয়েছে এমন কোন লোক যদি এর কোন একটা ছোঁয়, তবে সেই জিনিস কি অশুচি হয়ে যাবে?” <span class="br-p"><br><br></span>পুরোহিতেরা উত্তর দিলেন, “হ্যাঁ, সেটা অশুচি হয়ে যাবে।”</div>
<div class="v" id="v14"><span class="vn">14</span> <span class="br-p"><br><br></span>তখন হগয় বললেন, “সদাপ্রভু বলছেন, ‘ঠিক সেইভাবে আমার চোখে এই লোকেরা ও এই জাতি অশুচি। সেইজন্য তারা যা কিছু করে এবং যা কিছু উৎসর্গ করে তা-ও অশুচি।</div>
<div class="v" id="v15"><span class="vn">15</span> এখন থেকে তোমরা এই বিষয় নিয়ে ভাল করে চিন্তা কর যে, আমার ঘরে যখন একটা পাথরের উপরে আর একটা পাথর ছিল না তখন কি অবস্থা ছিল।</div>
<div class="v" id="v16"><span class="vn">16</span> কেউ যখন বিশ মণ শস্যের স্তূপের কাছে আসত তখন সেখানে পেত মাত্র দশ মণ। যখন কেউ পঞ্চাশ লিটার আংগুর-রস নেবার জন্য আংগুর-রস রাখা জালার কাছে যেত তখন সেখানে থাকত মাত্র বিশ লিটার।</div>
<div class="v" id="v17"><span class="vn">17</span> আমি শস্যের শুকিয়ে যাওয়া ও ছাৎলা পড়া রোগ আর শিলাবৃষ্টি দিয়ে তোমাদের হাতের সমস্ত কাজকে আঘাত করেছিলাম, কিন্তু তবুও তোমরা আমার দিকে ফেরো নি।</div>
<div class="v" id="v18"><span class="vn">18</span> আজ নবম মাসের চব্বিশ দিনের দিন আমার ঘরের ভিত্তি স্থাপন করা হল। এবার আমি তোমাদের জন্য কি করতে যাচ্ছি তা দেখ।</div>
<div class="v" id="v19"><span class="vn">19</span> এখন অবশ্য তোমাদের গোলাঘরে কোন বীজ নেই এবং এতদিন আংগুর, ডুমুর, ডালিম ও জলপাই গাছে কম ফল ধরেছে, কিন্তু আজ থেকে আমি তোমাদের আশীর্বাদ করব।’ ”</div>
<div class="v" id="v20"><h2>সরুব্বাবিলের উপর সদাপ্রভুর আশীর্বাদ</h2><span class="vn">20</span> <span class="br-p"><br><br></span>সেই একই দিনে সদাপ্রভু হগয়কে আবার বললেন,</div>
<div class="v" id="v21"><span class="vn">21</span> “তুমি যিহূদার শাসনকর্তা সরুব্বাবিলকে বল, ‘আমি আকাশ ও পৃথিবীকে নাড়া দেব।</div>
<div class="v" id="v22"><span class="vn">22</span> আমি বিভিন্ন জাতির রাজাদের সিংহাসন উল্টে ফেলব এবং তাদের ক্ষমতা ধ্বংস করে দেব। আমি রথ ও তার চালকদের উল্টে ফেলে দেব; ঘোড়া ও ঘোড়সওয়ারেরা প্রত্যেকে তার ভাইয়ের তলোয়ারের ঘায়ে মারা পড়বে।</div>
<div class="v" id="v23"><span class="vn">23</span> হে শল্টীয়েলের ছেলে আমার দাস সরুব্বাবিল, আমি সদাপ্রভু সেই দিন তোমাকে নিয়ে আমার সীলমোহরের আংটির মত করব, কারণ আমি তোমাকে বেছে নিয়েছি।’ আমি সর্বক্ষমতার অধিকারী সদাপ্রভু এই কথা বলছি।”</div>
</div>
<!-- PARSED ABOVE; EDITING MAY BREAK PARSER -->
</body></html>