<html><head>
<meta http-equiv="Content-Type" content="text/html;charset=utf-8" />
<title>Hos 11 &ndash; হোশেয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 11);">
<div id="navbar"><a href="../index.html">Pobitro Baibel</a> &ndash; <b>হোশেয়</b> &ndash; <a href="Hos_1.html">1</a> ... <a href="Hos_9.html">9</a> <a href="Hos_10.html">10</a> <b>11</b> <a href="Hos_12.html">12</a> <a href="Hos_13.html">13</a> <a href="Hos_14.html">14</a> </div><hr>
<h1>Hos 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলের প্রতি ঈশ্বরের ভালবাসা</h2><span class="vn">1</span> <span class="br-p"><br><br></span>সদাপ্রভু বলছেন, “ইস্রায়েলের ছেলেবেলায় আমি তাকে ভালবাসতাম এবং মিসর থেকে আমার ছেলেকে ডেকে এনেছিলাম।</div>
<div class="v" id="v2"><span class="vn">2</span> কিন্তু আমি ইস্রায়েলকে যত ডাকলাম ততই সে আমার কাছ থেকে দূরে সরে গেল। তার লোকেরা বাল দেবতার কাছে পশু-উৎসর্গ করতে থাকল এবং মূর্তিগুলোর কাছে ধূপ জ্বালাতে লাগল।</div>
<div class="v" id="v3"><span class="vn">3</span> আমিই ইফ্রয়িমকে হাঁটতে শিখিয়েছিলাম, আমিই তাকে কোলে নিতাম; কিন্তু তার লোকেরা বুঝল না যে, আমিই তাদের সুস্থ করেছিলাম।</div>
<div class="v" id="v4"><span class="vn">4</span> আমি স্নেহের দড়ি ও ভালবাসার বাঁধন দিয়ে তাদের চালাতাম; তাদের কাঁধের উপর থেকে জোয়াল তুলে নিতাম ও নীচু হয়ে তাদের খাওয়াতাম।</div>
<div class="v" id="v5"><span class="vn">5</span> <span class="br-p"><br><br></span>“ইস্রায়েলীয়েরা মন ফিরাতে রাজী হয় নি বলে তারা মিসরে ফিরে যাবে না, বরং আসিরিয়া তাদের উপর রাজত্ব করবে।</div>
<div class="v" id="v6"><span class="vn">6</span> তাদের শহরে শহরে ভীষণ যুদ্ধ হবে; তাতে তাদের ফটকগুলোর আগল ধ্বংস হবে এবং তাদের পরিকল্পনার দরুন তারা শেষ হয়ে যাবে।</div>
<div class="v" id="v7"><span class="vn">7</span> আমার লোকেরা আমার কাছ থেকে ফিরে যাওয়া স্থির করেছে। সেইজন্য তারা মহান ঈশ্বরকে, অর্থাৎ আমাকে ডাকলেও আমি তাদের মোটেই সাহায্য করব না।</div>
<div class="v" id="v8"><span class="vn">8</span> <span class="br-p"><br><br></span>“ইফ্রয়িম, আমি কি করে তোমাকে ত্যাগ করব? ইস্রায়েল, আমি কেমন করে তোমাকে অন্যের হাতে তুলে দেব? কি করে আমি তোমাকে অদ্‌মার ও সবোয়িমের মত ধ্বংস করব? তোমার জন্য আমার অন্তর ব্যাকুল হচ্ছে; আমার সব করুণা জেগে উঠেছে।</div>
<div class="v" id="v9"><span class="vn">9</span> আমার ভয়ংকর ক্রোধ আমি প্রকাশ করব না, ইফ্রয়িমকে আর ধ্বংস করব না, কারণ আমি ঈশ্বর, মানুষ নই; আমি তোমার মধ্যে থাকা সেই পবিত্রজন। আমি ক্রোধ নিয়ে আসব না।</div>
<div class="v" id="v10"><span class="vn">10</span> তোমার লোকেরা আমার পিছনে পিছনে যাবে, কারণ আমি সিংহের মত ডাকব। আমি ডাকলে পর আমার সন্তানেরা পশ্চিম দিক থেকে কাঁপতে কাঁপতে আসবে।</div>
<div class="v" id="v11"><span class="vn">11</span> মিসর থেকে পাখীর মত, আসিরিয়া থেকে ঘুঘুর মত তারা কাঁপতে কাঁপতে আসবে। আমি তাদের বাড়ী-ঘরে তাদের বসিয়ে দেব। আমি সদাপ্রভু এই কথা বলছি।”</div>
<div class="v" id="v12"><h2>ইস্রায়েল ও যিহূদার পাপ</h2><span class="vn">12</span> <span class="br-p"><br><br></span>সদাপ্রভু বলছেন, “ইফ্রয়িমের মিথ্যা কথা, ইস্রায়েলের ছলনা আমার চারদিকে রয়েছে। যিহূদা ঈশ্বরের, অর্থাৎ সেই বিশ্বস্ত পবিত্রজনের অবাধ্য হয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>