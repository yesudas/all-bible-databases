<html><head>
<meta http-equiv="Content-Type" content="text/html;charset=utf-8" />
<title>Hos 13 &ndash; হোশেয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 13);">
<div id="navbar"><a href="../index.html">Pobitro Baibel</a> &ndash; <b>হোশেয়</b> &ndash; <a href="Hos_1.html">1</a> ... <a href="Hos_11.html">11</a> <a href="Hos_12.html">12</a> <b>13</b> <a href="Hos_14.html">14</a> </div><hr>
<h1>Hos 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলের বিরুদ্ধে সদাপ্রভুর ক্রোধ</h2><span class="vn">1</span> <span class="br-p"><br><br></span>ইফ্রয়িম কথা বললে লোকে কাঁপত; ইস্রায়েলের গোষ্ঠীগুলোর মধ্যে সে মহান হয়েছিল। কিন্তু বাল দেবতার পূজা করবার দোষে দোষী হয়ে সে মরেছিল।</div>
<div class="v" id="v2"><span class="vn">2</span> এখন তার লোকেরা আরও বেশী করে পাপ করছে; তাদের রূপা দিয়ে তারা নিজেদের জন্য ছাঁচে ঢালা প্রতিমা, অর্থাৎ পাকা হাতে গড়া মূর্তি তৈরী করেছে; সেগুলো সবই কারিগরদের কাজ। এই মূর্তিগুলোর সম্বন্ধে তারা বলে, “যারা উৎসর্গ করে তারা বাছুর-প্রতিমাগুলোকে চুম্বন করুক।”</div>
<div class="v" id="v3"><span class="vn">3</span> সেইজন্য তারা হবে সকালের কুয়াশার মত, হবে অদৃশ্য হয়ে যাওয়া ভোরের শিশিরের মত, হবে খামার থেকে বাতাসে উড়ে যাওয়া তুষের মত, হবে জানলা দিয়ে বেরিয়ে যাওয়া ধূমার মত।</div>
<div class="v" id="v4"><span class="vn">4</span> <span class="br-p"><br><br></span>সদাপ্রভু বলছেন, “মিসর থেকে তোমাকে বের করে আনবার সময় থেকে আমিই তোমার ঈশ্বর সদাপ্রভু। আমি ছাড়া তোমার আর কোন ঈশ্বর নেই; আমি ছাড়া তোমার আর কোন উদ্ধারকর্তা নেই।</div>
<div class="v" id="v5"><span class="vn">5</span> মরু-এলাকায়, ভীষণ শুকনা দেশে আমিই তোমাকে দেখাশোনা করেছিলাম।</div>
<div class="v" id="v6"><span class="vn">6</span> আমি তোমার লোকদের খাওয়ালে পর তারা তৃপ্ত হল; তৃপ্ত হয়ে তারা অহংকারী হল, আর তারপর তারা আমাকে ভুলে গেল।</div>
<div class="v" id="v7"><span class="vn">7</span> কাজেই আমি সিংহের মত তাদের উপরে আসব, চিতাবাঘের মত পথের ধারে ওৎ পেতে থাকব।</div>
<div class="v" id="v8"><span class="vn">8</span> বাচ্চা চুরি হয়ে যাওয়া ভাল্লুকের মত আমি তাদের আক্রমণ করে তাদের বুক চিরে ফেলব। সিংহীর মত আমি তাদের গ্রাস করব; বুনো জানোয়ারের মত আমি তাদের টুকরা টুকরা করে ছিঁড়ে ফেলব।</div>
<div class="v" id="v9"><span class="vn">9</span> <span class="br-p"><br><br></span>“হে ইস্রায়েল, তুমি আমার বিপক্ষে, অর্থাৎ তোমার সাহায্যকারীর বিপক্ষে আছ বলে আমি তোমাকে ধ্বংস করব।</div>
<div class="v" id="v10"><span class="vn">10</span> তোমার রাজা কোথায় যে তোমার সব শহরে তোমাকে রক্ষা করতে পারবে? তোমার শাসনকর্তারা কোথায় যাদের বিষয় তুমি বলতে, ‘আমাকে রাজা ও শাসনকর্তাদের দাও’?</div>
<div class="v" id="v11"><span class="vn">11</span> তাই আমি ভীষণ অসন্তুষ্ট হয়ে তোমাকে একজন রাজা দিয়েছিলাম এবং আমার ক্রোধে তাকে নিয়েও গিয়েছি।</div>
<div class="v" id="v12"><span class="vn">12</span> ইফ্রয়িমের দোষ, অর্থাৎ তার সমস্ত পাপ লিখে বেঁধে রাখা হয়েছে।</div>
<div class="v" id="v13"><span class="vn">13</span> স্ত্রীলোকের প্রসব-বেদনার মত ব্যথা তাকে ধরেছে, কিন্তু সে তো বুদ্ধিহীন শিশু; সময় উপস্থিত হলে সে গর্ভের খোলা মুখে আসে না।</div>
<div class="v" id="v14"><span class="vn">14</span> <span class="br-p"><br><br></span>“মৃতস্থানের শক্তি থেকে আমি মূল্য দিয়ে তাকে ছাড়িয়ে আনব। মৃত্যু থেকে আমি তাকে মুক্ত করব। হে মৃত্যু, তোমার মড়ক সব কোথায়? হে মৃতস্থান, কোথায় তোমার ধ্বংস? আমি কোন মমতা করব না।</div>
<div class="v" id="v15"><span class="vn">15</span> যদিও বা ইফ্রয়িম তার ভাইদের মধ্যে সফলতা লাভ করে তবুও সদাপ্রভুর কাছ থেকে একটা পূবালী বাতাস মরু-এলাকা থেকে বয়ে আসবে; তার ফোয়ারাতে জল থাকবে না ও তার কূয়া শুকিয়ে যাবে। তার ভাণ্ডারের সব দামী জিনিস লুট করা হবে।</div>
<div class="v" id="v16"><span class="vn">16</span> শমরিয়ার লোকেরা তাদের ঈশ্বরের বিরুদ্ধে বিদ্রোহ করেছে বলে দায়ী হবে। তারা যুদ্ধে মারা পড়বে; তাদের ছোট ছেলেমেয়েদের মাটিতে আছাড় মেরে চুরমার করা হবে এবং তাদের গর্ভবতী স্ত্রীলোকদের পেট চিরে ফেলা হবে।”</div>
</div>
<!-- PARSED ABOVE; EDITING MAY BREAK PARSER -->
</body></html>