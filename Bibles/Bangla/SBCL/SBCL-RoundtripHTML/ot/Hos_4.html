<html><head>
<meta http-equiv="Content-Type" content="text/html;charset=utf-8" />
<title>Hos 4 &ndash; হোশেয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 4);">
<div id="navbar"><a href="../index.html">Pobitro Baibel</a> &ndash; <b>হোশেয়</b> &ndash; <a href="Hos_1.html">1</a> <a href="Hos_2.html">2</a> <a href="Hos_3.html">3</a> <b>4</b> <a href="Hos_5.html">5</a> <a href="Hos_6.html">6</a> ... <a href="Hos_14.html">14</a> </div><hr>
<h1>Hos 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলের বিরুদ্ধে নালিশ</h2><span class="vn">1</span> <span class="br-p"><br><br></span>হে ইস্রায়েলীয়েরা, তোমরা সদাপ্রভুর বাক্য শোন, কারণ যারা দেশে বাস করে তাদের বিরুদ্ধে সদাপ্রভুর একটা নালিশ আছে। তা হল, দেশে বিশ্বস্ততা ও অটল ভালবাসা নেই এবং ঈশ্বরকে কেউ সত্যিকারভাবে জানে না;</div>
<div class="v" id="v2"><span class="vn">2</span> আছে কেবল শপথ ভাংগা, মিথ্যা কথা বলা, খুন করা, চুরি করা ও ব্যভিচার করা। তারা আইন অমান্য করে এবং রক্তপাতের উপরে রক্তপাত করে।</div>
<div class="v" id="v3"><span class="vn">3</span> এইজন্য দেশ শোক করছে এবং যারা তার মধ্যে বাস করে তারা শেষ হয়ে যাচ্ছে এবং পশু, পাখী ও মাছ মরে যাচ্ছে।</div>
<div class="v" id="v4"><span class="vn">4</span> <span class="br-p"><br><br></span>সদাপ্রভু বলছেন, “কেউ কারও বিরুদ্ধে নালিশ না করুক, কেউ কাউকে দোষী না করুক, কারণ তোমরা সেই লোকদের মত হয়েছ যারা পুরোহিতদের বিরুদ্ধে নালিশ করে।</div>
<div class="v" id="v5"><span class="vn">5</span> পুরোহিতেরা, তোমরা দিনে ও রাতে উছোট খাচ্ছ এবং তোমাদের সংগে উছোট খাচ্ছে নবীরা। কাজেই আমি তোমাদের মা ইস্রায়েলকে ধ্বংস করে দেব।</div>
<div class="v" id="v6"><span class="vn">6</span> ঈশ্বর সম্বন্ধে জ্ঞানের অভাবে আমার লোকেরা ধ্বংস হয়ে যাচ্ছে। তোমরা সেই জ্ঞানকে অগ্রাহ্য করেছ বলে আমিও আমার পুরোহিত হিসাবে তোমাদের অগ্রাহ্য করলাম। তোমরা তোমাদের ঈশ্বরের আইন-কানুন ভুলে গেছ, তাই আমিও তোমাদের ছেলেমেয়েদের ভুলে যাব।</div>
<div class="v" id="v7"><span class="vn">7</span> <span class="br-p"><br><br></span>“পুরোহিতেরা সংখ্যায় যত বাড়ছে ততই তারা আমার বিরুদ্ধে পাপ করছে, সেইজন্য আমি সম্মানের বদলে তাদের অসম্মানিত করব।</div>
<div class="v" id="v8"><span class="vn">8</span> আমার লোকদের পাপের দরুন তারা লাভবান হয় বলে তারা আমার লোকদের পাপ করতে উৎসাহ দেয়।</div>
<div class="v" id="v9"><span class="vn">9</span> যেমন লোকদের তেমনি পুরোহিতদেরও শাস্তি দেওয়া হবে; তাদের আচার-ব্যবহারের জন্য তাদের সকলকেই আমি শাস্তি দেব এবং তাদের কাজ অনুসারে ফল দেব।</div>
<div class="v" id="v10"><span class="vn">10</span> তারা খাবে কিন্তু তৃপ্ত হবে না; তারা ব্যভিচার করবে কিন্তু সংখ্যায় বাড়বে না, কারণ তারা প্রতিমাপূজার জন্য সদাপ্রভুকে ত্যাগ করেছে।</div>
<div class="v" id="v11"><span class="vn">11</span> <span class="br-p"><br><br></span>“ব্যভিচার এবং নতুন ও পুরানো আংগুর-রস আমার লোকদের বুদ্ধি নষ্ট করছে।</div>
<div class="v" id="v12"><span class="vn">12</span> তারা কাঠের প্রতিমার কাছে পরামর্শ চায় আর কাঠের লাঠি তাদের নির্দেশ দেয়, কারণ ব্যভিচারের মন তাদের বিপথে নিয়ে গেছে; তারা তাদের ঈশ্বরের কাছে অবিশ্বস্ত হয়েছে।</div>
<div class="v" id="v13"><span class="vn">13</span> পাহাড়ের চূড়ায় চূড়ায় তারা পশু উৎসর্গ করে এবং পাহাড়ের উপরে অলোন, লিব্‌নী ও এলা গাছের নীচে যেখানে ছায়া আরাম দেয় সেখানে তারা ধূপ জ্বালায়। সেইজন্য তোমাদের মেয়েরা বেশ্যা হয় এবং ছেলের বউরা ব্যভিচার করে।</div>
<div class="v" id="v14"><span class="vn">14</span> তোমাদের মেয়েরা বেশ্যা হলে আর ছেলের বৌউরা ব্যভিচার করলে আমি শাস্তি দেব না, কারণ পুরুষেরা নিজেরাই বেশ্যাদের কাছে যায় এবং মন্দির-বেশ্যাদের সংগে পশু উৎসর্গ করে। এই বুদ্ধিহীন জাতি ধ্বংস হয়ে যাবে।</div>
<div class="v" id="v15"><span class="vn">15</span> <span class="br-p"><br><br></span>“হে ইস্রায়েল, তুমি যদিও ব্যভিচার করছ তবুও যিহূদা যেন একই দোষে দোষী না হয়। তোমরা গিল্‌গলে যেয়ো না; বৈৎ-আবনে যেয়ো না; ‘জীবন্ত সদাপ্রভুর দিব্য’ বলে শপথ কোরো না।</div>
<div class="v" id="v16"><span class="vn">16</span> ইস্রায়েলীয়েরা একগুঁয়ে গাভীর মত। কাজেই মাঠে ভেড়ার বাচ্চাদের মত সদাপ্রভু কি করে তাদের চরাবেন?</div>
<div class="v" id="v17"><span class="vn">17</span> ইফ্রয়িম প্রতিমাদের সংগে যোগ দিয়েছে; তাকে তা-ই করতে দাও।</div>
<div class="v" id="v18"><span class="vn">18</span> যখন তাদের মদ খাওয়া শেষ হয়ে যায় তখন তারা ব্যভিচার চালাতে থাকে; তাদের শাসনকর্তারা লজ্জাপূর্ণ আচার-ব্যবহার খুব ভালবাসে।</div>
<div class="v" id="v19"><span class="vn">19</span> শাস্তি বাতাসের মত করে যেন তাদের উড়িয়ে নিয়ে যাবে; তাদের উৎসর্গের অনুষ্ঠানগুলোর জন্য তারা লজ্জা পাবে।”</div>
</div>
<!-- PARSED ABOVE; EDITING MAY BREAK PARSER -->
</body></html>