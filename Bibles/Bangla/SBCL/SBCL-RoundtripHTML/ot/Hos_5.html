<html><head>
<meta http-equiv="Content-Type" content="text/html;charset=utf-8" />
<title>Hos 5 &ndash; হোশেয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 5);">
<div id="navbar"><a href="../index.html">Pobitro Baibel</a> &ndash; <b>হোশেয়</b> &ndash; <a href="Hos_1.html">1</a> ... <a href="Hos_3.html">3</a> <a href="Hos_4.html">4</a> <b>5</b> <a href="Hos_6.html">6</a> <a href="Hos_7.html">7</a> ... <a href="Hos_14.html">14</a> </div><hr>
<h1>Hos 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলের বিরুদ্ধে রায় ঘোষণা</h2><span class="vn">1</span> <span class="br-p"><br><br></span>সদাপ্রভু বলছেন, “হে পুরোহিতেরা, তোমরা এই কথা শোন। হে ইস্রায়েলের লোকেরা, মনোযোগ দাও। হে রাজবংশ, কান দাও। এই রায় তোমাদেরই বিরুদ্ধে দেওয়া হচ্ছে, কারণ তোমরা মিসপাতে ফাঁদের মত আর তাবোরে মেলে দেওয়া জালের মত হয়েছিলে।</div>
<div class="v" id="v2"><span class="vn">2</span> বিদ্রোহীরা ভীষণভাবে অত্যাচার করছে, কিন্তু আমি তাদের সবাইকে শাস্তি দেব।</div>
<div class="v" id="v3"><span class="vn">3</span> আমি ইফ্রয়িম সম্বন্ধে সব জানি; ইস্রায়েল আমার কাছ থেকে লুকানো নেই। ইফ্রয়িম এখন ব্যভিচার করছে; ইস্রায়েল অশুচি হয়ে গেছে।</div>
<div class="v" id="v4"><span class="vn">4</span> <span class="br-p"><br><br></span>“তাদের কাজ তাদের ঈশ্বরের দিকে ফিরে যেতে দেয় না। তাদের মধ্যে আছে ব্যভিচারের মন। তারা সদাপ্রভুকে সত্যিকারভাবে জানে না।</div>
<div class="v" id="v5"><span class="vn">5</span> ইস্রায়েলের অহংকারই তাদের বিরুদ্ধে সাক্ষ্য দেয়; ইফ্রয়িম, এমন কি, গোটা ইস্রায়েল তাদের পাপের জন্য উছোট খাচ্ছে আর যিহূদাও তাদের সংগে উছোট খাচ্ছে।</div>
<div class="v" id="v6"><span class="vn">6</span> তাদের ভেড়া ও গরুর পাল নিয়ে সদাপ্রভুর কাছে গেলে তারা তাঁকে পায় না; তাদের কাছ থেকে তিনি নিজেকে সরিয়ে নিয়েছেন।</div>
<div class="v" id="v7"><span class="vn">7</span> তারা সদাপ্রভুর কাছে অবিশ্বস্ত হয়েছে; তারা জারজ সন্তানদের জন্ম দেয়। কাজেই এখন তাদের অমাবস্যার পর্বগুলো তাদের গ্রাস করবে এবং তাদের ক্ষেতগুলোও তাদের গ্রাস করবে।</div>
<div class="v" id="v8"><span class="vn">8</span> <span class="br-p"><br><br></span>“তোমরা গিবিয়াতে তূরী বাজাও আর রামাতে বাজাও শিংগা। বৈৎ-আবনে চিৎকার করে বল, ‘হে বিন্যামীন, যুদ্ধে আমাদের পরিচালনা কর।’</div>
<div class="v" id="v9"><span class="vn">9</span> শাস্তি দেবার দিনে ইফ্রয়িম জনশূন্য হয়ে পড়ে থাকবে। যা হবেই হবে তা আমি ইস্রায়েলের গোষ্ঠীগুলোর মধ্যে ঘোষণা করছি।</div>
<div class="v" id="v10"><span class="vn">10</span> যারা সীমানার পাথর সরায় যিহূদার নেতারা তাদেরই মত। আমার ক্রোধ আমি বন্যার জলের মতই তাদের উপর ঢেলে দেব।</div>
<div class="v" id="v11"><span class="vn">11</span> ইফ্রয়িম নিজের ইচ্ছায় অসারতার পিছনে গেছে বলে সে অত্যাচারিত হয়েছে এবং বিচারে তাকে পায়ের তলায় মাড়ানো হয়েছে।</div>
<div class="v" id="v12"><span class="vn">12</span> ইফ্রয়িমের কাছে আমি হয়েছি পোকার মত আর যিহূদার লোকদের কাছে হয়েছি ক্ষয় করা জিনিসের মত।</div>
<div class="v" id="v13"><span class="vn">13</span> <span class="br-p"><br><br></span>“ইফ্রয়িম যখন তার রোগ দেখতে পেল আর যিহূদা দেখতে পেল তার ঘা তখন ইফ্রয়িম আসিরিয়ার দিকে ফিরে সাহায্যের জন্য সেই মহা রাজার কাছে লোক পাঠাল। কিন্তু সে তো তাকে সুস্থ করতে পারবে না এবং তার ঘা-ও সারাতে পারবে না।</div>
<div class="v" id="v14"><span class="vn">14</span> আমি ইফ্রয়িমের কাছে ও যিহূদার কাছে সিংহের মত হব। আমি তাদের টুকরা টুকরা করে ছিঁড়ে ফেলে চলে যাব; আমি তাদের নিয়ে যাব, তাদের উদ্ধার করবার জন্য কেউ থাকবে না।</div>
<div class="v" id="v15"><span class="vn">15</span> যে পর্যন্ত না তারা তাদের দোষ স্বীকার করে ও আমার দিকে মনোযোগ দেয় সেই পর্যন্ত আমি আমার নিজের জায়গায় ফিরে গিয়ে সেখানে থাকব। তাদের দুঃখ-কষ্টের সময় তারা আগ্রহের সংগে আমার কাছে ফিরে আসবে।”</div>
</div>
<!-- PARSED ABOVE; EDITING MAY BREAK PARSER -->
</body></html>