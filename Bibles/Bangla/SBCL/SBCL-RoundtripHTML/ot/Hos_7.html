<html><head>
<meta http-equiv="Content-Type" content="text/html;charset=utf-8" />
<title>Hos 7 &ndash; হোশেয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 7);">
<div id="navbar"><a href="../index.html">Pobitro Baibel</a> &ndash; <b>হোশেয়</b> &ndash; <a href="Hos_1.html">1</a> ... <a href="Hos_5.html">5</a> <a href="Hos_6.html">6</a> <b>7</b> <a href="Hos_8.html">8</a> <a href="Hos_9.html">9</a> ... <a href="Hos_14.html">14</a> </div><hr>
<h1>Hos 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>যখনই আমি আমার লোকদের অবস্থা ফিরাতে চাই, যখনই ইস্রায়েলকে সুস্থ করতে চাই, তখনই ইফ্রয়িমের পাপ দেখা যায় আর শমরিয়ার অন্যায় প্রকাশিত হয়। তারা ছলনা করে, ঘরে চোর ঢোকে আর বাইরে ডাকাতেরা লুটপাট করে;</div>
<div class="v" id="v2"><span class="vn">2</span> কিন্তু তারা বোঝে না যে, তাদের সব অন্যায় কাজ আমি মনে রাখি। তাদের পাপ সম্পূর্ণভাবে তাদের ঘিরে রেখেছে; সেগুলো সব সময়ই আমার সামনে রয়েছে।</div>
<div class="v" id="v3"><span class="vn">3</span> <span class="br-p"><br><br></span>“তাদের দুষ্টতা দিয়ে তারা রাজাকে এবং মিথ্যা কথা দিয়ে রাজকর্মচারীদের আনন্দিত করে।</div>
<div class="v" id="v4"><span class="vn">4</span> তারা সবাই ব্যভিচারী, তারা রুটিকারের জ্বালানো তুন্দুরের মত; ময়দা ঠাসা থেকে শুরু করে তা ফেঁপে ওঠা পর্যন্ত সেই তুন্দুরের আগুন খোঁচাবার দরকার হয় না।</div>
<div class="v" id="v5"><span class="vn">5</span> রাজার উৎসবের দিনে রাজকর্মচারীরা আংগুর-রস খেয়ে উত্তেজিত হয়েছিল আর রাজা সেই ঠাট্টা-বিদ্রূপ কারীদের সংগে হাত মিলিয়েছিল।</div>
<div class="v" id="v6"><span class="vn">6</span> কিন্তু তারা যখন ষড়যন্ত্র করেছিল তখন তাদের অন্তর তুন্দুরের মত জ্বলছিল। তাদের রুটিকার সারারাত ঘুমিয়ে ছিল এবং সকালে সেই ষড়যন্ত্র জ্বলন্ত আগুনের মত জ্বলে উঠেছিল।</div>
<div class="v" id="v7"><span class="vn">7</span> তারা সবাই তুন্দুরের মত গরম হয়েছিল এবং তাদের শাসনকর্তাদের তারা আগুনের মত গ্রাস করেছিল। তাদের রাজারা সবাই মারা পড়ে; তারা কেউই আমাকে ডাকে না।</div>
<div class="v" id="v8"><span class="vn">8</span> <span class="br-p"><br><br></span>“ইফ্রয়িম অন্যান্য জাতিদের সংগে মিশে গেছে; ইফ্রয়িম এক দিক পুড়ে যাওয়া পিঠার মত হয়েছে যা উল্টানো হয় নি।</div>
<div class="v" id="v9"><span class="vn">9</span> বিদেশীরা তার শক্তিকে দুর্বল করে দিয়েছে, কিন্তু সে তা বুঝতে পারছে না। তার মাথার চুল এখানে-সেখানে পেকেছে, কিন্তু সে তা লক্ষ্য করছে না।</div>
<div class="v" id="v10"><span class="vn">10</span> ইস্রায়েলের অহংকার তার বিরুদ্ধে সাক্ষ্য দিচ্ছে, কিন্তু এই সব হলেও সে তার ঈশ্বর সদাপ্রভুর কাছে ফিরছে না, তাঁর দিকে মনোযোগও দিচ্ছে না।</div>
<div class="v" id="v11"><span class="vn">11</span> <span class="br-p"><br><br></span>“ইফ্রয়িম যেন একটা অবুঝ কবুতর; সে একেবারে বুদ্ধিহীন। একবার সে মিসরকে ডাকে আর একবার যায় আসিরিয়ার কাছে।</div>
<div class="v" id="v12"><span class="vn">12</span> তারা যখন যাবে তখন আমি তাদের উপর আমার জাল ফেলব; আকাশের পাখীদের মত করে আমি তাদের টেনে নামাব। ইস্রায়েলীয়দের কাছে যেমন বলা হয়েছে সেইভাবেই আমি তাদের শাস্তি দেব।</div>
<div class="v" id="v13"><span class="vn">13</span> ধিক্‌ তাদের, কারণ তারা আমার কাছ থেকে বিপথে চলে গেছে। তাদের সর্বনাশ হোক, কারণ তারা আমার বিরুদ্ধে বিদ্রোহ করেছে। আমি তাদের মুক্ত করতে চাই কিন্তু তারা আমার বিরুদ্ধে মিথ্যা কথা বলে।</div>
<div class="v" id="v14"><span class="vn">14</span> তাদের বিছানার উপর তারা বিলাপ করে, কিন্তু তারা অন্তর থেকে আমার কাছে কাঁদে না। শস্য ও নতুন আংগুর-রস পাবার জন্য তারা একত্র হয় এবং আমার বিরুদ্ধে বিদ্রোহ করে।</div>
<div class="v" id="v15"><span class="vn">15</span> আমি তাদের যুদ্ধের শিক্ষা দিয়েছি ও শক্তিশালী করেছি, কিন্তু তারা আমারই বিরুদ্ধে মন্দের ষড়যন্ত্র করে।</div>
<div class="v" id="v16"><span class="vn">16</span> তারা স্বর্গের দিকে ফেরে না; তারা খুঁতযুক্ত একটা ধনুকের মত। তাদের নেতারা তাদের অহংকারপূর্ণ কথাবার্তার জন্য মারা পড়বে, আর সেইজন্য ইস্রায়েলীয়েরা মিসর দেশে হাসি-তামাশার পাত্র হবে।</div>
</div>
<!-- PARSED ABOVE; EDITING MAY BREAK PARSER -->
</body></html>