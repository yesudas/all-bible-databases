<html><head>
<meta http-equiv="Content-Type" content="text/html;charset=utf-8" />
<title>Hos 8 &ndash; হোশেয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Hos', 8);">
<div id="navbar"><a href="../index.html">Pobitro Baibel</a> &ndash; <b>হোশেয়</b> &ndash; <a href="Hos_1.html">1</a> ... <a href="Hos_6.html">6</a> <a href="Hos_7.html">7</a> <b>8</b> <a href="Hos_9.html">9</a> <a href="Hos_10.html">10</a> ... <a href="Hos_14.html">14</a> </div><hr>
<h1>Hos 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলের ফলভোগ</h2><span class="vn">1</span> <span class="br-p"><br><br></span>“তুমি শিংগা বাজাও। সদাপ্রভুর লোকদের বিরুদ্ধে শত্রু ঈগল পাখীর মত আসছে, কারণ লোকেরা আমার দেওয়া ব্যবস্থা অমান্য করেছে এবং আমার আইন-কানুনের বিরুদ্ধে বিদ্রোহ করেছে।</div>
<div class="v" id="v2"><span class="vn">2</span> ইস্রায়েল আমার কাছে কেঁদে কেঁদে বলেছে, ‘হে আমার ঈশ্বর, আমরা তোমাকে স্বীকার করছি।’</div>
<div class="v" id="v3"><span class="vn">3</span> কিন্তু যা ভাল ইস্রায়েল তা অগ্রাহ্য করেছে, তাই শত্রু তার পিছনে তাড়া করবে।</div>
<div class="v" id="v4"><span class="vn">4</span> আমার নির্দেশ ছাড়াই তারা রাজাদের নিযুক্ত করেছে; আমার অনুমতি ছাড়াই তারা নেতাদের বেছে নিয়েছে। তাদের সোনা ও রূপা দিয়ে তারা প্রতিমা তৈরী করে নিজেদের সর্বনাশ করেছে।</div>
<div class="v" id="v5"><span class="vn">5</span> হে শমরিয়া, আমি তোমার বাছুর-প্রতিমা অগ্রাহ্য করেছি। সেগুলোর বিরুদ্ধে আমার ক্রোধের আগুন জ্বলছে। ভাল হতে তোমার লোকদের আর কত দিন লাগবে?</div>
<div class="v" id="v6"><span class="vn">6</span> সেই বাছুর ইস্রায়েলের লোকেরাই তৈরী করেছে। একজন কারিগর সেটা গড়েছে; ওটা তো ঈশ্বর নয়। শমরিয়ার ঐ বাছুরটাকে ভেংগে টুকরা টুকরা করা হবে।</div>
<div class="v" id="v7"><span class="vn">7</span> <span class="br-p"><br><br></span>“তারা তো বাতাস বোনে আর শেষে ঘূর্ণিঝড় কাটে। শস্যের শীষে কোন দানা নেই; তা থেকে ময়দা হবে না। যদি তাতে কিছু হয়ও তবে তা বিদেশীরা গ্রাস করবে।</div>
<div class="v" id="v8"><span class="vn">8</span> ইস্রায়েলীয়দের গ্রাস করা হয়েছে; বাজে জিনিসের মতই তারা এখন বিভিন্ন জাতির মধ্যে রয়েছে।</div>
<div class="v" id="v9"><span class="vn">9</span> একা একা ঘুরে বেড়ানো বুনো গাধার মতই তারা আসিরিয়া পর্যন্ত গেছে। ইফ্রয়িম টাকা দিয়ে প্রেমিকদের এনেছে।</div>
<div class="v" id="v10"><span class="vn">10</span> যদিও তারা বিভিন্ন জাতির সংগে টাকা দিয়ে বন্ধুত্ব করেছে তবুও এখন আমি তাদের একসংগে জড়ো করে শাস্তি দেব। তারা শাসনকর্তাদের রাজার অত্যাচারের তলায় ক্ষয় হয়ে যাবে।</div>
<div class="v" id="v11"><span class="vn">11</span> <span class="br-p"><br><br></span>“পাপ দূর করবার জন্য ইফ্রয়িম অনেক বেদী তৈরী করেছে, কিন্তু সেগুলো হয়েছে পাপ করবার বেদী।</div>
<div class="v" id="v12"><span class="vn">12</span> আমার আইন-কানুনের অনেক কথাই আমি তাদের জন্য লিখেছিলাম, কিন্তু তারা সেগুলো বিদেশী কোন কিছু বলে মনে করেছে।</div>
<div class="v" id="v13"><span class="vn">13</span> তারা আমার উদ্দেশে পশু-উৎসর্গ করে তার মাংস খায় কিন্তু আমি সদাপ্রভু তাদের উপর সন্তুষ্ট নই। এখন আমি তাদের দুষ্টতার কথা স্মরণ করে তাদের পাপের শাস্তি দেব; তারা মিসরে ফিরে যাবে।</div>
<div class="v" id="v14"><span class="vn">14</span> ইস্রায়েলের লোকেরা নিজেদের সৃষ্টিকর্তাকে ভুলে গিয়ে বড় বড় বাড়ী তৈরী করেছে; যিহূদার লোকেরা অনেক শহর দেয়াল দিয়ে ঘিরেছে। কিন্তু আমি তাদের শহরগুলোর উপরে আগুন পাঠাব যা তাদের সব দুর্গ পুড়িয়ে ফেলবে।”</div>
</div>
<!-- PARSED ABOVE; EDITING MAY BREAK PARSER -->
</body></html>