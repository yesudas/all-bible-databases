<html><head>
<meta http-equiv="Content-Type" content="text/html;charset=utf-8" />
<title>Isa 3 &ndash; যিশাইয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 3);">
<div id="navbar"><a href="../index.html">Pobitro Baibel</a> &ndash; <b>যিশাইয়</b> &ndash; <a href="Isa_1.html">1</a> <a href="Isa_2.html">2</a> <b>3</b> <a href="Isa_4.html">4</a> <a href="Isa_5.html">5</a> ... <a href="Isa_66.html">66</a> </div><hr>
<h1>Isa 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহূদা ও যিরূশালেমের বিচার</h2><span class="vn">1</span> <span class="br-p"><br><br></span>এখন দেখ, যে সব জিনিস ও লোকদের উপর লোকে নির্ভর করে সেই সব যিরূশালেম ও যিহূদা থেকে সর্বক্ষমতার অধিকারী প্রভু সদাপ্রভু দূর করে দিতে যাচ্ছেন। তিনি তাদের সব খাবার ও জল দূর করে দেবেন।</div>
<div class="v" id="v2"><span class="vn">2</span> এছাড়া তিনি বীর ও যোদ্ধাদের, শাসনকর্তা ও নবীদের, গণক ও বৃদ্ধ নেতাদের,</div>
<div class="v" id="v3"><span class="vn">3</span> পঞ্চাশ সৈন্যের সেনাপতি ও সম্মানিত লোকদের, পরামর্শদাতা, চালাক যাদুকরদের ও মন্ত্র-পড়া সাপুড়েদের দূর করে দিতে যাচ্ছেন।</div>
<div class="v" id="v4"><span class="vn">4</span> তাদের উপরে তিনি অল্প বয়সী ছেলেদের কর্তা বানাবেন; অল্প বুদ্ধির যুবকেরা তাদের শাসনকর্তা হবে।</div>
<div class="v" id="v5"><span class="vn">5</span> মানুষ মানুষকে, প্রতিবেশী প্রতিবেশীকে অত্যাচার করবে; ছোটরা বুড়োদের বিরুদ্ধে উঠবে, আর নীচু স্তরের লোকেরা সম্মানিত লোকদের বিরুদ্ধে উঠবে।</div>
<div class="v" id="v6"><span class="vn">6</span> লোকে নিজের বংশের একজনকে ধরে বলবে, “তোমার চাদর আছে, তুমি আমাদের শাসনকর্তা হও, এই ধ্বংস হয়ে যাওয়া দেশের ভার নাও।”</div>
<div class="v" id="v7"><span class="vn">7</span> কিন্তু সেই দিন সে আপত্তি করে বলবে, “দেশের ভাল করবার মত আমার কিছু নেই। আমার বাড়ীতে কোন খাবার বা কাপড় নেই; তোমরা আমাকে লোকদের শাসনকর্তা বানায়ো না।”</div>
<div class="v" id="v8"><span class="vn">8</span> <span class="br-p"><br><br></span>যিরূশালেম উছোট খেয়েছে আর যিহূদা পড়ে গেছে, কারণ তাদের কথা ও কাজ সদাপ্রভুর বিরুদ্ধে; তারা তাঁর সামনেই তাঁর মহিমাকে অগ্রাহ্য করে।</div>
<div class="v" id="v9"><span class="vn">9</span> তাদের মুখের চেহারাই তাদের বিরুদ্ধে সাক্ষ্য দেয়; তারা সদোমের মত তাদের পাপ প্রকাশ করে, ঢাকে না। হায়, সেই লোকেরা! তারা নিজেদের উপর ধ্বংস ডেকে এনেছে।</div>
<div class="v" id="v10"><span class="vn">10</span> <span class="br-p"><br><br></span>তোমরা সৎ লোকদের বল যে, তাদের মংগল হবে, কারণ তারা তাদের কাজের সুফল ভোগ করবে।</div>
<div class="v" id="v11"><span class="vn">11</span> হায়, দুষ্টেরা! তাদের উপর বিপদ আসবে। তারা যা করেছে তার পাওনা তারা পাবে।</div>
<div class="v" id="v12"><span class="vn">12</span> যারা আমার লোকদের অত্যাচার করে তারা ছোট ছেলেদের মত, আর যারা তাদের শাসন করে তারা স্ত্রীলোকের মত। হে আমার লোকেরা, তোমাদের পথ দেখাবার লোকেরাই তোমাদের বিপথে নিয়ে যায়; তারা ঠিক পথ থেকে তোমাদের ভুল পথে নিয়ে যায়।</div>
<div class="v" id="v13"><span class="vn">13</span> <span class="br-p"><br><br></span>সদাপ্রভু আদালতে তাঁর স্থান নিয়েছেন; তিনি বিভিন্ন জাতির বিচার করবার জন্য দাঁড়িয়েছেন।</div>
<div class="v" id="v14"><span class="vn">14</span> সদাপ্রভু তাঁর লোকদের মধ্যেকার বুড়ো লোকদের ও নেতাদের বিরুদ্ধে বিচার করে বলছেন, “তোমরা আমার আংগুর ক্ষেত নষ্ট করেছ; গরীবদের মাল লুট করে নিজেদের ঘরে রেখেছ।</div>
<div class="v" id="v15"><span class="vn">15</span> তোমরা কিসের জন্য আমার লোকদের চুরমার করছ আর গরীবদের পিষে ফেলছ?” এই কথা সর্বক্ষমতার অধিকারী প্রভু সদাপ্রভু বলছেন।</div>
<div class="v" id="v16"><span class="vn">16</span> <span class="br-p"><br><br></span>সদাপ্রভু আরও বলছেন, “সিয়োনের স্ত্রীলোকেরা অহংকারী। তারা মাথা উঁচু করে হেঁটে বেড়ায় আর চোখ দিয়ে ইশারা করে; পায়ের নূপুরের রুম্‌ঝুম শব্দ তুলে তারা হালকা পায়ে কায়দা করে হাঁটে।</div>
<div class="v" id="v17"><span class="vn">17</span> সেইজন্য সদাপ্রভু সিয়োনের স্ত্রীলোকদের মাথায় ঘা হতে দেবেন আর তাতে টাক পড়াবেন।”</div>
<div class="v" id="v18"><span class="vn">18</span> <span class="br-p"><br><br></span>সেই দিন প্রভু তাদের সুন্দর সুন্দর গয়নাগাঁটি কেড়ে নেবেন। তিনি তাদের নূপুর, মাথার টায়রা, চন্দ্রহার,</div>
<div class="v" id="v19"><span class="vn">19</span> কানের দুল, বালা, জালি পর্দা,</div>
<div class="v" id="v20"><span class="vn">20</span> মাথার ঘোমটা, পায়ের মল, কোমরের রেশমী ফিতা, সুগন্ধির শিশি, তাবিজ,</div>
<div class="v" id="v21"><span class="vn">21</span> আংটি ও নাকের নোলক,</div>
<div class="v" id="v22"><span class="vn">22</span> সুন্দর সুন্দর লম্বা জামা, উপরের জামা, শাল, টাকার থলি,</div>
<div class="v" id="v23"><span class="vn">23</span> আয়না, মসীনার ভিতরের কাপড়, পাগড়ী আর ওড়না কেড়ে নেবেন।</div>
<div class="v" id="v24"><span class="vn">24</span> <span class="br-p"><br><br></span>সুগন্ধের বদলে পচা গন্ধ, কোমর-বাঁধনির বদলে দড়ি, সুন্দর করে আঁচড়ানো চুলের বদলে টাক, দামী কাপড়ের বদলে ছালার চট, আর সৌন্দর্যের বদলে পোড়ার দাগ থাকবে।</div>
<div class="v" id="v25"><span class="vn">25</span> তোমাদের লোকেরা তলোয়ারের আঘাতে আর যোদ্ধারা যুদ্ধে মারা পড়বে।</div>
<div class="v" id="v26"><span class="vn">26</span> সিয়োনের ফটকগুলো বিলাপ ও শোক করবে; সিয়োন সব হারিয়ে মাটিতে বসবে।</div>
</div>
<!-- PARSED ABOVE; EDITING MAY BREAK PARSER -->
</body></html>