<html><head>
<meta http-equiv="Content-Type" content="text/html;charset=utf-8" />
<title>Isa 32 &ndash; যিশাইয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 32);">
<div id="navbar"><a href="../index.html">Pobitro Baibel</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_30.html">30</a> <a href="Isa_31.html">31</a> <b>32</b> <a href="Isa_33.html">33</a> <a href="Isa_34.html">34</a> ... <a href="Isa_66.html">66</a> </div><hr>
<h1>Isa 32</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ন্যায়ের রাজ্য</h2><span class="vn">1</span> <span class="br-p"><br><br></span>দেখ, একজন রাজা ন্যায়ভাবে রাজত্ব করবেন আর শাসনকর্তারা ন্যায়বিচার করবেন।</div>
<div class="v" id="v2"><span class="vn">2</span> তাদের প্রত্যেকজন হবে যেন বাতাস থেকে আড়ালের জায়গা আর ঝড় থেকে আশ্রয়স্থান, যেন মরুভূমিতে জলের স্রোত আর রোদে পোড়া জমিতে বড় পাথরের ছায়া।</div>
<div class="v" id="v3"><span class="vn">3</span> তখন যাদের চোখ দেখতে পায় তাদের চোখ বন্ধ করা হবে না, আর যাদের কান শুনতে পায় তারা শুনতে থাকবে।</div>
<div class="v" id="v4"><span class="vn">4</span> যারা চিন্তা-ভাবনা না করে কাজ করে তারা জ্ঞান লাভ করবে, আর তোত্‌লারা স্পষ্ট করে কথা বলবে।</div>
<div class="v" id="v5"><span class="vn">5</span> নীচমনা লোকদের আর বলা হবে না ভাল লোক, কিম্বা বদ্‌মাইশদেরও আর বলা হবে না সম্মানিত লোক,</div>
<div class="v" id="v6"><span class="vn">6</span> কারণ নীচমনা লোক খারাপ কথাই বলে আর তার মন মন্দ বিষয়ে ব্যস্ত থাকে। সে জঘন্য জঘন্য কাজ করে আর সদাপ্রভু সম্বন্ধে অপমানের কথা ছড়ায়। সে এমন ব্যবস্থা করে যাতে খিদে পাওয়া লোকেরা খাবার না পায় এবং পিপাসিতেরা জল না পায়।</div>
<div class="v" id="v7"><span class="vn">7</span> বদ্‌মাইশদের কাজের ধারা মন্দ; এমন কি, অভাবীদের অনুরোধ উপযুক্ত হলেও সে মিথ্যা কথা দিয়ে তাদের ধ্বংস করবার জন্য মন্দ ফন্দি আঁটে।</div>
<div class="v" id="v8"><span class="vn">8</span> কিন্তু ভাল লোক ভাল পরিকল্পনা করে আর তার ভাল কাজের দ্বারা সে স্থির থাকে।</div>
<div class="v" id="v9"><h2>যিরূশালেমের স্ত্রীলোকেরা</h2><span class="vn">9</span> <span class="br-p"><br><br></span>হে আরামে-থাকা স্ত্রীলোকেরা, তোমরা আমার কথার বাধ্য হও। হে নিশ্চিন্তমনা মেয়েরা, তোমরা আমার কথায় কান দাও।</div>
<div class="v" id="v10"><span class="vn">10</span> হে নিশ্চিন্তমনা মেয়েরা, এক বছরের কিছু বেশী সময় হলে পর তোমরা ভয়ে কাঁপবে, কারণ আংগুর নষ্ট হয়ে যাবে, ফল পাড়বার সময় আসবে না।</div>
<div class="v" id="v11"><span class="vn">11</span> হে আরামে-থাকা স্ত্রীলোকেরা আর নিশ্চিন্তমনা মেয়েরা, তোমরা ভয়ে কাঁপতে থাক; তোমাদের কাপড়-চোপড় খুলে কোমরে চট জড়াও।</div>
<div class="v" id="v12"><span class="vn">12</span> চোখ জুড়ানো ক্ষেত ও ফলে ভরা আংগুর লতার জন্য তোমাদের বুক চাপড়াও।</div>
<div class="v" id="v13"><span class="vn">13</span> কাঁটাগাছে আর কাঁটাঝোপে ভরা আমার লোকদের দেশের জন্য বুক চাপড়াও। হ্যাঁ, আমোদ-ফুর্তিতে ভরা বাড়ী-ঘর আর হৈ-হুল্লোড়ে ভরা শহরের জন্য বুক চাপড়াও।</div>
<div class="v" id="v14"><span class="vn">14</span> যে পর্যন্ত না উপর থেকে পবিত্র আত্মাকে আমাদের উপর ঢেলে দেওয়া হয় আর মরু-এলাকা উর্বর জমি হয় আর উর্বর জমি বনের মত মনে হয়, সেই পর্যন্ত দুর্গে ও গোলমালে ভরা শহরে কেউ থাকবে না, আর পাহাড় ও পাহারা-ঘর পোড়ো জমি হবে। তা বুনো গাধাগুলোর আনন্দের স্থান ও পশুপালের চরবার জায়গা হবে।</div>
<div class="v" id="v16"><span class="vn">16</span> তার পরে মরু-এলাকায় বাস করবে ন্যায়বিচার আর উর্বর জমিতে বাস করবে সততা।</div>
<div class="v" id="v17"><span class="vn">17</span> সততার ফল হবে শান্তি, আর তার ফলে চিরকালের জন্য স্থিরতা ও নিশ্চয়তা আসবে।</div>
<div class="v" id="v18"><span class="vn">18</span> আমার লোকেরা শান্তিপূর্ণ বাসস্থানে, নিরাপদ বাড়ী-ঘরে ও গোলমালহীন বিশ্রামের জায়গায় বাস করবে।</div>
<div class="v" id="v19"><span class="vn">19</span> শিলাবৃষ্টি বনের গাছপালা মাটিতে ফেলে দেবে আর শহর সম্পূর্ণভাবে মাটির সংগে সমান হয়ে যাবে।</div>
<div class="v" id="v20"><span class="vn">20</span> কিন্তু প্রত্যেকটা স্রোতের ধারে বীজ লাগিয়ে আর তোমাদের গরু ও গাধাগুলো নিরাপদে চরতে দিয়ে তোমরা সুখী হবে।</div>
</div>
<!-- PARSED ABOVE; EDITING MAY BREAK PARSER -->
</body></html>