<html><head>
<meta http-equiv="Content-Type" content="text/html;charset=utf-8" />
<title>Isa 34 &ndash; যিশাইয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 34);">
<div id="navbar"><a href="../index.html">Pobitro Baibel</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_32.html">32</a> <a href="Isa_33.html">33</a> <b>34</b> <a href="Isa_35.html">35</a> <a href="Isa_36.html">36</a> ... <a href="Isa_66.html">66</a> </div><hr>
<h1>Isa 34</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>জাতিদের বিরুদ্ধে রায়</h2><span class="vn">1</span> <span class="br-p"><br><br></span>ওহে জাতিরা, তোমরা কাছে এস, শোন; হে লোকেরা, তোমরা কান দাও। পৃথিবী ও তার মধ্যেকার সব লোকেরা শুনুক; জগৎ ও তার মাটি থেকে তৈরী মানুষেরা শুনুক।</div>
<div class="v" id="v2"><span class="vn">2</span> সব জাতির উপরেই সদাপ্রভু ভীষণ অসন্তুষ্ট হয়েছেন; তাদের সব সৈন্যদলের উপরে তাঁর ক্রোধ রয়েছে। তিনি তাদের একেবারে শেষ করে ফেলবেন, ধ্বংসের হাতে তাদের তুলে দেবেন।</div>
<div class="v" id="v3"><span class="vn">3</span> তাদের নিহত লোকদের বাইরে ফেলে দেওয়া হবে। তাদের মৃতদেহ থেকে দুর্গন্ধ বের হবে এবং তাদের রক্তে পাহাড়-পর্বত ধুয়ে যাবে।</div>
<div class="v" id="v4"><span class="vn">4</span> আকাশের সূর্য-চাঁদ-তারাগুলো ধ্বংস হয়ে যাবে আর আকাশ গুটিয়ে রাখা কাগজের মত গুটিয়ে যাবে। যেমন করে আংগুর লতা আর ডুমুর গাছ থেকে শুকনা পাতা পড়ে যায় তেমনি করে সমস্ত তারাগুলো পড়ে যাবে।</div>
<div class="v" id="v5"><span class="vn">5</span> <span class="br-p"><br><br></span>আমার তলোয়ার স্বর্গে সম্পূর্ণভাবে তৃপ্ত; দেখ, বিচারের জন্য সেটা ইদোমের উপর, অর্থাৎ যে লোকদের আমি ধ্বংসের অভিশাপের অধীন করে রেখেছি তাদের উপর নেমে আসছে।</div>
<div class="v" id="v6"><span class="vn">6</span> সদাপ্রভুর তলোয়ার রক্তে স্নান করেছে; তা চর্বিতে ঢাকা পড়ে গেছে। সেই রক্ত ভেড়ার বাচ্চা ও ছাগলের রক্তের মত আর চর্বি ভেড়ার বৃক্কের চর্বির মত, কারণ সদাপ্রভু বস্রাতে একটা উৎসর্গের অনুষ্ঠান করবেন আর ইদোমে অনেককে কেটে ফেলা হবে।</div>
<div class="v" id="v7"><span class="vn">7</span> সেগুলোর সংগে বুনো ষাঁড়, এঁড়ে বাছুর ও বড় বড় ষাঁড় কাটা হবে। তাদের দেশ রক্তে ভিজে যাবে, আর চর্বিতে ধুলা ঢেকে যাবে।</div>
<div class="v" id="v8"><span class="vn">8</span> <span class="br-p"><br><br></span>এই সব হবে, কারণ প্রতিশোধ নেবার সদাপ্রভুর একটা দিন আছে, সিয়োনের পক্ষ হয়ে শাস্তি দেবার একটা সময় আছে।</div>
<div class="v" id="v9"><span class="vn">9</span> ইদোমের জলের স্রোতগুলো আলকাত্‌রায় ভরে যাবে, তার ধুলা হবে গন্ধকে ভরা, তাই দেশের মাটি হবে জ্বলন্ত আলকাত্‌রা।</div>
<div class="v" id="v10"><span class="vn">10</span> দিনে রাতে কখনও তা নিভবে না; চিরকাল তার ধূমা উঠতে থাকবে। বংশের পর বংশ ধরে সেটা খালি হয়ে পড়ে থাকবে; কেউ তার মধ্য দিয়ে আর কখনও যাবে না।</div>
<div class="v" id="v11"><span class="vn">11</span> মরু-পেঁচা, শজারু, হুতুম পেঁচা আর দাঁড়কাক সেই দেশ অধিকার করবে ও সেখানে বাসা করবে। সদাপ্রভু বিশৃঙ্খলার মাপের দড়ি আর শূন্যতার ওলনদড়ি ইদোমের উপর বিছিয়ে দেবেন।</div>
<div class="v" id="v12"><span class="vn">12</span> রাজ্য চালাবার জন্য কোন উঁচু পদের লোক কিম্বা কোন শাসনকর্তা থাকবে না।</div>
<div class="v" id="v13"><span class="vn">13</span> কাটাগাছে তার বড় বড় বাড়ীগুলো ঢেকে যাবে, আর দুর্গগুলো ঢেকে যাবে বিছুটি আর কাঁটাঝোপে। সেই দেশ হবে শিয়াল ও উটপাখীর বাসস্থান।</div>
<div class="v" id="v14"><span class="vn">14</span> মরু-প্রাণীরা শিয়ালদের সংগে থাকবে আর বুনো ছাগলেরা একে অন্যকে ডাকবে। রাতে ঘুরে বেড়ানো পেত্নী সেখানে বাস করবে; সেখানে তার বিশ্রামের স্থান সে খুঁজে পাবে।</div>
<div class="v" id="v15"><span class="vn">15</span> পেঁচা বাসা বানিয়ে সেখানে ডিম পাড়বে, তারপর ডিম ফুটিয়ে তার ডানার ছায়ায় তার বাচ্চাগুলো এক জায়গায় করবে। সেখানে চিলগুলো নিজের নিজের সংগিনীর সংগে একত্র হবে।</div>
<div class="v" id="v16"><span class="vn">16</span> <span class="br-p"><br><br></span>তোমরা সদাপ্রভুর বইয়ে খুঁজে দেখ ও পড়। সেখানে লেখা আছে- এদের একটাও হারিয়ে যাবে না, একটারও সংগিনীর অভাব হবে না; কারণ আমার মুখ দিয়ে সদাপ্রভু সেই আদেশ দিয়েছেন, আর তাঁর আত্মা তাদের একসংগে জড়ো করবেন।</div>
<div class="v" id="v17"><span class="vn">17</span> তিনি গুলিবাঁট করে ও মাপের দড়ি দিয়ে মেপে সেই জায়গা তাদের ভাগ করে দেবেন। তা চিরকাল তাদেরই থাকবে; বংশের পর বংশ ধরে তারা সেখানে বাস করবে।</div>
</div>
<!-- PARSED ABOVE; EDITING MAY BREAK PARSER -->
</body></html>