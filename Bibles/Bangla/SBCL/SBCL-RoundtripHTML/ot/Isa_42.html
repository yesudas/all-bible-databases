<html><head>
<meta http-equiv="Content-Type" content="text/html;charset=utf-8" />
<title>Isa 42 &ndash; যিশাইয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 42);">
<div id="navbar"><a href="../index.html">Pobitro Baibel</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_40.html">40</a> <a href="Isa_41.html">41</a> <b>42</b> <a href="Isa_43.html">43</a> <a href="Isa_44.html">44</a> ... <a href="Isa_66.html">66</a> </div><hr>
<h1>Isa 42</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সদাপ্রভুর দাস</h2><span class="vn">1</span> <span class="br-p"><br><br></span>সদাপ্রভু বলছেন, “দেখ, আমার দাস, যাঁকে আমি সাহায্য করি; আমার বাছাই করা লোক, যাঁর উপর আমি সন্তুষ্ট। আমি তাঁর উপরে আমার আত্মা দেব আর তিনি জাতিদের কাছে ন্যায়বিচার নিয়ে আসবেন।</div>
<div class="v" id="v2"><span class="vn">2</span> তিনি চিৎকার করবেন না বা জোরে কথা বলবেন না; তিনি রাস্তায় রাস্তায় তাঁর গলার স্বর শোনাবেন না।</div>
<div class="v" id="v3"><span class="vn">3</span> তিনি থেঁৎলে যাওয়া নল ভাংবেন না আর মিটমিট করে জ্বলতে থাকা সল্‌তে নিভাবেন না। তিনি সততার সংগে ন্যায়বিচার করবেন।</div>
<div class="v" id="v4"><span class="vn">4</span> পৃথিবীতে ন্যায়বিচার স্থাপন না করা পর্যন্ত তিনি দুর্বল হবেন না বা ভেংগে পড়বেন না। দূরের লোকেরা তাঁর নির্দেশের অপেক্ষায় থাকবে।”</div>
<div class="v" id="v5"><span class="vn">5</span> <span class="br-p"><br><br></span>সদাপ্রভু ঈশ্বর আকাশ সৃষ্টি করে মেলে দিয়েছেন; তিনি পৃথিবী ও তাতে যা জন্মায় তা সব বিছিয়ে দিয়েছেন; তিনি সেখানকার লোকদের নিঃশ্বাস দেন আর যারা সেখানে চলাফেরা করে তাদের জীবন দেন। তিনি বলছেন,</div>
<div class="v" id="v6"><span class="vn">6</span> “আমি সদাপ্রভু তোমাকে ন্যায়ভাবে ডেকেছি; আমি তোমার হাত ধরে রাখব। আমি তোমাকে রক্ষা করব এবং আমার লোকদের জন্য তোমাকে একটা ব্যবস্থার মত করব আর অন্যান্য জাতিদের জন্য করব আলোর মত।</div>
<div class="v" id="v7"><span class="vn">7</span> তুমি অন্ধদের চোখ খুলে দেবে, জেলখানা থেকে বন্দীদের মুক্ত করবে আর সেখানকার অন্ধকার গর্তে রাখা লোকদের বের করে আনবে।</div>
<div class="v" id="v8"><span class="vn">8</span> <span class="br-p"><br><br></span>“আমি সদাপ্রভু, এ-ই আমার নাম। আমি অন্যকে আমার গৌরব কিম্বা প্রতিমাকে আমার পাওনা প্রশংসা পেতে দেব না।</div>
<div class="v" id="v9"><span class="vn">9</span> দেখ, আগেকার ঘটনাগুলো ঘটে গেছে আর এখন আমি নতুন ঘটনার কথা ঘোষণা করব; সেগুলো ঘটবার আগেই তোমাদের কাছে তা জানাচ্ছি।”</div>
<div class="v" id="v10"><h2>সদাপ্রভুর উদ্দেশে প্রশংসার গান</h2><span class="vn">10</span> <span class="br-p"><br><br></span><span class="br-ind"><br><span class="indent">&nbsp;</span></span>হে সাগরে চলাচলকারীরা, সাগরের মধ্যেকার সব প্রাণী, <br><span class="br-ind"><br><span class="indent">&nbsp;</span></span>হে দূরের দেশগুলো আর তার মধ্যেকার বাসিন্দারা, <br><span class="br-ind"><br><span class="indent">&nbsp;</span></span>তোমরা সবাই সদাপ্রভুর উদ্দেশে একটা নতুন গান কর, <br><span class="br-ind"><br><span class="indent">&nbsp;</span></span>পৃথিবীর শেষ সীমা থেকে তাঁর প্রশংসার গান গাও। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>মরু-এলাকা ও তার শহরগুলো জোরে জোরে প্রশংসা করুক; <br><span class="br-ind"><br><span class="indent">&nbsp;</span></span>কেদরীয়দের গ্রামগুলোও তা করুক, <br><span class="br-ind"><br><span class="indent">&nbsp;</span></span>শেলার লোকেরা আনন্দে গান করুক, <br><span class="br-ind"><br><span class="indent">&nbsp;</span></span>পাহাড়ের চূড়াগুলো থেকে আনন্দে চিৎকার করুক। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তারা সদাপ্রভুর গৌরব করুক; <br><span class="br-ind"><br><span class="indent">&nbsp;</span></span>দূরের দেশগুলোর মধ্যে তাঁর প্রশংসা ঘোষণা করুক। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>একজন শক্তিশালী লোকের মত করে <br><span class="br-ind"><br><span class="indent">&nbsp;</span></span>সদাপ্রভু বের হয়ে আসবেন; <br><span class="br-ind"><br><span class="indent">&nbsp;</span></span>তিনি যোদ্ধার মত তাঁর আগ্রহকে উত্তেজিত করবেন; <br><span class="br-ind"><br><span class="indent">&nbsp;</span></span>তিনি চিৎকার করে যুুদ্ধের হাঁক দেবেন <br><span class="br-ind"><br><span class="indent">&nbsp;</span></span>আর শত্রুদের উপর জয়ী হবেন। <br></div>
<div class="v" id="v14"><span class="vn">14</span> <span class="br-p"><br><br></span>“আমি সদাপ্রভু অনেক দিন চুপ করে ছিলাম; আমি শান্ত থেকে নিজেকে দমন করে রেখেছিলাম। কিন্তু এখন প্রসবকারিণী স্ত্রীলোকের মত আমি চিৎকার করছি, শ্বাস টানছি ও হাঁপাচ্ছি।</div>
<div class="v" id="v15"><span class="vn">15</span> আমি পাহাড়-পর্বতগুলো গাছপালাহীন করব আর সেখানকার সমস্ত গাছপালা শুকিয়ে ফেলব; আমি নদীগুলোকে দ্বীপ বানাব আর পুকুরগুলো শুকিয়ে ফেলব।</div>
<div class="v" id="v16"><span class="vn">16</span> আমি অন্ধদের তাদের অজানা রাস্তা দিয়ে নিয়ে যাব, যে পথ তারা জানে না সেই পথে তাদের চালাব। তাদের আগে আগে আমি অন্ধকারকে আলো করব আর অসমান জায়গাকে সমান করে দেব। এ সবই আমি করব, নিশ্চয়ই করব।</div>
<div class="v" id="v17"><span class="vn">17</span> কিন্তু যারা খোদাই করা প্রতিমার উপর নির্ভর করে, যারা ছাঁচে ঢালা মূর্তিগুলোকে বলে, ‘তোমরা আমাদের দেবতা,’ আমি তাদের ভীষণ লজ্জায় ফেলে ফিরিয়ে দেব।</div>
<div class="v" id="v18"><h2>অন্ধ ও বয়রা ইস্রায়েল</h2><span class="vn">18</span> <span class="br-p"><br><br></span>“ওহে বয়রা লোকেরা, শোন, আর অন্ধেরা, তোমরা তাকিয়ে দেখ।</div>
<div class="v" id="v19"><span class="vn">19</span> আমার দাস ছাড়া অন্ধ আর কে? আমার পাঠানো দূতের মত বয়রা আর কে? আমার উপর নির্ভরকারীর মত অন্ধ আর কে? সদাপ্রভুর দাসের মত অন্ধ কে?</div>
<div class="v" id="v20"><span class="vn">20</span> তুমি অনেক কিছু দেখেও মনোযোগ দিচ্ছ না; তোমার কান খোলা থাকলেও কিছু শুনছ না।”</div>
<div class="v" id="v21"><span class="vn">21</span> <span class="br-p"><br><br></span>উদ্ধারের পরিকল্পনার জন্য সদাপ্রভু খুশী হয়ে তাঁর নির্দেশকে মহৎ ও গৌরবযুক্ত করলেন।</div>
<div class="v" id="v22"><span class="vn">22</span> কিন্তু এই লোকদের সব কিছু নিয়ে যাওয়া ও লুট করা হয়েছে, তাদের সবাইকে গর্তে ফেলা হয়েছে আর জেলখানায় লুকিয়ে রাখা হয়েছে। তারা কেড়ে নেওয়া জিনিসের মত হয়েছে, তাদের উদ্ধার করবার কেউ নেই। তারা লুটের মাল হয়েছে; কেউ বলে না, “তাদের ফিরিয়ে দাও।”</div>
<div class="v" id="v23"><span class="vn">23</span> তোমাদের মধ্যে কে আমার কথা শুনবে? আর যে সময় আসছে সেই সময়ের জন্য কে আমার কথায় গভীর মনোযোগ দেবে?</div>
<div class="v" id="v24"><span class="vn">24</span> যাকোবকে কে লুট হতে দিয়েছেন? আর ইস্রায়েলকে কে লুটেরাদের হাতে তুলে দিয়েছেন? তিনি কি সদাপ্রভু নন, যাঁর বিরুদ্ধে আমরা পাপ করেছি? তারা তাঁর পথে চলতে চায় নি, তাঁর নির্দেশ পালন করে নি।</div>
<div class="v" id="v25"><span class="vn">25</span> তাই তিনি তাঁর জ্বলন্ত ক্রোধ ও যুদ্ধের ভয়ংকরতা ইস্রায়েলের উপর ঢেলে দিয়েছেন। তাতে সেই আগুন তার চারদিকে জ্বলে উঠল, তবুও সে বুঝতে পারল না; আগুন তার গায়ে লাগল, কিন্তু তাতে সে মনোযোগ দিল না।</div>
</div>
<!-- PARSED ABOVE; EDITING MAY BREAK PARSER -->
</body></html>