<html><head>
<meta http-equiv="Content-Type" content="text/html;charset=utf-8" />
<title>Isa 48 &ndash; যিশাইয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 48);">
<div id="navbar"><a href="../index.html">Pobitro Baibel</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_46.html">46</a> <a href="Isa_47.html">47</a> <b>48</b> <a href="Isa_49.html">49</a> <a href="Isa_50.html">50</a> ... <a href="Isa_66.html">66</a> </div><hr>
<h1>Isa 48</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>একগুঁয়ে ইস্রায়েল</h2><span class="vn">1</span> <span class="br-p"><br><br></span>হে যাকোবের বংশ, তোমরা শোন। তোমাদের তো ইস্রায়েল নামে ডাকা হয়, তোমরা যিহূদার বংশ থেকে এসেছ, তোমরা সদাপ্রভুর নাম নিয়ে শপথ করে থাক আর ইস্রায়েলের ঈশ্বরের কাছে প্রার্থনা করে থাক, কিন্তু সত্যে বা ন্যায়ে তা কর না।</div>
<div class="v" id="v2"><span class="vn">2</span> তোমরা তো নিজেদের পবিত্র শহরের বাসিন্দা বলে থাক আর ইস্রায়েলের ঈশ্বরের উপরে নির্ভর কর, যাঁর নাম সর্বক্ষমতার অধিকারী সদাপ্রভু।</div>
<div class="v" id="v3"><span class="vn">3</span> সদাপ্রভু বলছেন, “যা হয়ে গেছে তা আমি অনেক কাল আগেই বলেছিলাম; আমি তা জানিয়েছিলাম আর আমার মুখ তা ঘোষণা করেছিল। তারপর আমি হঠাৎ তা করলাম আর তা হল,</div>
<div class="v" id="v4"><span class="vn">4</span> কারণ তোমরা যে কেমন একগুঁয়ে তা আমি জানতাম; তোমাদের ঘাড়ের মাংস লোহার মত আর কপাল ব্রোঞ্জের মত।</div>
<div class="v" id="v5"><span class="vn">5</span> সেইজন্য অনেক আগেই আমি তোমাদের এই সব বলেছিলাম আর তা ঘটবার আগেই তোমাদের কাছে ঘোষণা করেছিলাম, যাতে তোমরা বলতে না পার, ‘আমাদের প্রতিমাগুলো এই সব করেছে, আমাদের খোদাই করা মূর্তি আর ছাঁচে ঢালা প্রতিমা এই সব আদেশ দিয়েছে।’</div>
<div class="v" id="v6"><span class="vn">6</span> তোমরা এই সব শুনেছ; সেই সমস্তের দিকে তোমরা তাকিয়ে দেখ। তোমরা কি তা মেনে নেবে না? <span class="br-p"><br><br></span>“এখন থেকে আমি তোমাদের নতুন নতুন বিষয়ের কথা বলব যা তোমাদের অজানা ও গুপ্ত বিষয়।</div>
<div class="v" id="v7"><span class="vn">7</span> সেগুলো অনেক দিন আগে নয়, এখনই সৃষ্ট হয়েছে; আজকের আগে তোমরা সেই সব শোন নি। কাজেই তোমরা বলতে পারবে না, ‘হ্যাঁ, আমরা তা জানতাম।’</div>
<div class="v" id="v8"><span class="vn">8</span> তোমরা তা শোন নি এবং বুঝতেও পার নি; আগে থেকে তোমাদের কান খোলা হয় নি। তোমরা যে কেমন বিশ্বাসঘাতক তা আমি জানি, জন্ম থেকেই তোমাদের বিদ্রোহী বলা হয়।</div>
<div class="v" id="v9"><span class="vn">9</span> আমার নিজের সুনামের জন্যই আমার ক্রোধকে আমি দমন করে রেখেছি; আমার গৌরবের জন্য আমি তা বাধা দিয়ে রেখেছি যাতে তোমাদের শেষ করে ফেলা না হয়।</div>
<div class="v" id="v10"><span class="vn">10</span> দেখ, আমি তোমাদের আগুনে ফেলেছি, কিন্তু তোমরা রূপার মত খাঁটি হয়ে বের হও নি; দুঃখের চুল্লীতে আমি তোমাদের যাচাই করেছি।</div>
<div class="v" id="v11"><span class="vn">11</span> আমি যা কিছু করি তা আমার নিজের জন্য, কেবল আমার নিজের জন্যই করি। আমার নিজের অগৌরব আমি কি করে হতে দিতে পারি? আমার গৌরব আমি অন্যকে পেতে দিতে পারি না।</div>
<div class="v" id="v12"><h2>ইস্রায়েল স্বাধীন হল</h2><span class="vn">12</span> <span class="br-p"><br><br></span>“হে যাকোব, হে আমার বেছে নেওয়া ইস্রায়েল, তোমরা আমার কথা শোন। আমিই তিনি; আমিই প্রথম এবং আমিই শেষ।</div>
<div class="v" id="v13"><span class="vn">13</span> আমি নিজের হাতে পৃথিবীর ভিত্তি স্থাপন করেছি আর ডান হাতে আকাশকে বিছিয়ে দিয়েছি; আমি ডাকলে এদের সবাই একসংগে দাঁড়ায়।</div>
<div class="v" id="v14"><span class="vn">14</span> <span class="br-p"><br><br></span>“তোমরা সকলে একত্র হয়ে শোন। প্রতিমাগুলোর মধ্যে কোন্‌টা এই সব বিষয় আগেই বলেছে? বাবিলের বিরুদ্ধে সদাপ্রভুর বেছে নেওয়া লোক তার নিজের ইচ্ছা পূর্ণ করবে; সদাপ্রভুর হাত বাবিলীয়দের বিরুদ্ধে উঠবে।</div>
<div class="v" id="v15"><span class="vn">15</span> আমি, আমি সদাপ্রভুই কথা বলেছি; হ্যাঁ, আমিই তাকে ডেকেছি। আমি তাকে নিয়ে আসব আর সে তার কাজে সফল হবে।</div>
<div class="v" id="v16"><span class="vn">16</span> <span class="br-p"><br><br></span>“তোমরা আমার কাছে এসে এই কথা শোন। আমি প্রথম থেকে কোন কথা গোপন রাখবার জন্য বলি নি; সেই সব কথা পূর্ণ হবার সময় আমি সেখানে থাকি।” <span class="br-p"><br><br></span>এখন প্রভু সদাপ্রভু তাঁর আত্মা দিয়ে আমাকে পাঠিয়েছেন।</div>
<div class="v" id="v17"><span class="vn">17</span> <span class="br-p"><br><br></span>সদাপ্রভু, তোমাদের মুক্তিদাতা, ইস্রায়েলের সেই পবিত্রজন এই কথা বলছেন, “আমি তোমাদের ঈশ্বর সদাপ্রভু; তোমাদের উপকারের জন্য আমি তোমাদের শিক্ষা দিই। যে পথে তোমাদের চলতে হবে আমি সেই পথে তোমাদের চালাই।</div>
<div class="v" id="v18"><span class="vn">18</span> তোমরা যদি কেবল আমার আদেশের প্রতি মনোযোগ দিতে তাহলে তোমাদের শান্তি হত নদীর মত আর তোমাদের সততা হত সাগরের ঢেউয়ের মত।</div>
<div class="v" id="v19"><span class="vn">19</span> এছাড়া তোমাদের বংশধরেরা বালির মত হত আর তোমাদের ছেলেমেয়েরা হত বালুকণার মত অসংখ্য। তাদের নাম আমার সামনে থেকে কখনও মুছে ফেলা হত না কিম্বা তাদের ধ্বংস করা হত না।”</div>
<div class="v" id="v20"><span class="vn">20</span> <span class="br-p"><br><br></span>তোমরা বাবিল ছেড়ে চলে যাও, বাবিলীয়দের কাছ থেকে পালাও। তোমরা আনন্দে চিৎকার করে জানাও, ঘোষণা কর। পৃথিবীর শেষ সীমা পর্যন্ত এই কথা বল, “সদাপ্রভু তাঁর দাস যাকোবকে মুক্ত করেছেন।”</div>
<div class="v" id="v21"><span class="vn">21</span> যখন তিনি মরুভূমির মধ্য দিয়ে তাদের নিয়ে যাচ্ছিলেন তখন তারা পিপাসায় কষ্ট পায় নি, কারণ তিনি পাথর থেকে তাদের জন্য জল বইয়ে দিয়েছিলেন; তিনি পাথর ফাটিয়েছিলেন আর তাতে জল বের হয়ে এসেছিল।</div>
<div class="v" id="v22"><span class="vn">22</span> <span class="br-p"><br><br></span>সদাপ্রভু বলছেন, “দুষ্টদের কোন শান্তি নেই।”</div>
</div>
<!-- PARSED ABOVE; EDITING MAY BREAK PARSER -->
</body></html>