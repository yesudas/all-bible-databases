<html><head>
<meta http-equiv="Content-Type" content="text/html;charset=utf-8" />
<title>Isa 5 &ndash; যিশাইয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 5);">
<div id="navbar"><a href="../index.html">Pobitro Baibel</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_3.html">3</a> <a href="Isa_4.html">4</a> <b>5</b> <a href="Isa_6.html">6</a> <a href="Isa_7.html">7</a> ... <a href="Isa_66.html">66</a> </div><hr>
<h1>Isa 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আংগুর ক্ষেতের গান</h2><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>আমি যাঁকে ভালবাসি তাঁর উদ্দেশে আমি একটা গান গাইব, <br><span class="br-ind"><br><span class="indent">&nbsp;</span></span>গান গাইব তাঁর আংগুর ক্ষেতের বিষয়ে। <br><span class="br-ind"><br><span class="indent">&nbsp;</span></span>পাহাড়ের গায়ে একটা উর্বর জায়গায় ছিল <br><span class="br-ind"><br><span class="indent">&nbsp;</span></span>আমার প্রিয়ের একটা আংগুর ক্ষেত। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তিনি জায়গাটা খুঁড়ে সব পাথর তুলে ফেললেন <br><span class="br-ind"><br><span class="indent">&nbsp;</span></span>আর তাতে লাগালেন সব চেয়ে ভাল আংগুরের লতা। <br><span class="br-ind"><br><span class="indent">&nbsp;</span></span>তার মধ্যে তিনি তৈরী করলেন একটা উঁচু পাহারা-ঘর <br><span class="br-ind"><br><span class="indent">&nbsp;</span></span>আর আংগুর মাড়াইয়ের জন্য পাথর কেটে ঠিক করে নিলেন। <br><span class="br-ind"><br><span class="indent">&nbsp;</span></span>তারপর তিনি সেখানে ভাল আংগুর ফলের জন্য অপেক্ষা করলেন, <br><span class="br-ind"><br><span class="indent">&nbsp;</span></span>কিন্তু তাতে ধরল কেবল বুনো আংগুর। <span class="br-p"><br><br></span> <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>“হে যিরূশালেমের বাসিন্দারা ও যিহূদার লোকেরা, <br><span class="br-ind"><br><span class="indent">&nbsp;</span></span>এখন তোমরাই বল, এ কি আমার, না আমার <br><span class="br-ind"><br><span class="indent">&nbsp;</span></span>আংগুর ক্ষেতের দোষ? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমার আংগুর ক্ষেতের জন্য আমি যা করেছি <br><span class="br-ind"><br><span class="indent">&nbsp;</span></span>তার চেয়ে বেশী আর কি করা যেত? <br><span class="br-ind"><br><span class="indent">&nbsp;</span></span>যখন আমি ভাল আংগুরের জন্য অপেক্ষা করলাম <br><span class="br-ind"><br><span class="indent">&nbsp;</span></span>তখন কেন তাতে ধরল কেবল বুনো আংগুর? <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমার আংগুর ক্ষেতের প্রতি যা করব <br><span class="br-ind"><br><span class="indent">&nbsp;</span></span>তা এখন আমি তোমাদের বলব: <br><span class="br-ind"><br><span class="indent">&nbsp;</span></span>আমি তার বেড়া তুলে ফেলব <br><span class="br-ind"><br><span class="indent">&nbsp;</span></span>আর তাতে জমিটা ধ্বংস হয়ে যাবে; <br><span class="br-ind"><br><span class="indent">&nbsp;</span></span>আমি তার দেয়াল ভেংগে ফেলব <br><span class="br-ind"><br><span class="indent">&nbsp;</span></span>আর তাতে তা পায়ে মাড়ানো হবে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি ওটা একটা ধ্বংসস্থান করব; <br><span class="br-ind"><br><span class="indent">&nbsp;</span></span>তার লতা ছাঁটাও হবে না এবং তার জমিও চাষ করা হবে না, <br><span class="br-ind"><br><span class="indent">&nbsp;</span></span>আর সেখানে জন্মাবে কেবল কাঁটাঝোপ আর কাঁটাগাছ। <br><span class="br-ind"><br><span class="indent">&nbsp;</span></span>আমি মেঘকে হুকুম দেব যেন সে বৃষ্টি না দেয়।” <span class="br-p"><br><br></span> <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সর্বক্ষমতার অধিকারী সদাপ্রভুর আংগুর ক্ষেত হল <br><span class="br-ind"><br><span class="indent">&nbsp;</span></span>ইস্রায়েল-বংশের লোকেরা; <br><span class="br-ind"><br><span class="indent">&nbsp;</span></span>আর যিহূদার লোকেরা হল তাঁর আনন্দের আংগুর-চারা। <br><span class="br-ind"><br><span class="indent">&nbsp;</span></span>তিনি ন্যায়বিচারের খোঁজ করলেন কিন্তু দেখলেন রক্তপাত; <br><span class="br-ind"><br><span class="indent">&nbsp;</span></span>তিনি সততার খোঁজ করলেন কিন্তু শুনলেন দুঃখের কান্না। <br></div>
<div class="v" id="v8"><h2>লোকদের কষ্ট ও বিচার</h2><span class="vn">8</span> <span class="br-p"><br><br></span>ধিক্‌ তোমাদের, যারা ঘরের সংগে ঘর আর ক্ষেতের সংগে ক্ষেত যোগ করছ; শেষে অন্যদের জন্য কোন জায়গা থাকবে না, আর তোমরা একাই দেশে বাস করবে।</div>
<div class="v" id="v9"><span class="vn">9</span> আমি নিজের কানে সর্বক্ষমতার অধিকারী সদাপ্রভুর এই কথা শুনেছি, “সত্যিই বড় বড় বাড়ীগুলো ধ্বংস হয়ে যাবে, সুন্দর সুন্দর দালানে কোন বাসিন্দা থাকবে না।</div>
<div class="v" id="v10"><span class="vn">10</span> ত্রিশ বিঘা আংগুর ক্ষেত থেকে মাত্র বাইশ লিটার আংগুর-রস পাওয়া যাবে, আর একশো আশি কেজি বীজে মাত্র আঠারো কেজি শস্য জন্মাবে।”</div>
<div class="v" id="v11"><span class="vn">11</span> <span class="br-p"><br><br></span>ধিক্‌ সেই লোকদের, যারা মদ খাবার জন্য খুব সকালে ওঠে আর অনেক রাত পর্যন্ত বসে আংগুর-রস খেতে থাকে, যতক্ষণ না তাতে তারা গরম হয়ে ওঠে।</div>
<div class="v" id="v12"><span class="vn">12</span> তাদের ভোজের সময় থাকে সুরবাহার ও বীণা, আর থাকে খঞ্জনি, বাঁশী আর আংগুর-রস; কিন্তু সদাপ্রভুর কাজের প্রতি তাদের কোন মনোযোগ নেই, তাঁর হাতের কাজের প্রতি কোন খেয়াল নেই।</div>
<div class="v" id="v13"><span class="vn">13</span> কাজেই বুদ্ধির অভাবে আমার লোকেরা অন্য দেশে বন্দী হয়ে থাকবে। তাদের গণ্যমান্য লোকেরা খিদেয় মারা পড়বে, আর তাদের অন্যান্য লোকদের বুক পিপাসায় শুকাবে।</div>
<div class="v" id="v14"><span class="vn">14</span> সেইজন্য মৃতস্থান তার গলার নালী চওড়া করছে, তার মুখ খুব বড় করে হা করছে। সম্মানিত ও সাধারণ লোক, ঝগড়াটে আর হৈ-হুল্লোড়কারীরা সবাই সেখানে নেমে যাবে।</div>
<div class="v" id="v15"><span class="vn">15</span> উঁচু-নীচু সকলকে নত করা হবে, আর গর্বিতদের চোখ নীচু করা হবে।</div>
<div class="v" id="v16"><span class="vn">16</span> কিন্তু সর্বক্ষমতার অধিকারী সদাপ্রভু ন্যায়বিচার করে মহান থাকবেন; পবিত্র ঈশ্বর তাঁর সততার জন্য পবিত্র বলে প্রকাশিত হবেন।</div>
<div class="v" id="v17"><span class="vn">17</span> তখন ভেড়াগুলো নিজেদের ক্ষেতে যেমন চরে তেমনি করেই ধনীদের সব ধ্বংসস্থানগুলোতে চরে বেড়াবে, আর বিদেশীরা সেই সব ধ্বংসস্থানগুলো ভোগ করবে।</div>
<div class="v" id="v18"><span class="vn">18</span> <span class="br-p"><br><br></span>ধিক্‌ সেই লোকদের, যারা ছলনার দড়ি দিয়ে অন্যায়কে টেনে আনে, আর পাপকে টেনে আনে যেন গরুর গাড়ির দড়ি দিয়ে।</div>
<div class="v" id="v19"><span class="vn">19</span> তারা বলে, “ঈশ্বর শীঘ্র করুন; তিনি তাড়াতাড়ি করে তাঁর কাজ করুন যেন আমরা তা দেখতে পাই। ইস্রায়েলের সেই পবিত্রজনের পরিকল্পনা পূর্ণ হোক যেন আমরা তা জানতে পারি।”</div>
<div class="v" id="v20"><span class="vn">20</span> <span class="br-p"><br><br></span>ধিক্‌ সেই লোকদের, যারা মন্দকে বলে ভাল আর ভালকে বলে মন্দ, যারা আলোকে অন্ধকার আর অন্ধকারকে আলো বলে ধরে, যারা মিষ্টিকে তেতো আর তেতোকে মিষ্টি বলে ধরে।</div>
<div class="v" id="v21"><span class="vn">21</span> ধিক্‌ সেই লোকদের, যারা নিজেদের চোখে জ্ঞানবান আর নিজেদের বুদ্ধিমান বলে মনে করে।</div>
<div class="v" id="v22"><span class="vn">22</span> <span class="br-p"><br><br></span>ধিক্‌ সেই লোকদের, যারা আংগুর-রস খাওয়ার বেলায় ওস্তাদ আর মদ মিশাবার কাজে পাকা,</div>
<div class="v" id="v23"><span class="vn">23</span> যারা ঘুষ খেয়ে দোষীকে ছেড়ে দেয় আর নির্দোষদের জন্য ন্যায়বিচার করতে অস্বীকার করে।</div>
<div class="v" id="v24"><span class="vn">24</span> কাজেই আগুনের জিভ্‌ যেমন খড় পুড়িয়ে ফেলে আর আগুনের শিখার মধ্যে শুকনা ঘাস পুড়ে যায়, তেমনি করেই তাদের গোড়া পচে যাবে আর ধুলার মতই তাদের ফুল উড়ে যাবে; কারণ তারা সর্বক্ষমতার অধিকারী সদাপ্রভুর নির্দেশ অগ্রাহ্য করেছে আর ইস্রায়েলের সেই পবিত্রজনের বাক্যকে পায়ে ঠেলেছে।</div>
<div class="v" id="v25"><span class="vn">25</span> সেইজন্য সদাপ্রভুর ক্রোধ তাঁর লোকদের বিরুদ্ধে জ্বলে উঠেছে; তিনি হাত তুলে তাদের আঘাত করেছেন। পাহাড়-পর্বত কাঁপছে আর মৃতদেহগুলো রাস্তায় ময়লার মত পড়ে আছে। এই সবের পরেও তাঁর ক্রোধ থামে নি, তিনি হাত উঠিয়েই রেখেছেন।</div>
<div class="v" id="v26"><span class="vn">26</span> <span class="br-p"><br><br></span>তিনি দূরের জাতির জন্য একটা নিশান তুলবেন আর পৃথিবীর শেষ সীমার সেই লোকদের ডাক দেবেন। দেখ, তারা তাড়াতাড়ি করে দৌড়ে দৌড়ে আসবে।</div>
<div class="v" id="v27"><span class="vn">27</span> তারা কেউই ক্লান্ত হবে না, উছোটও খাবে না; কেউই ঝিমাবে না বা ঘুমাবে না; তাদের কোমর-বাঁধনি খুলে যাবে না, জুতার ফিতাও ছিঁড়বে না;</div>
<div class="v" id="v28"><span class="vn">28</span> তাদের তীরগুলো ধারালো, তাদের সব ধনুকে চাড়া দেওয়া আছে; তাদের ঘোড়ার খুরগুলো চক্‌মকি পাথরের মত শক্ত, আর তাদের রথের চাকাগুলো ঘূর্ণিবাতাসের মত।</div>
<div class="v" id="v29"><span class="vn">29</span> সিংহীর মতই তাদের গর্জন; তারা যুব সিংহের মত গর্জন করবে আর শিকার ধরবার সময় গোঁ গোঁ শব্দ করবে। সেই শিকার তারা বয়ে নিয়ে যাবে; তাদের হাত থেকে কেউ তা রক্ষা করতে পারবে না।</div>
<div class="v" id="v30"><span class="vn">30</span> সেই দিন তারা সমুদ্রের গর্জনের মত করে সদাপ্রভুর লোকদের উপর গর্জন করবে। কেউ যদি তখন দেশের দিকে তাকায় তবে সে দেখতে পাবে অন্ধকার আর কষ্ট; এমন কি, আলোও মেঘে ঢেকে অন্ধকার হয়ে যাবে।</div>
</div>
<!-- PARSED ABOVE; EDITING MAY BREAK PARSER -->
</body></html>