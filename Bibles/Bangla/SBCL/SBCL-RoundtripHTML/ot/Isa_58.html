<html><head>
<meta http-equiv="Content-Type" content="text/html;charset=utf-8" />
<title>Isa 58 &ndash; যিশাইয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 58);">
<div id="navbar"><a href="../index.html">Pobitro Baibel</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_56.html">56</a> <a href="Isa_57.html">57</a> <b>58</b> <a href="Isa_59.html">59</a> <a href="Isa_60.html">60</a> ... <a href="Isa_66.html">66</a> </div><hr>
<h1>Isa 58</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সত্যিকারের উপবাস</h2><span class="vn">1</span> <span class="br-p"><br><br></span>সদাপ্রভু বলছেন, “জোরে চিৎকার কর, সমস্ত শক্তি দিয়ে চিৎকার কর; শিংগার আওয়াজের মত জোরে আওয়াজ কর। আমার লোকদের কাছে তাদের অন্যায়ের কথা আর যাকোবের বংশের কাছে তাদের পাপের কথা জানাও।</div>
<div class="v" id="v2"><span class="vn">2</span> তাদের দেখলে মনে হয় দিনের পর দিন যেন তারা আমার ইচ্ছামত চলছে আর আমার পথ জানবার জন্য তাদের আগ্রহ আছে; তারা যেন এমন একটা জাতি যারা ঠিক কাজ করে আর তাদের ঈশ্বরের আদেশ ত্যাগ করে না; তারা যেন আমার কাছে ন্যায়বিচার সম্বন্ধে জানতে চায় আর যেন ঈশ্বরের কাছে আসতে আগ্রহী।</div>
<div class="v" id="v3"><span class="vn">3</span> তারা বলে, ‘আমরা উপবাস করেছি আর তুমি তা চেয়ে দেখলে না কেন? আমরা কষ্ট স্বীকার করেছি আর তুমি তা লক্ষ্য করলে না কেন?’ কিন্তু দেখ, তোমাদের উপবাসের দিনে তোমরা তো নিজেদের সন্তুষ্ট করে থাক, আর তোমাদের সব কর্মচারীদের উপর অত্যাচার করে থাক।</div>
<div class="v" id="v4"><span class="vn">4</span> উপবাস করবার ফলে তোমরা ঝগড়া আর বিবাদ করে থাক এবং ঘুষি মেরে একে অন্যকে আঘাত করে থাক। তোমরা এইভাবে উপবাস করলে আশা করতে পারবে না যে, আমি তোমাদের কথা শুনব।</div>
<div class="v" id="v5"><span class="vn">5</span> আমি কি এই রকম উপবাস চেয়েছি? তোমাদের উপবাস তো কেবল নিজেদের কষ্ট দেওয়া; তা কেবল নল-খাগড়ার মত মাথা নোয়ানো আর ছালার চটের ও ছাইয়ের উপর শুয়ে থাকা। এটাকেই কি তোমরা উপবাস আর সদাপ্রভুর দয়া দেখাবার দিন বল?</div>
<div class="v" id="v6"><span class="vn">6</span> <span class="br-p"><br><br></span>“আসলে আমি এই রকম উপবাস চাই: তোমরা অবিচারের শিকল আর জোয়ালের দড়ি খুলে দাও, অত্যাচারিতদের মুক্তি দাও আর প্রত্যেকটি জোয়াল ভেংগে ফেল,</div>
<div class="v" id="v7"><span class="vn">7</span> খিদে পাওয়া লোকদের তোমাদের খাবার ভাগ করে দাও, ঘুরে বেড়ানো গরীব লোককে নিজের ঘরে আশ্রয় দাও, উলংগকে দেখলে তাকে কাপড় পরাও, আর নিজেদের আত্মীয়-স্বজনের দিক থেকে মুখ ফিরিয়ে নিয়ো না। এই সব কাজ করাই হল আসল উপবাস।</div>
<div class="v" id="v8"><span class="vn">8</span> তাহলে তোমাদের আলো ভোরের মত প্রকাশ পাবে আর শীঘ্রই তোমরা সুস্থতা লাভ করবে; তোমাদের সততা তোমাদের আগে আগে যাবে আর আমার গৌরব তোমাদের পিছন দিকের রক্ষক হবে।</div>
<div class="v" id="v9"><span class="vn">9</span> তখন তোমরা প্রার্থনা করলে আমি উত্তর দেব; তোমরা সাহায্যের জন্য ডাকলে আমি বলব, ‘এই যে আমি।’ <span class="br-p"><br><br></span>“যদি তোমরা তোমাদের কাছ থেকে অত্যাচারীর জোয়াল, বিদ্রূপের ইংগিত এবং হিংসাপূর্ণ কথাবার্তা ত্যাগ কর,</div>
<div class="v" id="v10"><span class="vn">10</span> যদি খিদে পাওয়া লোকদের প্রতি মমতা দেখিয়ে তাদের খাবার দাও, তাহলে অন্ধকারেও তোমাদের আলো জ্বলে উঠবে আর তোমাদের রাত হবে দুপুর বেলার মত।</div>
<div class="v" id="v11"><span class="vn">11</span> আমি সদাপ্রভুই তোমাদের সব সময় পরিচালনা করব; শুকিয়ে যাওয়া দেশে আমি তোমাদের প্রয়োজন মিটাব আর তোমাদের দেহকে শক্তি দান করব। তোমরা ভালভাবে জল পাওয়া বাগানের মত হবে আর এমন ফোয়ারার মত হবে যার জল কখনও শুকাবে না।</div>
<div class="v" id="v12"><span class="vn">12</span> তোমাদের লোকেরা আগেকার ধ্বংস হওয়া জায়গাগুলো আবার তৈরী করবে আর অনেক কাল আগেকার ভিত্তিগুলোর উপরে আবার গাঁথবে; তোমাদের বলা হবে ভাংগা দেয়ালের এবং বসতিস্থানের রাস্তাগুলোর মেরামতকারী।</div>
<div class="v" id="v13"><span class="vn">13</span> <span class="br-p"><br><br></span>“যদি তোমরা বিশ্রামবার পালন কর ও আমার পবিত্র দিনে নিজেদের সন্তুষ্ট না কর, যদি বিশ্রামবারকে আনন্দদায়ক আর সদাপ্রভুর দিনকে সম্মানের যোগ্য মনে কর, যদি নিজেদের খুশীমত না চলে সেই দিনের সম্মান রাখ আর যা খুশী তা না কর বা বাজে কথা না বল,</div>
<div class="v" id="v14"><span class="vn">14</span> তাহলে আমাকে নিয়েই তোমরা আনন্দে মেতে থাকবে আর আমি পৃথিবীর সব উঁচু জায়গার অধিকার তোমাদের দেব। এছাড়া আমি তোমাদের পিতা যাকোবের অধিকার তোমাদের ভোগ করতে দেব। আমি সদাপ্রভু এই কথা বলছি।”</div>
</div>
<!-- PARSED ABOVE; EDITING MAY BREAK PARSER -->
</body></html>