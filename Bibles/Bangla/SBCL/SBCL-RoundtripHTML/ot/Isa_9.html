<html><head>
<meta http-equiv="Content-Type" content="text/html;charset=utf-8" />
<title>Isa 9 &ndash; যিশাইয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Isa', 9);">
<div id="navbar"><a href="../index.html">Pobitro Baibel</a> &ndash; <b>যিশাইয়</b> &ndash; <a href="Isa_1.html">1</a> ... <a href="Isa_7.html">7</a> <a href="Isa_8.html">8</a> <b>9</b> <a href="Isa_10.html">10</a> <a href="Isa_11.html">11</a> ... <a href="Isa_66.html">66</a> </div><hr>
<h1>Isa 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>আমাদের জন্য একটি শিশুর জন্ম</h2><span class="vn">1</span> <span class="br-p"><br><br></span>কিন্তু যারা আগে কষ্টের মধ্যে ছিল তাদের জন্য অন্ধকার আর থাকবে না। আগেকার দিনে ঈশ্বর সবূলূন ও নপ্তালি এলাকাকে নীচু করেছিলেন, কিন্তু ভবিষ্যতে সমুদ্রের কিনারার রাস্তা থেকে ধরে যর্দন নদীর পূর্ব পারের এলাকা পর্যন্ত অযিহূদীদের গালীলকে তিনি সম্মানিত করবেন।</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>যে লোকেরা অন্ধকারে চলে তারা মহা আলো দেখতে পাবে; <br><span class="br-ind"><br><span class="indent">&nbsp;</span></span>যারা ঘন অন্ধকারের দেশে বাস করে <br><span class="br-ind"><br><span class="indent">&nbsp;</span></span>তাদের উপর সেই আলো জ্বলবে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তুমি সেই জাতিকে বড় করবে <br><span class="br-ind"><br><span class="indent">&nbsp;</span></span>আর বাড়িয়ে দেবে তাদের আনন্দ; <br><span class="br-ind"><br><span class="indent">&nbsp;</span></span>ফসল কাটার সময় লোকে যেমন আমোদ করে, <br><span class="br-ind"><br><span class="indent">&nbsp;</span></span>লুটের মাল ভাগের সময় যেমন আনন্দ করে, <br><span class="br-ind"><br><span class="indent">&nbsp;</span></span>তেমনি করেই তারা তোমার সামনে আনন্দ করবে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>মিদিয়নের হেরে যাওয়ার দিনে যেমন তুমি করেছিলে, <br><span class="br-ind"><br><span class="indent">&nbsp;</span></span>তেমনি করেই তুমি চুরমার করে দেবে <br><span class="br-ind"><br><span class="indent">&nbsp;</span></span>সেই জোয়াল, যা তাদের উপর ভার হয়ে আছে, <br><span class="br-ind"><br><span class="indent">&nbsp;</span></span>সেই লাঠি, যা তাদের আঘাত করে, <br><span class="br-ind"><br><span class="indent">&nbsp;</span></span>সেই জাতি, যে তাদের উপর অত্যাচার করে। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যুদ্ধ করতে আসা প্রত্যেকজন যোদ্ধার জুতা, <br><span class="br-ind"><br><span class="indent">&nbsp;</span></span>রক্তে ভেজা প্রত্যেকটি পোশাক আগুনে পুড়িয়ে দেওয়া হবে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>এই সমস্ত হবে, <br><span class="br-ind"><br><span class="indent">&nbsp;</span></span>কারণ একটি ছেলে আমাদের জন্য জন্মগ্রহণ করবেন, <br><span class="br-ind"><br><span class="indent">&nbsp;</span></span>একটি পুত্র আমাদের দেওয়া হবে। <br><span class="br-ind"><br><span class="indent">&nbsp;</span></span>শাসন করবার ভার তাঁর কাঁধের উপর থাকবে, <br><span class="br-ind"><br><span class="indent">&nbsp;</span></span>আর তাঁর নাম হবে আশ্চর্য পরামর্শদাতা, শক্তিশালী ঈশ্বর, <br><span class="br-ind"><br><span class="indent">&nbsp;</span></span>চিরস্থায়ী পিতা, শান্তির রাজা। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তাঁর শাসনক্ষমতা বৃদ্ধির ও শান্তির শেষ হবে না। <br><span class="br-ind"><br><span class="indent">&nbsp;</span></span>তিনি দায়ূদের সিংহাসন ও তাঁর রাজ্যের উপরে রাজত্ব করবেন; <br><span class="br-ind"><br><span class="indent">&nbsp;</span></span>তিনি সেই সময় থেকে চিরকালের জন্য <br><span class="br-ind"><br><span class="indent">&nbsp;</span></span>ন্যায়বিচার ও সততা দিয়ে তা স্থাপন করবেন <br><span class="br-ind"><br><span class="indent">&nbsp;</span></span>ও স্থির করবেন। <br><span class="br-ind"><br><span class="indent">&nbsp;</span></span>সর্বক্ষমতার অধিকারী সদাপ্রভুই গভীর আগ্রহে এই সমস্ত করবেন। <br></div>
<div class="v" id="v8"><h2>ইস্রায়েলের উপর সদাপ্রভুর ক্রোধ</h2><span class="vn">8</span> <span class="br-p"><br><br></span>যাকোবের বিরুদ্ধে প্রভু একটা সংবাদ পাঠিয়েছেন; তা ইস্রায়েলের উপর ঘটবে।</div>
<div class="v" id="v9"><span class="vn">9</span> ইফ্রয়িম ও শমরিয়ার সব বাসিন্দারা তা জানতে পারবে। তারা অহংকার ও অন্তরের গর্বের সংগে বলে,</div>
<div class="v" id="v10"><span class="vn">10</span> “ইটগুলো পড়ে গেছে, কিন্তু আমরা তা আবার সুন্দর করে কাটা পাথর দিয়ে গড়ব; সব ডুমুর গাছ কেটে ফেলা হয়েছে, কিন্তু আমরা তার বদলে লাগাব এরস গাছ।”</div>
<div class="v" id="v11"><span class="vn">11</span> কিন্তু সদাপ্রভু তো রৎসীনের বিরুদ্ধে তার শত্রুদের শক্তিশালী করেছেন আর তার বিরুদ্ধে তাদের উত্তেজিত করেছেন।</div>
<div class="v" id="v12"><span class="vn">12</span> পূর্ব দিক থেকে অরামীয়েরা আর পশ্চিম দিক থেকে পলেষ্টীয়েরা মুখ হা করে ইস্রায়েলকে গিলে ফেলবে। এই সব হলেও তাঁর ক্রোধ থামবে না। এখনও তাঁর হাত উঠানোই রয়েছে।</div>
<div class="v" id="v13"><span class="vn">13</span> <span class="br-p"><br><br></span>কিন্তু যিনি তাদের আঘাত করেছেন তাঁর কাছে লোকেরা ফিরে আসে নি, সর্বক্ষমতার অধিকারী সদাপ্রভুর ইচ্ছামত চলে নি।</div>
<div class="v" id="v14"><span class="vn">14</span> কাজেই সদাপ্রভু ইস্রায়েলের খেজুরের ডাল ও নল-খাগড়া, অর্থাৎ মাথা ও লেজ একই দিনে কেটে ফেলবেন।</div>
<div class="v" id="v15"><span class="vn">15</span> সেই মাথা হল বৃদ্ধ নেতারা ও সম্মানিত লোকেরা, আর লেজ হল মিথ্যা শিক্ষাদানকারী নবীরা।</div>
<div class="v" id="v16"><span class="vn">16</span> যারা এই জাতির লোকদের পথ দেখায় তারা তাদের ভুল পথে নিয়ে যায়; যারা তাদের পিছনে চলে তারা বুঝতে পারছে না তারা কোথায় যাচ্ছে।</div>
<div class="v" id="v17"><span class="vn">17</span> কাজেই প্রভু যুবকদের নিয়ে কোন আনন্দ পাবেন না, আর অনাথ ও বিধবাদের প্রতি তিনি কোন মমতা করবেন না; কারণ সবাই ঈশ্বরের প্রতি ভক্তিহীন ও দুষ্ট, সবাই খারাপ কথা বলে। এই সব হলেও তাঁর ক্রোধ থামবে না; এখনও তাঁর হাত উঠানোই রয়েছে।</div>
<div class="v" id="v18"><span class="vn">18</span> <span class="br-p"><br><br></span>সত্যিই দুষ্টতা আগুনের মত জ্বলে, তা কাঁটাঝোপ আর কাঁটাগাছ পুড়িয়ে ফেলে। তা বনের সব ঘন ঝোপ জ্বালিয়ে দেয় আর তাতে ধূমার থাম পাক খেয়ে খেয়ে উপরে ওঠে।</div>
<div class="v" id="v19"><span class="vn">19</span> সর্বক্ষমতার অধিকারী সদাপ্রভুর ভীষণ ক্রোধে দেশ ঝল্‌সে যাবে, আর লোকেরা হবে আগুনের জন্য জ্বালানী কাঠের মত। কেউ তার ভাইকে পর্যন্ত মমতা করবে না।</div>
<div class="v" id="v20"><span class="vn">20</span> এপাশে যা আছে তা তারা গিলতে থাকবে, কিন্তু তবুও খিদে মিটবে না; ওপাশে যা আছে তা খেতে থাকবে, কিন্তু তৃপ্ত হবে না। শেষে প্রত্যেকে নিজের লোকদের মাংস খাবে-</div>
<div class="v" id="v21"><span class="vn">21</span> মনঃশি ইফ্রয়িমের আর ইফ্রয়িম মনঃশির মাংস খাবে, আর তারা একসংগে যিহূদার বিরুদ্ধে উঠবে। এই সব হলেও তাঁর ক্রোধ থামবে না; এখনও তাঁর হাত উঠানোই রয়েছে।</div>
</div>
<!-- PARSED ABOVE; EDITING MAY BREAK PARSER -->
</body></html>