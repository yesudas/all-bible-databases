<html><head>
<meta http-equiv="Content-Type" content="text/html;charset=utf-8" />
<title>Jer 1 &ndash; যিরমিয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 1);">
<div id="navbar"><a href="../index.html">Pobitro Baibel</a> &ndash; <b>যিরমিয়</b> &ndash; <b>1</b> <a href="Jer_2.html">2</a> <a href="Jer_3.html">3</a> ... <a href="Jer_52.html">52</a> </div><hr>
<h1>Jer 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->যিরমিয় “কাঁদুনে নবী” হিসাবে বিখ্যাত। আমরা যদি কথাটা মনে রাখি এবং তাঁর কান্নার কারণ জানি তবে তিনি যা বলেছেন তা আমরা বুঝতে পারব। যিরমিয় যখন ভবিষ্যতের কথা বলছিলেন তখন তিনটি দেশের মধ্যে ক্ষমতার লড়াই চলছিল; দেশগুলো হল আসিরিয়া, মিসর ও বাবিল। ঈশ্বর যিরমিয়ের কাছে দু’টি বিষয় প্রকাশ করেছিলেন- যিহূদা যেন মিসরের কোন সন্ধির উপর নির্ভর না করে এবং যিহূদার পাপের ফলে বাবিলীয়েরা তাদের বন্দী করে নিয়ে যাবে আর 70 বছর বন্দী করে রাখবে। যিরমিয়কে যদিও অত্যাচারিত হতে হয়েছিল তবুও তিনি বিশ্বস্তভাবে ঈশ্বরের দেওয়া সংবাদ লোকদের কাছে ঘোষণা করেছিলেন। তিনি খুব মনোকষ্ট নিয়ে তাঁর বলা ধ্বংসের ও বন্দীত্বের ভবিষ্যদ্বাণী পূর্ণ হতে দেখেছিলেন। জাতির বেশীর ভাগ লোককে বাবিলে নিয়ে যাওয়া হলেও যাদের দেশে থাকবার অনুমতি দেওয়া হয়েছিল তাদের মধ্যে যিরমিয় ছিলেন একজন। দেশে থাকা লোকদের তিনি মিসরে পালিয়ে না যাবার উপদেশ দিয়েছিলেন। তারা তাঁর কথা শোনে নি এবং তাদের সংগে তাঁকেও সেখানে নিয়ে গিয়েছিল। তিনি মিসরেই মারা গিয়েছিলেন। <!--raw 1 bo --><p/><!--endraw 1--><!--raw 1 bo --><b><!--endraw 1-->বিষয় সংক্ষেপ:<!--raw 1 bo --></b><!--endraw 1--> <!--raw 1 bo --><p/><!--endraw 1-->• (ক) যিরমিয়কে কাজে নিযুক্ত করা ও কাজের ভার দেওয়া (1 অধ্যায়) <!--raw 1 bo --><br/><!--endraw 1-->• (খ) যিহূদার লোকদের পাপ সম্বন্ধে ও তাদের বন্দী থাকবার সময়ের জন্য উপদেশ (২-১০ অধ্যায়) <!--raw 1 bo --><br/><!--endraw 1-->• (গ) চিহ্ন হিসাবে যিরমিয়ের অভিজ্ঞতা (১১-১৯ অধ্যায়) <!--raw 1 bo --><br/><!--endraw 1-->• (ঘ) যিহূদার রাজনৈতিক ও ধর্মীয় নেতাদের বিরুদ্ধে ভবিষ্যদ্বাণী (২০-২৩ অধ্যায়) <!--raw 1 bo --><br/><!--endraw 1-->• (ঙ) যিরূশালেমের ধ্বংস এবং বন্দীত্বের বিষয়ে ভবিষ্যদ্বাণী (২৪-২৯ অধ্যায়) <!--raw 1 bo --><br/><!--endraw 1-->• (চ) যিহূদার পুনরুদ্ধার সম্বন্ধে ভবিষ্যদ্বাণী (৩০-৩৩ অধ্যায়) <!--raw 1 bo --><br/><!--endraw 1-->• (ছ) ঐতিহাসিক অংশ (৩৪-৩৯ অধ্যায়) <!--raw 1 bo --><br/><!--endraw 1-->• (জ) অযিহূদী জাতিদের বিরুদ্ধে ভবিষ্যদ্বাণী (৪০-৫১ অধ্যায়) <!--raw 1 bo --><br/><!--endraw 1-->• (ঝ) পরিশেষে: যিরূশালেমের পতন (৫২ অধ্যায়)
</div>
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>এই সব কথা হিল্কিয়ের ছেলে যিরমিয় বলেছিলেন। তিনি ছিলেন বিন্যামীন এলাকার অনাথোৎ গ্রামের পুরোহিতদের মধ্যে একজন।</div>
<div class="v" id="v2"><span class="vn">2</span> যিহূদার রাজা আমোনের ছেলে যোশিয়ের রাজত্বের তেরো বছরের সময় সদাপ্রভুর বাক্য যিরমিয়ের কাছে প্রকাশিত হয়েছিল।</div>
<div class="v" id="v3"><span class="vn">3</span> যোশিয়ের ছেলে যিহূদার রাজা যিহোয়াকীমের রাজত্বের সময় থেকে যিহূদার রাজা যোশিয়ের ছেলে সিদিকিয়ের রাজত্বের এগারো বছরের পঞ্চম মাস পর্যন্তও সদাপ্রভুর বাক্য আবার প্রকাশিত হয়েছিল। সেই মাসেই যিরূশালেমের লোকদের বন্দী করে নিয়ে যাওয়া হয়েছিল।</div>
<div class="v" id="v4"><h2>সদাপ্রভু যিরমিয়কে ডাকলেন</h2><span class="vn">4</span> <span class="br-p"><br><br></span>সদাপ্রভু আমাকে বললেন,</div>
<div class="v" id="v5"><span class="vn">5</span> “তোমাকে মায়ের গর্ভে গঠন করবার আগেই আমি তোমাকে বেছে রেখেছি। তোমার জন্মের আগেই আমি তোমাকে আলাদা করে রেখে জাতিদের কাছে নবী হিসাবে নিযুক্ত করেছি।”</div>
<div class="v" id="v6"><span class="vn">6</span> <span class="br-p"><br><br></span>তখন আমি বললাম, “হে প্রভু সদাপ্রভু, আমি কথা বলতে জানি না; আমি তো ছেলেমানুষ।”</div>
<div class="v" id="v7"><span class="vn">7</span> <span class="br-p"><br><br></span>কিন্তু সদাপ্রভু আমাকে বললেন, “তুমি ছেলেমানুষ এই কথা বোলো না। আমি যাদের কাছে তোমাকে পাঠাব তাদের প্রত্যেকের কাছে তুমি যাবে এবং আমি যা বলতে আদেশ করব তা-ই বলবে।</div>
<div class="v" id="v8"><span class="vn">8</span> তুমি তাদের ভয় কোরো না, কারণ আমি সদাপ্রভু তোমাকে রক্ষা করবার জন্য তোমার সংগে সংগে আছি।”</div>
<div class="v" id="v9"><span class="vn">9</span> <span class="br-p"><br><br></span>তারপর সদাপ্রভু হাত বাড়িয়ে আমার মুখ ছুঁলেন এবং আমাকে বললেন, “এখন আমি তোমার মুখে আমার বাক্য দিলাম।</div>
<div class="v" id="v10"><span class="vn">10</span> দেখ, উপ্‌ড়ে ও ভেংগে ফেলবার জন্য, ধ্বংস ও সর্বনাশ করবার জন্য এবং তৈরী করবার ও স্থাপন করবার জন্য আজ আমি তোমাকে জাতি ও রাজ্যগুলোর উপরে নিযুক্ত করলাম।”</div>
<div class="v" id="v11"><span class="vn">11</span> <span class="br-p"><br><br></span>তারপর সদাপ্রভু আমাকে বললেন, “যিরমিয়, তুমি কি দেখতে পাচ্ছ?” <span class="br-p"><br><br></span>উত্তরে আমি বললাম, “আমি বাদাম গাছের একটা ডাল দেখতে পাচ্ছি।”</div>
<div class="v" id="v12"><span class="vn">12</span> <span class="br-p"><br><br></span>সদাপ্রভু আমাকে বললেন, “তুমি ঠিকই দেখেছ, কারণ আমার বাক্য যাতে সফল হয় তার দিকে আমি খেয়াল রাখছি।”</div>
<div class="v" id="v13"><span class="vn">13</span> <span class="br-p"><br><br></span>আবার সদাপ্রভু বললেন, “তুমি কি দেখতে পাচ্ছ?” <span class="br-p"><br><br></span>আমি বললাম, “আমি উত্তর দিক থেকে দক্ষিণে কাৎ হয়ে থাকা একটা পাত্র দেখতে পাচ্ছি যার মধ্যে কিছু ফুটছে।”</div>
<div class="v" id="v14"><span class="vn">14</span> <span class="br-p"><br><br></span>সদাপ্রভু আমাকে বললেন, “এই দেশে যারা বাস করে তাদের সকলের উপরে উত্তর দিক থেকে বিপদ বন্যার মত বেগে আসবে।</div>
<div class="v" id="v15"><span class="vn">15</span> আমি উত্তর দিকের রাজ্যগুলোর সমস্ত জাতিদের ডাক দিচ্ছি।” যিরূশালেমের ফটকগুলোতে ঢুকবার পথে রাজারা এসে তাদের সিংহাসন স্থাপন করবে। তারা তার চারপাশের দেয়াল আর যিহূদার সমস্ত শহরগুলো ঘেরাও করবে।</div>
<div class="v" id="v16"><span class="vn">16</span> আমার লোকেরা আমাকে ত্যাগ করেছে, তারা দেব-দেবতাদের উদ্দেশে ধূপ জ্বালিয়েছে আর নিজেদের হাতের তৈরী জিনিসের পূজা করেছে। তাদের এই সব দুষ্টতার জন্য আমি তাদের বিরুদ্ধে আমার বিচারের রায় দেব।</div>
<div class="v" id="v17"><span class="vn">17</span> <span class="br-p"><br><br></span>“তুমি কোমর বেঁধে দাঁড়াও এবং আমি তোমাকে যা বলতে আদেশ করি তা-ই তুমি তাদের বল। তাদের দেখে তুমি ভেংগে পোড়ো না, যদি পড় তাহলে আমি এমন করব যাতে তাদের সামনে তুমি একেবারে ভেংগে পড়।</div>
<div class="v" id="v18"><span class="vn">18</span> আজ আমি তোমাকে একটা শক্তিশালী শহরের মত, একটা লোহার থামের মত ও একটা ব্রোঞ্জের দেয়ালের মত করলাম যাতে তুমি গোটা দেশের বিরুদ্ধে, অর্থাৎ যিহূদার রাজাদের, উঁচু পদের কর্মচারীদের, পুরোহিতদের ও দেশের লোকদের বিরুদ্ধে দাঁড়াতে পার।</div>
<div class="v" id="v19"><span class="vn">19</span> তারা তোমার বিরুদ্ধে যুদ্ধ করবে কিন্তু তোমাকে হারাতে পারবে না, কারণ তোমাকে রক্ষা করবার জন্য আমি তোমার সংগে সংগে আছি। আমি সদাপ্রভু এই কথা বলছি।”</div>
</div>
<!-- PARSED ABOVE; EDITING MAY BREAK PARSER -->
</body></html>