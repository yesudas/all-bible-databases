<html><head>
<meta http-equiv="Content-Type" content="text/html;charset=utf-8" />
<title>Jer 21 &ndash; যিরমিয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 21);">
<div id="navbar"><a href="../index.html">Pobitro Baibel</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_19.html">19</a> <a href="Jer_20.html">20</a> <b>21</b> <a href="Jer_22.html">22</a> <a href="Jer_23.html">23</a> ... <a href="Jer_52.html">52</a> </div><hr>
<h1>Jer 21</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সিদিকিয়ের অনুরোধ অগ্রাহ্য</h2><span class="vn">1</span> <span class="br-p"><br><br></span>পরে সদাপ্রভুর বাক্য যিরমিয়ের কাছে প্রকাশিত হল। সেই সময় রাজা সিদিকিয় মল্কিয়ের ছেলে পশ্‌হূরকে ও মাসেয়ের ছেলে পুরোহিত সফনিয়কে যিরমিয়ের কাছে এই কথা বলতে পাঠালেন,</div>
<div class="v" id="v2"><span class="vn">2</span> “বাবিলের রাজা নবূখদ্‌নিৎসর আমাদের সংগে যুদ্ধ করছে; কাজেই আপনি আমাদের জন্য সদাপ্রভুর কাছে অনুরোধ করুন যেন সে আমাদের কাছ থেকে ফিরে যায়। হয়তো সদাপ্রভু আমাদের জন্য আগের মত আশ্চর্য কাজ করবেন।”</div>
<div class="v" id="v3"><span class="vn">3</span> <span class="br-p"><br><br></span>যিরমিয় তাদের বললেন, “আপনারা রাজা সিদিকিয়কে বলুন যে,</div>
<div class="v" id="v4"><span class="vn">4</span> ইস্রায়েলের ঈশ্বর সদাপ্রভু এই কথা বলছেন, ‘বাবিলের রাজা ও যে বাবিলীয়েরা দেয়ালের বাইরে থেকে তোমাকে আক্রমণ করছে তাদের বিরুদ্ধে যুদ্ধের জন্য তোমার হাতে যে অস্ত্রশস্ত্র আছে সেগুলোর মুখ আমি ঘুরিয়ে দেব এবং শহরের মধ্যে সেগুলো জড়ো করব।</div>
<div class="v" id="v5"><span class="vn">5</span> আমার শক্তিশালী হাত বাড়িয়ে দিয়ে আমি অসন্তুষ্ট হয়ে, ক্রোধে ভীষণ উত্তেজিত হয়ে নিজেই তোমার বিরুদ্ধে যুদ্ধ করব।</div>
<div class="v" id="v6"><span class="vn">6</span> এই শহরে যারা বাস করে, তা সে মানুষ হোক বা পশু হোক, আমি তাদের মড়ক দিয়ে আঘাত করব, তাতে তারা মারা যাবে।</div>
<div class="v" id="v7"><span class="vn">7</span> তারপর আমি মড়ক, যুদ্ধ ও দুর্ভিক্ষের হাত থেকে বেঁচে থাকা যিহূদার রাজা সিদিকিয়কে, তার রাজকর্মচারীদের এবং এই শহরের সমস্ত লোকদের বাবিলের রাজা নবূখদ্‌নিৎসরের হাতে ও যারা তাদের মেরে ফেলতে চায় সেই শত্রুদের হাতে তুলে দেব। নবূখদ্‌নিৎসর তাদের মেরে ফেলবে; সে তাদের কোন মায়া, মমতা বা দয়া দেখাবে না। আমি সদাপ্রভু এই কথা বলছি।’ ”</div>
<div class="v" id="v8"><span class="vn">8</span> <span class="br-p"><br><br></span>সদাপ্রভু যিরমিয়কে বললেন, “তুমি লোকদের বল যে, সদাপ্রভু এই কথা বলছেন, ‘দেখ, আমি তোমাদের সামনে জীবনের পথ ও মৃত্যুর পথ রাখছি।</div>
<div class="v" id="v9"><span class="vn">9</span> যে কেউ এই শহরে থাকবে সে যুদ্ধে কিম্বা দুর্ভিক্ষে কিম্বা মড়কে মারা যাবে; কিন্তু যে কেউ বাইরে বের হয়ে গিয়ে তোমাদের আক্রমণকারী বাবিলীয়দের হাতে নিজেকে তুলে দেবে সে বাঁচবে; সে তার প্রাণ বাঁচাতে পারবে।</div>
<div class="v" id="v10"><span class="vn">10</span> আমি এই শহরের মংগল নয় কিন্তু ক্ষতি করবার জন্য মন স্থির করেছি। বাবিলের রাজার হাতে এটা দেওয়া হবে, আর সে আগুন দিয়ে এটা পুড়িয়ে দেবে।’</div>
<div class="v" id="v11"><span class="vn">11</span> <span class="br-p"><br><br></span>“এছাড়াও যিহূদার রাজবংশকে আমার এই বাক্য শুনতে বল,</div>
<div class="v" id="v12"><span class="vn">12</span> ‘হে দায়ূদের বংশ, আমি সদাপ্রভু বলছি, তোমরা প্রত্যেক দিন সকালবেলা ন্যায়বিচার করবে। যাকে লুট করা হয়েছে তাকে তার অত্যাচারীর হাত থেকে উদ্ধার করবে; তা না হলে তোমাদের মন্দ কাজের জন্য আমার ক্রোধ বের হয়ে আগুনের মত জ্বলবে, কেউ তা নিভাতে পারবে না।</div>
<div class="v" id="v13"><span class="vn">13</span> হে যিরূশালেম, যদিও তুমি উপত্যকার উপরে পাথুরে মালভূমিতে আছ তবুও আমি তোমার বিরুদ্ধে। তুমি বলে থাক যে, তোমাদের বিরুদ্ধে কেউ আসতে পারবে না, কেউ তোমাদের আশ্রয়ে ঢুকতে পারবে না;</div>
<div class="v" id="v14"><span class="vn">14</span> কিন্তু আমি তোমার কাজের পাওনা অনুসারে তোমাকে শাস্তি দেব। আমি তোমার বনগুলোতে আগুন জ্বালাব; সেই আগুন তোমার চারপাশের সব কিছু পুড়িয়ে ফেলবে। আমি সদাপ্রভু এই কথা বলছি।’ ”</div>
</div>
<!-- PARSED ABOVE; EDITING MAY BREAK PARSER -->
</body></html>