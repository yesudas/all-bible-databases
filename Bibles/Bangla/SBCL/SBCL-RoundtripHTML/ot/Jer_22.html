<html><head>
<meta http-equiv="Content-Type" content="text/html;charset=utf-8" />
<title>Jer 22 &ndash; যিরমিয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 22);">
<div id="navbar"><a href="../index.html">Pobitro Baibel</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_20.html">20</a> <a href="Jer_21.html">21</a> <b>22</b> <a href="Jer_23.html">23</a> <a href="Jer_24.html">24</a> ... <a href="Jer_52.html">52</a> </div><hr>
<h1>Jer 22</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দুষ্ট রাজাদের বিচার</h2><span class="vn">1</span> <span class="br-p"><br><br></span>সদাপ্রভু আমাকে যিহূদার রাজবাড়ীতে গিয়ে এই সংবাদ ঘোষণা করতে বললেন,</div>
<div class="v" id="v2"><span class="vn">2</span> “দায়ূদের সিংহাসনে বসা হে যিহূদার রাজা, আপনি, আপনার রাজকর্মচারীরা এবং আপনার যে সব লোকেরা এই ফটকের মধ্য দিয়ে আসেন, আপনারা সকলে সদাপ্রভুর বাক্য শুনুন।</div>
<div class="v" id="v3"><span class="vn">3</span> সদাপ্রভু বলছেন, ‘যা ন্যায্য ও ঠিক তোমরা তা-ই কর। যাকে লুট করা হয়েছে তাকে তার অত্যাচারীর হাত থেকে উদ্ধার কর। বিদেশী, অনাথ ও বিধবাদের প্রতি কোন অন্যায় বা অত্যাচার কোরো না এবং এই জায়গায় নির্দোষের রক্তপাত কোরো না।</div>
<div class="v" id="v4"><span class="vn">4</span> তোমরা যদি এই আদেশ পালন কর তবে তোমাদের রাজারা দায়ূদের সিংহাসনে বসে রাজত্ব করবে এবং তাদের রাজকর্মচারী ও লোকজন নিয়ে রথে ও ঘোড়ায় চড়ে এই রাজবাড়ীর ফটক দিয়ে ভিতরে আসবে।</div>
<div class="v" id="v5"><span class="vn">5</span> কিন্তু যদি তোমরা এই সব আদেশ পালন না কর তবে আমি সদাপ্রভু আমার নিজের নামেই শপথ করে বলছি যে, এই রাজবাড়ী ধ্বংস হয়ে যাবে।’ ”</div>
<div class="v" id="v6"><span class="vn">6</span> <span class="br-p"><br><br></span>যিহূদার রাজবাড়ীর সমস্ত জায়গা সম্বন্ধে সদাপ্রভু বলছেন, “যদিও তুমি আমার কাছে গিলিয়দের মত এবং লেবাননের চূড়ার মত তবুও আমি তোমাকে নিশ্চয়ই মরু-এলাকার মত কিম্বা লোকশূন্য শহরগুলোর মত করব।</div>
<div class="v" id="v7"><span class="vn">7</span> আমি তোমার বিরুদ্ধে ধ্বংসকারীদের পাঠাব; তাদের প্রত্যেকের হাতে অস্ত্র থাকবে। তারা তোমার ভাল ভাল এরস গাছগুলো কেটে আগুনে ফেলবে।</div>
<div class="v" id="v8"><span class="vn">8</span> <span class="br-p"><br><br></span>“বিভিন্ন জাতির লোকেরা এই শহরের পাশ দিয়ে যাবার সময় একে অন্যকে জিজ্ঞাসা করবে, ‘এই মহা শহরের প্রতি কেন সদাপ্রভু এমন করলেন?’</div>
<div class="v" id="v9"><span class="vn">9</span> তার উত্তর হবে, ‘কারণ তারা তাদের ঈশ্বর সদাপ্রভুর স্থাপন করা ব্যবস্থা ত্যাগ করে দেব-দেবতার পূজা ও সেবা করছিল।’ ”</div>
<div class="v" id="v10"><h2>শল্লুম সম্বন্ধে যিরমিয়ের কথা</h2><span class="vn">10</span> <span class="br-p"><br><br></span>তোমরা মৃত রাজার জন্য কেঁদো না কিম্বা বিলাপ কোরো না; তার চেয়ে বরং যিনি বন্দী হয়ে দূরে গেছেন তাঁর জন্য খুব বেশী করে কাঁদ, কারণ তিনি আর কখনও ফিরে আসবেন না কিম্বা তাঁর জন্মদেশও আর দেখতে পাবেন না।</div>
<div class="v" id="v11"><span class="vn">11</span> তিনি হলেন যোশিয়ের ছেলে শল্লুম, যিনি তাঁর বাবার পরে যিহূদার রাজা হয়েছিলেন কিন্তু এই জায়গা ছেড়ে চলে গেছেন। তাঁর সম্বন্ধে সদাপ্রভু বলছেন, “সে কখনও ফিরে আসবে না।</div>
<div class="v" id="v12"><span class="vn">12</span> যেখানে সে বন্দী হয়ে আছে সেই জায়গাতেই সে মারা যাবে; সে এই দেশ আর দেখতে পাবে না।”</div>
<div class="v" id="v13"><h2>যিহোয়াকীম সম্বন্ধে যিরমিয়ের কথা</h2><span class="vn">13</span> <span class="br-p"><br><br></span>সদাপ্রভু বলছেন, “ধিক্‌ তাকে, যে লোক তার বাড়ী অন্যায় দিয়ে তৈরী করে আর অবিচার দিয়ে তার উপরের তলার কামরাগুলো তৈরী করে। ধিক্‌ তাকে, যে লোক কোন কিছু না দিয়ে তার দেশের লোকদের খাটায় এবং তাদের পরিশ্রমের মজুরি দেয় না।</div>
<div class="v" id="v14"><span class="vn">14</span> ধিক্‌ তাকে, যে লোক বলে, ‘আমি নিজের জন্য একটা বড় বাড়ী তৈরী করব যার উপরের তলায় থাকবে বড় বড় কামরা। আমি তার মধ্যে বড় বড় জানলা বসাব এবং তার তক্তাগুলো এরস কাঠ দিয়ে তৈরী করব আর তা লাল রং দিয়ে সাজাব।’</div>
<div class="v" id="v15"><span class="vn">15</span> অনেক অনেক এরস গাছ থাকলেই কি তা তোমাকে রাজা বানাবে? তোমার বাবা যদিও ভালভাবেই খাওয়া-দাওয়া করত তবুও যা ঠিক ও ন্যায্য সে তা করত বলে তার সময়ে সব কিছু ভাল চলেছিল।</div>
<div class="v" id="v16"><span class="vn">16</span> সে দুঃখী ও অভাবীদের পক্ষ নিত বলে সব কিছু ভাল চলেছিল। সদাপ্রভুকে জানা মানেই ঐ সব কাজ করা।</div>
<div class="v" id="v17"><span class="vn">17</span> কিন্তু তোমার চোখ ও মন রয়েছে কেবল অন্যায় লাভ, নির্দোষের রক্তপাত এবং অত্যাচার ও জুলুম করবার উপর।”</div>
<div class="v" id="v18"><span class="vn">18</span> <span class="br-p"><br><br></span>কাজেই যিহূদার রাজা যোশিয়ের ছেলে যিহোয়াকীমের বিষয়ে সদাপ্রভু বলছেন, “লোকে তার জন্য একে অন্যের কাছে ‘হায় হায়’ বলে বিলাপ করবে না। তারা তার জন্য ‘হায় আমার প্রভু! হায় তাঁর জাঁকজমক! ’ বলেও বিলাপ করবে না।</div>
<div class="v" id="v19"><span class="vn">19</span> গাধাকে যেমন করে কবর দেওয়া হয় তেমনি করে তাকে কবর দেওয়া হবে; তাকে টেনে যিরূশালেমের ফটকের বাইরে ফেলে দেওয়া হবে।”</div>
<div class="v" id="v20"><h2>যিরূশালেমের শাস্তি</h2><span class="vn">20</span> <span class="br-p"><br><br></span>সদাপ্রভু বলছেন, “হে যিরূশালেম, তুমি লেবাননে গিয়ে চিৎকার কর, তোমার গলার স্বর বাশনে শোনা যাক। তুমি অবারীম থেকে চিৎকার কর, কারণ তোমার সব প্রেমিকেরা চুরমার হয়ে গেছে।</div>
<div class="v" id="v21"><span class="vn">21</span> তুমি যখন ভাল অবস্থায় ছিলে তখন আমি তোমাকে সাবধান করেছিলাম, কিন্তু তুমি বলেছিলে, ‘আমি শুনব না।’ প্রথম থেকেই তোমার ব্যবহার এই রকম; তুমি আমার বাধ্য হও নি।</div>
<div class="v" id="v22"><span class="vn">22</span> বাতাস তোমার সব রাখালদের তাড়িয়ে নিয়ে যাবে আর তোমার প্রেমিকেরা বন্দী হয়ে দূরে যাবে। তখন তুমি তোমার সব দুষ্টতার জন্য লজ্জিত ও অপমানিত হবে।</div>
<div class="v" id="v23"><span class="vn">23</span> হে লেবাননের এরস কাঠের তৈরী বাড়ীতে বাসকারিণী, স্ত্রীলোকের প্রসব ব্যথার মত যন্ত্রণা যখন তোমার উপর আসবে তখন তুমি ভীষণ কাত্‌রাবে!”</div>
<div class="v" id="v24"><h2>কনিয়ের, অর্থাৎ যিহোয়াখীনের শাস্তি</h2><span class="vn">24</span> <span class="br-p"><br><br></span>সদাপ্রভু বলছেন, “হে যিহূদার রাজা যিহোয়াকীমের ছেলে যিহোয়াখীন, আমার জীবনের দিব্য, তুমি যদি আমার ডান হাতের সীলমোহরের আংটি হতে তবুও আমি তোমাকে খুলে ফেলে দিতাম।</div>
<div class="v" id="v25"><span class="vn">25</span> যারা তোমার প্রাণ নিতে চায়, যাদের তুমি ভয় পাও সেই বাবিলের রাজা নবূখদ্‌নিৎসর ও বাবিলীয়দের হাতে আমি তোমাকে তুলে দেব।</div>
<div class="v" id="v26"><span class="vn">26</span> আমি তোমাকে ও তোমাকে যে জন্ম দিয়েছে তোমার সেই মাকে অন্য দেশে, যেখানে তোমাদের কারও জন্ম হয় নি সেই দেশে ছুঁড়ে ফেলে দেব, আর তোমরা দু’জনে সেখানে মারা যাবে।</div>
<div class="v" id="v27"><span class="vn">27</span> তোমরা যে দেশে ফিরে আসতে চাইবে সেখানে কখনও ফিরে আসতে পারবে না।”</div>
<div class="v" id="v28"><span class="vn">28</span> <span class="br-p"><br><br></span>এই যিহোয়াখীন কি এমন একটা তুচ্ছ ভাংগা পাত্র যাঁকে কেউ চায় না? কেন তাঁকে ও তাঁর সন্তানদের তাঁদের অজানা একটা দেশে ছুঁড়ে ফেলা হবে?</div>
<div class="v" id="v29"><span class="vn">29</span> হে দেশ, দেশ, দেশ, সদাপ্রভুর বাক্য শোন।</div>
<div class="v" id="v30"><span class="vn">30</span> সদাপ্রভু বলছেন, “তুমি লেখ, এই লোকটির যেন কোন ছেলেমেয়ে নেই। সে তার জীবনকালে সফল হতে পারবে না আর তার কোন সন্তানও সফল হবে না। তাদের কেউ দায়ূদের সিংহাসনে বসবে না কিম্বা যিহূদা দেশের উপর রাজত্ব করবে না।”</div>
</div>
<!-- PARSED ABOVE; EDITING MAY BREAK PARSER -->
</body></html>