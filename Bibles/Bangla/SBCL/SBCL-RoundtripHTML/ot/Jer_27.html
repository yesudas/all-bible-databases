<html><head>
<meta http-equiv="Content-Type" content="text/html;charset=utf-8" />
<title>Jer 27 &ndash; যিরমিয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 27);">
<div id="navbar"><a href="../index.html">Pobitro Baibel</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_25.html">25</a> <a href="Jer_26.html">26</a> <b>27</b> <a href="Jer_28.html">28</a> <a href="Jer_29.html">29</a> ... <a href="Jer_52.html">52</a> </div><hr>
<h1>Jer 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>নবূখদ্‌নিৎসরের অধীনে যিহূদা দেশ</h2><span class="vn">1</span> <span class="br-p"><br><br></span>যোশিয়ের ছেলে যিহূদার রাজা সিদিকিয়ের রাজত্বের প্রথম দিকে সদাপ্রভুর বাক্য যিরমিয়ের কাছে প্রকাশিত হয়েছিল।</div>
<div class="v" id="v2"><span class="vn">2</span> সদাপ্রভু তাঁকে বললেন, “তুমি কতগুলো চামড়ার ফিতা আর কাঠ দিয়ে একটা জোয়াল তৈরী করে তোমার ঘাড়ের উপর রাখবে।</div>
<div class="v" id="v3"><span class="vn">3</span> তারপর যে সব দূতেরা ইদোম, মোয়াব, অম্মোন, সোর ও সীদোনের রাজাদের কাছ থেকে যিরূশালেমে যিহূদার রাজা সিদিকিয়ের কাছে এসেছে তাদের দিয়ে ঐ সব রাজাদের কাছে খবর পাঠাবে।</div>
<div class="v" id="v4"><span class="vn">4</span> তাদের মনিবদের একটা খবর দেবার জন্য বলবে যে, ইস্রায়েলের ঈশ্বর সর্বক্ষমতার অধিকারী সদাপ্রভু তাদের মনিবদের এই কথা বলতে বলছেন,</div>
<div class="v" id="v5"><span class="vn">5</span> ‘আমার মহাশক্তিতে এবং ক্ষমতাপূর্ণ হাতে আমি এই পৃথিবী ও তার উপরকার যে সব মানুষ ও পশু তৈরী করেছি, আর আমি যাকে উপযুক্ত মনে করি তার হাতে ক্ষমতা দিয়ে থাকি।</div>
<div class="v" id="v6"><span class="vn">6</span> এখন আমি তোমাদের সব দেশগুলো আমার দাস বাবিলের রাজা নবূখদ্‌নিৎসরের হাতে তুলে দেব; এমন কি, বুনো পশুদেরও আমি তার অধীন করব।</div>
<div class="v" id="v7"><span class="vn">7</span> যতদিন না তার দেশের সময় আসে ততদিন পর্যন্ত সমস্ত জাতি তার, তার ছেলের ও তার নাতির দাস হবে; তারপর অনেক জাতি ও বড় বড় রাজারা তাকে তাদের অধীনে আনবে।</div>
<div class="v" id="v8"><span class="vn">8</span> <span class="br-p"><br><br></span>“ ‘কিন্তু কোন জাতি বা রাজ্য যদি বাবিলের রাজা নবূখদ্‌নিৎসরের দাস না হয় কিম্বা তার জোয়ালের নীচে কাঁধ না দেয় তবে আমি সেই জাতিকে যুদ্ধ, দুর্ভিক্ষ ও মড়ক দিয়ে শাস্তি দেব যে পর্যন্ত না আমি তার হাত দিয়ে সেই জাতিকে ধ্বংস করি।</div>
<div class="v" id="v9"><span class="vn">9</span> কাজেই তোমরা তোমাদের নবী, গণক, স্বপ্ন দেখে ভবিষ্যতের কথা বলা লোক, মায়াবিদ্যাকারী কিম্বা তোমাদের যাদুকরদের কথা শুনো না; তারা তোমাদের বলে যে, তোমরা বাবিলের রাজার দাস হবে না।</div>
<div class="v" id="v10"><span class="vn">10</span> তারা মিথ্যা ভবিষ্যদ্বাণী বলে, আর এর ফলে তোমরা তোমাদের দেশ থেকে দূর হয়ে যাবে; আমি তোমাদের তাড়িয়ে দেব এবং তোমরা ধ্বংস হয়ে যাবে।</div>
<div class="v" id="v11"><span class="vn">11</span> কিন্তু যদি কোন জাতি বাবিলের রাজার জোয়ালের নীচে ঘাড় নীচু করে এবং তার দাস হয় তবে আমি সেই জাতিকে তার নিজের দেশে থাকতে দেব যাতে তারা সেখানে চাষ ও বাস করতে পারে। আমি সদাপ্রভু এই কথা বলছি।’ ”</div>
<div class="v" id="v12"><span class="vn">12</span> <span class="br-p"><br><br></span>যিহূদার রাজা সিদিকিয়কে আমি সেই একই সংবাদ দিয়ে বললাম, “বাবিলের রাজার জোয়ালের নীচে আপনারা আপনাদের ঘাড় নীচু করুন; তাঁর ও তাঁর লোকদের দাস হন, তাতে আপনি বাঁচবেন।</div>
<div class="v" id="v13"><span class="vn">13</span> যে জাতি বাবিলের রাজার দাস হবে না তার বিরুদ্ধে সদাপ্রভু যা বলেছেন সেইমত কেন আপনি ও আপনার লোকেরা যুদ্ধ, দুর্ভিক্ষ ও মড়কে মারা যাবেন?</div>
<div class="v" id="v14"><span class="vn">14</span> সেই নবীদের কথা শুনবেন না যারা আপনাদের বলে, ‘আপনারা কখনও বাবিলের রাজার দাস হবেন না’; তারা আপনাদের কাছে মিথ্যা ভবিষ্যদ্বাণী বলে।</div>
<div class="v" id="v15"><span class="vn">15</span> সদাপ্রভু বলছেন, ‘আমি তাদের পাঠাই নি। তারা আমার নাম করে মিথ্যা ভবিষ্যদ্বাণী বলে। সেইজন্য আমি তোমাদের ও তোমাদের কাছে যারা ভবিষ্যদ্বাণী বলে সেই নবীদের দূর করে দেব আর তোমরা সবাই ধ্বংস হয়ে যাবে।’ ”</div>
<div class="v" id="v16"><span class="vn">16</span> <span class="br-p"><br><br></span>তখন আমি পুরোহিতদের ও সমস্ত লোকদের বললাম যে, সদাপ্রভু বলছেন, “যে নবীরা তোমাদের বলে, ‘খুব শীঘ্রই সদাপ্রভুর ঘরের জিনিসগুলো বাবিল থেকে ফিরিয়ে আনা হবে,’ তাদের কথা তোমরা শুনো না। তারা তোমাদের কাছে মিথ্যা ভবিষ্যদ্বাণী বলছে।</div>
<div class="v" id="v17"><span class="vn">17</span> তাদের কথা শুনো না। তোমরা বাবিলের রাজার সেবা কর, তাতে বাঁচবে। এই শহরটা ধ্বংস হবে কেন?</div>
<div class="v" id="v18"><span class="vn">18</span> যদি তারা নবীই হয়ে থাকে আর সদাপ্রভুর বাক্য তাদের কাছে থাকে তবে সদাপ্রভুর ঘরের, যিহূদার রাজার বাড়ীর ও যিরূশালেমের যে সব জিনিসপত্র এখনও বাকী রয়ে গেছে তা যাতে বাবিলে নিয়ে যাওয়া না হয় সেইজন্য সর্বক্ষমতার অধিকারী সদাপ্রভুর কাছে তারা মিনতি করুক।</div>
<div class="v" id="v19"><span class="vn">19</span> বাবিলের রাজা নবূখদ্‌নিৎসর যিহোয়াকীমের ছেলে যিহূদার রাজা যিহোয়াখীনকে এবং যিহূদা ও যিরূশালেমের প্রধান লোকদের যিরূশালেম থেকে বাবিলে নিয়ে যাবার সময় যে সব থাম, বিরাট পাত্র, বাক্স ও অন্যান্য জিনিসপত্র নিয়ে যায় নি সেগুলোর সম্বন্ধে সর্বক্ষমতার অধিকারী সদাপ্রভু বলছেন,</div>
<div class="v" id="v21"><span class="vn">21</span> ‘যে সব জিনিস আমার ঘরে এবং যিহূদার রাজার বাড়ীতে ও যিরূশালেমে রয়েছে সেগুলো বাবিলে নিয়ে যাওয়া হবে এবং যে পর্যন্ত না আমি সেগুলোর দিকে মনোযোগ দেব সেই পর্যন্ত সেগুলো সেখানেই থাকবে। তার পরে আমি সেগুলো এই জায়গায় ফিরিয়ে আনব। আমি ইস্রায়েলের ঈশ্বর সর্বক্ষমতার অধিকারী সদাপ্রভু এই কথা বলছি।’ ”</div>
</div>
<!-- PARSED ABOVE; EDITING MAY BREAK PARSER -->
</body></html>