<html><head>
<meta http-equiv="Content-Type" content="text/html;charset=utf-8" />
<title>Jer 33 &ndash; যিরমিয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 33);">
<div id="navbar"><a href="../index.html">Pobitro Baibel</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_31.html">31</a> <a href="Jer_32.html">32</a> <b>33</b> <a href="Jer_34.html">34</a> <a href="Jer_35.html">35</a> ... <a href="Jer_52.html">52</a> </div><hr>
<h1>Jer 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ক্ষতিপূরণের প্রতিজ্ঞা</h2><span class="vn">1</span> <span class="br-p"><br><br></span>যিরমিয় তখনও পাহারাদারদের উঠানে বন্দী ছিলেন, এমন সময় দ্বিতীয়বার সদাপ্রভুর বাক্য তাঁর কাছে প্রকাশিত হল।</div>
<div class="v" id="v2"><span class="vn">2</span> সদাপ্রভু বললেন, “আমার নাম সদাপ্রভু, আমি কাজ করি; যে কাজ আমি করি তার পরিকল্পনা করি এবং তা শেষ করি। আমি বলছি,</div>
<div class="v" id="v3"><span class="vn">3</span> আমাকে ডাক, আমি তোমাকে উত্তর দেব এবং এমন মহৎ ও এমন গোপন বিষয়ের কথা বলব যা তুমি জান না।</div>
<div class="v" id="v4"><span class="vn">4</span> বাবিলীয়দের সংগে যুদ্ধের সময় দেয়ালের সংগে লাগানো ঢিবি ও তলোয়ারের হাত থেকে রক্ষা পাবার জন্য এই শহরের যে সব বাড়ী-ঘর ও যিহূদার রাজবাড়ীগুলো ভেংগে ফেলা হয়েছিল সেগুলো সেই সব মানুষের মৃতদেহে পূর্ণ হবে যাদের আমি আমার অসন্তোষ ও ক্রোধে মেরে ফেলব। তাদের সব দুষ্টতার জন্য এই শহরের দিক থেকে আমি আমার মুখ ফিরিয়ে রাখব। আমি ইস্রায়েলের ঈশ্বর সদাপ্রভু এই কথা বলছি।</div>
<div class="v" id="v6"><span class="vn">6</span> <span class="br-p"><br><br></span>“তবুও আমি এতে স্বাস্থ্য ও সুস্থতা আনব; আমার লোকদের আমি সুস্থ করব এবং সত্যিকারের শান্তি প্রচুর পরিমাণে ভোগ করতে দেব।</div>
<div class="v" id="v7"><span class="vn">7</span> আমি যিহূদা ও ইস্রায়েলের লোকদের বন্দীদশা থেকে ফিরিয়ে আনব এবং তাদের দেশটা আবার আগের মতই গড়ে তুলব।</div>
<div class="v" id="v8"><span class="vn">8</span> আমার বিরুদ্ধে তারা যে সব পাপ করেছে তা থেকে আমি তাদের শুচি করব এবং আমার বিরুদ্ধে করা তাদের সব অন্যায় ও বিদ্রোহ ক্ষমা করব।</div>
<div class="v" id="v9"><span class="vn">9</span> তখন এই শহর পৃথিবীর সমস্ত জাতির সামনে আমাকে আনন্দিত ও সম্মানিত করবে এবং গৌরব দান করবে। আমি তার যে সব মংগল করব সেই জাতিরা তা শুনতে পাবে, আর তাকে দেওয়া প্রচুর মংগল ও শান্তি দেখে ভয়ে কাঁপতে থাকবে।</div>
<div class="v" id="v10"><span class="vn">10</span> <span class="br-p"><br><br></span>“তোমরা এই জায়গা সম্বন্ধে বলে থাক, ‘এটা একটা পতিত জমি; এখানে মানুষ বা পশু কিছুই নেই।’ কিন্তু যিহূদার যে শহরগুলো ও যিরূশালেমের যে রাস্তাগুলো খালি পড়ে আছে, যেখানে মানুষ বা পশু বাস করে না সেখানে আবার আমোদ ও আনন্দের শব্দ এবং বর ও কনের গলার স্বর শোনা যাবে; যারা সদাপ্রভুর ঘরে ধন্যবাদ উৎসর্গের জন্য জিনিস আনবে তাদেরও গলার স্বর শোনা যাবে। তারা বলবে, ‘সর্বক্ষমতার অধিকারী সদাপ্রভুকে ধন্যবাদ দাও, কারণ সদাপ্রভু মংগলময়, তাঁর অটল ভালবাসা চিরকাল স্থায়ী।’ আগেকার মতই আমি এই দেশের অবস্থা ফিরাব।</div>
<div class="v" id="v12"><span class="vn">12</span> এই পতিত জমি, যেখানে মানুষ ও পশু কিছুই নেই, সেখানে এবং সেখানকার সমস্ত শহর ও গ্রামে আবার রাখালদের ভেড়াগুলোর জন্য চারণ ভূমি হবে।</div>
<div class="v" id="v13"><span class="vn">13</span> উঁচু ও নীচু পাহাড়ী এলাকার সব গ্রাম ও শহরে, বিন্যামীন এলাকায়, যিরূশালেমের চারপাশের এলাকায় এবং যিহূদার ও নেগেভের সব গ্রাম ও শহরে যারা ভেড়ার সংখ্যা গোণে তাদের হাতের নীচ দিয়ে আবার ভেড়ার পাল যাওয়া-আসা করবে। আমি সদাপ্রভু এই কথা বলছি।”</div>
<div class="v" id="v14"><span class="vn">14</span> <span class="br-p"><br><br></span>সদাপ্রভু বলছেন, “ইস্রায়েল ও যিহূদার লোকদের কাছে আমি যে মংগলের প্রতিজ্ঞা করেছিলাম সময় আসছে যখন আমি তা পূর্ণ করব।</div>
<div class="v" id="v15"><span class="vn">15</span> সেই দিনগুলোতে ও সেই সময়ে আমি দায়ূদের বংশ থেকে একটা সততার চারা গজাতে দেব; যা ন্যায় ও সৎ তিনি দেশের মধ্যে তা-ই করবেন।</div>
<div class="v" id="v16"><span class="vn">16</span> সেই সময়ে যিহূদার লোকেরা উদ্ধার পাবে আর যিরূশালেমের লোকেরা নিরাপদে বাস করবে। তাঁকে এই নামে ডাকা হবে- ‘সদাপ্রভু আমাদের নির্দোষিতা।’</div>
<div class="v" id="v17"><span class="vn">17</span> ইস্রায়েলের সিংহাসনে বসবার জন্য দায়ূদের বংশে কোন লোকের অভাব হবে না।</div>
<div class="v" id="v18"><span class="vn">18</span> আমার সামনে দাঁড়িয়ে সব সময় পোড়ানো-উৎসর্গের, শস্য-উৎসর্গের ও পশু-উৎসর্গের অনুষ্ঠান করতে লেবীয় পুরোহিতদের মধ্যেও লোকের অভাব হবে না।”</div>
<div class="v" id="v19"><span class="vn">19</span> <span class="br-p"><br><br></span>এর পর সদাপ্রভুর এই বাক্য যিরমিয়ের কাছে প্রকাশিত হল,</div>
<div class="v" id="v20"><span class="vn">20</span> “আমি সদাপ্রভু বলছি যে, দিন ও রাত সম্বন্ধে আমার যে নিয়ম আছে তা যদি ভাংগা যায় যাতে ঠিক সময়ে রাত বা দিন না হয়,</div>
<div class="v" id="v21"><span class="vn">21</span> তাহলে আমার দাস দায়ূদের জন্য ও আমার সামনে দাঁড়িয়ে যারা সেবা-কাজ করে সেই লেবীয় পুরোহিতদের জন্য আমি যে ব্যবস্থা স্থাপন করেছি তা-ও ভাংগা যাবে আর দায়ূদের সিংহাসনে বসে রাজত্ব করবার জন্য তার কোন বংশধর থাকবে না।</div>
<div class="v" id="v22"><span class="vn">22</span> আমার দাস দায়ূদের বংশধরদের এবং যে লেবীয়েরা আমার সামনে দাঁড়িয়ে সেবা-কাজ করে তাদের আমি আকাশের তারার মত অসংখ্য করব এবং সমুদ্র-পারের বালির মত করব, যা গোণা যায় না।”</div>
<div class="v" id="v23"><span class="vn">23</span> <span class="br-p"><br><br></span>তারপর সদাপ্রভু যিরমিয়কে আরও বললেন,</div>
<div class="v" id="v24"><span class="vn">24</span> “লোকেরা যে বলছে, ‘সদাপ্রভু ইস্রায়েল ও যিহূদার লোকদের বেছে নিয়েছিলেন, কিন্তু এখন তাদের অগ্রাহ্য করেছেন,’ তা কি তুমি খেয়াল কর নি? তারা আমার লোকদের তুচ্ছ করে ও জাতি হিসাবে তাদের আর দেখে না।</div>
<div class="v" id="v25"><span class="vn">25</span> কিন্তু আমি সদাপ্রভু বলছি, দিন ও রাত সম্বন্ধে আমার ব্যবস্থা যেমন ভাংগা যায় না, আকাশ ও পৃথিবী সম্বন্ধে আমার নিয়ম যেমন সব সময় ঠিক থাকে,</div>
<div class="v" id="v26"><span class="vn">26</span> তেমনি যাকোব ও আমার দাস দায়ূদের বংশধরদের জন্য আমার ব্যবস্থা ঠিক থাকবে এবং অব্রাহাম, ইস্‌হাক ও যাকোবের বংশধরদের উপর রাজত্ব করবার জন্য আমি দায়ূদের বংশধরদের অগ্রাহ্য করব না। আমি নিশ্চয়ই তাদের অবস্থা ফিরাব ও তাদের উপর মমতা করব।”</div>
</div>
<!-- PARSED ABOVE; EDITING MAY BREAK PARSER -->
</body></html>