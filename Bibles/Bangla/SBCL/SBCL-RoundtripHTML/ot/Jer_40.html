<html><head>
<meta http-equiv="Content-Type" content="text/html;charset=utf-8" />
<title>Jer 40 &ndash; যিরমিয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 40);">
<div id="navbar"><a href="../index.html">Pobitro Baibel</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_38.html">38</a> <a href="Jer_39.html">39</a> <b>40</b> <a href="Jer_41.html">41</a> <a href="Jer_42.html">42</a> ... <a href="Jer_52.html">52</a> </div><hr>
<h1>Jer 40</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিরমিয়ের মুক্তিলাভ</h2><span class="vn">1</span> <span class="br-p"><br><br></span>যিরূশালেম ও যিহূদার সব বন্দীদের বাবিলে নিয়ে যাবার সময় বাবিলের রাজার রক্ষীদলের সেনাপতি নবূষরদন তাদের সংগে যিরমিয়কেও শিকলে বেঁধে নিয়ে যাচ্ছিলেন। পথে তিনি রামা থেকে যিরমিয়কে ছেড়ে দিলেন। এর পর সদাপ্রভু যিরমিয়ের কাছে কথা বলেছিলেন।</div>
<div class="v" id="v2"><span class="vn">2</span> যিরমিয়কে ছেড়ে দেবার সময় নবূষরদন তাঁকে বলেছিলেন, “আপনার ঈশ্বর সদাপ্রভু যিহূদার বিরুদ্ধে এই ধ্বংসের কথাই বলেছিলেন।</div>
<div class="v" id="v3"><span class="vn">3</span> এখন সদাপ্রভু যা করবেন বলেছিলেন ঠিক তা-ই তিনি করেছেন। এই সব ঘটেছে, কারণ আপনারা সদাপ্রভুর বিরুদ্ধে পাপ করেছেন এবং তাঁর কথার অবাধ্য হয়েছেন।</div>
<div class="v" id="v4"><span class="vn">4</span> কিন্তু আজ আমি আপনার হাতের শিকল থেকে আপনাকে মুক্ত করলাম। আপনি যদি চান তবে আমার সংগে আপনি বাবিলে যেতে পারেন, আমি আপনার দেখাশোনা করব; কিন্তু যদি যেতে না চান তবে যাবেন না। দেখুন, গোটা দেশটা আপনার সামনে পড়ে আছে; আপনি যেখানে খুশী যেতে পারেন।”</div>
<div class="v" id="v5"><span class="vn">5</span> কিন্তু যিরমিয় সেখান থেকে যাবার আগেই নবূষরদন বললেন, “আপনি শাফনের নাতি, অর্থাৎ অহীকামের ছেলে গদলিয়ের কাছে ফিরে যান। বাবিলের রাজা যিহূদার সব শহরের উপরে গদলিয়কে নিযুক্ত করেছেন। আপনি তাঁর সংগে লোকদের মধ্যেই থাকতে পারেন কিম্বা আপনার খুশীমত অন্য কোথাও যেতে পারেন।” <span class="br-p"><br><br></span>তারপর সেনাপতি তাঁকে খাবার-দাবার ও উপহার দিয়ে বিদায় দিলেন।</div>
<div class="v" id="v6"><span class="vn">6</span> তখন যিরমিয় মিসপাতে অহীকামের ছেলে গদলিয়ের কাছে গিয়ে তাঁর সংগে দেশে রেখে যাওয়া লোকদের মধ্যেই রইলেন।</div>
<div class="v" id="v7"><h2>গদলিয়ের মৃত্যু</h2><span class="vn">7</span> <span class="br-p"><br><br></span>সেই সময় যিহূদার সৈন্যদলের যে সব সেনাপতি ও তাদের লোকেরা খোলা মাঠে ছিল তারা শুনল যে, অহীকামের ছেলে গদলিয়কে বাবিলের রাজা দেশের শাসনকর্তা হিসাবে নিযুক্ত করেছেন এবং যাদের বন্দী করে বাবিলে নিয়ে যাওয়া হয় নি দেশের সেই সব গরীব পুরুষ, স্ত্রীলোক ও ছেলেমেয়েদের ভার তাঁর হাতে দেওয়া হয়েছে।</div>
<div class="v" id="v8"><span class="vn">8</span> তখন সেই সৈন্যেরা, অর্থাৎ নথনিয়ের ছেলে ইশ্মায়েল, কারেহের দুই ছেলে যোহানন ও যোনাথন, তন্‌হূমতের ছেলে সরায়, নটোফাতীয় এফয়ের ছেলেরা এবং মাখাথীয়ের ছেলে যাসনিয় ও তাদের লোকেরা মিসপাতে গদলিয়ের কাছে আসল।</div>
<div class="v" id="v9"><span class="vn">9</span> শাফনের নাতি, অর্থাৎ অহীকামের ছেলে গদলিয় তাদের ও তাদের লোকদের কাছে শপথ করে এই কথা বললেন, “বাবিলীয়দের অধীন হতে তোমরা ভয় কোরো না; দেশে বাস কর ও বাবিলের রাজার অধীন হও, এতে তোমাদের ভাল হবে।</div>
<div class="v" id="v10"><span class="vn">10</span> আমি নিজে মিসপাতে থাকব এবং যে সব বাবিলীয়েরা আমাদের কাছে আসবে তাদের কাছে আমি তোমাদের পক্ষ হয়ে কথা বলব; কিন্তু তোমরা আংগুর-রস, গরম কালের ফল ও তেল যোগাড় করে তোমাদের পাত্রে জমা করবে এবং তোমরা যে সব গ্রাম ও শহরের দখল নেবে সেখানে বাস করবে।”</div>
<div class="v" id="v11"><span class="vn">11</span> <span class="br-p"><br><br></span>মোয়াব, অম্মোন, ইদোম ও অন্যান্য দেশের সব যিহূদীরা শুনল যে, বাবিলের রাজা যিহূদা দেশে কিছু লোককে ফেলে রেখে গেছেন এবং গদলিয়কে তাদের উপর শাসনকর্তা নিযুক্ত করেছেন।</div>
<div class="v" id="v12"><span class="vn">12</span> তখন তারা যে সব দেশে ছড়িয়ে পড়েছিল সেখান থেকে সবাই যিহূদা দেশের মিসপাতে গদলিয়ের কাছে ফিরে আসল। তারা প্রচুর পরিমাণে আংগুর-রস ও গরম কালের ফল জমা করল।</div>
<div class="v" id="v13"><span class="vn">13</span> <span class="br-p"><br><br></span>পরে কারেহের ছেলে যোহানন ও খোলা মাঠে থাকা সৈন্যদের সব সেনাপতিরা মিসপাতে গদলিয়ের কাছে এসে তাঁকে বলল,</div>
<div class="v" id="v14"><span class="vn">14</span> “আপনি কি জানেন যে, অম্মোনীয়দের রাজা বালীস আপনাকে মেরে ফেলবার জন্য নথনিয়ের ছেলে ইশ্মায়েলকে পাঠিয়েছেন?” অহীকামের ছেলে গদলিয় কিন্তু তাদের কথা বিশ্বাস করলেন না।</div>
<div class="v" id="v15"><span class="vn">15</span> <span class="br-p"><br><br></span>তখন কারেহের ছেলে যোহানন মিসপাতে গদলিয়কে গোপনে বলল, “আপনি অনুমতি দিলে আমি গিয়ে নথনিয়ের ছেলে ইশ্মায়েলকে মেরে ফেলব, কেউ জানতে পারবে না। সে কেন আপনাকে মেরে ফেলবে? তাতে তো যে সব যিহূদীরা আপনার চারপাশে জড়ো হয়েছে তারা ছড়িয়ে পড়বে এবং যিহূদার বাকী লোকেরা ধ্বংস হবে।”</div>
<div class="v" id="v16"><span class="vn">16</span> <span class="br-p"><br><br></span>কিন্তু অহীকামের ছেলে গদলিয় কারেহের ছেলে যোহাননকে বললেন, “ঐ রকম কাজ কোরো না। তুমি ইশ্মায়েলের বিষয়ে যা বলছ তা মিথ্যা।”</div>
</div>
<!-- PARSED ABOVE; EDITING MAY BREAK PARSER -->
</body></html>