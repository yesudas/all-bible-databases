<html><head>
<meta http-equiv="Content-Type" content="text/html;charset=utf-8" />
<title>Jer 47 &ndash; যিরমিয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jer', 47);">
<div id="navbar"><a href="../index.html">Pobitro Baibel</a> &ndash; <b>যিরমিয়</b> &ndash; <a href="Jer_1.html">1</a> ... <a href="Jer_45.html">45</a> <a href="Jer_46.html">46</a> <b>47</b> <a href="Jer_48.html">48</a> <a href="Jer_49.html">49</a> ... <a href="Jer_52.html">52</a> </div><hr>
<h1>Jer 47</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পলেষ্টীয়দের বিষয়ে</h2><span class="vn">1</span> <span class="br-p"><br><br></span>ফরৌণ গাজা আক্রমণ করবার আগে পলেষ্টীয়দের সম্বন্ধে সদাপ্রভুর এই বাক্য নবী যিরমিয়ের কাছে প্রকাশিত হল,</div>
<div class="v" id="v2"><span class="vn">2</span> “দেখ, উত্তর দিকে কেমন করে জল উথ্‌লে উঠছে; তা হয়ে উঠবে উপ্‌চে পড়া জলের স্রোত। তা দেশ ও তার মধ্যেকার সব কিছু, সব গ্রাম ও শহর এবং তার মধ্যে বাসকারী সবাইকে ডুবিয়ে দেবে। তাতে লোকে চিৎকার করবে; দেশে বাসকারী সবাই বিলাপ করবে।</div>
<div class="v" id="v3"><span class="vn">3</span> তারা জোরে দৌড়ে যাওয়া ঘোড়ার খুরের শব্দ, শত্রুদের রথের শব্দ এবং রথের চাকার ঘড় ঘড় শব্দ শুনবে। বাবারা তাদের ছেলেমেয়েদের সাহায্য করবার জন্য ফিরবে না; তাদের হাত অবশ হয়ে ঝুলে থাকবে।</div>
<div class="v" id="v4"><span class="vn">4</span> পলেষ্টীয়দের সবাইকে ধ্বংস করবার দিন এবং সোর ও সীদোনের সাহায্যকারী বাকী সব লোককে মেরে ফেলবার দিন এসে গেছে। আমি সদাপ্রভু পলেষ্টীয়দের, অর্থাৎ ক্রীট দ্বীপ থেকে আসা লোকদের ধ্বংস করব।</div>
<div class="v" id="v5"><span class="vn">5</span> গাজা শোক প্রকাশ করে তার মাথা কামিয়ে ফেলবে; অস্কিলোনকে ধ্বংস করা হবে। হে সমভূমির বাকী লোকেরা, আর কতকাল তোমরা নিজেদের দেহ কাটাকুটি করবে?</div>
<div class="v" id="v6"><span class="vn">6</span> তোমরা এই বলে কেঁদে ওঠো, ‘হে সদাপ্রভুর তলোয়ার, আর কত দিন পরে তুমি বিশ্রাম করবে? তোমার খাপে তুমি ফিরে যাও; থাম, শান্ত হও।’</div>
<div class="v" id="v7"><span class="vn">7</span> কিন্তু আমি তাকে আদেশ দিয়েছি তাই কেমন করে সে বিশ্রাম করবে? আমিই তো তাকে অস্কিলোন ও সমুদ্রের কিনারা আক্রমণ করতে আদেশ দিয়েছি।”</div>
</div>
<!-- PARSED ABOVE; EDITING MAY BREAK PARSER -->
</body></html>