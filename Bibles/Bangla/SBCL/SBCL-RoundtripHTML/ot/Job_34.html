<html><head>
<meta http-equiv="Content-Type" content="text/html;charset=utf-8" />
<title>Job 34 &ndash; ইয়োব &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Job', 34);">
<div id="navbar"><a href="../index.html">Pobitro Baibel</a> &ndash; <b>ইয়োব</b> &ndash; <a href="Job_1.html">1</a> ... <a href="Job_32.html">32</a> <a href="Job_33.html">33</a> <b>34</b> <a href="Job_35.html">35</a> <a href="Job_36.html">36</a> ... <a href="Job_42.html">42</a> </div><hr>
<h1>Job 34</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>তারপর ইলীহূ বললেন,</div>
<div class="v" id="v2"><span class="vn">2</span> <span class="br-p"><br><br></span><span class="br-ind"><br><span class="indent">&nbsp;</span></span>“হে জ্ঞানী লোকেরা, আমার কথা শুনুন; <br><span class="br-ind"><br><span class="indent">&nbsp;</span></span>হে বুদ্ধিমানেরা, আমার কথায় কান দিন। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>জিভ্‌ যেমন করে খাবারের স্বাদ নেয় <br><span class="br-ind"><br><span class="indent">&nbsp;</span></span>তেমনি করে কান লোকের কথা পরীক্ষা করে দেখে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>কোন্‌টা ঠিক, আসুন, আমরা তা বিচার করে দেখি; <br><span class="br-ind"><br><span class="indent">&nbsp;</span></span>কোন্‌টা ভাল আমরা তা খুঁজে দেখি। <span class="br-p"><br><br></span> <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>“ইয়োব বলছেন, ‘আমি নির্দোষ, <br><span class="br-ind"><br><span class="indent">&nbsp;</span></span>কিন্তু ঈশ্বর ন্যায়ভাবে আমার বিচার করেন নি। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি ঠিক কথা বললেও আমাকে মিথ্যাবাদী মনে করা হয়েছে; <br><span class="br-ind"><br><span class="indent">&nbsp;</span></span>বিনা দোষে আমি এমন আঘাত পেয়েছি যা ভাল হয় না।’ <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>ইয়োবের মত কেউ আছে কি <br><span class="br-ind"><br><span class="indent">&nbsp;</span></span>যিনি জলের মত করে ঠাট্টা-বিদ্রূপ খেয়েছেন? <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>যারা মন্দ কাজ করে তিনি তাদের সংগে চলেন; <br><span class="br-ind"><br><span class="indent">&nbsp;</span></span>তিনি দুষ্ট লোকদের সংগী হন। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তিনি বলেন, ‘ঈশ্বরকে সন্তুষ্ট করে <br><span class="br-ind"><br><span class="indent">&nbsp;</span></span>মানুষের কোন লাভই হয় না।’ <span class="br-p"><br><br></span> <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>“কাজেই হে বুদ্ধিমান লোকেরা, আমার কথা শুনুন। <br><span class="br-ind"><br><span class="indent">&nbsp;</span></span>ঈশ্বর যে মন্দ কাজ করেন, <br><span class="br-ind"><br><span class="indent">&nbsp;</span></span>সর্বশক্তিমান যে অন্যায় করেন তা দূরে থাকুক। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তিনি মানুষকে তার কাজের ফল দেন; <br><span class="br-ind"><br><span class="indent">&nbsp;</span></span>তার আচার-ব্যবহার অনুসারে তিনি তার পাওনা দেন। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>ঈশ্বর কখনও মন্দ কাজ করেন না, <br><span class="br-ind"><br><span class="indent">&nbsp;</span></span>সর্বশক্তিমান কখনও উল্টা বিচার করেন না। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>পৃথিবীর ভার কি কেউ তাঁকে দিয়েছে? <br><span class="br-ind"><br><span class="indent">&nbsp;</span></span>গোটা দুনিয়ার দেখাশোনার কাজে কেউ কি তাঁকে লাগিয়েছে? <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>যদি তিনি তাঁর নিজের কথাই ভাবতেন <br><span class="br-ind"><br><span class="indent">&nbsp;</span></span>আর তাঁর আত্মা ও নিঃশ্বাস নিজের কাছে ফিরিয়ে নিতেন, <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তবে সব মানুষ একসংগে ধ্বংস হয়ে যেত, <br><span class="br-ind"><br><span class="indent">&nbsp;</span></span>তারা আবার ধুলা হয়ে যেত। <span class="br-p"><br><br></span> <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>“যদি আপনাদের বুদ্ধি থাকে তবে এই কথা শুনুন; <br><span class="br-ind"><br><span class="indent">&nbsp;</span></span>আমার কথায় কান দিন। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যিনি ন্যায়বিচার ঘৃণা করেন তিনি কি শাসন করতে পারেন? <br><span class="br-ind"><br><span class="indent">&nbsp;</span></span>আপনারা কি ন্যায়বান ও ক্ষমতাশালীকে দোষ দেবেন? <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তিনি তো রাজাদের বলেন, ‘তোমরা অপদার্থ,’ <br><span class="br-ind"><br><span class="indent">&nbsp;</span></span>আর প্রধান লোকদের বলেন, ‘তোমরা দুষ্ট।’ <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তিনি শাসনকর্তাদের পক্ষ নেন না, <br><span class="br-ind"><br><span class="indent">&nbsp;</span></span>গরীবদের ফেলে ধনীদের বড় মনে করেন না, <br><span class="br-ind"><br><span class="indent">&nbsp;</span></span>কারণ তারা সবাই তাঁরই হাতের কাজ। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তারা হঠাৎ মারা যায়, মারা যায় মাঝরাতে; <br><span class="br-ind"><br><span class="indent">&nbsp;</span></span>তাদের নাড়ানো হলে তারা ধ্বংস হয়; <br><span class="br-ind"><br><span class="indent">&nbsp;</span></span>কেউ কিছু না করলেও শক্তিমানেরা মারা যায়। <span class="br-p"><br><br></span> <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>“মানুষের চলাফেরার উপর ঈশ্বরের চোখ আছে; <br><span class="br-ind"><br><span class="indent">&nbsp;</span></span>তাদের প্রতিটি ধাপ তিনি দেখেন। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>এমন কোন অন্ধকার জায়গা বা ঘন ছায়া নেই <br><span class="br-ind"><br><span class="indent">&nbsp;</span></span>যেখানে মন্দ কাজ করা লোকেরা লুকাতে পারে। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>মানুষের বিচারের জন্য ঈশ্বরের কোন খোঁজ নেবার দরকার নেই; <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তদন্ত না করেই তিনি শক্তিমানদের চুরমার করেন <br><span class="br-ind"><br><span class="indent">&nbsp;</span></span>আর তাদের জায়গায় অন্যদের বসিয়ে দেন। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তিনি তাদের কাজের হিসাব রাখেন বলে <br><span class="br-ind"><br><span class="indent">&nbsp;</span></span>রাতের বেলা তিনি তাদের ধ্বংস করে ফেলেন <br><span class="br-ind"><br><span class="indent">&nbsp;</span></span>আর তারা চুরমার হয়ে যায়। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তাদের দুষ্টতার জন্য তিনি সকলের সামনে তাদের শাস্তি দেন, <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>কারণ তারা তাঁর পথে চলা বাদ দিয়েছে; <br><span class="br-ind"><br><span class="indent">&nbsp;</span></span>তাঁর কোন আদেশের প্রতি তাদের খেয়াল নেই। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তাদের অত্যাচারের দরুন গরীবের কান্না তাঁর সামনে উপস্থিত হয়; <br><span class="br-ind"><br><span class="indent">&nbsp;</span></span>তিনি অভাবীদের কান্না শোনেন। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>অবশ্য তিনি চুপ করে থাকলেও কেউ তাঁকে দোষী করতে পারে না; <br><span class="br-ind"><br><span class="indent">&nbsp;</span></span>তিনি মুখ লুকালে কেউ তাঁকে দেখতে পায় না। <br><span class="br-ind"><br><span class="indent">&nbsp;</span></span>তবুও তিনি মানুষ ও জাতির উপরে আছেন, <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>যাতে ঈশ্বরের প্রতি ভক্তিহীন লোক রাজত্ব করতে না পারে <br><span class="br-ind"><br><span class="indent">&nbsp;</span></span>আর লোকদের ধরবার জন্য ফাঁদ পাততে না পারে। <span class="br-p"><br><br></span> <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>“কোন লোক তো ঈশ্বরকে বলে নি, <br><span class="br-ind"><br><span class="indent">&nbsp;</span></span>‘আমি শাস্তি পেয়েছি, আর অন্যায় করব না; <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>আমি যা দেখতে পাই না তা আমাকে শিখাও; <br><span class="br-ind"><br><span class="indent">&nbsp;</span></span>যদি আমি অন্যায় করে থাকি, তবে আর তা করব না।’ <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>আপনি যখন ঈশ্বরকে অগ্রাহ্য করছেন <br><span class="br-ind"><br><span class="indent">&nbsp;</span></span>তখন ঈশ্বর কি করে আপনার ইচ্ছামত পুরস্কার দেবেন? <br><span class="br-ind"><br><span class="indent">&nbsp;</span></span>মন স্থির করা আপনার কাজ, আমার নয়; <br><span class="br-ind"><br><span class="indent">&nbsp;</span></span>কাজেই আপনার মতামত আপনি প্রকাশ করুন। <span class="br-p"><br><br></span> <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>“বুদ্ধিমান লোকেরা আমাকে বলেন, <br><span class="br-ind"><br><span class="indent">&nbsp;</span></span>জ্ঞানী লোকেরা আমার কথা শুনে আমাকে বলেন, <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>‘ইয়োব জ্ঞানশূন্য হয়ে কথা বলছেন, <br><span class="br-ind"><br><span class="indent">&nbsp;</span></span>তাঁর কথায় কোন বুদ্ধির পরিচয় নেই।’ <br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>ইয়োবের পরীক্ষা সম্পূর্ণভাবে হলেই ভাল, <br><span class="br-ind"><br><span class="indent">&nbsp;</span></span>কারণ তিনি দুষ্ট লোকের মত কথা বলছেন। <br></div>
<div class="v" id="v37"><span class="vn">37</span> <span class="br-ind"><br><span class="indent">&nbsp;</span></span>তাঁর পাপের সংগে তিনি বিদ্রোহ যোগ করছেন; <br><span class="br-ind"><br><span class="indent">&nbsp;</span></span>তিনি আমাদের সামনে ঈশ্বরকে অপমান করছেন <br><span class="br-ind"><br><span class="indent">&nbsp;</span></span>আর ঈশ্বরের বিরুদ্ধে অনেক কথা বলছেন।”<br></div>
</div>
<!-- PARSED ABOVE; EDITING MAY BREAK PARSER -->
</body></html>