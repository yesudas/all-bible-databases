<html><head>
<meta http-equiv="Content-Type" content="text/html;charset=utf-8" />
<title>Jonah 1 &ndash; যোনা &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Jonah', 1);">
<div id="navbar"><a href="../index.html">Pobitro Baibel</a> &ndash; <b>যোনা</b> &ndash; <b>1</b> <a href="Jonah_2.html">2</a> <a href="Jonah_3.html">3</a> <a href="Jonah_4.html">4</a> </div><hr>
<h1>Jonah 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->নবীদের লেখা বইগুলোর মধ্যে যোনা একটি মাত্র বই যার মধ্যে নবী কি বলেছেন তার উপর জোর দেওয়া হয় নি বরং তাঁর নিজের জীবন ও অভিজ্ঞতার উপর জোর দেওয়া হয়েছে। উত্তর দিকের রাজ্যের সবচেয়ে শক্তিশালী রাজা দ্বিতীয় যারবিয়ামের (২ রাজাবলি ১৪:২৫ পদ দেখুন) রাজত্বকালে ঈশ্বর যোনাকে আসিরিয়ার রাজধানী নীনবীতে পাঠিয়েছিলেন যেন নীনবীর লোকেরা তাঁর প্রচার শুনে পাপ থেকে মন পরিবর্তন করতে পারে। কিন্তু যোনা তাঁর দেশের শত্রুদের রাজধানী শহরে যেতে ইচ্ছুক ছিলেন না। তিনি চান নি যে, তারা অনুতাপ করে ঈশ্বরের শাস্তির হাত থেকে রেহাই পায়, কারণ আসিরীয় সৈন্যেরা ভীষণ নিষ্ঠুর ও উদ্ধত ছিল এবং ঈশ্বরের বিরুদ্ধতা করত। ঈশ্বরের দেওয়া কাজ এড়াবার জন্য যোনা পালিয়ে তর্শীশে যাবার জন্য জাহাজে উঠেছিলেন। কিন্তু তাঁর জন্য ঈশ্বরের অন্য পরিকল্পনা ছিল। যোনাকে গিলে ফেলবার জন্য ঈশ্বর একটা বড় মাছকে পাঠিয়ে দিয়েছিলেন এবং সেই মাছ তাঁকে এমন জায়গায় নিয়ে গিয়েছিল যেখান থেকে তিনি নীনবীতে যেতে পারেন। এই ছোট বইটির মধ্যে যে বারোটা আশ্চর্য কাজের কথা লেখা আছে সেগুলোর মধ্যে এটি একটি। <!--raw 1 bo --><p/><!--endraw 1--><!--raw 1 bo --><b><!--endraw 1-->বিষয় সংক্ষেপ:<!--raw 1 bo --></b><!--endraw 1--> <!--raw 1 bo --><p/><!--endraw 1-->• (ক) নবীর অবাধ্যতা (১ অধ্যায়) <!--raw 1 bo --><br/><!--endraw 1-->• (খ) নবীর উদ্ধার (২ অধ্যায়) <!--raw 1 bo --><br/><!--endraw 1-->• (গ) নবীর মধ্য দিয়ে ঈশ্বরের সংবাদ ঘোষণা (৩ অধ্যায়) <!--raw 1 bo --><br/><!--endraw 1-->• (ঘ) নবীর অসন্তুষ্টি (৪ অধ্যায়)
</div>
<div class="biblehtmlcontent verses" id="verses">
<div class="v" id="v1"><h2>যোনার অবাধ্যতা</h2><span class="vn">1</span> <span class="br-p"><br><br></span>সদাপ্রভুর এই বাক্য অমিত্তয়ের ছেলে যোনার কাছে প্রকাশিত হল, “তুমি সেই বড় শহর নীনবীতে গিয়ে তার বিরুদ্ধে প্রচার কর, কারণ তার লোকদের মন্দতা আমি দেখতে পেয়েছি।”</div>
<div class="v" id="v3"><span class="vn">3</span> <span class="br-p"><br><br></span>কিন্তু যোনা সদাপ্রভুর কাছ থেকে তর্শীশে পালিয়ে যাবার জন্য রওনা হলেন। তিনি যাফো বন্দরে গিয়ে তর্শীশে যাবার একটা জাহাজ পেলেন। ভাড়া দেবার পর তিনি সেই জাহাজে উঠলেন এবং সদাপ্রভুর কাছ থেকে পালিয়ে যাবার জন্য তর্শীশের দিকে যাত্রা করলেন।</div>
<div class="v" id="v4"><span class="vn">4</span> তখন সদাপ্রভু সমুদ্রে একটা জোর বাতাস পাঠিয়ে দিলেন। তাতে এমন ভয়ংকর একটা ঝড় উঠল যে, জাহাজখানা ভেংগে যাবার মত হল।</div>
<div class="v" id="v5"><span class="vn">5</span> এতে নাবিকেরা সবাই ভয় পেয়ে প্রত্যেকে নিজের নিজের দেবতার কাছে কান্নাকাটি করতে লাগল। জাহাজের ভার কমাবার জন্য তারা মালপত্র সমুদ্রে ফেলে দিল। কিন্তু এর আগেই যোনা জাহাজের খোলে নেমে গিয়ে শুয়ে পড়েছিলেন এবং তাঁর ঘুম গাঢ় হয়েছিল।</div>
<div class="v" id="v6"><span class="vn">6</span> তখন জাহাজের ক্যাপ্টেন যোনার কাছে গিয়ে বললেন, “তুমি কেমন করে ঘুমাচ্ছ? উঠে তোমার দেবতাকে ডাক। তিনি হয়তো আমাদের দিকে মনোযোগ দেবেন আর তাতে আমরা ধ্বংস হব না।”</div>
<div class="v" id="v7"><span class="vn">7</span> <span class="br-p"><br><br></span>পরে নাবিকেরা একে অন্যকে বলল, “কে এই বিপদের জন্য দায়ী তা দেখবার জন্য এস, আমরা গুলিবাঁট করে দেখি।” তারা গুলিবাঁট করলে পর যোনার নাম উঠল।</div>
<div class="v" id="v8"><span class="vn">8</span> <span class="br-p"><br><br></span>তখন তারা তাঁকে জিজ্ঞাসা করল, “তুমি আমাদের বল, এই যে বিপদ আমাদের উপর এসেছে তার জন্য কে দায়ী? তুমি কি কাজ কর? তুমি কোথা থেকে এসেছ? তুমি কোন্‌ দেশের লোক? তুমি কোন্‌ জাতির লোক?”</div>
<div class="v" id="v9"><span class="vn">9</span> <span class="br-p"><br><br></span>উত্তরে যোনা বললেন, “আমি একজন ইব্রীয়। আমি স্বর্গের ঈশ্বর সদাপ্রভুর উপাসনা করি। তিনিই সাগর ও ভূমি তৈরী করেছেন।”</div>
<div class="v" id="v10"><span class="vn">10</span> <span class="br-p"><br><br></span>তিনি যে সদাপ্রভুর কাছ থেকে পালিয়ে যাচ্ছেন তা তারা জানতে পারল, কারণ তিনি সেই কথা তাদের বললেন। এতে তারা ভীষণ ভয় পেয়ে জিজ্ঞাসা করল, “তুমি এ কি করেছ?”</div>
<div class="v" id="v11"><span class="vn">11</span> <span class="br-p"><br><br></span>সাগর অশান্ত থেকে আরও অশান্ত হয়ে উঠছিল বলে তারা তাঁকে জিজ্ঞাসা করল, “সমুদ্র যাতে আমাদের জন্য শান্ত হয় সেইজন্য আমরা তোমাকে নিয়ে কি করব?”</div>
<div class="v" id="v12"><span class="vn">12</span> <span class="br-p"><br><br></span>উত্তরে যোনা বললেন, “আমাকে তুলে সমুদ্রে ফেলে দিন, তাতে সমুদ্র শান্ত হবে। আমি জানি, আমার দোষেই এই ভীষণ ঝড় আপনাদের উপরে এসেছে।”</div>
<div class="v" id="v13"><span class="vn">13</span> <span class="br-p"><br><br></span>তবুও সেই নাবিকেরা তা না করে ডাংগার দিকে ফিরে যাবার জন্য সমস্ত শক্তি দিয়ে দাঁড় বাইতে লাগল; কিন্তু তারা পারল না, কারণ সমুদ্র আগের চেয়ে আরও ভয়ংকর হয়ে উঠল।</div>
<div class="v" id="v14"><span class="vn">14</span> তখন তারা সদাপ্রভুকে ডেকে বলল, “হে সদাপ্রভু, এই লোকের মৃত্যুর জন্য আমাদের যেন মরতে না হয়। একজন নির্দোষ লোকের মৃত্যুর জন্য তুমি আমাদের দায়ী কোরো না, কারণ হে সদাপ্রভু, তুমি তো তোমার ইচ্ছামত কাজ করেছ।”</div>
<div class="v" id="v15"><span class="vn">15</span> <span class="br-p"><br><br></span>এর পর তারা যোনাকে ধরে সমুদ্রে ফেলে দিল, তাতে তোলপাড় করা সেই সাগর শান্ত হয়ে গেল।</div>
<div class="v" id="v16"><span class="vn">16</span> এতে সেই লোকেরা সদাপ্রভুকে ভীষণ ভয় করতে লাগল। তারা সদাপ্রভুর উদ্দেশে পশু উৎসর্গ করল এবং তাঁর কাছে কতগুলো মানত করল।</div>
<div class="v" id="v17"><span class="vn">17</span> <span class="br-p"><br><br></span>এদিকে যোনাকে গিলে ফেলবার জন্য সদাপ্রভু একটা বড় মাছ ঠিক করে রেখেছিলেন। যোনা সেই মাছের পেটে তিন দিন তিন রাত রইলেন।</div>
</div>
<!-- PARSED ABOVE; EDITING MAY BREAK PARSER -->
</body></html>