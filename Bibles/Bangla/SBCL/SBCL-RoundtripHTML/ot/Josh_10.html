<html><head>
<meta http-equiv="Content-Type" content="text/html;charset=utf-8" />
<title>Josh 10 &ndash; যিহোশূয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 10);">
<div id="navbar"><a href="../index.html">Pobitro Baibel</a> &ndash; <b>যিহোশূয়</b> &ndash; <a href="Josh_1.html">1</a> ... <a href="Josh_8.html">8</a> <a href="Josh_9.html">9</a> <b>10</b> <a href="Josh_11.html">11</a> <a href="Josh_12.html">12</a> ... <a href="Josh_24.html">24</a> </div><hr>
<h1>Josh 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সূর্য থেমে রইল</h2><span class="vn">1</span> <span class="br-p"><br><br></span>যিরূশালেমের রাজা অদোনী-ষেদক শুনতে পেলেন যে, যিহোশূয় অয় শহরটা অধিকার করে নিয়ে তা একেবারে ধ্বংস করে দিয়েছেন এবং তিনি যিরীহো ও তার রাজার দশা যা করেছিলেন অয় ও তার রাজার দশাও তা-ই করেছেন। তিনি আরও শুনলেন যে, গিবিয়োনীয়েরা ইস্রায়েলীয়দের সংগে সন্ধি করেছে এবং তারা তাদের সংগে আছে।</div>
<div class="v" id="v2"><span class="vn">2</span> এতে তিনি ও তাঁর লোকেরা খুব ভয় পেলেন, কারণ গিবিয়োন ছিল রাজধানীর মতই একটা বড় শহর। এটা ছিল অয় শহরের চেয়েও বড় এবং তার সব পুরুষ লোকেরাই ছিল শক্তিশালী।</div>
<div class="v" id="v3"><span class="vn">3</span> সেইজন্য হিব্রোণের রাজা হোহম, যর্মূতের রাজা পিরাম, লাখীশের রাজা যাফিয় এবং ইগ্লোনের রাজা দবীরের কাছে যিরূশালেমের রাজা অদোনী-ষেদক এই অনুরোধ করে পাঠালেন,</div>
<div class="v" id="v4"><span class="vn">4</span> “আপনারা এসে আমাকে গিবিয়োন শহরটা আক্রমণ করতে সাহায্য করুন, কারণ তারা যিহোশূয় এবং ইস্রায়েলীয়দের সংগে সন্ধি করেছে।”</div>
<div class="v" id="v5"><span class="vn">5</span> <span class="br-p"><br><br></span>এই কথা শুনে সেই পাঁচজন ইমোরীয় রাজা, অর্থাৎ যিরূশালেম, হিব্রোণ, যর্মূত, লাখীশ ও ইগ্লোনের রাজা তাঁদের সৈন্যদল এক জায়গায় জড়ো করলেন। তারপর তাঁদের সৈন্যদল নিয়ে তাঁরা এগিয়ে গিয়ে গিবিয়োনের কাছাকাছি ছাউনি ফেললেন এবং শহরটা আক্রমণ করলেন।</div>
<div class="v" id="v6"><span class="vn">6</span> তখন গিবিয়োনীয়েরা গিল্‌গলের ছাউনিতে যিহোশূয়ের কাছে এই খবর পাঠাল, “আপনার দাসদের ত্যাগ করবেন না। আপনারা তাড়াতাড়ি এসে আমাদের রক্ষা করুন, আমাদের সাহায্য করুন, কারণ পাহাড়ী এলাকা থেকে ইমোরীয় রাজারা এসে আমাদের বিরুদ্ধে তাদের সৈন্যদল একসংগে জড়ো করেছে।”</div>
<div class="v" id="v7"><span class="vn">7</span> <span class="br-p"><br><br></span>এই খবর পেয়ে যিহোশূয় তাঁর গোটা সৈন্যদল নিয়ে গিল্‌গল থেকে এগিয়ে গেলেন। তার মধ্যে ছিল ইস্রায়েলীয়দের সমস্ত বীর যোদ্ধারা।</div>
<div class="v" id="v8"><span class="vn">8</span> সদাপ্রভু যিহোশূয়কে বললেন, “তুমি তাদের ভয় কোরো না; আমি তাদের তোমার হাতে তুলে দিয়েছি। তারা কেউ তোমার সামনে দাঁড়াতে পারবে না।”</div>
<div class="v" id="v9"><span class="vn">9</span> <span class="br-p"><br><br></span>গিল্‌গল থেকে বেরিয়ে সারা রাত হাঁটবার পর যিহোশূয় হঠাৎ তাদের আক্রমণ করলেন।</div>
<div class="v" id="v10"><span class="vn">10</span> সদাপ্রভু ইস্রায়েলীয়দের সামনে তাদের একটা বিশৃঙ্খল অবস্থায় ফেলে দিলেন। তাতে সদাপ্রভু গিবিয়োনে ইস্রায়েলীয়দের দিয়ে তাদের অনেককে মেরে ফেললেন। বৈৎ-হোরোণে উঠে যাবার রাস্তা ধরে সদাপ্রভু ইস্রায়েলীয়দের দিয়ে তাদের তাড়া করালেন এবং অসেকা ও মক্কেদা পর্যন্ত সারা রাস্তা তাদের মারতে মারতে নিয়ে গেলেন।</div>
<div class="v" id="v11"><span class="vn">11</span> ইস্রায়েলীয়দের সামনে থেকে তারা যখন বৈৎ-হোরোণ ছেড়ে অসেকায় নেমে আসবার পথ ধরে পালিয়ে যাচ্ছিল তখন সদাপ্রভু আকাশ থেকে বড় বড় শিলা তাদের উপরে ফেললেন। ফলে ইস্রায়েলীয়দের সংগে যুদ্ধে যত না লোক মরল তার চেয়ে বেশী মরল এই শিলাতে।</div>
<div class="v" id="v12"><span class="vn">12</span> <span class="br-p"><br><br></span>যেদিন সদাপ্রভু ইস্রায়েলীয়দের হাতে ইমোরীয়দের তুলে দিলেন সেই দিন ইস্রায়েলীয়দের সামনেই যিহোশূয় সদাপ্রভুকে বললেন, <span class="br-p"><br><br></span><span class="br-ind"><br><span class="indent">&nbsp;</span></span>“হে সূর্য, গিবিয়োনের উপর <br><span class="br-ind"><br><span class="indent">&nbsp;</span></span>তুমি স্থির হয়ে দাঁড়াও, <br><span class="br-ind"><br><span class="indent">&nbsp;</span></span>হে চাঁদ, অয়ালোন উপত্যকায় <br><span class="br-ind"><br><span class="indent">&nbsp;</span></span>তুমি গিয়ে দাঁড়াও।” <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তাই সূর্য স্থির হয়ে দাঁড়াল <br><span class="br-ind"><br><span class="indent">&nbsp;</span></span>আর চাঁদের গতি থেমে গেল, <br><span class="br-ind"><br><span class="indent">&nbsp;</span></span>যে পর্যন্ত না ইস্রায়েল <br><span class="br-ind"><br><span class="indent">&nbsp;</span></span>তার শত্রুদলের উপর শোধ নিল।” <br> <span class="br-p"><br><br></span>এই কথা যাশেরের বইতে লেখা আছে। তখন সূর্য আকাশের মাঝখানে গিয়ে থেমে রইল এবং অস্ত যেতে প্রায় পুরো একটা দিন দেরি করল।</div>
<div class="v" id="v14"><span class="vn">14</span> এর আগে বা পরে এমন দিন আর কখনও আসে নি যখন সদাপ্রভু এমনিভাবে মানুষের কথা রেখেছেন। সেই দিন সদাপ্রভু ইস্রায়েলীয়দের হয়ে যুদ্ধ করছিলেন।</div>
<div class="v" id="v15"><span class="vn">15</span> এর পর যিহোশূয় সমস্ত ইস্রায়েলীয়দের নিয়ে গিল্‌গলের ছাউনিতে ফিরে গেলেন।</div>
<div class="v" id="v16"><h2>ইমোরীয় রাজাদের মৃত্যু</h2><span class="vn">16</span> <span class="br-p"><br><br></span>সেই পাঁচজন ইমোরীয় রাজা পালিয়ে গিয়ে মক্কেদা শহরের কাছে একটা গুহাতে লুকিয়েছিলেন।</div>
<div class="v" id="v17"><span class="vn">17</span> সেই গুহাতে লুকানো অবস্থায় সেই পাঁচজন রাজাকে খুঁজে পাবার খবর যখন যিহোশূয়কে জানানো হল তখন তিনি বললেন, “গুহাটার মুখে বড় বড় পাথর গড়িয়ে দাও এবং সেটা পাহারা দেবার জন্য কয়েকজন লোক দাঁড় করিয়ে রাখ।</div>
<div class="v" id="v19"><span class="vn">19</span> কিন্তু তোমরা থেমো না; তোমাদের শত্রুদের তাড়া করে নিয়ে যাও, পিছন দিক থেকে তাদের আক্রমণ কর এবং তাদের নিজেদের শহরে ফিরে যেতে দিয়ো না। তোমাদের ঈশ্বর সদাপ্রভু তোমাদের হাতে তাদের তুলে দিয়েছেন।”</div>
<div class="v" id="v20"><span class="vn">20</span> <span class="br-p"><br><br></span>এইভাবে যিহোশূয় ও ইস্রায়েলীয়েরা ইমোরীয়দের ধ্বংস করে ফেলল। এতে প্রায় সবাই মারা পড়ল; কিন্তু যে কয়েকজন বাকী ছিল তারা তাদের দেয়াল-ঘেরা শহরে গিয়ে ঢুকল।</div>
<div class="v" id="v21"><span class="vn">21</span> এর পর ইস্রায়েলীয়দের সৈন্যেরা সবাই মক্কেদার ছাউনিতে নিরাপদে যিহোশূয়ের কাছে ফিরে গেল। ইস্রায়েলীয়দের বিরুদ্ধে কেউ কোন কথা বলবার সাহস পেল না।</div>
<div class="v" id="v22"><span class="vn">22</span> <span class="br-p"><br><br></span>তারপর যিহোশূয় বললেন, “গুহার মুখ খুলে ঐ পাঁচজন রাজাকে বের করে আমার কাছে নিয়ে এস।”</div>
<div class="v" id="v23"><span class="vn">23</span> তাতে সেই গুহা থেকে সেই পাঁচজন রাজাকে তারা বের করে নিয়ে আসল। এঁরা ছিলেন যিরূশালেম, হিব্রোণ, যর্মূত, লাখীশ ও ইগ্লোনের রাজা।</div>
<div class="v" id="v24"><span class="vn">24</span> তারা যখন সেই রাজাদের যিহোশূয়ের কাছে নিয়ে আসল তখন তিনি সমস্ত ইস্রায়েলীয়দের ডাকলেন এবং তাঁর সংগে যে সেনাপতিরা যুদ্ধে গিয়েছিল তাদের বললেন, “তোমরা এখানে এসে ঐ রাজাদের ঘাড়ে তোমাদের পা রাখ।” এতে তারা এগিয়ে গিয়ে ঐ রাজাদের ঘাড়ের উপর তাদের পা রাখল।</div>
<div class="v" id="v25"><span class="vn">25</span> <span class="br-p"><br><br></span>যিহোশূয় তাদের বললেন, “তোমরা ভয় কোরো না, হতাশ হোয়ো না। তোমরা শক্তিশালী হও ও মনে সাহস আন। তোমরা যে সব শত্রুদের সংগে যুদ্ধ করতে যাবে তাদের সকলের অবস্থা সদাপ্রভু এই রকম করবেন।”</div>
<div class="v" id="v26"><span class="vn">26</span> তারপর যিহোশূয় সেই রাজাদের মেরে ফেলে পাঁচটা গাছে তাঁদের টাংগিয়ে দিলেন। বিকাল পর্যন্ত তাঁদের দেহ গাছে টাংগানোই রইল।</div>
<div class="v" id="v27"><span class="vn">27</span> <span class="br-p"><br><br></span>সূর্য ডুবে যাওয়ার সময় যিহোশূয়ের আদেশে লোকেরা গাছ থেকে তাঁদের দেহগুলো নামিয়ে ফেলল এবং যে গুহাতে তাঁরা লুকিয়ে ছিলেন তার মধ্যে সেই দেহগুলো ছুঁড়ে ফেলল। গুহার মুখটা তারা বড় বড় পাথর দিয়ে ঢেকে দিল। সেগুলো আজও সেখানে রয়েছে।</div>
<div class="v" id="v28"><span class="vn">28</span> <span class="br-p"><br><br></span>যিহোশূয় সেই দিনই মক্কেদা অধিকার করে নিলেন। তিনি সেই শহরের রাজা ও সমস্ত লোকদের মেরে ফেললেন এবং সেখানকার সব জীবন্ত প্রাণীদের শেষ করে দিলেন, কাউকেই বাঁচিয়ে রাখলেন না। তিনি যিরীহোর রাজার যে অবস্থা করেছিলেন মক্কেদার রাজার অবস্থাও তা-ই করলেন।</div>
<div class="v" id="v29"><h2>দক্ষিণের শহরগুলোর অবস্থা</h2><span class="vn">29</span> <span class="br-p"><br><br></span>পরে যিহোশূয় ইস্রায়েলীয়দের সকলকে নিয়ে মক্কেদা থেকে লিব্‌নার দিকে এগিয়ে গিয়ে তা আক্রমণ করলেন।</div>
<div class="v" id="v30"><span class="vn">30</span> সদাপ্রভু সেই শহর ও সেখানকার রাজাকে ইস্রায়েলীয়দের হাতে তুলে দিলেন। যিহোশূয় সেই শহরের লোকদের ও সব জীবন্ত প্রাণীদের মেরে ফেললেন, কাউকেই বাঁচিয়ে রাখলেন না। তিনি যিরীহোর রাজার যে অবস্থা করেছিলেন সেখানকার রাজার অবস্থাও তা-ই করলেন।</div>
<div class="v" id="v31"><span class="vn">31</span> <span class="br-p"><br><br></span>এর পর যিহোশূয় ইস্রায়েলীয়দের সবাইকে নিয়ে লিব্‌না থেকে লাখীশের দিকে এগিয়ে গেলেন। তিনি লাখীশ ঘেরাও করে তা আক্রমণ করলেন।</div>
<div class="v" id="v32"><span class="vn">32</span> সদাপ্রভু লাখীশ ইস্রায়েলীয়দের হাতে তুলে দিলেন। দ্বিতীয় দিনে যিহোশূয় সেটা অধিকার করে নিলেন। যিহোশূয় লিব্‌না শহরে যেমন করেছিলেন সেইভাবে লাখীশের লোকদের ও সব জীবন্ত প্রাণীদের মেরে ফেললেন।</div>
<div class="v" id="v33"><span class="vn">33</span> এর মধ্যে গেষরের রাজা হোরম লাখীশের লোকদের সাহায্য করতে এসেছিলেন কিন্তু যিহোশূয় তাঁকে ও তাঁর সৈন্যদলকে হারিয়ে দিলেন। শেষ পর্যন্ত আর কেউই বেঁচে রইল না।</div>
<div class="v" id="v34"><span class="vn">34</span> <span class="br-p"><br><br></span>তারপর যিহোশূয় ইস্রায়েলীয়দের সবাইকে নিয়ে লাখীশ থেকে ইগ্লোনের দিকে এগিয়ে গেলেন। তারা ইগ্লোন ঘেরাও করে তা আক্রমণ করল।</div>
<div class="v" id="v35"><span class="vn">35</span> সেই দিনই তারা ইগ্লোন অধিকার করে নিল এবং সেখানকার লোকদের মেরে ফেলল। লাখীশে যিহোশূয় যেমন করেছিলেন সেইভাবেই তিনি ইগ্লোনের সব জীবন্ত প্রাণীদের একেবারে শেষ করে দিলেন।</div>
<div class="v" id="v36"><span class="vn">36</span> <span class="br-p"><br><br></span>এর পর যিহোশূয় ইস্রায়েলীয়দের সবাইকে নিয়ে ইগ্লোন থেকে হিব্রোণে গিয়ে শহরটা আক্রমণ করলেন।</div>
<div class="v" id="v37"><span class="vn">37</span> তারা শহরটা অধিকার করে নিয়ে সেখানকার লোকদের, তাদের রাজাকে, তার আশেপাশের গ্রামগুলোর সমস্ত লোকদের ও হিব্রোণের সব জীবন্ত প্রাণীদের মেরে ফেলল। যিহোশূয় ইগ্লোনে যেমন করেছিলেন তেমনি সেখানে কাউকেই বাঁচিয়ে রাখলেন না; তিনি হিব্রোণ ও তার সমস্ত লোকদের একেবারে শেষ করে দিলেন।</div>
<div class="v" id="v38"><span class="vn">38</span> <span class="br-p"><br><br></span>পরে যিহোশূয় ইস্রায়েলীয়দের সবাইকে নিয়ে ঘুরে গিয়ে দবীর শহর আক্রমণ করলেন।</div>
<div class="v" id="v39"><span class="vn">39</span> তারা সেই শহর, তার রাজা এবং তার গ্রামগুলো অধিকার করে নিয়ে সেখানকার সবাইকে মেরে ফেলল। তারা সেখানকার সব জীবন্ত প্রাণীদের একেবারে শেষ করে দিল। যিহোশূয় কাউকেই বাঁচিয়ে রাখলেন না; তিনি লিব্‌না ও তার রাজা এবং হিব্রোণের অবস্থা যা করেছিলেন দবীর ও তার রাজার অবস্থাও তা-ই করলেন।</div>
<div class="v" id="v40"><span class="vn">40</span> <span class="br-p"><br><br></span>এইভাবে যিহোশূয় সমস্ত এলাকাটা জয় করে নিলেন। তার মধ্যে ছিল উঁচু পাহাড়ী এলাকা, নেগেভ, নীচু পাহাড়ী এলাকা ও পাহাড়ের গায়ের ঢালু জায়গা। তিনি সেই এলাকার রাজাদেরও হারিয়ে দিলেন এবং সেখানকার কাউকেই বাঁচিয়ে রাখলেন না। ইস্রায়েলীয়দের ঈশ্বর সদাপ্রভু যেমন আদেশ করেছিলেন সেইভাবে তিনি সমস্ত জীবন্ত প্রাণীদের একেবারে শেষ করে দিয়েছিলেন।</div>
<div class="v" id="v41"><span class="vn">41</span> যিহোশূয় কাদেশ-বর্ণেয় থেকে গাজা পর্যন্ত এবং গোটা গোশন এলাকা, এমন কি, গিবিয়োন পর্যন্ত সমস্ত লোকদের হারিয়ে দিয়েছিলেন।</div>
<div class="v" id="v42"><span class="vn">42</span> এইভাবে একবার যুদ্ধ করতে বেরিয়ে যিহোশূয় এই সব রাজাদের ও তাঁদের দেশগুলো জয় করে নিয়েছিলেন, কারণ ইস্রায়েলীয়দের ঈশ্বর সদাপ্রভু তাদের হয়ে যুদ্ধ করেছিলেন।</div>
<div class="v" id="v43"><span class="vn">43</span> এর পর যিহোশূয় সমস্ত ইস্রায়েলীয়দের নিয়ে গিল্‌গলের ছাউনিতে ফিরে গেলেন।</div>
</div>
<!-- PARSED ABOVE; EDITING MAY BREAK PARSER -->
</body></html>