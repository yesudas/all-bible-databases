<html><head>
<meta http-equiv="Content-Type" content="text/html;charset=utf-8" />
<title>Josh 23 &ndash; যিহোশূয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 23);">
<div id="navbar"><a href="../index.html">Pobitro Baibel</a> &ndash; <b>যিহোশূয়</b> &ndash; <a href="Josh_1.html">1</a> ... <a href="Josh_21.html">21</a> <a href="Josh_22.html">22</a> <b>23</b> <a href="Josh_24.html">24</a> </div><hr>
<h1>Josh 23</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিহোশুয়ের বিদায় গ্রহণ</h2><span class="vn">1</span> <span class="br-p"><br><br></span>ইস্রায়েলীয়দের চারপাশের শত্রুদের হাত থেকে সদাপ্রভু তাদের বিশ্রাম দেবার পর বেশ অনেক দিন কেটে গেল। এর মধ্যে যিহোশুয়ের অনেক বয়স হয়ে গিয়েছিল, তিনি বুড়ো হয়ে গিয়েছিলেন।</div>
<div class="v" id="v2"><span class="vn">2</span> একদিন তিনি সমস্ত ইস্রায়েলীয়দের, অর্থাৎ তাদের বৃদ্ধ নেতাদের, কর্তাদের, বিচারকর্তাদের ও কর্মচারীদের ডেকে বললেন, “দেখ, আমার বয়স অনেক হয়েছে, আমি বুড়ো হয়ে গেছি।</div>
<div class="v" id="v3"><span class="vn">3</span> তোমাদের ঈশ্বর সদাপ্রভু তোমাদের জন্য এই সব জাতির প্রতি যা করেছেন তা তো তোমরা নিজেদের চোখেই দেখেছ। তোমাদের ঈশ্বর সদাপ্রভু নিজেই তোমাদের হয়ে যুদ্ধ করেছেন।</div>
<div class="v" id="v4"><span class="vn">4</span> যর্দন নদী থেকে পশ্চিমে ভূমধ্য সাগর পর্যন্ত যে সব জাতিদের আমি ধ্বংস করে দিয়েছি এবং যে সব জাতি এখনও বাকী রয়ে গেছে তাদের সকলের জায়গা আমি তোমাদের গোষ্ঠীগুলোর মধ্যে সম্পত্তি হিসাবে ভাগ করে দিয়েছি।</div>
<div class="v" id="v5"><span class="vn">5</span> তোমাদের ঈশ্বর সদাপ্রভু নিজেই বাকী ঐ সব জাতিগুলোকে তোমাদের পথ থেকে সরিয়ে দেবেন। তোমাদের সামনে থেকে তিনি তাদের তাড়িয়ে বের করে দেবেন আর তোমরা তোমাদের ঈশ্বর সদাপ্রভুর প্রতিজ্ঞা অনুসারে তাদের জায়গা দখল করে নেবে।</div>
<div class="v" id="v6"><span class="vn">6</span> <span class="br-p"><br><br></span>“কাজেই তোমরা তোমাদের সমস্ত শক্তি দিয়ে মোশির আইন-কানুনের বইয়ে যা লেখা আছে তার সবই পালন কোরো; তা থেকে এদিক ওদিক সরে যেয়ো না।</div>
<div class="v" id="v7"><span class="vn">7</span> যে জাতিগুলো তোমাদের মধ্যে রয়ে গেছে তাদের সংগে মেলামেশা কোরো না; তাদের দেব-দেবতাদের নাম পর্যন্ত মুখে এনো না বা তাদের নামে শপথ কোরো না। সেগুলোর পূজা কোরো না কিম্বা তাদের সামনে মাথা নীচু কোরো না।</div>
<div class="v" id="v8"><span class="vn">8</span> তোমরা তোমাদের ঈশ্বর সদাপ্রভুকে আঁকড়ে ধরে রেখো, যেমন আজ পর্যন্ত তোমরা করে আসছ।</div>
<div class="v" id="v9"><span class="vn">9</span> <span class="br-p"><br><br></span>“বড় বড় এবং শক্তিশালী জাতিগুলোকে তোমাদের সামনে থেকে সদাপ্রভুই তাড়িয়ে দিয়েছেন। আজ পর্যন্ত কেউ তোমাদের সামনে দাঁড়িয়ে থাকতে পারে নি।</div>
<div class="v" id="v10"><span class="vn">10</span> তোমাদের একজন এক হাজার জনকে তাড়িয়ে দিতে পারছে, কারণ তোমাদের ঈশ্বর সদাপ্রভুর প্রতিজ্ঞা অনুসারে তিনি তোমাদের হয়ে যুদ্ধ করছেন।</div>
<div class="v" id="v11"><span class="vn">11</span> সেইজন্য তোমাদের ঈশ্বর সদাপ্রভুকে ভালবাসবার ব্যাপারে তোমরা পুরোপুরি মনোযোগী হও।</div>
<div class="v" id="v12"><span class="vn">12</span> <span class="br-p"><br><br></span>“কিন্তু এই জাতিগুলোর মধ্যে যে সব লোক প্রাণে বেঁচে গিয়ে তোমাদের মধ্যে রয়েছে তোমরা যদি সদাপ্রভুকে ছেড়ে তাদের সংগে যোগ দাও, কিম্বা তাদের সংগে বিয়ের সম্বন্ধ স্থাপন কর, কিম্বা তাদের সংগে মেলামেশা কর,</div>
<div class="v" id="v13"><span class="vn">13</span> তাহলে তোমরা এই কথা নিশ্চয় করে জেনো যে, তোমাদের ঈশ্বর সদাপ্রভু এই সব জাতিদের তোমাদের সামনে থেকে আর তাড়িয়ে দেবেন না। তার বদলে তারা এমন জাল আর ফাঁদ হয়ে উঠবে যার মধ্যে তোমরা গিয়ে ধরা পড়বে এবং তারা হবে তোমাদের পিঠের চাবুক আর চোখের কাঁটা। এই যে চমৎকার দেশটা তোমাদের ঈশ্বর সদাপ্রভু তোমাদের দিয়েছেন শেষ পর্যন্ত সেখান থেকে তোমরা ধ্বংস হয়ে যাবে।</div>
<div class="v" id="v14"><span class="vn">14</span> <span class="br-p"><br><br></span>“জগতের সবাই যে পথে যায় এখন আমিও সেই পথে যাচ্ছি। এই কথা তোমাদের বেশ ভাল করে জানা আছে যে, তোমাদের ঈশ্বর সদাপ্রভু তোমাদের মংগল করবার যে সব প্রতিজ্ঞা করেছিলেন তার একটাও বিফল হয় নি। প্রত্যেকটি প্রতিজ্ঞা পূর্ণ হয়েছে, একটাও অপূর্ণ থাকে নি।</div>
<div class="v" id="v15"><span class="vn">15</span> কিন্তু যদি তোমরা তোমাদের ঈশ্বর সদাপ্রভুর দেওয়া যে ব্যবস্থা তিনি পালন করতে বলেছেন তা পালন না কর, আর যদি তোমরা গিয়ে দেব-দেবতাদের পূজা কর এবং তাদের সামনে মাথা নীচু কর, তবে তোমাদের ঈশ্বর সদাপ্রভু মংগল করবার যে সব প্রতিজ্ঞা করেছেন তার প্রত্যেকটি যেমন পূর্ণ হয়েছে তেমনি সদাপ্রভু যে সব অমংগলের ভয় দেখিয়েছেন তা সবই তিনি তোমাদের উপর ঘটাবেন এবং এই যে চমৎকার দেশটা তিনি তোমাদের দিয়েছেন শেষ পর্যন্ত তা থেকে তোমাদের ধ্বংস করে ফেলবেন। সদাপ্রভুর ক্রোধ তোমাদের বিরুদ্ধে জ্বলতে থাকবে, আর যে চমৎকার দেশটা তিনি তোমাদের দিয়েছেন তা থেকে খুব শীঘ্রই তোমরা ধ্বংস হয়ে যাবে।”</div>
</div>
<!-- PARSED ABOVE; EDITING MAY BREAK PARSER -->
</body></html>