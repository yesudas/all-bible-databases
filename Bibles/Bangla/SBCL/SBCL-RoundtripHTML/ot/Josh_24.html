<html><head>
<meta http-equiv="Content-Type" content="text/html;charset=utf-8" />
<title>Josh 24 &ndash; যিহোশূয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 24);">
<div id="navbar"><a href="../index.html">Pobitro Baibel</a> &ndash; <b>যিহোশূয়</b> &ndash; <a href="Josh_1.html">1</a> ... <a href="Josh_22.html">22</a> <a href="Josh_23.html">23</a> <b>24</b> </div><hr>
<h1>Josh 24</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শিখিমের ব্যবস্থার কথা</h2><span class="vn">1</span> <span class="br-p"><br><br></span>এর পর যিহোশূয় ইস্রায়েলীয়দের সমস্ত গোষ্ঠীকে শিখিমে এক জায়গায় জড়ো করলেন। তিনি ইস্রায়েলীয়দের বৃদ্ধ নেতাদের, কর্তাদের, বিচারকর্তাদের এবং কর্মচারীদের ডাকলেন। তাতে তাঁরা ঈশ্বরের সামনে উপস্থিত হলেন।</div>
<div class="v" id="v2"><span class="vn">2</span> <span class="br-p"><br><br></span>যিহোশূয় সমস্ত লোকদের বললেন, “ইস্রায়েলীয়দের ঈশ্বর সদাপ্রভু বলেছেন, ‘অনেক কাল আগে তোমাদের পূর্বপুরুষেরা ইউফ্রেটিস নদীর ওপারে বাস করত এবং দেব-দেবতার পূজা করত। তাদের মধ্যে একজন ছিল অব্রাহাম ও নাহোরের বাবা তেরহ।</div>
<div class="v" id="v3"><span class="vn">3</span> কিন্তু আমি তোমাদের পূর্বপুরুষ অব্রাহামকে নদীর ওপার থেকে নিয়ে এসে কনান দেশের সব জায়গায় ঘুরালাম এবং তার বংশ অনেক বাড়িয়ে দিলাম। আমি তাকে ইস্‌হাককে দান করলাম,</div>
<div class="v" id="v4"><span class="vn">4</span> আর ইস্‌হাককে দান করলাম যাকোব আর এষৌকে। সেয়ীরের পাহাড়ী এলাকাটা আমি এষৌকে সম্পত্তি হিসাবে দিলাম, কিন্তু যাকোব ও তার ছেলেরা গেল মিসর দেশে।</div>
<div class="v" id="v5"><span class="vn">5</span> <span class="br-p"><br><br></span>“ ‘তারপর আমি মোশি ও হারোণকে পাঠালাম। আমার কাজ দ্বারা আমি মিসরীয়দের আঘাত করলাম, আর তার পরে আমি তোমাদের বের করে আনলাম।</div>
<div class="v" id="v6"><span class="vn">6</span> তোমাদের পূর্বপুরুষেরা মিসর থেকে বের হয়ে সমুদ্রের কাছে আসল। এদিকে মিসরীয়েরা রথ ও ঘোড়সওয়ার নিয়ে লোহিত সাগর পর্যন্ত তাদের পিছনে পিছনে তাড়া করে আসল।</div>
<div class="v" id="v7"><span class="vn">7</span> কিন্তু ইস্রায়েলীয়েরা আমার কাছে কান্নাকাটি করলে পর আমি তাদের ও মিসরীয়দের মাঝখানে অন্ধকার করে দিলাম। আমি মিসরীয়দের উপর সাগরের জল ফিরিয়ে এনে তাদের তলিয়ে দিলাম। মিসরীয়দের অবস্থা আমি কি করেছিলাম তা তো তোমরা নিজেরাই দেখেছ। তারপর তোমরা অনেক দিন মরু-এলাকায় বাস করেছ।</div>
<div class="v" id="v8"><span class="vn">8</span> <span class="br-p"><br><br></span>“ ‘এর পর আমি যর্দনের পূর্ব দিকের বাসিন্দা ইমোরীয়দের দেশে তোমাদের নিয়ে আসলাম। তারা তোমাদের বিরুদ্ধে যুদ্ধ করল কিন্তু আমি তোমাদের হাতে তাদের তুলে দিলাম। তোমাদের সামনে থেকে আমি তাদের ধ্বংস করে ফেললাম আর তোমরা তাদের দেশ দখল করে নিলে।</div>
<div class="v" id="v9"><span class="vn">9</span> পরে সিপ্পোরের ছেলে মোয়াবের রাজা বালাক ইস্রায়েলীয়দের সংগে যুদ্ধ করবার জন্য প্রস্তুত হল এবং তোমাদের অভিশাপ দেবার জন্য বিয়োরের ছেলে বিলিয়মকে ডেকে আনল।</div>
<div class="v" id="v10"><span class="vn">10</span> কিন্তু বিলিয়মের কথায় কান দিতে আমি রাজী হই নি, তাই সে বারবারই তোমাদের আশীর্বাদ করেছিল। বালাকের হাত থেকে আমিই তোমাদের উদ্ধার করলাম।</div>
<div class="v" id="v11"><span class="vn">11</span> <span class="br-p"><br><br></span>“ ‘তারপর তোমরা যর্দন পার হয়ে যিরীহোতে আসলে। যিরীহো শহরের লোকেরা এবং ইমোরীয়, পরিষীয়, কনানীয়, হিত্তীয়, গির্গাশীয়, হিব্বীয় ও যিবূষীয়েরা তোমাদের বিরুদ্ধে যুদ্ধ করল, কিন্তু আমি তাদের সবাইকে তোমাদের হাতে তুলে দিলাম।</div>
<div class="v" id="v12"><span class="vn">12</span> আমি তোমাদের আগে আগে ভিমরুল পাঠিয়ে দিলাম; ভিমরুলগুলো তোমাদের সামনে থেকে সেই দু’জন ইমোরীয় রাজাকে তাড়িয়ে দিল। তোমরা যে তোমাদের তলোয়ার বা তীর-ধনুক দিয়ে এটা করেছ তা নয়।</div>
<div class="v" id="v13"><span class="vn">13</span> যে জমিতে তোমরা কোন পরিশ্রম কর নি এবং যে শহর ও গ্রাম তোমরা গড়ে তোল নি আমি সেগুলো তোমাদের দিলাম। তোমরা সেই সব শহর ও গ্রামে এখন বাস করছ; তা ছাড়া যে আংগুর ক্ষেত তোমরা কর নি আর যে জলপাই গাছ তোমরা লাগাও নি সেগুলোর ফলও তোমরা খাচ্ছ।’ ”</div>
<div class="v" id="v14"><span class="vn">14</span> <span class="br-p"><br><br></span>তারপর যিহোশূয় বললেন, “এখন তোমরা খাঁটি অন্তরে বিশ্বস্তভাবে সদাপ্রভুকে ভক্তি কর এবং তাঁর সেবা কর। তোমাদের পূর্বপুরুষেরা ইউফ্রেটিস নদীর ওপারে ও মিসর দেশে যে সব দেব-দেবতার পূজা করতেন সেগুলো তোমরা দূর করে দিয়ে সদাপ্রভুর সেবা কর।</div>
<div class="v" id="v15"><span class="vn">15</span> কিন্তু সদাপ্রভুর সেবা করতে যদি তোমাদের পছন্দ না হয় তবে যার সেবা তোমরা করবে তা আজই ঠিক করে নাও। তোমাদের পূর্বপুরুষেরা ইউফ্রেটিস নদীর ওপারে থাকতে যে সব দেব-দেবতার পূজা করতেন তাদের সেবা করবে, না কি যাদের দেশে তোমরা বাস করছ সেই ইমোরীয়দের দেব-দেবতাদের সেবা করবে? তবে আমি ও আমার পরিবারের সবাই সদাপ্রভুর সেবা করব।”</div>
<div class="v" id="v16"><span class="vn">16</span> <span class="br-p"><br><br></span>উত্তরে লোকেরা বলল, “সদাপ্রভুকে ত্যাগ করে দেব-দেবতার পূজা করা যেন আমাদের দ্বারা কখনও না হয়।</div>
<div class="v" id="v17"><span class="vn">17</span> আমাদের ঈশ্বর সদাপ্রভু নিজেই আমাদের ও আমাদের পূর্বপুরুষদের মিসর দেশ থেকে, সেই দাসত্বের দেশ থেকে বের করে এনেছেন এবং আমাদের চোখের সামনেই সেই সব বড় বড় আশ্চর্য কাজ করেছেন। আমাদের সারা যাত্রা পথে এবং যে সব জাতির মধ্য দিয়ে আমরা এসেছি তাদের হাত থেকে তিনিই আমাদের বাঁচিয়ে রেখেছেন।</div>
<div class="v" id="v18"><span class="vn">18</span> এই দেশের বাসিন্দা ইমোরীয়দের এবং অন্যান্য সব জাতিদের সদাপ্রভুই আমাদের সামনে থেকে তাড়িয়ে দিয়েছেন। আমরাও সদাপ্রভুর সেবা করব, কারণ তিনিই আমাদের ঈশ্বর।”</div>
<div class="v" id="v19"><span class="vn">19</span> <span class="br-p"><br><br></span>এই কথা শুনে যিহোশূয় লোকদের বললেন, “কিন্তু তোমরা তাঁর সেবা করতে পারবে না, কারণ তিনি পবিত্র ঈশ্বর, তাঁর পাওনা ভক্তি তিনি আর কাউকে পেতে দেবেন না। তোমাদের বিদ্রোহ ও তোমাদের পাপ তিনি ক্ষমা করবেন না।</div>
<div class="v" id="v20"><span class="vn">20</span> তোমরা যদি সদাপ্রভুকে ত্যাগ করে দেব-দেবতার সেবা কর তবে তিনি তোমাদের দিক থেকে ফিরবেন এবং যদিও তিনি আগে তোমাদের মংগল করেছেন কিন্তু তখন তোমাদের উপর অমংগল এনে তোমাদের শেষ করে দেবেন।”</div>
<div class="v" id="v21"><span class="vn">21</span> <span class="br-p"><br><br></span>এতে লোকেরা যিহোশূয়কে বলল, “না, আমরা সদাপ্রভুরই সেবা করব।”</div>
<div class="v" id="v22"><span class="vn">22</span> <span class="br-p"><br><br></span>তখন যিহোশূয় বললেন, “এই কথার দ্বারা তোমরা নিজেরাই নিজেদের সাক্ষী হয়ে রইলে যে, সদাপ্রভুকেই তোমরা সেবা করবার জন্য বেছে নিয়েছ।” <span class="br-p"><br><br></span>উত্তরে তারা বলল, “হ্যাঁ, আমরা সাক্ষী রইলাম।”</div>
<div class="v" id="v23"><span class="vn">23</span> <span class="br-p"><br><br></span>যিহোশূয় বললেন, “তাহলে তোমাদের মধ্যে যে সব দেব-দেবতা আছে তা এখনই তোমরা দূর করে দাও এবং ইস্রায়েলীয়দের ঈশ্বর সদাপ্রভুর উপরেই তোমাদের মন রাখ।”</div>
<div class="v" id="v24"><span class="vn">24</span> <span class="br-p"><br><br></span>তখন সবাই যিহোশূয়কে বলল, “আমরা আমাদের ঈশ্বর সদাপ্রভুরই সেবা করব এবং তাঁরই আদেশ পালন করব।”</div>
<div class="v" id="v25"><span class="vn">25</span> <span class="br-p"><br><br></span>যিহোশূয় সেই দিন ইস্রায়েলীয়দের জন্য একটা ব্যবস্থা স্থির করলেন এবং শিখিমে আইন ও নিয়ম পালন করবার জন্য তাদের নির্দেশ দিলেন।</div>
<div class="v" id="v26"><span class="vn">26</span> সমস্ত কিছু তিনি ঈশ্বরের আইন-কানুনের একটা বইয়ে লিখে রাখলেন। তিনি একটা বড় পাথর নিয়ে সদাপ্রভুর পবিত্র জায়গার কাছে এলোন গাছের তলায় স্থাপন করলেন।</div>
<div class="v" id="v27"><span class="vn">27</span> <span class="br-p"><br><br></span>পরে তিনি সমস্ত লোকদের বললেন, “এই পাথরটা আমাদের বিরুদ্ধে সাক্ষী হয়ে থাকবে। সদাপ্রভু আমাদের কাছে যে সব কথা বলেছেন তা এই পাথরটা শুনেছে। যদি তোমরা তোমাদের ঈশ্বরকে অস্বীকার কর তবে এটা তোমাদের বিরুদ্ধে সাক্ষ্য দেবে।”</div>
<div class="v" id="v28"><span class="vn">28</span> এর পর যিহোশূয় সবাইকে তাদের নিজের নিজের জায়গা-জমিতে পাঠিয়ে দিলেন।</div>
<div class="v" id="v29"><h2>যিহোশূয়ের মৃত্যু</h2><span class="vn">29</span> <span class="br-p"><br><br></span>এই সব ঘটনার পর সদাপ্রভুর দাস নূনের ছেলে যিহোশূয় একশো দশ বছর বয়সে মারা গেলেন।</div>
<div class="v" id="v30"><span class="vn">30</span> লোকেরা গাশ পাহাড়ের উত্তরে তাঁর সম্পত্তির মধ্যে, অর্থাৎ ইফ্রয়িমের পাহাড়ী এলাকার তিম্নৎ-সেরহে তাঁকে কবর দিল।</div>
<div class="v" id="v31"><span class="vn">31</span> <span class="br-p"><br><br></span>যিহোশূয়ের জীবনকালে এবং তাঁর পরে যে সব বৃদ্ধ নেতারা ইস্রায়েলীয়দের জন্য সদাপ্রভু যা কিছু করেছিলেন তা দেখেছিলেন তাঁদের জীবনকালে ইস্রায়েলীয়েরা সদাপ্রভুর সেবা করেছিল।</div>
<div class="v" id="v32"><span class="vn">32</span> <span class="br-p"><br><br></span>যোষেফের হাড়গুলো, যা ইস্রায়েলীয়েরা মিসর দেশ থেকে নিয়ে এসেছিল, সেগুলো তারা শিখিমে কবর দিয়ে রেখেছিল। যাকোব এই জায়গাটা শিখিমের বাবা হমোরের ছেলেদের কাছ থেকে একশো কসীতা দিয়ে কিনে নিয়েছিলেন। এই জায়গাটা যোষেফের বংশধরদের সম্পত্তির মধ্যে পড়েছিল।</div>
<div class="v" id="v33"><span class="vn">33</span> <span class="br-p"><br><br></span>পরে হারোণের ছেলে ইলিয়াসর মারা গেলে তাঁকে গিবিয়াতে কবর দেওয়া হল। ইফ্রয়িমের পাহাড়ী এলাকার এই জায়গাটা তাঁর ছেলে পীনহসকে দেওয়া হয়েছিল। ॥ভব</div>
</div>
<!-- PARSED ABOVE; EDITING MAY BREAK PARSER -->
</body></html>