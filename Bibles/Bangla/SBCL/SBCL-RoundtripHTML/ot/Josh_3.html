<html><head>
<meta http-equiv="Content-Type" content="text/html;charset=utf-8" />
<title>Josh 3 &ndash; যিহোশূয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 3);">
<div id="navbar"><a href="../index.html">Pobitro Baibel</a> &ndash; <b>যিহোশূয়</b> &ndash; <a href="Josh_1.html">1</a> <a href="Josh_2.html">2</a> <b>3</b> <a href="Josh_4.html">4</a> <a href="Josh_5.html">5</a> ... <a href="Josh_24.html">24</a> </div><hr>
<h1>Josh 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যর্দন নদী পার হওয়া</h2><span class="vn">1</span> <span class="br-p"><br><br></span>যিহোশূয় খুব ভোরে ঘুম থেকে উঠে সমস্ত ইস্রায়েলীয়দের সংগে শিটীম থেকে রওনা হয়ে যর্দন নদীর কাছে গেলেন। নদীটা পার না হওয়া পর্যন্ত তারা সেখানে রইল।</div>
<div class="v" id="v2"><span class="vn">2</span> তিন দিন পরে নেতারা ছাউনির সব জায়গায় গিয়ে লোকদের এই আদেশ দিলেন, “যখন তোমরা তোমাদের ঈশ্বর সদাপ্রভুর সাক্ষ্য-সিন্দুকটি লেবীয় পুরোহিতদের বয়ে নিয়ে যেতে দেখবে তখন তোমরা তোমাদের জায়গা ছেড়ে তার পিছনে পিছনে চলতে থাকবে।</div>
<div class="v" id="v4"><span class="vn">4</span> তাতে তোমরা বুঝতে পারবে তোমাদের কোন্‌ পথে যেতে হবে, কারণ তোমরা এর আগে কখনও এই পথে যাও নি। কিন্তু তোমরা সাক্ষ্য-সিন্দুকের কাছ থেকে প্রায় দু’হাজার হাত দূরে থাকবে, তার কাছে যাবে না।”</div>
<div class="v" id="v5"><span class="vn">5</span> <span class="br-p"><br><br></span>এর পর যিহোশূয় লোকদের বললেন, “তোমরা নিজেদের শুচি করে নাও, কারণ কালকে সদাপ্রভু তোমাদের মধ্যে অনেক আশ্চর্য কাজ করবেন।”</div>
<div class="v" id="v6"><span class="vn">6</span> <span class="br-p"><br><br></span>পরে তিনি পুরোহিতদের বললেন, “আপনারা সাক্ষ্য-সিন্দুকটি তুলে নিয়ে লোকদের আগে আগে নদী পার হয়ে যান।” কাজেই তাঁরা সাক্ষ্য-সিন্দুকটি তুলে নিয়ে লোকদের আগে আগে যেতে লাগলেন।</div>
<div class="v" id="v7"><span class="vn">7</span> <span class="br-p"><br><br></span>তখন সদাপ্রভু যিহোশূয়কে বললেন, “আজ থেকে সমস্ত ইস্রায়েলীয়দের চোখে আমি তোমার সম্মান বৃদ্ধি করতে আরম্ভ করব, যাতে তারা বুঝতে পারে যে, আমি যেমন মোশির সংগে ছিলাম তেমনি তোমার সংগেও আছি।</div>
<div class="v" id="v8"><span class="vn">8</span> তুমি সাক্ষ্য-সিন্দুক বহনকারী পুরোহিতদের বলে দাও যেন তারা যর্দন নদীর কিনারায় পৌঁছে এগিয়ে গিয়ে জলের মধ্যে দাঁড়ায়।”</div>
<div class="v" id="v9"><span class="vn">9</span> <span class="br-p"><br><br></span>যিহোশূয় ইস্রায়েলীয়দের বললেন, “তোমরা এখানে এস এবং তোমাদের ঈশ্বর সদাপ্রভু যা বলেছেন তা শোন।</div>
<div class="v" id="v10"><span class="vn">10</span> জীবন্ত ঈশ্বর যে তোমাদের মধ্যে আছেন আর তিনিই যে কনানীয়, হিত্তীয়, হিব্বীয়, পরিষীয়, গির্গাষীয়, ইমোরীয় আর যিবূষীয়দের নিশ্চয়ই তোমাদের সামনে থেকে তাড়িয়ে দেবেন তা তোমরা এইভাবে বুঝতে পারবে।</div>
<div class="v" id="v11"><span class="vn">11</span> যিনি সমস্ত জগতের প্রভু তাঁর সাক্ষ্য-সিন্দুকটি তোমাদের আগে আগে যর্দন নদীর মধ্যে যাবে।</div>
<div class="v" id="v12"><span class="vn">12</span> এখন তোমরা ইস্রায়েলীয় বারোটি গোষ্ঠীর প্রত্যেকটি থেকে একজন করে মোট বারোজন লোক বেছে নাও।</div>
<div class="v" id="v13"><span class="vn">13</span> তোমরা দেখবে সমস্ত জগতের প্রভু সদাপ্রভুর সাক্ষ্য-সিন্দুক বহনকারী পুরোহিতেরা যেই যর্দনের জলে পা দেবে অমনি তার ভাটির দিকে বয়ে যাওয়া জলের স্রোত থেমে যাবে আর তার জল উঁচু হয়ে দাঁড়িয়ে যাবে।”</div>
<div class="v" id="v14"><span class="vn">14</span> <span class="br-p"><br><br></span>লোকেরা যর্দন নদী পার হওয়ার জন্য যখন ছাউনি তুলে ফেলল তখন সাক্ষ্য-সিন্দুক বহনকারী পুরোহিতেরা তাদের আগে আগে চললেন।</div>
<div class="v" id="v15"><span class="vn">15</span> ফসল কাটবার গোটা সময়টাতে সাধারণতঃ যর্দন নদীর দু’পারই জলে ভেসে যায়। কিন্তু সাক্ষ্য-সিন্দুক বহনকারী পুরোহিতেরা যর্দনের কাছে পৌঁছাবার পর যেই তাঁরা জলে পা দিলেন অমনি উপর থেকে ভাটির দিকে বয়ে আসা জলের স্রোত থেমে গেল। সেই জল অনেক দূরে সর্তন শহরের কাছাকাছি আদম গ্রামের কাছে উঁচু হয়ে দাঁড়িয়ে গেল; আর তাতে যে জল অরাবার সাগরের দিকে, অর্থাৎ লবণ সমুদ্রের দিকে বয়ে যাচ্ছিল তা একেবারে বন্ধ হয়ে গেল। এতে ইস্রায়েলীয়েরা যিরীহো শহরের ঠিক উল্টা দিক থেকে নদীটা পার হল।</div>
<div class="v" id="v17"><span class="vn">17</span> যতক্ষণ পর্যন্ত সমস্ত ইস্রায়েলীয় যর্দন নদী পার না হল ততক্ষণ পর্যন্ত সদাপ্রভুর সাক্ষ্য-সিন্দুক বহনকারী পুরোহিতেরা যর্দন নদীতে শুকনা মাটির উপর দাঁড়িয়ে রইলেন; আর গোটা জাতিই শুকনা মাটির উপর দিয়ে পার হয়ে গেল।</div>
</div>
<!-- PARSED ABOVE; EDITING MAY BREAK PARSER -->
</body></html>