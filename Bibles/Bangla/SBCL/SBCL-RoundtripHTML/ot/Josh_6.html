<html><head>
<meta http-equiv="Content-Type" content="text/html;charset=utf-8" />
<title>Josh 6 &ndash; যিহোশূয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Josh', 6);">
<div id="navbar"><a href="../index.html">Pobitro Baibel</a> &ndash; <b>যিহোশূয়</b> &ndash; <a href="Josh_1.html">1</a> ... <a href="Josh_4.html">4</a> <a href="Josh_5.html">5</a> <b>6</b> <a href="Josh_7.html">7</a> <a href="Josh_8.html">8</a> ... <a href="Josh_24.html">24</a> </div><hr>
<h1>Josh 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>সেই সময় ইস্রায়েলীয়দের জন্য যিরীহো শহরের ফটকগুলো শক্ত করে বন্ধ করে দেওয়া হয়েছিল। সেখান থেকে কেউ বের হয়েও আসত না আবার কেউ ভিতরেও ঢুকত না।</div>
<div class="v" id="v2"><span class="vn">2</span> <span class="br-p"><br><br></span>সদাপ্রভু তখন যিহোশূয়কে বললেন, “দেখ, আমি যিরীহো শহরটা, তার রাজা এবং তার সমস্ত বীর যোদ্ধাদের তোমার হাতে তুলে দিয়েছি।</div>
<div class="v" id="v3"><span class="vn">3</span> তোমরা সমস্ত সৈন্যেরা মিলে শহরের বাইরের চারদিকটা একবার ঘুরে এস; ছয় দিন ধরে তা-ই করবে।</div>
<div class="v" id="v4"><span class="vn">4</span> সাতজন পুরোহিত সাতটা শিংগা নিয়ে ব্যবস্থা-সিন্দুকের আগে আগে যাবে। সপ্তম দিনে তোমরা শহরের চারদিকটা সাতবার ঘুরবে এবং তার সংগে পুরোহিতেরা শিংগা বাজাবে।</div>
<div class="v" id="v5"><span class="vn">5</span> যখন তোমরা শুনবে সেই পুরোহিতেরা শিংগায় একটানা আওয়াজ তুলেছে তখন সব লোকেরা খুব জোরে চিৎকার করে উঠবে। তাতে শহরের দেয়াল ধ্বসে পড়ে যাবে আর তখন ইস্রায়েলীয়েরা তার উপর দিয়ে সোজা ভিতরে ঢুকে যাবে।”</div>
<div class="v" id="v6"><span class="vn">6</span> <span class="br-p"><br><br></span>তখন নূনের ছেলে যিহোশূয় পুরোহিতদের ডেকে বললেন, “আপনারা সাক্ষ্য-সিন্দুকটি তুলে নিন এবং সাতজন পুরোহিত সাতটা শিংগা নিয়ে সদাপ্রভুর সিন্দুকের আগে আগে যান।”</div>
<div class="v" id="v7"><span class="vn">7</span> তারপর তিনি লোকদের হুকুম দিলেন, “তোমরা এগিয়ে যাও এবং শহরের বাইরের চারদিকে একবার ঘুরে এস। সৈন্যেরা সদাপ্রভুর সিন্দুকের আগে আগে যাবে।”</div>
<div class="v" id="v8"><span class="vn">8</span> <span class="br-p"><br><br></span>লোকদের কাছে যিহোশূয়ের কথা বলা শেষ হলে পর সদাপ্রভুর সামনে সাতজন পুরোহিত সাতটা শিংগা নিয়ে বাজাতে বাজাতে চললেন আর তাঁদের পিছনে পিছনে চলল সদাপ্রভুর ব্যবস্থা-সিন্দুক।</div>
<div class="v" id="v9"><span class="vn">9</span> যে পুরোহিতেরা শিংগা বাজাচ্ছিলেন তাঁদের আগে আগে চলল অস্ত্র হাতে একদল সৈন্য আর সিন্দুকের পিছনে পিছনে চলল পিছনে থাকা রক্ষীদল। পুরোহিতেরা সারা পথেই শিংগা বাজাতে থাকলেন।</div>
<div class="v" id="v10"><span class="vn">10</span> যিহোশূয় আগেই লোকদের এই আদেশ দিয়েছিলেন, “তোমরা চিৎকার করবে না কিম্বা জোরে কথা বলবে না কিম্বা মুখ দিয়ে কোন শব্দ বের করবে না। যেদিন আমি তোমাদের চিৎকার করতে বলব কেবল সেই দিনই তোমরা চিৎকার করবে।”</div>
<div class="v" id="v11"><span class="vn">11</span> এইভাবে যিহোশূয়ের আদেশে সদাপ্রভুর সিন্দুকটি শহরের চারদিকে একবার ঘুরিয়ে আনা হল। তারপর লোকেরা তাদের ছাউনিতে ফিরে গেল এবং রাতটা সেখানেই কাটাল।</div>
<div class="v" id="v12"><span class="vn">12</span> <span class="br-p"><br><br></span>পরের দিন যিহোশূয় খুব ভোরে ঘুম থেকে উঠলেন আর পুরোহিতেরা সদাপ্রভুর সিন্দুকটি তুলে নিলেন।</div>
<div class="v" id="v13"><span class="vn">13</span> সাতজন পুরোহিত সাতটা শিংগা নিয়ে বাজাতে বাজাতে সদাপ্রভুর সিন্দুকের আগে আগে চললেন। অস্ত্র হাতে একদল সৈন্য তাঁদের আগে আগে চলল আর সদাপ্রভুর সিন্দুকের পিছনে চলল পিছনে থাকা রক্ষীদল; পুরো সময় ধরে শিংগার আওয়াজ শোনা গেল।</div>
<div class="v" id="v14"><span class="vn">14</span> এইভাবে দ্বিতীয় দিনেও তারা শহরের চারদিকটা একবার ঘুরে এসে ছাউনিতে ফিরে গেল। তারা ছয় দিন সেই রকম করল।</div>
<div class="v" id="v15"><span class="vn">15</span> <span class="br-p"><br><br></span>সপ্তম দিনে তারা ভোর হতেই উঠে পড়ল আর ঐ একইভাবে সাতবার শহরের চারদিকটা ঘুরল। কেবল সেই দিনই তারা শহরের চারদিকটা সাতবার ঘুরল।</div>
<div class="v" id="v16"><span class="vn">16</span> সপ্তম বার ঘুরবার সময় যখন পুরোহিতেরা শিংগাতে একটানা আওয়াজ তুললেন তখন যিহোশূয় লোকদের হুকুম দিলেন, “তোমরা খুব জোরে চিৎকার কর, কারণ সদাপ্রভু শহরটা তোমাদের দিয়েছেন।</div>
<div class="v" id="v17"><span class="vn">17</span> শহর ও তার মধ্যেকার সব কিছু সদাপ্রভুর দেওয়া ধ্বংসের অভিশাপের অধীন। কেবল বেশ্যা রাহব ও তার ঘরে যে সব লোক রয়েছে তারা বেঁচে থাকবে, কারণ আমাদের পাঠানো লোকদের সে লুকিয়ে রেখেছিল।</div>
<div class="v" id="v18"><span class="vn">18</span> কিন্তু যে সব জিনিস ধ্বংসের অভিশাপের অধীন তা থেকে তোমরা দূরে থাকবে যাতে সেখান থেকে কোন কিছু নিজের জন্য নিয়ে তোমরা নিজেদের উপর সর্বনাশ ডেকে না আন। তা করলে তোমরা ইস্রায়েলীয়দের ছাউনির উপর সর্বনাশ ডেকে আনবে এবং তাদের বিপদের মধ্যে ফেলবে।</div>
<div class="v" id="v19"><span class="vn">19</span> সমস্ত সোনা, রূপা এবং ব্রোঞ্জ ও লোহার জিনিসপত্র সদাপ্রভুর উদ্দেশ্যে আলাদা করা; সেইজন্য সেগুলো তাঁর ধনভাণ্ডারে যাবে।”</div>
<div class="v" id="v20"><span class="vn">20</span> <span class="br-p"><br><br></span>শিংগা বেজে উঠবার সংগে সংগে লোকেরা খুব জোরে চিৎকার করে উঠল। শিংগার আওয়াজে যখন লোকেরা ভীষণভাবে চিৎকার করে উঠল তখন যিরীহো শহরের দেয়াল ধ্বসে পড়ে গেল। তাতে সমস্ত লোক শহরের মধ্যে ঢুকে পড়ল এবং তা দখল করে নিল।</div>
<div class="v" id="v21"><span class="vn">21</span> তারা অস্ত্রশস্ত্র দিয়ে স্ত্রী-পুরুষ, ছেলে-বুড়ো, গরু, ভেড়া, গাধা ইত্যাদি সমস্ত প্রাণীদের শেষ করে দিল।</div>
<div class="v" id="v22"><span class="vn">22</span> <span class="br-p"><br><br></span>যে দু’জন গুপ্তচর দেশটা দেখে নেবার জন্য এসেছিল যিহোশূয় তাদের বললেন, “তোমরা ঐ বেশ্যার কাছে যে শপথ করেছিলে সেই অনুসারে তোমরা তার বাড়ীতে গিয়ে তাকে এবং তার সমস্ত লোকদের বের করে নিয়ে এস।”</div>
<div class="v" id="v23"><span class="vn">23</span> এই কথা শুনে সেই যুবক গুপ্তচরেরা রাহবের বাড়ীর ভিতরে ঢুকে তাকে, তার মা-বাবাকে, তার ভাইদের এবং বাড়ীর অন্যান্যদের বের করে নিয়ে আসল। তারা রাহবের পরিবারের সবাইকে বের করে এনে ইস্রায়েলীয়দের ছাউনির বাইরে একটা জায়গায় থাকতে দিল।</div>
<div class="v" id="v24"><span class="vn">24</span> <span class="br-p"><br><br></span>তারপর তারা গোটা শহরটা এবং তার মধ্যেকার সব কিছু পুড়িয়ে দিল, কিন্তু সোনা, রূপা এবং ব্রোঞ্জ ও লোহার জিনিসপত্র সদাপ্রভুর ঘরের ধনভাণ্ডারে জমা দিল।</div>
<div class="v" id="v25"><span class="vn">25</span> যিহোশূয় যে দু’জন গুপ্তচরকে যিরীহোতে পাঠিয়েছিলেন রাহব বেশ্যা তাদের লুকিয়ে রেখেছিল বলে যিহোশূয় তাকে, তার বাবার পরিবারের লোকদের এবং বাড়ীর অন্যান্যদের রক্ষা করেছিলেন। রাহব আজও ইস্রায়েলীয়দের মধ্যে বাস করছে।</div>
<div class="v" id="v26"><span class="vn">26</span> <span class="br-p"><br><br></span>এর পর যিহোশূয় শপথ করে বলেছিলেন, “এই যিরীহো শহরটা যে লোক আবার গড়ে তুলবে তার উপর সদাপ্রভুর এই অভিশাপ পড়বে: <span class="br-p"><br><br></span><span class="br-ind"><br><span class="indent">&nbsp;</span></span>প্রথম ছেলের জীবন দিয়ে সে তার ভিত্তি গাঁথবে, <br><span class="br-ind"><br><span class="indent">&nbsp;</span></span>আর ছোট ছেলের জীবন দিয়ে তার ফটকগুলো গড়ে তুলবে।” <br></div>
<div class="v" id="v27"><span class="vn">27</span> <span class="br-p"><br><br></span>সদাপ্রভু যিহোশূয়ের সংগে রইলেন, আর দেশের সব জায়গায় তাঁর সুনাম ছড়িয়ে পড়ল।</div>
</div>
<!-- PARSED ABOVE; EDITING MAY BREAK PARSER -->
</body></html>