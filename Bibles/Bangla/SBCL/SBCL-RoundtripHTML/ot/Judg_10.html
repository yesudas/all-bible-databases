<html><head>
<meta http-equiv="Content-Type" content="text/html;charset=utf-8" />
<title>Judg 10 &ndash; বিচারকর্তৃগণের বিবরণ &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 10);">
<div id="navbar"><a href="../index.html">Pobitro Baibel</a> &ndash; <b>বিচারকর্তৃগণের বিবরণ</b> &ndash; <a href="Judg_1.html">1</a> ... <a href="Judg_8.html">8</a> <a href="Judg_9.html">9</a> <b>10</b> <a href="Judg_11.html">11</a> <a href="Judg_12.html">12</a> ... <a href="Judg_21.html">21</a> </div><hr>
<h1>Judg 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>তোলয়</h2><span class="vn">1</span> <span class="br-p"><br><br></span>অবীমেলকের পরে তোলয় নামে ইষাখর-গোষ্ঠীর একজন লোক ইস্রায়েলীয়দের রক্ষা করতে আসলেন। তোলয় ছিলেন পূয়ার ছেলে আর দোদয়ের নাতি। ইফ্রয়িমের পাহাড়ী এলাকার শামীরে তিনি বাস করতেন।</div>
<div class="v" id="v2"><span class="vn">2</span> তিনি তেইশ বছর ইস্রায়েলীয়দের শাসনকর্তা ছিলেন। পরে তিনি মারা গেলেন এবং শামীরেই তাঁকে কবর দেওয়া হল।</div>
<div class="v" id="v3"><h2>যায়ীর</h2><span class="vn">3</span> <span class="br-p"><br><br></span>তোলয়ের পরে গিলিয়দ এলাকার যায়ীর বাইশ বছর ইস্রায়েলীয়দের শাসনকর্তা ছিলেন।</div>
<div class="v" id="v4"><span class="vn">4</span> যায়ীরের ত্রিশজন ছেলে ছিল; তারা ত্রিশটা গাধায় চড়ে বেড়াত। গিলিয়দের ত্রিশটা গ্রাম তাদের অধীনে ছিল। আজও সেই গ্রামগুলোকে হবোৎ-যায়ীর বলা হয়।</div>
<div class="v" id="v5"><span class="vn">5</span> যায়ীর মারা গেলে পর তাঁকে কামোনে কবর দেওয়া হল।</div>
<div class="v" id="v6"><h2>যিপ্তহ</h2><span class="vn">6</span> <span class="br-p"><br><br></span>পরে ইস্রায়েলীয়েরা সদাপ্রভুর চোখে যা মন্দ আবার তা-ই করতে লাগল। তারা বাল দেবতাদের এবং অষ্টারোৎ দেবীদের এবং অরামীয়, সীদোনীয়, মোয়াবীয়, অম্মোনীয় ও পলেষ্টীয়দের দেব-দেবতাদের পূজা করতে লাগল। এইভাবে ইস্রায়েলীয়েরা সদাপ্রভুকে ত্যাগ করল এবং তাঁর সেবা করল না।</div>
<div class="v" id="v7"><span class="vn">7</span> সেইজন্য তিনি তাদের উপর ক্রোধে জ্বলে উঠলেন এবং পলেষ্টীয় ও অম্মোনীয়দের হাতে তাদের তুলে দিলেন।</div>
<div class="v" id="v8"><span class="vn">8</span> সেই বছরে তারা ইস্রায়েলীয়দের যেন দলে-পিষে মারল। তারা যর্দনের পূর্ব দিকে ইমোরীয়দের দেশ গিলিয়দে বাসকারী ইস্রায়েলীয়দের আঠারো বছর ধরে কষ্ট দিয়েছিল।</div>
<div class="v" id="v9"><span class="vn">9</span> যিহূদা, বিন্যামীন ও ইফ্রয়িম-গোষ্ঠীর লোকদের বিরুদ্ধে যুদ্ধ করবার জন্য অম্মোনীয়েরা যর্দন পার হয়ে আসল। তখন ইস্রায়েলীয়েরা মহা কষ্টে পড়ল।</div>
<div class="v" id="v10"><span class="vn">10</span> তারা সদাপ্রভুর কাছে কান্নাকাটি করে বলল, “আমাদের ঈশ্বরকে ত্যাগ করে বাল দেবতাদের পূজা করে সত্যি আমরা তোমার বিরুদ্ধে পাপ করেছি।”</div>
<div class="v" id="v11"><span class="vn">11</span> <span class="br-p"><br><br></span>উত্তরে সদাপ্রভু ইস্রায়েলীয়দের বললেন, “মিসরীয়, ইমোরীয়, অম্মোনীয় ও পলেষ্টীয়দের হাত থেকে আমি কি তোমাদের উদ্ধার করি নি?</div>
<div class="v" id="v12"><span class="vn">12</span> যখন সীদোনীয়, অমালেকীয় এবং মায়োনীয়দের অত্যাচারে তোমরা সাহায্যের জন্য আমার কাছে কান্নাকাটি করেছিলে তখন তাদের হাত থেকেও আমি তোমাদের উদ্ধার করেছি।</div>
<div class="v" id="v13"><span class="vn">13</span> কিন্তু তোমরা আমাকে ত্যাগ করে দেবতাদের পূজা করেছ, সেইজন্য আর আমি তোমাদের উদ্ধার করব না।</div>
<div class="v" id="v14"><span class="vn">14</span> যে দেব-দেবতাদের তোমরা বেছে নিয়েছিলে তাদের কাছে গিয়ে কাঁদ। বিপদের সময়ে তারাই তোমাদের উদ্ধার করুক।”</div>
<div class="v" id="v15"><span class="vn">15</span> <span class="br-p"><br><br></span>কিন্তু ইস্রায়েলীয়েরা সদাপ্রভুকে বলল, “আমরা পাপ করেছি। তোমার যা ভাল মনে হয় আমাদের প্রতি তা-ই কোরো, কিন্তু দয়া করে এবার তুমি আমাদের রক্ষা কর।”</div>
<div class="v" id="v16"><span class="vn">16</span> এর পর তাদের মধ্যে অন্য জাতিদের যে সব দেব-দেবতা ছিল তাদের দূর করে দিয়ে তারা সদাপ্রভুর সেবা করতে লাগল। ইস্রায়েলীয়দের কষ্ট দেখে সদাপ্রভুর মনে দুঃখ হল।</div>
<div class="v" id="v17"><span class="vn">17</span> <span class="br-p"><br><br></span>এর পর যুদ্ধে যাবার জন্য অম্মোনীয়দের ডাক পড়ল আর তাতে তারা গিয়ে গিলিয়দে ছাউনি ফেলল। এতে ইস্রায়েলীয়েরাও জড়ো হয়ে মিসপাতে গিয়ে তাদের ছাউনি ফেলল।</div>
<div class="v" id="v18"><span class="vn">18</span> গিলিয়দের নেতারা একে অন্যকে বলল, “যে লোক অম্মোনীয়দের প্রথমে আক্রমণ করবে সে-ই গিলিয়দের বাসিন্দাদের কর্তা হবে।”</div>
</div>
<!-- PARSED ABOVE; EDITING MAY BREAK PARSER -->
</body></html>