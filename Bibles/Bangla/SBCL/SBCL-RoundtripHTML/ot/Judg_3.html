<html><head>
<meta http-equiv="Content-Type" content="text/html;charset=utf-8" />
<title>Judg 3 &ndash; বিচারকর্তৃগণের বিবরণ &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Judg', 3);">
<div id="navbar"><a href="../index.html">Pobitro Baibel</a> &ndash; <b>বিচারকর্তৃগণের বিবরণ</b> &ndash; <a href="Judg_1.html">1</a> <a href="Judg_2.html">2</a> <b>3</b> <a href="Judg_4.html">4</a> <a href="Judg_5.html">5</a> ... <a href="Judg_21.html">21</a> </div><hr>
<h1>Judg 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>যে সব ইস্রায়েলীয়দের কনান দেশের কোন যুদ্ধের অভিজ্ঞতা ছিল না তাদের পরীক্ষায় ফেলে শিক্ষা দেবার জন্য সদাপ্রভু কতগুলো জাতিকে দেশের মধ্যেই রেখে দিয়েছিলেন।</div>
<div class="v" id="v2"><span class="vn">2</span> ইস্রায়েলীয়দের বংশধরেরা যারা আগে কোন দিন যুদ্ধ করে নি তাদের যুদ্ধের ব্যাপারে শিক্ষিত করে তুলবার জন্য তিনি তা করেছিলেন।</div>
<div class="v" id="v3"><span class="vn">3</span> সেই সব জাতিগুলো হল, পলেষ্টীয়েরা ও তাদের পাঁচজন শাসনকর্তা, সমস্ত কনানীয়েরা এবং সীদোনীয় ও হিব্বীয়েরা। বাল্‌-হর্মোণ পাহাড় থেকে হমাৎ গ্রাম পর্যন্ত লেবাননের যে পাহাড়ী এলাকাটা আছে এই হিব্বীয়েরা সেখানে থাকত।</div>
<div class="v" id="v4"><span class="vn">4</span> সদাপ্রভু মোশির মধ্য দিয়ে তাদের পূর্বপুরুষদের যে আদেশ দিয়েছিলেন তা এই ইস্রায়েলীয়েরা মেনে চলে কি না তা পরীক্ষা করবার জন্য এই সব জাতিকে রেখে দেওয়া হয়েছিল।</div>
<div class="v" id="v5"><span class="vn">5</span> এর ফলে ইস্রায়েলীয়েরা কনানীয়, হিত্তীয়, ইমোরীয়, পরিষীয়, হিব্বীয় এবং যিবূষীয়দের মধ্যে বাস করতে লাগল।</div>
<div class="v" id="v6"><span class="vn">6</span> তারা তাদের মেয়েদের বিয়ে করত এবং নিজেদের মেয়েদের তাদের ছেলেদের সংগে বিয়ে দিত আর তাদের দেব-দেবতাদের পূজা করত।</div>
<div class="v" id="v7"><h2>অৎনীয়েল</h2><span class="vn">7</span> <span class="br-p"><br><br></span>ইস্রায়েলীয়েরা সদাপ্রভুর চোখে যা মন্দ তা-ই করতে লাগল। তারা তাদের ঈশ্বর সদাপ্রভুকে ভুলে গিয়ে বাল দেবতাদের আর আশেরা দেবীদের পূজা করতে লাগল।</div>
<div class="v" id="v8"><span class="vn">8</span> সেইজন্য ইস্রায়েলের প্রতি সদাপ্র্রভুর ক্রোধ জ্বলে উঠল এবং তিনি অরাম-নহরয়িমের রাজা কূশন-রিশিয়াথয়িমের হাতে তাদের তুলে দিলেন। তারা আট বছর তাঁর অধীনে রইল।</div>
<div class="v" id="v9"><span class="vn">9</span> কিন্তু তারা সদাপ্রভুর কাছে কান্নাকাটি করলে পর তিনি তাদের উদ্ধার করবার জন্য একজন উদ্ধারকর্তা দাঁড় করালেন। তিনি হলেন কনষের বংশধর কালেবের ছোট ভাই অৎনীয়েল।</div>
<div class="v" id="v10"><span class="vn">10</span> সদাপ্রভুর আত্মা তাঁর উপর আসলে পর তিনি ইস্রায়েলীয়দের শাসনকর্তা হলেন। তিনি যখন যুদ্ধ করতে গেলেন তখন সদাপ্রভু অরামের রাজা কূশন-রিশিয়াথয়িমকে তাঁর হাতে তুলে দিলেন, আর তিনি তাঁকে হারিয়ে দিলেন।</div>
<div class="v" id="v11"><span class="vn">11</span> কনষের বংশধর অৎনীয়েলের মৃত্যু পর্যন্ত দেশে চল্লিশ বছর শান্তি ছিল।</div>
<div class="v" id="v12"><h2>এহূদ</h2><span class="vn">12</span> <span class="br-p"><br><br></span>পরে সদাপ্রভুর চোখে যা মন্দ ইস্রায়েলীয়েরা আবার তা-ই করতে আরম্ভ করল। কাজেই সদাপ্রভু মোয়াবের রাজা ইগ্লোনকে ইস্রায়েলের বিরুদ্ধে শক্তিশালী করে তুললেন।</div>
<div class="v" id="v13"><span class="vn">13</span> অম্মোনীয় ও অমালেকীয়দের সংগে নিয়ে ইগ্লোন ইস্রায়েলীয়দের আক্রমণ করলেন এবং খেজুর-শহরটা অধিকার করে নিলেন।</div>
<div class="v" id="v14"><span class="vn">14</span> ইস্রায়েলীয়েরা আঠারো বছর মোয়াবের রাজা ইগ্লোনের অধীনে রইল।</div>
<div class="v" id="v15"><span class="vn">15</span> <span class="br-p"><br><br></span>এর পর ইস্রায়েলীয়েরা আবার সদাপ্রভুর কাছে কান্নাকাটি করতে লাগল, আর তিনি তাদের জন্য এহূদ নামে একজন উদ্ধারকর্তা দাঁড় করালেন। তিনি ছিলেন বিন্যামীন-গোষ্ঠীর গেরার ছেলে। তিনি বাঁ হাতে কাজ করতেন। মোয়াবের রাজা ইগ্লোনকে কর্‌ দেবার জন্য ইস্রায়েলীয়েরা তাঁকে পাঠিয়ে দিল।</div>
<div class="v" id="v16"><span class="vn">16</span> তিনি এক হাত লম্বা দু’দিকে ধার দেওয়া একটা ছোরা বানিয়ে তাঁর কাপড়ের নীচে ডান ঊরুর সংগে বেঁধে নিলেন।</div>
<div class="v" id="v17"><span class="vn">17</span> তিনি গিয়ে মোয়াবের রাজা ইগ্লোনকে সেই কর্‌ দিলেন। রাজা ইগ্লোন ছিলেন খুব মোটা।</div>
<div class="v" id="v18"><span class="vn">18</span> কর্‌ দেবার পর যারা কর্‌ বয়ে এনেছিল এহূদ তাদের বিদায় করে দিলেন,</div>
<div class="v" id="v19"><span class="vn">19</span> কিন্তু তিনি নিজে গিল্‌গলের কাছের খোদাই করা পাথরগুলো পর্যন্ত গিয়ে ফিরে এসে বললেন, “মহারাজ, আপনাকে আমার একটা গোপন খবর দেবার আছে।” <span class="br-p"><br><br></span>রাজা তাঁর লোকদের বললেন, “তোমরা চুপ কর”; এতে তাঁর লোকেরা তাঁর কাছ থেকে চলে গেল।</div>
<div class="v" id="v20"><span class="vn">20</span> <span class="br-p"><br><br></span>তখন রাজা তাঁর ছাদের ঠাণ্ডা-ঘরে একা বসে ছিলেন, আর এহূদ তাঁর কাছে গিয়ে বললেন, “আপনাকে আমার একটা খবর দেবার আছে; খবরটা ঈশ্বরের কাছ থেকে এসেছে।” এই কথা শুনে রাজা উঠে দাঁড়ালেন,</div>
<div class="v" id="v21"><span class="vn">21</span> আর এহূদ বাঁ হাত দিয়ে তাঁর ডান দিকের ঊরু থেকে ছোরাটা টেনে বের করে নিয়ে রাজার পেটে সেটা ঢুকিয়ে দিলেন।</div>
<div class="v" id="v22"><span class="vn">22</span> বাঁট সুদ্ধ ছোরাটা পেটে ঢুকে গিয়ে চর্বিতে ঢাকা পড়ে গেল, কারণ এহূদ ছোরাটা টেনে বের করে নেন নি। ছোরাটা পিছন দিকে খানিকটা বের হয়ে ছিল।</div>
<div class="v" id="v23"><span class="vn">23</span> তারপর এহূদ বারান্দায় বের হয়ে এসে ঘরের দরজা টেনে দিয়ে তালা বন্ধ করে দিলেন।</div>
<div class="v" id="v24"><span class="vn">24</span> <span class="br-p"><br><br></span>এহূদ চলে যাবার পর চাকরেরা এসে দেখল উপরের ঘরের দরজা তালা দেওয়া। তারা বলল, “নিশ্চয় তিনি ভিতরের ঘরে পায়খানায় গেছেন।”</div>
<div class="v" id="v25"><span class="vn">25</span> তারা অনেকক্ষণ পর্যন্ত অপেক্ষা করল, কিন্তু তবুও তিনি দরজা খুলছেন না দেখে তারা লজ্জা ভেংগে চাবি এনে দরজা খুলে ফেলল। তারা দেখল তাদের মনিব মরা অবস্থায় মাটিতে পড়ে আছেন।</div>
<div class="v" id="v26"><span class="vn">26</span> <span class="br-p"><br><br></span>চাকরেরা অপেক্ষা করবার সময় এহূদ পালিয়ে গিয়ে খোদাই করা পাথরগুলো পিছনে ফেলে সিয়ীরাতে গিয়ে উপস্থিত হলেন।</div>
<div class="v" id="v27"><span class="vn">27</span> সেখানে ইফ্রয়িমের পাহাড়ী এলাকায় তিনি শিংগা বাজালে পর ইস্রায়েলীয়েরা তাঁর সংগে পাহাড় থেকে নীচে নেমে এসে তাঁর পিছনে পিছনে চলল,</div>
<div class="v" id="v28"><span class="vn">28</span> কারণ তিনি তাদের হুকুম দিয়েছিলেন, “আমার পিছনে পিছনে এস; সদাপ্রভু তোমাদের শত্রু মোয়াবীয়দের তোমাদের হাতে তুলে দিয়েছেন।” কাজেই তারা তাঁর পিছনে পিছনে নেমে গিয়ে মোয়াবের কাছে যর্দন নদীর যে জায়গাগুলো হেঁটে পার হওয়া যায় সেগুলো দখল করে নিল। তারা কাউকে সেই সব জায়গা দিয়ে পার হতে দিল না।</div>
<div class="v" id="v29"><span class="vn">29</span> সেই সময় তারা দশ হাজার মোয়াবীয়কে মেরে ফেলল। এই মোয়াবীয়েরা সবাই স্বাস্থ্যবান ও শক্তিশালী ছিল, কিন্তু তাদের একজন লোকও পালিয়ে যেতে পারে নি।</div>
<div class="v" id="v30"><span class="vn">30</span> সেই দিনই মোয়াব দেশটা ইস্রায়েলীয়দের অধীনে আনা হল, আর আশি বছর দেশে শান্তি বজায় রইল।</div>
<div class="v" id="v31"><h2>শম্‌গর</h2><span class="vn">31</span> <span class="br-p"><br><br></span>এহূদের পরে অনাতের ছেলে শম্‌গর শাসনকর্তা হলেন। তিনি গরু চরানো লাঠি দিয়ে পলেষ্টীয়দের ছ’শো লোককে মেরে ফেলেছিলেন। তিনিও ইস্রায়েলীয়দের রক্ষা করেছিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>