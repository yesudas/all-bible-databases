<html><head>
<meta http-equiv="Content-Type" content="text/html;charset=utf-8" />
<title>Lev 2 &ndash; লেবীয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 2);">
<div id="navbar"><a href="../index.html">Pobitro Baibel</a> &ndash; <b>লেবীয়</b> &ndash; <a href="Lev_1.html">1</a> <b>2</b> <a href="Lev_3.html">3</a> <a href="Lev_4.html">4</a> ... <a href="Lev_27.html">27</a> </div><hr>
<h1>Lev 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>শস্য-উৎসর্গ</h2><span class="vn">1</span> <span class="br-p"><br><br></span>“কেউ যদি সদাপ্রভুর উদ্দেশে শস্য-উৎসর্গের অনুষ্ঠান করতে চায় তবে তা করতে হবে মিহি ময়দা দিয়ে। তার উপর তেল ঢেলে আর লোবান রেখে তাকে তা হারোণের ছেলেদের কাছে, অর্থাৎ পুরোহিতদের কাছে নিয়ে যেতে হবে। পুরোহিত তা থেকে তেল সুদ্ধ এক মুঠো ময়দা এবং সমস্ত লোবান তুলে নেবে আর পুরো উৎসর্গের বদলে এই অংশটুকু বেদীর উপর পুড়িয়ে দেবে। এটা আগুনে-করা উৎসর্গের মধ্যে একটা, যার গন্ধে সদাপ্রভু খুশী হন।</div>
<div class="v" id="v3"><span class="vn">3</span> এই শস্য-উৎসর্গের জিনিসের বাদবাকী যা থাকবে তা হারোণ ও তার ছেলেদের পাওনা হবে। সদাপ্রভুর উদ্দেশে আগুনে-করা সমস্ত উৎসর্গের মধ্যে শস্য-উৎসর্গের এই বাকী অংশটুকু মহাপবিত্র জিনিস।</div>
<div class="v" id="v4"><span class="vn">4</span> <span class="br-p"><br><br></span>“যদি কেউ তন্দুরে সেঁকা কোন জিনিস দিয়ে শস্য-উৎসর্গের অনুষ্ঠান করতে চায় তবে সেটা হতে হবে খামিহীন মিহি ময়দা দিয়ে তৈরী। সেটা তেলের ময়ান দেওয়া পিঠা হতে পারে কিম্বা তেল লাগানো চাপাটি হতে পারে।</div>
<div class="v" id="v5"><span class="vn">5</span> সেই শস্য-উৎসর্গ যদি তাওয়ায় ভাজা কোন জিনিস হয় তবে সেটা হতে হবে তেলের ময়ান দেওয়া খামিহীন মিহি ময়দা দিয়ে তৈরী।</div>
<div class="v" id="v6"><span class="vn">6</span> তারপর তা টুকরা টুকরা করে তার উপর তেল ঢেলে দিতে হবে; এটা একটা শস্য-উৎসর্গ।</div>
<div class="v" id="v7"><span class="vn">7</span> সেই শস্য-উৎসর্গ যদি কড়াইতে ভাজা কোন জিনিস হয় তবে সেটা হতে হবে তেল ও মিহি ময়দা দিয়ে তৈরী।</div>
<div class="v" id="v8"><span class="vn">8</span> সদাপ্রভুর উদ্দেশে শস্য-উৎসর্গের জন্য এই সব জিনিস এনে পুরোহিতের হাতে দিতে হবে আর পুরোহিত তা বেদীর কাছে নিয়ে যাবে।</div>
<div class="v" id="v9"><span class="vn">9</span> শস্য-উৎসর্গের যে অংশটা পুরো উৎসর্গের বদলে দেওয়া হবে পুরোহিত তা আলাদা করে নিয়ে বেদীর উপর পুড়িয়ে দেবে। এটা আগুনে-করা উৎসর্গের মধ্যে একটা, যার গন্ধে সদাপ্রভু খুশী হন।</div>
<div class="v" id="v10"><span class="vn">10</span> এই শস্য-উৎসর্গের জিনিসের বাদবাকী যা থাকবে তা হারোণ ও তার ছেলেদের পাওনা হবে। সদাপ্রভুর উদ্দেশে আগুনে-করা সমস্ত উৎসর্গের মধ্যে শস্য-উৎসর্গের এই বাকী অংশটুকু মহাপবিত্র জিনিস।</div>
<div class="v" id="v11"><span class="vn">11</span> <span class="br-p"><br><br></span>“সদাপ্রভুর উদ্দেশে শস্য-উৎসর্গের জন্য তারা যা কিছু আনবে তা যেন খামি না দিয়ে তৈরী করা হয়। সদাপ্রভুর উদ্দেশে আগুনে-করা উৎসর্গের জিনিসের মধ্যে খামি বা মধু দেওয়া চলবে না।</div>
<div class="v" id="v12"><span class="vn">12</span> প্রথমে তোলা ফসল উৎসর্গ করবার জন্য তারা খামি ও মধু সদাপ্রভুর কাছে নিয়ে যেতে পারবে, কিন্তু যে উৎসর্গের গন্ধে তিনি খুশী হন এমন উৎসর্গ হিসাবে খামি ও মধু বেদীর উপর পোড়ানো চলবে না।</div>
<div class="v" id="v13"><span class="vn">13</span> শস্য-উৎসর্গের জন্য যে সব জিনিস আনা হবে তার মধ্যে লবণ দিতে হবে। ইস্রায়েলীয়দের ঈশ্বর তাদের জন্য যে ব্যবস্থা স্থাপন করেছেন তার দরুন শস্য-উৎসর্গ থেকে লবণ বাদ দেওয়া চলবে না; তাদের সমস্ত উৎসর্গের মধ্যে লবণ দিতেই হবে।</div>
<div class="v" id="v14"><span class="vn">14</span> <span class="br-p"><br><br></span>“সদাপ্রভুর উদ্দেশে উৎসর্গ করবার জন্য যদি তারা প্রথমে তোলা ফসলের মধ্য থেকে কোন শস্য আনে তবে সেই নতুন শস্য মোটা করে ভেংগে নিয়ে আগুনে ঝল্‌সে আনতে হবে।</div>
<div class="v" id="v15"><span class="vn">15</span> তার উপর তেল ঢেলে দিতে হবে এবং লোবান রাখতে হবে; এটা একটা শস্য-উৎসর্গ।</div>
<div class="v" id="v16"><span class="vn">16</span> সেই ভেংগে নেওয়া শস্য ও তেলের যে অংশটা পুরো উৎসর্গের বদলে দেওয়া হবে পুরোহিত সেই অংশটা এবং সমস্ত লোবান নিয়ে সদাপ্রভুর উদ্দেশে আগুনে-করা উৎসর্গ হিসাবে পুড়িয়ে ফেলবে।</div>
</div>
<!-- PARSED ABOVE; EDITING MAY BREAK PARSER -->
</body></html>