<html><head>
<meta http-equiv="Content-Type" content="text/html;charset=utf-8" />
<title>Lev 3 &ndash; লেবীয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 3);">
<div id="navbar"><a href="../index.html">Pobitro Baibel</a> &ndash; <b>লেবীয়</b> &ndash; <a href="Lev_1.html">1</a> <a href="Lev_2.html">2</a> <b>3</b> <a href="Lev_4.html">4</a> <a href="Lev_5.html">5</a> ... <a href="Lev_27.html">27</a> </div><hr>
<h1>Lev 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যোগাযোগ-উৎসর্গ</h2><span class="vn">1</span> <span class="br-p"><br><br></span>“যদি কেউ সদাপ্রভুর উদ্দেশে কোন যোগাযোগ-উৎসর্গ করতে চায় আর তার উৎসর্গের পশুটা যদি গরুর পাল থেকে নেওয়া হয়, তবে সেটা স্ত্রী বা পুরুষ যা-ই হোক না কেন তার গায়ে যেন কোন খুঁত না থাকে।</div>
<div class="v" id="v2"><span class="vn">2</span> উৎসর্গের জন্য আনা সেই পশুটার মাথার উপর উৎসর্গকারী তার হাত রাখবে এবং মিলন-তাম্বুর দরজার সামনে সেটা কাটবে। তারপর হারোণের ছেলেরা, অর্থাৎ পুরোহিতেরা তার রক্ত নিয়ে বেদীর চারপাশের গায়ে ছিটিয়ে দেবে।</div>
<div class="v" id="v3"><span class="vn">3</span> সদাপ্রভুর উদ্দেশে আগুনে-করা উৎসর্গের অনুষ্ঠানের জন্য উৎসর্গকারীকে এই যোগাযোগ-উৎসর্গের পশু থেকে কতগুলো অংশ বের করে পুরোহিতকে দিতে হবে। এই অংশগুলো হল সেই পশুর পেটের ভিতরের বিভিন্ন অংশের উপরকার চর্বি এবং সেগুলোর সংগে জড়ানো চর্বি,</div>
<div class="v" id="v4"><span class="vn">4</span> বৃক্ক দু’টি ও তার সংগে জড়ানো কোমরের কাছের চর্বি এবং বৃক্কের সংগে বের করে আনা কলিজার উপরের অংশ।</div>
<div class="v" id="v5"><span class="vn">5</span> বেদীতে জ্বলন্ত কাঠের উপরে যেখানে পোড়ানো-উৎসর্গ জ্বলতে থাকবে তার উপরে হারোণের ছেলেরা এগুলো রেখে পুড়িয়ে ফেলবে। এটা আগুনে-করা উৎসর্গের মধ্যে একটা, যার গন্ধে সদাপ্রভু খুশী হন।</div>
<div class="v" id="v6"><span class="vn">6</span> <span class="br-p"><br><br></span>“সদাপ্রভুর উদ্দেশে যোগাযোগ-উৎসর্গের জন্য যদি কেউ পাল থেকে কোন ভেড়া বা ছাগল নিয়ে আসে তবে সেটা স্ত্রী বা পুরুষ যা-ই হোক না কেন তার গায়ে যেন কোন খুঁত না থাকে।</div>
<div class="v" id="v7"><span class="vn">7</span> উৎসর্গের জন্য যদি সে একটা ভেড়ার বাচ্চা আনে তবে তাকে সেটা সদাপ্রভুর সামনে উপস্থিত করতে হবে।</div>
<div class="v" id="v8"><span class="vn">8</span> সেই ভেড়ার বাচ্চার মাথার উপরে সে তার হাত রাখবে এবং মিলন-তাম্বুর সামনে সেটা কাটবে। তারপর হারোণের ছেলেরা তার রক্ত নিয়ে বেদীর চারপাশের গায়ে ছিটিয়ে দেবে।</div>
<div class="v" id="v9"><span class="vn">9</span> সদাপ্রভুর উদ্দেশে আগুনে-করা উৎসর্গের অনুষ্ঠানের জন্য উৎসর্গকারীকে এই যোগাযোগ-উৎসর্গের পশু থেকে কতগুলো অংশ বের করে পুরোহিতকে দিতে হবে। এই অংশগুলো হল সেই পশুটার চর্বি, মেরুদণ্ডের নীচ থেকে কেটে নেওয়া চর্বিভরা গোটা লেজটা, পেটের ভিতরের বিভিন্ন অংশের উপরকার চর্বি এবং সেগুলোর সংগে জড়ানো চর্বি,</div>
<div class="v" id="v10"><span class="vn">10</span> বৃক্ক দু’টি ও তার সংগে জড়ানো কোমরের কাছের চর্বি এবং বৃক্কের সংগে বের করে আনা মেটের উপরের অংশ।</div>
<div class="v" id="v11"><span class="vn">11</span> পুরোহিত এগুলো নিয়ে উৎসর্গ করা খাবার হিসাবে বেদীর উপর পুড়িয়ে ফেলবে। এটা সদাপ্রভুর উদ্দেশে আগুনে-করা উৎসর্গের মধ্যে একটা।</div>
<div class="v" id="v12"><span class="vn">12</span> <span class="br-p"><br><br></span>“যদি সে এই উৎসর্গের জন্য একটা ছাগল নিয়ে আসে তবে সেটা তাকে সদাপ্রভুর সামনে উপস্থিত করতে হবে।</div>
<div class="v" id="v13"><span class="vn">13</span> তার মাথার উপরে সে হাত রাখবে এবং মিলন-তাম্বুর সামনে সেটা কাটবে। এর পর হারোণের ছেলেরা তার রক্ত নিয়ে বেদীর চারপাশের গায়ে ছিটিয়ে দেবে।</div>
<div class="v" id="v14"><span class="vn">14</span> উৎসর্গকারী যে পশুটা উৎসর্গ করবে তা থেকে কতগুলো অংশ তাকে সদাপ্রভুর উদ্দেশে আগুনে-করা উৎসর্গের অনুষ্ঠানের জন্য বের করে পুরোহিতকে দিতে হবে। এই অংশগুলো হল সেই পশুটার পেটের ভিতরের বিভিন্ন অংশের উপরকার চর্বি এবং সেগুলোর সংগে জড়ানো চর্বি,</div>
<div class="v" id="v15"><span class="vn">15</span> বৃক্ক দু’টি ও তার সংগে জড়ানো কোমরের কাছের চর্বি এবং বৃক্কের সংগে বের করে আনা মেটের উপরের অংশ।</div>
<div class="v" id="v16"><span class="vn">16</span> পুরোহিত এগুলো নিয়ে উৎসর্গ করা খাবার হিসাবে বেদীর উপর পুড়িয়ে ফেলবে। এটা আগুনে-করা উৎসর্গের মধ্যে একটা, যার গন্ধে সদাপ্রভু খুশী হন। উৎসর্গ করা পশুর চর্বির সমস্তটাই সদাপ্রভুর।</div>
<div class="v" id="v17"><span class="vn">17</span> তোমরা যেখানেই বাস কর না কেন তোমরা কোন চর্বি বা রক্ত খাবে না। এটাই হবে বংশের পর বংশ ধরে তোমাদের জন্য একটা চিরস্থায়ী নিয়ম।”</div>
</div>
<!-- PARSED ABOVE; EDITING MAY BREAK PARSER -->
</body></html>