<html><head>
<meta http-equiv="Content-Type" content="text/html;charset=utf-8" />
<title>Lev 4 &ndash; লেবীয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Lev', 4);">
<div id="navbar"><a href="../index.html">Pobitro Baibel</a> &ndash; <b>লেবীয়</b> &ndash; <a href="Lev_1.html">1</a> <a href="Lev_2.html">2</a> <a href="Lev_3.html">3</a> <b>4</b> <a href="Lev_5.html">5</a> <a href="Lev_6.html">6</a> ... <a href="Lev_27.html">27</a> </div><hr>
<h1>Lev 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>পাপ-উৎসর্গ</h2><span class="vn">1</span> <span class="br-p"><br><br></span>সদাপ্রভু তারপর মোশিকে ইস্রায়েলীয়দের এই কথা বলতে বললেন, “মনে অন্যায় করবার ইচ্ছা না রেখে যদি কেউ সদাপ্রভুর নিষেধ করা কোন কিছু করে ফেলে তবে তাকে যা করতে হবে তা এই:</div>
<div class="v" id="v3"><span class="vn">3</span> <span class="br-p"><br><br></span>“কোন মহাপুরোহিত যদি ঐরকম কোন অন্যায় করে ফেলে যার দরুন সমস্ত লোক দোষী হয়, তবে তার জন্য তাকে পাপ-উৎসর্গ হিসাবে সদাপ্রভুর কাছে একটা খুঁতহীন ষাঁড় নিয়ে আসতে হবে।</div>
<div class="v" id="v4"><span class="vn">4</span> মিলন-তাম্বুর দরজার কাছে সদাপ্রভুর সামনে সেটা তাকে উপস্থিত করতে হবে। সে তার মাথার উপরে হাত রাখবে এবং সদাপ্রভুর সামনে সেটা কাটবে।</div>
<div class="v" id="v5"><span class="vn">5</span> তারপর মহাপুরোহিত সেই ষাঁড়ের কিছুটা রক্ত নিয়ে মিলন-তাম্বুর মধ্যে যাবে।</div>
<div class="v" id="v6"><span class="vn">6</span> সে সেই রক্তে নিজের আংগুল ডুবিয়ে কিছুটা রক্ত সদাপ্রভুর সামনে পবিত্র স্থানের পর্দার দিকে সাতবার ছিটিয়ে দেবে।</div>
<div class="v" id="v7"><span class="vn">7</span> এর পর সে কিছু রক্ত নিয়ে মিলন-তাম্বুর মধ্যে সদাপ্রভুর সামনে যে সুগন্ধি ধূপের বেদী আছে তার শিংগুলোতে লাগিয়ে দেবে। বাকী রক্তটা নিয়ে সে মিলন-তাম্বুর দরজার সামনে যে পোড়ানো-উৎসর্গের বেদী আছে তার গোড়ায় ঢেলে দেবে।</div>
<div class="v" id="v8"><span class="vn">8</span> পাপ-উৎসর্গের জন্য আনা সেই ষাঁড়ের সমস্ত চর্বি সে বের করে নেবে। এই চর্বি হল পেটের ভিতরের অংশগুলোর উপরকার চর্বি এবং সেগুলোর সংগে জড়ানো চর্বি,</div>
<div class="v" id="v9"><span class="vn">9</span> বৃক্ক দু’টি ও তার সংগে জড়ানো কোমরের কাছের চর্বি এবং বৃক্কের সংগে বের করে আনা মেটের উপরের অংশ।</div>
<div class="v" id="v10"><span class="vn">10</span> যোগাযোগ-উৎসর্গের গরুর মধ্য থেকে চর্বি বের করবার মত করে এই উৎসর্গের ষাঁড়ের চর্বিও বের করে নিতে হবে। তারপর পুরোহিত সেই চর্বিগুলো নিয়ে পোড়ানো-উৎসর্গের বেদীর উপরে পুড়িয়ে দেবে।</div>
<div class="v" id="v11"><span class="vn">11</span> কিন্তু তার বাদবাকী অংশগুলো, অর্থাৎ চামড়া, মাংস, মাথা, পা, নাড়িভুঁড়ি এবং গোবর তাকে ছাউনির বাইরে নিয়ে গিয়ে কোন শুচি জায়গায় যেখানে ছাই ফেলা হয় সেখানে ছাইয়ের গাদার উপরে কাঠের আগুনে পুড়িয়ে দিতে হবে।</div>
<div class="v" id="v13"><span class="vn">13</span> <span class="br-p"><br><br></span>“গোটা ইস্রায়েল জাতি যদি মনে অন্যায়ের ইচ্ছা না রেখে সদাপ্রভুর নিষেধ করা কোন কিছু করে ফেলে তবে তারা তা না জানলেও দোষী হবে।</div>
<div class="v" id="v14"><span class="vn">14</span> যখন তারা জানতে পারবে যে, তারা অন্যায় করেছে তখন পাপ-উৎসর্গের জন্য তাদের সকলের তরফ থেকে একটা ষাঁড় এনে মিলন-তাম্বুর সামনে উপস্থিত করতে হবে।</div>
<div class="v" id="v15"><span class="vn">15</span> তারপর ইস্রায়েলীয়দের বৃদ্ধ নেতারা সদাপ্রভুর সামনে সেই ষাঁড়ের মাথার উপর হাত রাখবে। পুরোহিত সদাপ্রভুর সামনেই সেটা কাটবে।</div>
<div class="v" id="v16"><span class="vn">16</span> তারপর মহাপুরোহিত সেই ষাঁড়ের কিছুটা রক্ত নিয়ে মিলন-তাম্বুর মধ্যে যাবে।</div>
<div class="v" id="v17"><span class="vn">17</span> সেই রক্তে নিজের আংগুল ডুবিয়ে কিছুটা রক্ত সদাপ্রভুর সামনে পবিত্র স্থানের পর্দার দিকে সাত বার ছিটিয়ে দেবে।</div>
<div class="v" id="v18"><span class="vn">18</span> তারপর সে কিছু রক্ত নিয়ে মিলন-তাম্বুর মধ্যে সদাপ্রভুর সামনে যে সুগন্ধি ধূপের বেদী আছে তার শিংগুলোতে লাগিয়ে দেবে। তারপর মিলন-তাম্বুর দরজার কাছে যে পোড়ানো-উৎসর্গের বেদী আছে তার গোড়ায় সে বাকী রক্ত ঢেলে দেবে।</div>
<div class="v" id="v19"><span class="vn">19</span> ষাঁড়টার সমস্ত চর্বি বের করে নিয়ে সে তা বেদীর উপর পুড়িয়ে দেবে এবং পাপ-উৎসর্গের অন্য ষাঁড়টা নিয়ে যা করবার কথা এটা নিয়েও তাকে তা-ই করতে হবে। পুরোহিত এইভাবে ইস্রায়েলীয়দের অন্যায় ঢাকা দেবার ব্যবস্থা করবে আর তাতে তাদের ক্ষমা করা হবে।</div>
<div class="v" id="v21"><span class="vn">21</span> পুরোহিত সেই ষাঁড়ের বাদবাকী অংশ ছাউনির বাইরে নিয়ে পাপ-উৎসর্গের অন্য ষাঁড়টার অংশগুলোর মত করেই পুড়িয়ে ফেলবে। এটাই হল গোটা ইস্রায়েল জাতির পাপ-উৎসর্গের অনুষ্ঠান।</div>
<div class="v" id="v22"><span class="vn">22</span> <span class="br-p"><br><br></span>“কোন নেতা যদি মনে অন্যায়ের ইচ্ছা না রেখে তার ঈশ্বর সদাপ্রভুর নিষেধ করা কোন কিছু করে ফেলে তবে সে দোষী হবে।</div>
<div class="v" id="v23"><span class="vn">23</span> যখন তাকে তার অন্যায় দেখিয়ে দেওয়া হবে তখন উৎসর্গ করবার জন্য তাকে একটা খুঁতহীন পুরুষ ছাগল আনতে হবে।</div>
<div class="v" id="v24"><span class="vn">24</span> সে ঐ ছাগলটার মাথার উপরে হাত রাখবে এবং পোড়ানো-উৎসর্গের পশু কাটবার জায়গায় সদাপ্রভুর সামনে সেটা কাটবে; এটা একটা পাপ-উৎসর্গ।</div>
<div class="v" id="v25"><span class="vn">25</span> তারপর পুরোহিত পাপ-উৎসর্গের জন্য আনা পশুটার কিছু রক্ত আংগুলে করে নিয়ে পোড়ানো-উৎসর্গের বেদীর শিংগুলোতে লাগিয়ে দেবে; বাকী রক্ত সে বেদীর গোড়ায় ঢেলে দেবে।</div>
<div class="v" id="v26"><span class="vn">26</span> যোগাযোগ-উৎসর্গের পশুর চর্বির মত করেই এর সমস্ত চর্বি বেদীর উপরে পুড়িয়ে দিতে হবে। এইভাবে পুরোহিত সেই নেতার অন্যায় ঢাকা দেবার ব্যবস্থা করবে আর তাতে তাকে ক্ষমা করা হবে।</div>
<div class="v" id="v27"><span class="vn">27</span> <span class="br-p"><br><br></span>“ইস্রায়েলীয়দের মধ্যে অন্য কোন লোক যদি মনে অন্যায়ের ইচ্ছা না রেখে সদাপ্রভুর নিষেধ করা কোন কিছু করে ফেলে তবে সে দোষী হবে।</div>
<div class="v" id="v28"><span class="vn">28</span> যখন তাকে তার অন্যায় দেখিয়ে দেওয়া হবে তখন সেই অন্যায়ের জন্য উৎসর্গ হিসাবে তাকে একটা খুঁতহীন ছাগী আনতে হবে।</div>
<div class="v" id="v29"><span class="vn">29</span> সে সেই পাপ-উৎসর্গের ছাগীটার মাথার উপর হাত রাখবে এবং পোড়ানো-উৎসর্গের পশু কাটবার জায়গায় সেটা কাটবে।</div>
<div class="v" id="v30"><span class="vn">30</span> তারপর পুরোহিত আংগুলে করে তার কিছুটা রক্ত নিয়ে পোড়ানো-উৎসর্গের বেদীর শিংগুলোতে লাগিয়ে দেবে; বাকী রক্ত সে বেদীর গোড়ায় ঢেলে দেবে।</div>
<div class="v" id="v31"><span class="vn">31</span> যোগাযোগ-উৎসর্গের পশুর চর্বি বের করবার মত করে সে এই উৎসর্গের পশুর সমস্ত চর্বি বের করে নিয়ে তা বেদীর উপর পুড়িয়ে দেবে। এর গন্ধে সদাপ্রভু খুশী হন। এইভাবে পুরোহিত সেই লোকের অন্যায় ঢাকা দেবার ব্যবস্থা করবে এবং তাতে তাকে ক্ষমা করা হবে।</div>
<div class="v" id="v32"><span class="vn">32</span> <span class="br-p"><br><br></span>“পাপ-উৎসর্গের জন্য যদি কেউ ভেড়ার বাচ্চা আনে, তবে সেটা খুঁতহীন এবং স্ত্রীজাতের হতে হবে।</div>
<div class="v" id="v33"><span class="vn">33</span> তার মাথার উপর সে হাত রাখবে এবং পোড়ানো-উৎসর্গের পশু কাটবার জায়গায় সে পাপ-উৎসর্গের ভেড়ীটা কাটবে।</div>
<div class="v" id="v34"><span class="vn">34</span> তারপর পুরোহিত তার আংগুলে করে পাপ-উৎসর্গের ভেড়ীটা থেকে কিছু রক্ত নিয়ে পোড়ানো-উৎসর্গের বেদীর শিংগুলোতে লাগিয়ে দেবে; বাকী রক্ত সে বেদীর গোড়ায় ঢেলে দেবে।</div>
<div class="v" id="v35"><span class="vn">35</span> যোগাযোগ-উৎসর্গের ভেড়ার চর্বি বের করবার মত করেই সে এর সমস্ত চর্বি বের করে নেবে। তারপর সদাপ্রভুর উদ্দেশে আগুনে-করা জিনিসের উপরে এই চর্বিও সে বেদীর উপরে পুড়িয়ে ফেলবে। এইভাবে পুরোহিত সেই লোকের অন্যায় ঢাকা দেবার ব্যবস্থা করবে এবং তাতে তাকে ক্ষমা করা হবে।</div>
</div>
<!-- PARSED ABOVE; EDITING MAY BREAK PARSER -->
</body></html>