<html><head>
<meta http-equiv="Content-Type" content="text/html;charset=utf-8" />
<title>Nah 1 &ndash; নহূম &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Nah', 1);">
<div id="navbar"><a href="../index.html">Pobitro Baibel</a> &ndash; <b>নহূম</b> &ndash; <b>1</b> <a href="Nah_2.html">2</a> <a href="Nah_3.html">3</a> </div><hr>
<h1>Nah 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent prolog">
 <!--raw 1 bo --><p/><!--endraw 1--><!--raw 1 bo --><b><!--endraw 1-->ভূমিকা<!--raw 1 bo --></b><!--endraw 1--> <!--raw 1 bo --><p/><!--endraw 1-->নহূম আসিরীয় সাম্রাজ্যের রাজধানী নীনবীর বিরুদ্ধে লিখেছিলেন। এই বইয়ে সামাজিক শক্তি, অত্যাচারের অভ্যাস ও অহংকারের উপর জোর দেবার জন্য আসিরিয়াকে দোষী করা হয়েছিল। নীনবীর অবস্থা দেখে জগতের সমস্ত দেশগুলোর শিক্ষা লাভ করা উচিত। ইস্রায়েলীয়দের পাপের শাস্তির জন্য ঈশ্বর যদিও আসিরীয়দের ব্যবহার করেছিলেন তবুও তাদের ক্ষমতার অপব্যবহারের জন্য তারা নিজেরা শাস্তি পাবার উপযুক্ত হয়েছিল। আসিরীয়দের জন্য নহূমের দেওয়া শাস্তির সংবাদ এবং ঈশ্বরের লোকদের পুনস্থাপনের সংবাদ যিহূদাকে সান্ত্বনা ও উৎসাহ দান করেছিল। যোনা থেকে আমরা নীনবীর লোকদের অনুতাপের কথা এবং ঈশ্বর যে তাদের শাস্তি দিতে দেরি করেছিলেন তা জানতে পারি। নহূম থেকে আমরা জানতে পারি যে, নীনবীয়েরা পরে তাদের পুরানো পথে ফিরে গিয়েছিল আর ঈশ্বর সেই শাস্তি তাদের দিয়েছিলেন। ঈশ্বরের প্রতি এক পুরুষের বাধ্যতা কখনও তার পরের পুরুষের বাধ্যতার নিশ্চয়তা দিতে পারে না। <!--raw 1 bo --><p/><!--endraw 1--><!--raw 1 bo --><b><!--endraw 1-->বিষয় সংক্ষেপ:<!--raw 1 bo --></b><!--endraw 1--> <!--raw 1 bo --><p/><!--endraw 1-->• (ক) বিচারক হিসাবে ঈশ্বর কেমন (<!--raw 1 bo --><a href='B:410 1:1-8'><!--endraw 1-->১:১-৮<!--raw 1 bo --></a><!--endraw 1--> পদ) <!--raw 1 bo --><br/><!--endraw 1-->• (খ) নীনবীর সর্বনাশের নিশ্চয়তা (<!--raw 1 bo --><a href='B:410 1:9-15'><!--endraw 1-->১:৯-১৫<!--raw 1 bo --></a><!--endraw 1-->পদ) <!--raw 1 bo --><br/><!--endraw 1-->• (গ) নীনবী আক্রমণের বর্ণনা (২ অধ্যায়) <!--raw 1 bo --><br/><!--endraw 1-->• (ঘ) শহর ধ্বংস করবার জন্য ঈশ্বরের সংকল্প (৩ অধ্যায়)
</div>
<div class="biblehtmlcontent verses" id="verses">
<div class="v" id="v1"><h2>নীনবীর উপর সদাপ্রভুর ক্রোধ</h2><span class="vn">1</span> <span class="br-p"><br><br></span>নীনবী সম্বন্ধে ঈশ্বরের বাক্য। ইল্‌কোশ গ্রামের নহূম যে দর্শন পেয়েছিলেন তা এখানে লেখা আছে।</div>
<div class="v" id="v2"><span class="vn">2</span> <span class="br-p"><br><br></span>সদাপ্রভু এমন ঈশ্বর যিনি তাঁর পাওনা ভক্তি চান ও প্রতিফল দেন; সদাপ্রভু প্রতিশোধ নেন ও তিনি ক্রোধে পরিপূর্ণ। সদাপ্রভু তাঁর বিপক্ষদের উপরে প্রতিশোধ নেন এবং তাঁর শত্রুদের জন্য তাঁর ক্রোধ জমা করে রাখেন।</div>
<div class="v" id="v3"><span class="vn">3</span> সদাপ্রভু সহজে অসন্তুষ্ট হন না এবং তিনি শক্তিতে মহান; দোষীকে তিনি শাস্তি না দিয়ে ছেড়ে দেন না। তাঁর পথ ঘূর্ণিবাতাস ও ঝড়ের মধ্যে থাকে, আর মেঘ হল তাঁর পায়ের ধুলা।</div>
<div class="v" id="v4"><span class="vn">4</span> তিনি সমুদ্রকে ধমক দিয়ে শুকিয়ে ফেলেন; সমস্ত নদীগুলোকে তিনি জলশূন্য করে দেন। বাশন আর কর্মিল শুকিয়ে যায় আর লেবাননের সব ফুল ম্লান হয়ে যায়।</div>
<div class="v" id="v5"><span class="vn">5</span> বড় বড় পাহাড় তাঁর সামনে কাঁপে আর ছোট ছোট পাহাড়গুলো গলে যায়। তাঁর উপস্থিতিতে পৃথিবী ও তার মধ্যে বাসকারী সকলে কাঁপে।</div>
<div class="v" id="v6"><span class="vn">6</span> তাঁর অসন্তোষের সামনে কে টিকে থাকতে পারে? কে সহ্য করতে পারে তাঁর ভয়ংকর ক্রোধ? তাঁর ক্রোধ আগুনের মত জ্বলে; তাঁর সামনে বড় বড় পাথর টুকরা টুকরা হয়ে যায়।</div>
<div class="v" id="v7"><span class="vn">7</span> <span class="br-p"><br><br></span>সদাপ্রভু মংগলময়, কষ্টের সময়ের আশ্রয়স্থান। যারা তাঁর মধ্যে আশ্রয় নেয় তিনি তাদের দেখাশোনা করেন।</div>
<div class="v" id="v8"><span class="vn">8</span> কিন্তু তিনি ডুবিয়ে দেওয়া বন্যা দিয়ে নীনবী শহর একেবারে মুছে ফেলবেন; তাঁর বিপক্ষদের তিনি অন্ধকারে তাড়া করবেন।</div>
<div class="v" id="v9"><span class="vn">9</span> <span class="br-p"><br><br></span>হে নীনবীর লোকেরা, সদাপ্রভুর বিরুদ্ধে তোমরা যে কোন ষড়যন্ত্র কর না কেন তা তিনি বিফল করে দেবেন; তোমরা কাউকে আর কষ্ট দিতে পারবে না।</div>
<div class="v" id="v10"><span class="vn">10</span> তোমরা কাঁটার মধ্যে জড়িয়ে যাবে এবং মদ খেয়ে মাতাল হবে; তোমরা নাড়ার মত পুড়ে যাবে।</div>
<div class="v" id="v11"><span class="vn">11</span> তোমাদের মধ্য থেকে এমন একজন বের হয়ে এসেছে যে সদাপ্রভুর বিরুদ্ধে কুমতলব করছে ও মন্দের পরামর্শ দিচ্ছে।</div>
<div class="v" id="v12"><span class="vn">12</span> <span class="br-p"><br><br></span>সদাপ্রভু বলছেন, “হে যিহূদা, যদিও আসিরিয়েরা শক্তিতে পূর্ণ এবং অসংখ্য তবুও তাদের মেরে ফেলা হবে। আমি তোমাকে দুঃখ দিয়েছি সত্যি, কিন্তু আর দুঃখ দেব না।</div>
<div class="v" id="v13"><span class="vn">13</span> এখন আমি তোমার কাঁধ থেকে তাদের জোয়াল ভেংগে দেব এবং তোমার বাঁধন ছিঁড়ে ফেলব।”</div>
<div class="v" id="v14"><span class="vn">14</span> <span class="br-p"><br><br></span>হে নীনবী, সদাপ্রভু তোমার বিষয়ে বলছেন, “তোমার নাম রক্ষা করবার জন্য তোমার মধ্যে কোন লোক থাকবে না। তোমার দেব-দেবতার মন্দিরে যে সব প্রতিমা ও মূর্তি রয়েছে সেগুলো আমি ধ্বংস করে ফেলব। তুমি অপদার্থ বলে আমি তোমার কবর প্রস্তুত করব।”</div>
<div class="v" id="v15"><span class="vn">15</span> <span class="br-p"><br><br></span>যে লোক সুখবর নিয়ে আসে ও শান্তি ঘোষণা করে, ঐ দেখ, পাহাড়-পর্বতের উপরে তার পা। হে যিহূদা, তোমার পর্বগুলো পালন কর এবং মানত সব পূর্ণ কর। দুষ্টেরা আর তোমাকে আক্রমণ করবে না; তাদের একেবারে ধ্বংস করে ফেলা হবে।</div>
</div>
<!-- PARSED ABOVE; EDITING MAY BREAK PARSER -->
</body></html>