<html><head>
<meta http-equiv="Content-Type" content="text/html;charset=utf-8" />
<title>Num 2 &ndash; গণনা &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 2);">
<div id="navbar"><a href="../index.html">Pobitro Baibel</a> &ndash; <b>গণনা</b> &ndash; <a href="Num_1.html">1</a> <b>2</b> <a href="Num_3.html">3</a> <a href="Num_4.html">4</a> ... <a href="Num_36.html">36</a> </div><hr>
<h1>Num 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>তাম্বু খাটাবার জায়গা সম্বন্ধে নির্দেশ</h2><span class="vn">1</span> <span class="br-p"><br><br></span>এর পর সদাপ্রভু মোশি ও হারোণকে বললেন,</div>
<div class="v" id="v2"><span class="vn">2</span> “মিলন-তাম্বু থেকে কিছু দূরে তার চারপাশে ইস্রায়েলীয়েরা তাদের ছাউনি ফেলবে। প্রত্যেকজনকে তার বিভাগীয় পতাকা এবং বংশের নিশানের কাছে থাকতে হবে।</div>
<div class="v" id="v3"><span class="vn">3</span> <span class="br-p"><br><br></span>“যিহূদা-বিভাগের লোকেরা মিলন-তাম্বুর পূর্ব দিকে তাম্বু খাটাবে। যিহূদা-গোষ্ঠীর নেতা হল অম্মীনাদবের ছেলে নহশোন আর তার লোকসংখ্যা হল চুয়াত্তর হাজার ছ’শো।</div>
<div class="v" id="v5"><span class="vn">5</span> যিহূদা-গোষ্ঠীর এক পাশে ইষাখর-গোষ্ঠী এবং অন্য পাশে সবূলূন-গোষ্ঠীর লোকেরা তাম্বু খাটাবে। ইষাখর-গোষ্ঠীর নেতা হল সূয়ারের ছেলে নথনেল আর তার লোকসংখ্যা হল চুয়ান্ন হাজার চারশো। সবূলূন-গোষ্ঠীর নেতা হল হেলোনের ছেলে ইলীয়াব আর তার লোকসংখ্যা হল সাতান্ন হাজার চারশো।</div>
<div class="v" id="v9"><span class="vn">9</span> যিহূদা-বিভাগের গণনা করা মোট লোকসংখ্যা হল এক লক্ষ ছিয়াশি হাজার চারশো। এদেরই প্রথমে রওনা হতে হবে।</div>
<div class="v" id="v10"><span class="vn">10</span> <span class="br-p"><br><br></span>“দক্ষিণ দিকে তাম্বু খাটাবে রূবেণ-বিভাগের লোকেরা। রূবেণ-গোষ্ঠীর নেতা হল শদেয়ূরের ছেলে ইলীষূর আর তার লোকসংখ্যা হল ছেচল্লিশ হাজার পাঁচশো।</div>
<div class="v" id="v12"><span class="vn">12</span> রূবেণ-গোষ্ঠীর এক পাশে শিমিয়োন-গোষ্ঠী এবং অন্য পাশে গাদ-গোষ্ঠীর লোকেরা তাম্বু খাটাবে। শিমিয়োন-গোষ্ঠীর নেতা হল সূরীশদ্দয়ের ছেলে শলুমীয়েল আর তার লোকসংখ্যা হল ঊনষাট হাজার তিনশো। গাদ-গোষ্ঠীর নেতা হল রূয়েলের ছেলে ইলীয়াসফ আর তার লোকসংখ্যা হল পঁয়তাল্লিশ হাজার ছ’শো পঞ্চাশ।</div>
<div class="v" id="v16"><span class="vn">16</span> রূবেণ-বিভাগের গণনা করা মোট লোকসংখ্যা হল এক লক্ষ একান্ন হাজার চারশো পঞ্চাশ। এদেরই দ্বিতীয় দল হিসাবে রওনা হতে হবে।</div>
<div class="v" id="v17"><span class="vn">17</span> <span class="br-p"><br><br></span>“তারপর মিলন-তাম্বু নিয়ে রওনা হবে লেবি-গোষ্ঠীর লোকেরা। এরা থাকবে সব বিভাগের মাঝখানে। একের পর এক যেভাবে তারা তাম্বু খাটাবে সেইভাবেই তাদের পর পর রওনা হতে হবে। প্রত্যেকজনকে তার নিজের বিভাগের সংগে থাকতে হবে।</div>
<div class="v" id="v18"><span class="vn">18</span> <span class="br-p"><br><br></span>“পশ্চিম দিকে তাম্বু খাটাবে ইফ্রয়িম-বিভাগের লোকেরা। ইফ্রয়িম-গোষ্ঠীর নেতা হল অম্মীহূদের ছেলে ইলীশামা আর তার লোকসংখ্যা হল চল্লিশ হাজার পাঁচশো।</div>
<div class="v" id="v20"><span class="vn">20</span> ইফ্রয়িম-গোষ্ঠীর এক পাশে মনঃশি-গোষ্ঠী এবং অন্য পাশে বিন্যামীন-গোষ্ঠীর লোকেরা তাম্বু খাটাবে। মনঃশি-গোষ্ঠীর নেতা হল পদাহসূরের ছেলে গমলীয়েল, আর তার লোকসংখ্যা হল বত্রিশ হাজার দু’শো। বিন্যামীন-গোষ্ঠীর নেতা হল গিদিয়োনির ছেলে অবীদান আর তার লোকসংখ্যা হল পয়ত্রিশ হাজার চারশো।</div>
<div class="v" id="v24"><span class="vn">24</span> ইফ্রয়িম-বিভাগের গণনা করা মোট লোকসংখ্যা হল এক লক্ষ আট হাজার একশো। এদেরই তৃতীয় দল হিসাবে রওনা হতে হবে।</div>
<div class="v" id="v25"><span class="vn">25</span> <span class="br-p"><br><br></span>“উত্তর দিকে তাম্বু খাটাবে দান-বিভাগের লোকেরা। দান-গোষ্ঠীর নেতা হল অম্মীশদ্দয়ের ছেলে অহীয়েষর আর তার লোকসংখ্যা হল বাষট্টি হাজার সাতশো।</div>
<div class="v" id="v27"><span class="vn">27</span> দান-গোষ্ঠীর এক পাশে আশের-গোষ্ঠী এবং অন্য পাশে নপ্তালি-গোষ্ঠীর লোকেরা তাম্বু খাটাবে। আশের-গোষ্ঠীর নেতা হল অক্রণের ছেলে পগীয়েল আর তার লোকসংখ্যা হল একচল্লিশ হাজার পাঁচশো। নপ্তালি-গোষ্ঠীর নেতা হল ঐননের ছেলে অহীরঃ আর তার লোকসংখ্যা হল তিপ্পান্ন হাজার চারশো।</div>
<div class="v" id="v31"><span class="vn">31</span> দান-বিভাগের গণনা করা মোট লোকসংখ্যা হল এক লক্ষ সাতান্ন হাজার ছ’শো। এদেরই সবার শেষে নিজেদের বিভাগের সংগে রওনা হতে হবে।”</div>
<div class="v" id="v32"><span class="vn">32</span> <span class="br-p"><br><br></span>এই সব ইস্রায়েলীয়দের বংশ অনুসারে গণনা করা হয়েছিল। বিভিন্ন বিভাগের গণনা করা মোট লোকসংখ্যা হল ছয় লক্ষ তিন হাজার পাঁচশো পঞ্চাশ।</div>
<div class="v" id="v33"><span class="vn">33</span> সদাপ্রভু মোশিকে যে আদেশ দিয়েছিলেন সেই অনুসারে ইস্রায়েলীয়দের গণনার সময়ে লেবীয়দের বাদ দেওয়া হয়েছিল।</div>
<div class="v" id="v34"><span class="vn">34</span> <span class="br-p"><br><br></span>মোশিকে দেওয়া সদাপ্রভুর আদেশ মতই ইস্রায়েলীয়েরা সমস্ত কিছু করত। তাঁর আদেশ মতই তারা নিজ নিজ বিভাগে তাম্বু খাটাত এবং তাঁর আদেশ মতই তারা নিজ নিজ বংশ ও পরিবার অনুসারে যাত্রা করত।</div>
</div>
<!-- PARSED ABOVE; EDITING MAY BREAK PARSER -->
</body></html>