<html><head>
<meta http-equiv="Content-Type" content="text/html;charset=utf-8" />
<title>Num 27 &ndash; গণনা &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 27);">
<div id="navbar"><a href="../index.html">Pobitro Baibel</a> &ndash; <b>গণনা</b> &ndash; <a href="Num_1.html">1</a> ... <a href="Num_25.html">25</a> <a href="Num_26.html">26</a> <b>27</b> <a href="Num_28.html">28</a> <a href="Num_29.html">29</a> ... <a href="Num_36.html">36</a> </div><hr>
<h1>Num 27</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>সলফাদের মেয়েরা</h2><span class="vn">1</span> <span class="br-p"><br><br></span>সলফাদের মেয়েরা ছিল যোষেফের ছেলে মনঃশির বংশের। মনঃশির ছেলের নাম মাখীর, মাখীরের ছেলের নাম গিলিয়দ, গিলিয়দের ছেলের নাম হেফর এবং হেফরের ছেলের নাম সলফাদ। সলফাদের মেয়েদের নাম হল মহলা, নোয়া, হগ্‌লা, মিল্কা ও তির্সা।</div>
<div class="v" id="v2"><span class="vn">2</span> এই মেয়েরা মিলন-তাম্বুতে ঢুকবার পথে গিয়ে মোশি আর পুরোহিত ইলিয়াসর এবং সমস্ত নেতা ও ইস্রায়েলীয়দের সামনে দাঁড়িয়ে বলল,</div>
<div class="v" id="v3"><span class="vn">3</span> “আমাদের বাবা মরু-এলাকায় মারা গেছেন। কোরহের যে সব লোকেরা সদাপ্রভুর বিরুদ্ধে দল পাকিয়েছিল তিনি তাদের মধ্যে ছিলেন না; তিনি নিজের পাপেই মারা গেছেন। তাঁর কোন ছেলে নেই,</div>
<div class="v" id="v4"><span class="vn">4</span> কিন্তু তাই বলে কেন আমাদের বাবার নাম তাঁর বংশ থেকে মুছে যাবে? বাবার বংশের লোকদের সংগে আমাদের সম্পত্তির অধিকার দিন।”</div>
<div class="v" id="v5"><span class="vn">5</span> <span class="br-p"><br><br></span>তখন মোশি তাদের এই ব্যাপারটা সদাপ্রভুর সামনে তুলে ধরলেন।</div>
<div class="v" id="v6"><span class="vn">6</span> এর উত্তরে সদাপ্রভু তাঁকে বললেন,</div>
<div class="v" id="v7"><span class="vn">7</span> “সলফাদের মেয়েরা ঠিক কথাই বলেছে। তাদের বাবার বংশের লোকদের সংগে তাদেরও নিশ্চয়ই সম্পত্তির অধিকার তোমাকে দিতে হবে। তারা যাতে তাদের বাবার সম্পত্তি পায় তা তোমাকে দেখতে হবে।</div>
<div class="v" id="v8"><span class="vn">8</span> তুমি ইস্রায়েলীয়দের বল যদি কেউ ছেলে না রেখে মারা যায় তবে তার সম্পত্তির অধিকার তার মেয়ে পাবে।</div>
<div class="v" id="v9"><span class="vn">9</span> যদি তার মেয়ে না থাকে তবে তার ভাইয়েরা তার সম্পত্তির অধিকারী হবে।</div>
<div class="v" id="v10"><span class="vn">10</span> যদি তার ভাই না থাকে তবে সম্পত্তির অধিকার তার বাবার ভাইয়েরা পাবে।</div>
<div class="v" id="v11"><span class="vn">11</span> যদি বাবার কোন ভাই না থাকে তবে তার বংশের সবচেয়ে নিকট জনকে সেই সম্পত্তির অধিকার দিতে হবে। সেই সম্পত্তি সে-ই পাবে। মোশিকে দেওয়া সদাপ্রভুর আদেশ অনুসারে এটা হবে ইস্রায়েলীয়দের আইনের একটা ধারা।”</div>
<div class="v" id="v12"><h2>মোশির পদে যিহোশূয়</h2><span class="vn">12</span> <span class="br-p"><br><br></span>এর পর সদাপ্রভু মোশিকে বললেন, “তুমি অবারীম পাহাড়শ্রেণীর মধ্যেকার এই পাহাড়টায় উঠে যে দেশ আমি ইস্রায়েলীয়দের দিয়েছি সেটা দেখে নাও।</div>
<div class="v" id="v13"><span class="vn">13</span> তোমার ভাই হারোণ যেমন তার পূর্বপুরুষদের কাছে চলে গেছে দেশটা দেখবার পর তোমাকেও তেমনি তোমার পূর্বপুরুষদের কাছে চলে যেতে হবে।</div>
<div class="v" id="v14"><span class="vn">14</span> এর কারণ হল, সীন মরু-এলাকায় ইস্রায়েলীয়েরা যখন জলের জন্য বিদ্রোহ করেছিল তখন ইস্রায়েলীয়দের সামনে আমাকে পবিত্র বলে মান্য করবার আদেশ তোমরা অমান্য করেছিলে।” এটা সীন মরু-এলাকায় কাদেশের মরীবার জলের কথা।</div>
<div class="v" id="v15"><span class="vn">15</span> <span class="br-p"><br><br></span>এই কথা শুনে মোশি সদাপ্রভুকে বললেন, “সদাপ্রভু, যিনি সমস্ত মানুষের প্রাণদাতা ঈশ্বর, তিনিই ইস্রায়েলীয়দের উপরে এমন একজন লোককে নিযুক্ত করুন, যে নেতা হয়ে সমস্ত কিছুতে এই লোকদের পরিচালনা করতে পারবে। তাতে সদাপ্রভুর লোকেরা রাখালহীন ভেড়ার মত হয়ে পড়বে না।”</div>
<div class="v" id="v18"><span class="vn">18</span> <span class="br-p"><br><br></span>এর উত্তরে সদাপ্রভু মোশিকে বললেন, “নূনের ছেলে যিহোশূয়ের মধ্যে ঈশ্বরের আত্মা আছেন। তুমি তাকে এনে তার উপর তোমার হাত রাখ।</div>
<div class="v" id="v19"><span class="vn">19</span> তুমি তাকে পুরোহিত ইলিয়াসর ও ইস্রায়েলীয়দের সামনে উপস্থিত করে তাদের সামনেই তাকে কাজের ভার দাও।</div>
<div class="v" id="v20"><span class="vn">20</span> তোমাকে যে ক্ষমতা দেওয়া হয়েছে তার কিছুটা তুমি তার হাতে দাও যাতে ইস্রায়েলীয়েরা সবাই তাকে মেনে চলে।</div>
<div class="v" id="v21"><span class="vn">21</span> তাকে পুরোহিত ইলিয়াসরের কাছে যেতে হবে, আর ইলিয়াসর তার হয়ে ঊরীমের সাহায্যে সদাপ্রভুর নির্দেশ জেনে নেবে। ইলিয়াসরের আদেশেই তাকে এবং ইস্রায়েলীয়দের অন্য সবাইকে চলতে হবে।”</div>
<div class="v" id="v22"><span class="vn">22</span> <span class="br-p"><br><br></span>মোশি ঈশ্বরের আদেশ মতই কাজ করলেন। তিনি যিহোশূয়কে পুরোহিত ইলিয়াসর ও ইস্রায়েলীয়দের সামনে উপস্থিত করলেন।</div>
<div class="v" id="v23"><span class="vn">23</span> তারপর সদাপ্রভুর নির্দেশ মত তাঁর উপর হাত রেখে তাঁকে কাজের ভার দিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>