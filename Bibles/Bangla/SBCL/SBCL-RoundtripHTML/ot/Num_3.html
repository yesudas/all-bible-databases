<html><head>
<meta http-equiv="Content-Type" content="text/html;charset=utf-8" />
<title>Num 3 &ndash; গণনা &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 3);">
<div id="navbar"><a href="../index.html">Pobitro Baibel</a> &ndash; <b>গণনা</b> &ndash; <a href="Num_1.html">1</a> <a href="Num_2.html">2</a> <b>3</b> <a href="Num_4.html">4</a> <a href="Num_5.html">5</a> ... <a href="Num_36.html">36</a> </div><hr>
<h1>Num 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>লেবীয়েরা</h2><span class="vn">1</span> <span class="br-p"><br><br></span>এই হল হারোণ ও মোশির বংশের কথা যখন সদাপ্রভু সিনাই পাহাড়ে মোশির সংগে কথা বলেছিলেন।</div>
<div class="v" id="v2"><span class="vn">2</span> <span class="br-p"><br><br></span>হারোণের ছেলেরা ছিলেন নাদব, অবীহূ, ইলীয়াসর ও ঈথামর। এঁদের মধ্যে নাদব ছিলেন বড়। পুরোহিত হিসাবে অভিষেক করে এঁদের সেবা-কাজে বহাল করা হয়েছিল।</div>
<div class="v" id="v4"><span class="vn">4</span> কিন্তু নাদব আর অবীহূ সিনাই মরু-এলাকায় সদাপ্রভুর উদ্দেশে নিয়মের বাইরের আগুনে ধূপ জ্বালাবার সময় সদাপ্রভুর সামনেই মারা গিয়েছিলেন। তাঁদের কোন ছেলে ছিল না বলে ইলীয়াসর ও ইথামর তাঁদের বাবা বেঁচে থাকতেই পুরোহিত হিসাবে সেবার কাজ করেছিলেন।</div>
<div class="v" id="v5"><span class="vn">5</span> <span class="br-p"><br><br></span>পরে সদাপ্রভু মোশিকে বললেন,</div>
<div class="v" id="v6"><span class="vn">6</span> “লেবি-গোষ্ঠীর লোকদের ডেকে এনে হারোণের হাতে দাও যেন তারা তাকে সাহায্য করতে পারে।</div>
<div class="v" id="v7"><span class="vn">7</span> তারা সমস্ত ইস্রায়েলীয়দের হয়ে মিলন-তাম্বুতে হারোণের অধীনে আবাস-তাম্বুর কাজ করবে।</div>
<div class="v" id="v8"><span class="vn">8</span> তারাই মিলন-তাম্বুর সাজ-সরঞ্জামের দেখাশোনা এবং আবাস-তাম্বুর কাজ করে ইস্রায়েলীয়দের দায়িত্ব ও কর্তব্য পালন করবে।</div>
<div class="v" id="v9"><span class="vn">9</span> লেবীয়দের তুমি হারোণ ও তার ছেলেদের হাতে দিয়ে দাও। ইস্রায়েলীয়দের মধ্য থেকে এদের সবাইকে হারোণের হাতে দিয়ে দিতে হবে।</div>
<div class="v" id="v10"><span class="vn">10</span> পুরোহিত হিসাবে কাজ করবার জন্য তুমি হারোণ ও তার ছেলেদের নিযুক্ত কর। তারা ছাড়া আর কেউ যদি পুরোহিতের কাজ করতে যায় তবে তাকে মেরে ফেলা হবে।”</div>
<div class="v" id="v11"><span class="vn">11</span> <span class="br-p"><br><br></span>সদাপ্রভু মোশিকে আরও বললেন,</div>
<div class="v" id="v12"><span class="vn">12</span> “ইস্রায়েলীয় স্ত্রীলোকদের প্রথম ছেলের জায়গায় আমি ইস্রায়েলীয়দের মধ্য থেকে লেবীয়দের নিয়েছি। লেবীয়েরা আমার,</div>
<div class="v" id="v13"><span class="vn">13</span> কারণ ইস্রায়েলীয়দের সব প্রথম ছেলেই আমার। মিসর দেশের প্রথম ছেলেদের মেরে ফেলবার সময় আমি ইস্রায়েলীয়দের মধ্যেকার প্রত্যেকটি প্রথম পুরুষ সন্তানকে আমার জন্য আলাদা করে রেখেছি- সে মানুষের হোক বা পশুর হোক। তারা আমার; আমি সদাপ্রভু।”</div>
<div class="v" id="v14"><span class="vn">14</span> <span class="br-p"><br><br></span>সিনাই মরু-এলাকায় সদাপ্রভু মোশিকে বললেন,</div>
<div class="v" id="v15"><span class="vn">15</span> “তুমি পরিবার ও বংশ অনুসারে লেবীয়দের সংখ্যা গণনা কর। এক মাস ও তার বেশী বয়সের সমস্ত পুরুষদের গণনা কর।”</div>
<div class="v" id="v16"><span class="vn">16</span> সদাপ্রভুর আদেশ অনুসারে মোশি লেবীয়দের গণনা করলেন।</div>
<div class="v" id="v17"><span class="vn">17</span> লেবির ছেলেদের নাম ছিল গের্শোন, কহাৎ ও মরারি।</div>
<div class="v" id="v18"><span class="vn">18</span> গের্শোনের ছেলে লিব্‌নি ও শিমিয়ি ছিলেন দু’টি বংশের পিতা।</div>
<div class="v" id="v19"><span class="vn">19</span> কহাতের ছেলে অম্রাম, যিষ্‌হর, হিব্রোণ ও উষীয়েল ছিলেন চারটি বংশের পিতা।</div>
<div class="v" id="v20"><span class="vn">20</span> মরারির ছেলে মহলি ও মূশি ছিলেন দু’টি বংশের পিতা। এই হল বংশ-পিতা অনুসারে লেবি-গোষ্ঠীর বিভিন্ন বংশের পরিচয়।</div>
<div class="v" id="v21"><span class="vn">21</span> <span class="br-p"><br><br></span>গের্শোন ছিলেন লিব্‌নি ও শিমিয়ি বংশের পূর্বপুরুষ।</div>
<div class="v" id="v22"><span class="vn">22</span> এই বংশগুলোর এক মাস ও তার বেশী বয়সের সমস্ত পুরুষদের গণনার পর দেখা গেল যে, তাদের সংখ্যা সাত হাজার পাঁচশো।</div>
<div class="v" id="v23"><span class="vn">23</span> পশ্চিম দিকে আবাস-তাম্বুর পিছনে গের্শোনীয়দের তাম্বু ফেলতে বলা হয়েছিল।</div>
<div class="v" id="v24"><span class="vn">24</span> গের্শোনীয় বংশগুলোর নেতা ছিলেন লায়েলের ছেলে ইলীয়াসফ।</div>
<div class="v" id="v25"><span class="vn">25</span> মিলন-তাম্বু সম্বন্ধে গের্শোনীয়দের দায়িত্ব ছিল আবাস-তাম্বু, তার উপর বিছানো ছাগলের লোমের ঢাকন, তার উপরকার ছাউনি দু’টা, মিলন-তাম্বুতে ঢুকবার দরজার পর্দা,</div>
<div class="v" id="v26"><span class="vn">26</span> উঠানের পর্দাগুলো, আবাস-তাম্বু ও বেদীর চারপাশে যে উঠান আছে সেখানে ঢুকবার দরজার পর্দা এবং আবাস-তাম্বুর সমস্ত দড়িগুলোর দেখাশোনা করা আর এগুলোর সংগেকার অন্য সমস্ত কাজ করা।</div>
<div class="v" id="v27"><span class="vn">27</span> <span class="br-p"><br><br></span>কহাৎ ছিলেন অম্রাম, যিষহর, হিব্রোণ ও উষীয়েলের বংশের পূর্বপুরুষ।</div>
<div class="v" id="v28"><span class="vn">28</span> এই বংশগুলোর এক মাস ও তার বেশী বয়সের সমস্ত পুরুষদের সংখ্যা হল আট হাজার ছ’শো। পবিত্র তাম্বুর দেখাশোনার ভার ছিল কহাতীয়দের উপর।</div>
<div class="v" id="v29"><span class="vn">29</span> আবাস-তাম্বুর দক্ষিণ দিকে কহাতীয়দের তাম্বু ফেলতে বলা হয়েছিল।</div>
<div class="v" id="v30"><span class="vn">30</span> কহাতীয় বংশগুলোর নেতা ছিলেন উষীয়েলের ছেলে ইলীষাফণ।</div>
<div class="v" id="v31"><span class="vn">31</span> কহাতীয়দের দায়িত্ব ছিল সাক্ষ্য-সিন্দুক, টেবিল, বাতিদান, বেদীগুলো, পবিত্র তাম্বুর সেবা-কাজে ব্যবহারের জিনিসপত্র এবং মহাপবিত্র স্থানের পর্দার দেখাশোনা করা আর এগুলোর সংগেকার অন্য সমস্ত কাজ করা।</div>
<div class="v" id="v32"><span class="vn">32</span> লেবীয়দের প্রধান নেতা ছিলেন পুরোহিত হারোণের ছেলে ইলীয়াসর। পবিত্র তাম্বুর দেখাশোনা করবার ভার যাদের দেওয়া হয়েছিল তাদের দেখাশোনা করবার জন্য ইলীয়াসরকে নিযুক্ত করা হয়েছিল।</div>
<div class="v" id="v33"><span class="vn">33</span> <span class="br-p"><br><br></span>মরারি ছিলেন মহলি ও মূশির বংশের পূর্বপূরুষ।</div>
<div class="v" id="v34"><span class="vn">34</span> এই বংশগুলোর এক মাস ও তার বেশী বয়সের সমস্ত পুরুষদের গণনার পর দেখা গেল যে, তাদের সংখ্যা ছয় হাজার দু’শো।</div>
<div class="v" id="v35"><span class="vn">35</span> মরারীয় বংশগুলোর নেতা ছিলেন অবীহয়িলের ছেলে সূরীয়েল। আবাস-তাম্বুর উত্তর দিকে তাদের তাম্বু ফেলতে বলা হয়েছিল।</div>
<div class="v" id="v36"><span class="vn">36</span> মরারীয়দের দায়িত্ব ছিল আবাস-তাম্বুর ফ্রেম, তার হুড়কা, খুঁটি, পা-দানি ও তার সমস্ত জিনিসপত্র,</div>
<div class="v" id="v37"><span class="vn">37</span> চারদিকের উঠানের খুঁটি আর পা-দানি, উঠানের পর্দার গোঁজ ও দড়িগুলো দেখাশোনা করা এবং এগুলোর সংগেকার অন্য সব কাজ করা।</div>
<div class="v" id="v38"><span class="vn">38</span> <span class="br-p"><br><br></span>মিলন-তাম্বুর সামনে, অর্থাৎ আবাস-তাম্বুর পূর্ব দিকে মোশি, হারোণ ও তাঁর ছেলেদের তাম্বু ফেলতে বলা হয়েছিল। তাঁদের দায়িত্ব ছিল ইস্রায়েলীয়দের হয়ে পবিত্র তাম্বুর সমস্ত কাজ পরিচালনা করা। তাঁরা ছাড়া আর কেউ পবিত্র তাম্বুর কাছে গেলে তাকে মেরে ফেলতে বলা হয়েছিল।</div>
<div class="v" id="v39"><span class="vn">39</span> <span class="br-p"><br><br></span>সদাপ্রভুর আদেশে বংশ অনুসারে মোশি ও হারোণের গণনা করা লেবীয় পুরুষদের মোট সংখ্যা হয়েছিল বাইশ হাজার। এরা প্রত্যেকেই ছিল এক মাস ও তার বেশী বয়সের।</div>
<div class="v" id="v40"><span class="vn">40</span> <span class="br-p"><br><br></span>এর পর সদাপ্রভু মোশিকে বললেন, “তুমি ইস্রায়েলীয়দের মধ্যে প্রথমে জন্মেছে এমন সব এক মাস ও তার বেশী বয়সের সমস্ত পুরুষদের সংখ্যা গণনা করে তাদের নামের একটি তালিকা তৈরী কর।</div>
<div class="v" id="v41"><span class="vn">41</span> ইস্রায়েলীয়দের সমস্ত প্রথম পুরুষ সন্তানদের জায়গায় লেবীয়দের এবং ইস্রায়েলীয়দের পশুর প্রথম বাচ্চার জায়গায় লেবীয়দের পশুর প্রথম বাচ্চা আমার বলে ধরে নেবে। আমি সদাপ্রভু।”</div>
<div class="v" id="v42"><span class="vn">42</span> <span class="br-p"><br><br></span>সদাপ্রভুর দেওয়া আদেশ অনুসারে মোশি ইস্রায়েলীয়দের মধ্যে প্রথমে জন্মেছে এমন সব পুুরুষদের গণনা করলেন।</div>
<div class="v" id="v43"><span class="vn">43</span> প্রথমে জন্মেছে এমন সব এক মাস ও তার বেশী বয়সের পুরুষদের নাম লিখবার পর দেখা গেল যে, তাদের মোট সংখ্যা বাইশ হাজার দু’শো তিয়াত্তর।</div>
<div class="v" id="v44"><span class="vn">44</span> <span class="br-p"><br><br></span>সদাপ্রভু মোশিকে আরও বললেন,</div>
<div class="v" id="v45"><span class="vn">45</span> “তুমি ইস্রায়েলীয়দের সমস্ত প্রথম পুরুষ সন্তানদের জায়গায় লেবীয়দের এবং ইস্রায়েলীয়দের পশুর প্রথম বাচ্চার জায়গায় লেবীয়দের পশুর প্রথম বাচ্চা ধরে নেবে। লেবীয়েরা হবে আমার; আমি সদাপ্রভু।</div>
<div class="v" id="v46"><span class="vn">46</span> লেবীয়দের মোট সংখ্যার চেয়ে ইস্রায়েলীয়দের প্রথম পুরুষ সন্তানদের সংখ্যা দু’শো তিয়াত্তর জন বেশী বলে তাদের প্রত্যেককে ছাড়িয়ে নেবার জন্য তুমি জন প্রতি দশ গ্রাম ওজনের ধর্মীয় শেখেলের পাঁচ শেখেল করে রূপা আদায় করবে।</div>
<div class="v" id="v48"><span class="vn">48</span> তাদের ছাড়িয়ে নেবার এই রূপা তুমি হারোণ ও তার ছেলেদের দিয়ে দেবে।”</div>
<div class="v" id="v49"><span class="vn">49</span> <span class="br-p"><br><br></span>লেবীয়দের দিয়ে ইস্রায়েলীয়দের ছাড়িয়ে নেবার পরে ইস্রায়েলীয়দের যে সংখ্যাটা বাড়তি রইল মোশি তাদের ছাড়িয়ে নেবার রূপা আদায় করলেন।</div>
<div class="v" id="v50"><span class="vn">50</span> ইস্রায়েলীয়দের প্রথম পুরুষ সন্তানদের কাছ থেকে তিনি ধর্মীয় মাপের ওজন অনুসারে তের কেজি ছ’শো পঞ্চাশ গ্রাম রূপা আদায় করলেন।</div>
<div class="v" id="v51"><span class="vn">51</span> মোশি সদাপ্রভুর আদেশ অনুসারে এই ছাড়িয়ে নেবার রূপা হারোণ ও তাঁর ছেলেদের দিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>