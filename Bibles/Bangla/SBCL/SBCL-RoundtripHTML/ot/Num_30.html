<html><head>
<meta http-equiv="Content-Type" content="text/html;charset=utf-8" />
<title>Num 30 &ndash; গণনা &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 30);">
<div id="navbar"><a href="../index.html">Pobitro Baibel</a> &ndash; <b>গণনা</b> &ndash; <a href="Num_1.html">1</a> ... <a href="Num_28.html">28</a> <a href="Num_29.html">29</a> <b>30</b> <a href="Num_31.html">31</a> <a href="Num_32.html">32</a> ... <a href="Num_36.html">36</a> </div><hr>
<h1>Num 30</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>মানত পূরণের নিয়ম</h2><span class="vn">1</span> <span class="br-p"><br><br></span>মোশি ইস্রায়েলীয়দের গোষ্ঠী-নেতাদের বললেন, “সদাপ্রভু আদেশ করেছেন যদি কোন লোক সদাপ্রভুর কাছে কোন মানত করে কিম্বা শপথ করে কোন প্রতিজ্ঞার দ্বারা নিজেকে বাঁধে, তবে সে যেন তার কথার খেলাপ না করে; সে যা বলেছে তা তাকে করতেই হবে।</div>
<div class="v" id="v3"><span class="vn">3</span> <span class="br-p"><br><br></span>“কোন অবিবাহিতা মেয়ে তার বাবার বাড়ীতে থাকবার সময় যদি সদাপ্রভুর কাছে কোন মানত করে কিম্বা কোন প্রতিজ্ঞার দ্বারা নিজেকে বাঁধে আর তার বাবা সেই কথা শুনেও তাকে কিছু না বলে, তবে তার মানত বা যে সব প্রতিজ্ঞার দ্বারা সে নিজেকে বেঁধেছে তা তাকে পূরণ করতেই হবে।</div>
<div class="v" id="v5"><span class="vn">5</span> কিন্তু সেই কথা শুনবার সংগে সংগে যদি তার বাবা তাকে বারণ করে তবে তার মানত বা যে সব প্রতিজ্ঞার দ্বারা সে নিজেকে বেঁধেছে তা বাতিল হয়ে যাবে। তার বাবা বারণ করেছে বলে সদাপ্রভু তার মানত বা প্রতিজ্ঞা ভাংগা ক্ষমা করবেন।</div>
<div class="v" id="v6"><span class="vn">6</span> <span class="br-p"><br><br></span>“কোন মানত করবার পর কিম্বা চিন্তা-ভাবনা না করে কোন প্রতিজ্ঞার দ্বারা নিজেকে বাঁধবার পর যদি সেই মেয়ের বিয়ে হয়ে যায় আর তার স্বামী সেই কথা শুনবার সংগে সংগে তাকে কিছু না বলে, তবে তার মানত বা যে সব প্রতিজ্ঞার দ্বারা সে নিজেকে বেঁধেছে তা তাকে পূরণ করতেই হবে।</div>
<div class="v" id="v8"><span class="vn">8</span> কিন্তু সেই কথা শুনবার সংগে সংগে যদি তার স্বামী তাকে বারণ করে তবে তার সেই মানত বা চিন্তা-ভাবনা না করে করা প্রতিজ্ঞার বাঁধন নাকচ হয়ে যাবে আর সদাপ্রভুও তার মানত বা প্রতিজ্ঞা ভাংগা ক্ষমা করবেন।</div>
<div class="v" id="v9"><span class="vn">9</span> <span class="br-p"><br><br></span>“বিধবা কিম্বা স্বামী যাকে ছেড়ে দিয়েছে এমন কোন স্ত্রীলোক যদি কোন মানত করে কিম্বা প্রতিজ্ঞার দ্বারা নিজেকে বাঁধে তবে তাকে তা পূরণ করতেই হবে।</div>
<div class="v" id="v10"><span class="vn">10</span> <span class="br-p"><br><br></span>“স্বামীর সংগে বাস করছে এমন কোন স্ত্রীলোক যদি কোন মানত করে বা শপথ করে কোন প্রতিজ্ঞার দ্বারা নিজেকে বাঁধে আর তার স্বামী সেই কথা শুনেও তাকে কিছু না বলে বা বারণও না করে, তবে তার সব মানত বা যে সব প্রতিজ্ঞার দ্বারা সে নিজেকে বেঁধেছে তা তাকে পূরণ করতেই হবে।</div>
<div class="v" id="v12"><span class="vn">12</span> কিন্তু যদি তার স্বামী সেই কথা শুনবার সংগে সংগে তা নাকচ করে দেয় তবে তার সেই মানত কিম্বা প্রতিজ্ঞা বাতিল হয়ে যাবে। তার স্বামী সেই সব নাকচ করেছে বলে সদাপ্রভু তার মানত বা প্রতিজ্ঞা ভাংগা ক্ষমা করবেন।</div>
<div class="v" id="v13"><span class="vn">13</span> স্ত্রী যে মানত করবে কিম্বা শপথ করে কোন কিছু ত্যাগ করবার প্রতিজ্ঞা করবে তা মেনে নেওয়া বা নাকচ করে দেবার অধিকার স্বামীর থাকবে।</div>
<div class="v" id="v14"><span class="vn">14</span> কিন্তু যদি তার স্বামী দিনের পর দিন সেই বিষয়ে কিছু না বলে চুপ করে থাকে তবে তাতে তার স্ত্রীর মানত বা প্রতিজ্ঞার বাঁধন পাকা হয়ে যায়। সব কথা শুনবার সংগে সংগে তার এই যে চুপ করে থাকা তা তার স্ত্রীর মানত বা প্রতিজ্ঞাকে পাকা করে দেয়।</div>
<div class="v" id="v15"><span class="vn">15</span> কিন্তু সব কথা শুনবার পরে সেই দিনই যেতে দিয়ে যদি স্বামী সেই সব নাকচ না করে তবে স্ত্রীর তা পূরণ না করবার দোষ গিয়ে পড়বে তার স্বামীর উপর।”</div>
<div class="v" id="v16"><span class="vn">16</span> <span class="br-p"><br><br></span>এই সব ব্যাপারে স্বামী ও স্ত্রীর সমপর্ক এবং বাবা ও বাবার বাড়ীতে থাকা মেয়ের সমপর্ক সম্বন্ধে সদাপ্রভু মোশিকে এই সমস্ত নিয়ম দিয়েছিলেন।</div>
</div>
<!-- PARSED ABOVE; EDITING MAY BREAK PARSER -->
</body></html>