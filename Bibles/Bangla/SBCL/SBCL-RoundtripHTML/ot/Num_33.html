<html><head>
<meta http-equiv="Content-Type" content="text/html;charset=utf-8" />
<title>Num 33 &ndash; গণনা &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 33);">
<div id="navbar"><a href="../index.html">Pobitro Baibel</a> &ndash; <b>গণনা</b> &ndash; <a href="Num_1.html">1</a> ... <a href="Num_31.html">31</a> <a href="Num_32.html">32</a> <b>33</b> <a href="Num_34.html">34</a> <a href="Num_35.html">35</a> <a href="Num_36.html">36</a> </div><hr>
<h1>Num 33</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যাত্রাপথে ইস্রায়েলীয়দের বিশ্রাম</h2><span class="vn">1</span> <span class="br-p"><br><br></span>মোশি ও হারোণের পরিচালনায় ইস্রায়েলীয়েরা সৈন্যদলের মত করে মিসর দেশ থেকে বের হয়ে আসবার পর ভিন্ন ভিন্ন জায়গায় থেমে থেমে চলছিল।</div>
<div class="v" id="v2"><span class="vn">2</span> যাত্রাপথে তারা যে সমস্ত জায়গায় থেমেছিল সদাপ্রভুর আদেশে মোশি তা লিখে রাখলেন। তারা যে সমস্ত জায়গায় থেমেছিল তা এই:</div>
<div class="v" id="v3"><span class="vn">3</span> উদ্ধার-পর্বের পরের দিন বছরের প্রথম মাসের পনেরো তারিখে ইস্রায়েলীয়েরা রামিষেষ থেকে যাত্রা শুরু করেছিল। সমস্ত মিসরীয়দের চোখের সামনে দিয়ে বুক ফুলিয়ে তারা বের হয়ে গিয়েছিল।</div>
<div class="v" id="v4"><span class="vn">4</span> মিসরীয়েরা তখন তাদের প্রথম ছেলেদের কবর দিচ্ছিল। সদাপ্রভু তাদের প্রথম সন্তানদের মেরে ফেলেছিলেন এবং তাদের দেব-দেবতাদের শাস্তি দিয়েছিলেন।</div>
<div class="v" id="v5"><span class="vn">5</span> ইস্রায়েলীয়েরা রামিষেষ ছেড়ে এসে সুক্কোতে ছাউনি ফেলেছিল।</div>
<div class="v" id="v6"><span class="vn">6</span> তারপর তারা সুক্কোৎ ছেড়ে গিয়ে মরু-এলাকার ধারে এথম বলে একটি জায়গায় তাদের ছাউনি ফেলেছিল।</div>
<div class="v" id="v7"><span class="vn">7</span> এথম ছেড়ে তারা বাল-সফোনের সামনে পী-হহীরোতে ফিরে এসে মিগ্‌দোলের কাছে ছাউনি ফেলেছিল।</div>
<div class="v" id="v8"><span class="vn">8</span> তারা পী-হহীরোৎ ছেড়ে সাগর পার হয়ে এথম মরু-এলাকাতে গিয়ে উঠেছিল এবং তার মধ্য দিয়ে তিন দিনের পথ গিয়ে মারাতে ছাউনি ফেলেছিল।</div>
<div class="v" id="v9"><span class="vn">9</span> মারা ছেড়ে তারা এলীমে গিয়ে ছাউনি ফেলেছিল। সেখানে বারোটা জলের ফোয়ারা ও সত্তরটা খেজুর গাছ ছিল।</div>
<div class="v" id="v10"><span class="vn">10</span> পরে তারা এলীম ছেড়ে সুয়েজ উপসাগরের ধারে গিয়ে ছাউনি ফেলেছিল।</div>
<div class="v" id="v11"><span class="vn">11</span> <span class="br-p"><br><br></span>তারপর তারা সুয়েজ উপসাগরের কাছ থেকে গিয়ে সিন মরু-এলাকাতে ছাউনি ফেলেছিল।</div>
<div class="v" id="v12"><span class="vn">12</span> সিন মরু-এলাকা ছেড়ে তারা দপ্‌কাতে গিয়ে ছাউনি ফেলেছিল।</div>
<div class="v" id="v13"><span class="vn">13</span> দপ্‌কা ছেড়ে তারা আলূশে গিয়ে ছাউনি ফেলেছিল।</div>
<div class="v" id="v14"><span class="vn">14</span> আলূশ ছেড়ে তারা রফীদীমে গিয়ে ছাউনি ফেলেছিল। এখানে লোকদের জন্য কোন খাবার জল ছিল না।</div>
<div class="v" id="v15"><span class="vn">15</span> রফীদীম ছেড়ে তারা সিনাই মরু-এলাকায় গিয়ে ছাউনি ফেলেছিল। এর পরে তারা পর পর যে সব জায়গায় গিয়ে ছাউনি ফেলেছিল তা হল কিব্রোৎ-হত্তাবা, হৎসেরোৎ, রিৎমা, রিম্মোণ-পেরস, লিব্‌না, রিস্‌সা, কহেলাথা, শেফর পাহাড়, হরাদা, মখেলোৎ, তহৎ, তেরহ, মিৎকা, হশ্‌মোনা, মোষেরোৎ, বনে-যাকন, হোর্‌-হগিদ্‌গদ, যট্‌বাথা, অব্রোণা এবং ইৎসিয়োন-গেবর।</div>
<div class="v" id="v36"><span class="vn">36</span> এর পর তারা সীন মরু-এলাকার মধ্যে কাদেশে গিয়ে ছাউনি ফেলেছিল।</div>
<div class="v" id="v37"><span class="vn">37</span> কাদেশ ছেড়ে তারা ইদোমের সীমানার কাছে হোর পাহাড়ে গিয়ে ছাউনি ফেলেছিল।</div>
<div class="v" id="v38"><span class="vn">38</span> <span class="br-p"><br><br></span>ইস্রায়েলীয়েরা মিসর দেশ থেকে বের হয়ে আসবার পর চল্লিশ বছরের পঞ্চম মাসের প্রথম দিনে সদাপ্রভুর আদেশে পুরোহিত হারোণ হোর পাহাড়ের উপরে উঠে গিয়েছিলেন এবং সেখানে মারা গিয়েছিলেন।</div>
<div class="v" id="v39"><span class="vn">39</span> হোর পাহাড়ের উপর হারোণের মৃত্যুর সময় তাঁর বয়স হয়েছিল একশো তেইশ বছর।</div>
<div class="v" id="v40"><span class="vn">40</span> এর মধ্যে অরাদের কনানীয় রাজা ইস্রায়েলীয়দের আসবার খবর শুনতে পেয়েছিলেন। তিনি কনান দেশের নেগেভে বাস করতেন।</div>
<div class="v" id="v41"><span class="vn">41</span> <span class="br-p"><br><br></span>তারপর ইস্রায়েলীয়েরা হোর পাহাড় ছেড়ে পর পর যে সব জায়গায় গিয়ে ছাউনি ফেলেছিল তা হল সল্‌মোনা, পূনোন, ওবোৎ, মোয়াবের সীমানায় ইয়ী-অবারীম, দীবোন-গাদ এবং অল্‌মোন-দিব্লাথয়িম। তারপর তারা অবারীম পাহাড়শ্রেণীতে পৌঁছে নবো পাহাড়ের কাছে ছাউনি ফেলেছিল।</div>
<div class="v" id="v48"><span class="vn">48</span> তারপর তারা অবারীম পাহাড়শ্রেণী ছেড়ে যিরীহোর উল্টাদিকে যর্দন নদীর ধারে মোয়াবের সমভূমিতে গিয়ে ছাউনি ফেলেছিল।</div>
<div class="v" id="v49"><span class="vn">49</span> এই ছাউনি তারা ফেলেছিল যর্দন নদীর কিনারা ধরে মোয়াবের সমভূমিতে বৈৎ-যিশীমোৎ থেকে আবেল-শিটীম শহর পর্যন্ত।</div>
<div class="v" id="v50"><span class="vn">50</span> <span class="br-p"><br><br></span>যিরীহোর উল্টাদিকে যর্দন নদীর ধারে মোয়াবের সমভূমিতে সদাপ্রভু মোশিকে ইস্রায়েলীয়দের এই কথা জানিয়ে দিতে বলেছিলেন, “তোমরা যর্দন নদী পার হয়ে কনান দেশে গিয়ে তোমাদের পথ থেকে দেশের সমস্ত লোকদের তাড়িয়ে বের করে দেব। তাদের পাথরে খোদাই করা সমস্ত মূর্তি ও ছাঁচে ফেলে তৈরী করা সমস্ত প্রতিমা এবং পাহাড়ের উপরকার সমস্ত বেদী তোমরা ধ্বংস করে ফেলবে।</div>
<div class="v" id="v53"><span class="vn">53</span> <span class="br-p"><br><br></span>“তারপর তোমরা সেই দেশটা দখল করে নিয়ে সেখানে বাস করবে কারণ দখল করবার জন্যই দেশটা আমি তোমাদের দিয়েছি।</div>
<div class="v" id="v54"><span class="vn">54</span> তোমরা গুলিবাঁট করে বিভিন্ন বংশের জায়গা ঠিক করে নেবে। বংশের লোকসংখ্যা বেশী হলে বেশী জায়গা এবং কম হলে কম জায়গা দিতে হবে। গুলিবাঁটে যে বংশের জায়গা যেখানে পড়বে সেই বংশকে সেখানেই জায়গা নিতে হবে। গোষ্ঠীর বিভিন্ন বংশগুলো গোষ্ঠীর এলাকার মধ্যেই জায়গা পাবে।</div>
<div class="v" id="v55"><span class="vn">55</span> <span class="br-p"><br><br></span>“কিন্তু তোমরা যদি ঐ দেশের বাসিন্দাদের দূর করে না দাও তবে যাদের তোমরা থাকতে দেবে তারা তোমাদের চোখে বড়শীর মত এবং পাঁজরে কাঁটার মত হবে। তোমরা ঐ দেশে বাস করবার সময় তারা তোমাদের কষ্ট দেবে।</div>
<div class="v" id="v56"><span class="vn">56</span> তখন আমি তোমাদের প্রতি তা-ই করব যা আমি তাদের প্রতি করব বলে ঠিক করে রেখেছিলাম।”</div>
</div>
<!-- PARSED ABOVE; EDITING MAY BREAK PARSER -->
</body></html>