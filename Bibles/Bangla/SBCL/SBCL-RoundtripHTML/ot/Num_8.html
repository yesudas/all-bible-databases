<html><head>
<meta http-equiv="Content-Type" content="text/html;charset=utf-8" />
<title>Num 8 &ndash; গণনা &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 8);">
<div id="navbar"><a href="../index.html">Pobitro Baibel</a> &ndash; <b>গণনা</b> &ndash; <a href="Num_1.html">1</a> ... <a href="Num_6.html">6</a> <a href="Num_7.html">7</a> <b>8</b> <a href="Num_9.html">9</a> <a href="Num_10.html">10</a> ... <a href="Num_36.html">36</a> </div><hr>
<h1>Num 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>বাতিদানের প্রদীপ</h2><span class="vn">1</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v2"><span class="vn">2</span> “তুমি হারোণকে বল, বাতিদানের সাতটা প্রদীপ তাকে এমনভাবে বসাতে হবে যাতে সেগুলোর আলো বাতিদানের সামনের জায়গাটায় পড়ে।”</div>
<div class="v" id="v3"><span class="vn">3</span> <span class="br-p"><br><br></span>হারোণ তা-ই করলেন। মোশিকে দেওয়া সদাপ্রভুর আদেশ মতই তিনি প্রদীপগুলো এমনভাবে বসালেন যাতে বাতিদানের উপর সেগুলোর সল্‌তে সামনের দিকে থাকে।</div>
<div class="v" id="v4"><span class="vn">4</span> বাতিদানটার গোড়া থেকে আগার ফুলগুলো পর্যন্ত সবটাই সোনা পিটিয়ে তৈরী করা হয়েছিল। সদাপ্রভু মোশিকে যে নমুনা দেখিয়েছিলেন ঠিক সেইরকম করেই বাতিদানটা তৈরী করা হয়েছিল।</div>
<div class="v" id="v5"><h2>ঈশ্বরের উদ্দেশ্যে লেবীয়দের আলাদা করা</h2><span class="vn">5</span> <span class="br-p"><br><br></span>সদাপ্রভু মোশিকে বললেন,</div>
<div class="v" id="v6"><span class="vn">6</span> “তুমি অন্যান্য ইস্রায়েলীয়দের মধ্য থেকে লেবীয়দের বের করে নিয়ে তাদের শুচি কর।</div>
<div class="v" id="v7"><span class="vn">7</span> এইভাবে তুমি তাদের শুচি করবে: তাদের উপর শুচি করবার জল ছিটিয়ে দেবে। তারপর তারা তাদের সারা দেহ কামিয়ে কাপড়-চোপড় ধুয়ে নিজেদের শুচি করে নেবে।</div>
<div class="v" id="v8"><span class="vn">8</span> পরে তারা একটা ষাঁড় এবং এর সংগেকার শস্য-উৎসর্গের জন্য তেলের ময়ান দেওয়া মিহি ময়দা নিয়ে আসবে। পাপ-উৎসর্গের জন্য তোমাকে আর একটা ষাঁড় আনিয়ে নিতে হবে।</div>
<div class="v" id="v9"><span class="vn">9</span> এর পরে তুমি মিলন-তাম্বুর সামনে লেবীয়দের নিয়ে আসবে এবং সমস্ত ইস্রায়েলীয়দের সেখানে একত্র করবে।</div>
<div class="v" id="v10"><span class="vn">10</span> লেবীয়দের তুমি সদাপ্রভুর সামনে আনবে এবং ইস্রায়েলীয়েরা তাদের উপর হাত রাখবে।</div>
<div class="v" id="v11"><span class="vn">11</span> হারোণ ইস্রায়েলীয়দের মধ্য থেকে দোলন-উৎসর্গ হিসাবে লেবীয়দের সদাপ্রভুর সামনে উপস্থিত করবে যেন তারা সদাপ্রভুর কাজে হাত দিতে পারে।</div>
<div class="v" id="v12"><span class="vn">12</span> তারপর লেবীয়েরা সেই দু’টা ষাঁড়ের উপর হাত রাখবে আর তুমি তার একটা দিয়ে সদাপ্রভুর উদ্দেশে পাপ-উৎসর্গ এবং অন্যটা দিয়ে পোড়ানো-উৎসর্গের অনুষ্ঠান করে তাদের পাপ ঢাকা দেবার ব্যবস্থা করবে।</div>
<div class="v" id="v13"><span class="vn">13</span> লেবীয়দের তুমি হারোণ ও তার ছেলেদের সামনে দাঁড় করাবে এবং সদাপ্রভুর কাছে দোলন-উৎসর্গ হিসাবে তাদের উৎসর্গ করবে।</div>
<div class="v" id="v14"><span class="vn">14</span> এইভাবে তুমি অন্যান্য ইস্রায়েলীয়দের থেকে লেবীয়দের আলাদা করে নেবে, আর তাতে তারা আমার হবে।</div>
<div class="v" id="v15"><span class="vn">15</span> <span class="br-p"><br><br></span>“এইভাবে লেবীয়দের শুচি করে নিয়ে দোলন-উৎসর্গ হিসাবে উৎসর্গ করবার পরে তারা মিলন-তাম্বুতে কাজ করবার জন্য আসবে।</div>
<div class="v" id="v16"><span class="vn">16</span> সমস্ত ইস্রায়েলীয়দের মধ্য থেকে এরাই সম্পূর্ণভাবে আমার, আর কারও নয়। প্রত্যেক ইস্রায়েলীয় স্ত্রীলোকের প্রথম পুরুষ সন্তানের বদলে আমি লেবীয়দের আমার নিজের করে নিচ্ছি।</div>
<div class="v" id="v17"><span class="vn">17</span> প্রথমে জন্মেছে এমন প্রত্যেকটি ইস্রায়েলীয় পুরুষ সন্তান আমার- সে মানুষেরই হোক বা পশুরই হোক। মিসরীয়দের প্রথম পুরুষ সন্তান মেরে ফেলবার সময় আমি ইস্রায়েলীয়দের প্রথম পুরুষ সন্তান আমার জন্য আলাদা করে রেখেছিলাম।</div>
<div class="v" id="v18"><span class="vn">18</span> প্রথমে জন্মেছে সেই সমস্ত ইস্রায়েলীয় সন্তানদের জায়গায় আমি এখন লেবীয়দের গ্রহণ করছি।</div>
<div class="v" id="v19"><span class="vn">19</span> ইস্রায়েলীয়দের মধ্যেকার এই লেবীয়দের আমি হারোণ ও তার ছেলেদের দান করছি, যাতে তারা ইস্রায়েলীয়দের হয়ে মিলন-তাম্বুতে কাজ করে এবং তাদের পাপ ঢাকবার ব্যবস্থা করে। তার ফলে ইস্রায়েলীয়েরা পবিত্র তাম্বুর কাছে গেলেও তাদের উপর কোন বিপদ নেমে আসবে না।”</div>
<div class="v" id="v20"><span class="vn">20</span> <span class="br-p"><br><br></span>সদাপ্রভু লেবীয়দের সম্বন্ধে মোশিকে যে সব আদেশ দিয়েছিলেন মোশি, হারোণ এবং অন্য সমস্ত ইস্রায়েলীয়েরা লেবীয়দের নিয়ে তা-ই করলেন।</div>
<div class="v" id="v21"><span class="vn">21</span> লেবীয়েরা নিজেদের শুচি করে নিল এবং কাপড়-চোপড় ধুয়ে ফেলল। তারপর হারোণ সদাপ্রভুর উদ্দেশে দোলন-উৎসর্গ হিসাবে তাদের উৎসর্গ করলেন এবং শুচি করে নেবার জন্য তাদের পাপ ঢাকা দেবার ব্যবস্থা করলেন।</div>
<div class="v" id="v22"><span class="vn">22</span> এর পর লেবীয়েরা হারোণ ও তার ছেলেদের অধীনে মিলন-তাম্বুতে তাদের কাজ করতে গেল। সদাপ্রভু মোশিকে যে সব আদেশ দিয়েছিলেন তারা লেবীয়দের নিয়ে ঠিক তা-ই করলেন।</div>
<div class="v" id="v23"><span class="vn">23</span> <span class="br-p"><br><br></span>পরে সদাপ্রভু মোশিকে বললেন,</div>
<div class="v" id="v24"><span class="vn">24</span> “লেবীয়দের সম্বন্ধে এই নিয়ম থাকবে যে, তাদের মধ্যে পঁচিশ কিম্বা তার বেশী বয়সের লোকেরা মিলন-তাম্বুর কাজ করতে আসবে,</div>
<div class="v" id="v25"><span class="vn">25</span> কিন্তু পঞ্চাশ বছর বয়সের পরে ঐ কাজ থেকে তাদের অবসর নিতে হবে; তারা আর কাজ করবে না।</div>
<div class="v" id="v26"><span class="vn">26</span> তখন এই লোকেরা মিলন-তাম্বুতে তাদের ভাইদের সংগে দেখাশোনার কাজে সাহায্য করতে পারবে কিন্তু নিজেরা কোন কাজে হাত দিতে পারবে না। এই নিয়ম অনুসারে তুমি লেবীয়দের কাজ ঠিক করে দেবে।”</div>
</div>
<!-- PARSED ABOVE; EDITING MAY BREAK PARSER -->
</body></html>