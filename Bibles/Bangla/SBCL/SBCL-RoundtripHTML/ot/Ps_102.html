<html><head>
<meta http-equiv="Content-Type" content="text/html;charset=utf-8" />
<title>Ps 102 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 102);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_100.html">100</a> <a href="Ps_101.html">101</a> <b>102</b> <a href="Ps_103.html">103</a> <a href="Ps_104.html">104</a> ... <a href="Ps_150.html">150</a> </div><hr>
<h1>Ps 102</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>একজন দুঃখীর প্রার্থনা, সে যখন হতাশ হয়ে তার দুঃখের কথা সদাপ্রভুকে বলেছিল।</b> <span class="br-p"><br><br></span><span class="br-ind"><br><span class="indent">&nbsp;</span></span>হে সদাপ্রভু, তুমি আমার প্রার্থনা শোন; <br><span class="br-ind"><br><span class="indent">&nbsp;</span></span>সাহায্য চেয়ে আমার এই কান্না <br><span class="br-ind"><br><span class="indent">&nbsp;</span></span>তোমার কাছে গিয়ে পৌঁছাক। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমার বিপদের সময় তুমি মুখ ফিরিয়ে রেখো না। <br><span class="br-ind"><br><span class="indent">&nbsp;</span></span>আমার কথায় কান দাও; <br><span class="br-ind"><br><span class="indent">&nbsp;</span></span>আমার ডাকে সাড়া দিতে তুমি দেরি কোরো না। <span class="br-p"><br><br></span> <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমার দিনগুলো ধূমার মত মিলিয়ে গেছে; <br><span class="br-ind"><br><span class="indent">&nbsp;</span></span>আমার হাড়গুলো যেন চুলার আগুনে পুড়ছে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>রোদের তেজে শুকিয়ে যাওয়া ঘাসের মত <br><span class="br-ind"><br><span class="indent">&nbsp;</span></span>আমার অন্তর শুকিয়ে গেছে; <br><span class="br-ind"><br><span class="indent">&nbsp;</span></span>আমি খেতেও ভুলে যাই। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>জোরে কোঁকাতে কোঁকাতে আমার দেহে <br><span class="br-ind"><br><span class="indent">&nbsp;</span></span>হাড়-চামড়া ছাড়া আর কিছু নেই। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমি মরু-পেঁচার মত হয়েছি, <br><span class="br-ind"><br><span class="indent">&nbsp;</span></span>হয়েছি পোড়ো বাড়ীর পেঁচা। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি ঘুমাতে পারি না; <br><span class="br-ind"><br><span class="indent">&nbsp;</span></span>আমি যেন ছাদের উপরে সংগীহীন পাখী। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>শত্রুরা দিনরাত আমাকে নিয়ে ঠাট্টা-বিদ্রূপ করে; <br><span class="br-ind"><br><span class="indent">&nbsp;</span></span>আমার উপর যারা ক্ষেপে আছে <br><span class="br-ind"><br><span class="indent">&nbsp;</span></span>তারা আমার নাম অভিশাপ হিসাবে ব্যবহার করে। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তুমি আমাকে ছুঁড়ে ফেলে দিয়েছ; <br><span class="br-ind"><br><span class="indent">&nbsp;</span></span>তোমার বিরক্তি ও ক্রোধের দরুন <br><span class="br-ind"><br><span class="indent">&nbsp;</span></span>দুঃখে যেন ছাই খেয়ে আমার দিন কাটছে; <br><span class="br-ind"><br><span class="indent">&nbsp;</span></span>আমার চোখের জল খাবার জলের সংগে মিশে যাচ্ছে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমার দিনগুলো বিকালের ছায়ার মত হয়ে গেছে; <br><span class="br-ind"><br><span class="indent">&nbsp;</span></span>ঘাসের মতই আমি শুকিয়ে যাচ্ছি। <span class="br-p"><br><br></span> <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কিন্তু হে সদাপ্রভু, তুমি চিরকাল তোমার সিংহাসনে আছ; <br><span class="br-ind"><br><span class="indent">&nbsp;</span></span>তোমার নাম বংশের পর বংশ ধরে থাকবে। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তুমি সিয়োনের প্রতি মমতা করবে, <br><span class="br-ind"><br><span class="indent">&nbsp;</span></span>কারণ তাকে দয়া দেখাবার সময় হয়েছে, <br><span class="br-ind"><br><span class="indent">&nbsp;</span></span>নির্দিষ্ট সময় এসে গেছে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তার পাথরগুলো পর্যন্ত তোমার দাসদের কাছে প্রিয়; <br><span class="br-ind"><br><span class="indent">&nbsp;</span></span>তার ধূলিকণার প্রতিও তাদের মমতা রয়েছে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তখন সদাপ্র্রভুর নাম শুনে অন্য সব জাতি ভয় পাবে; <br><span class="br-ind"><br><span class="indent">&nbsp;</span></span>তোমার গৌরব দেখে পৃথিবীর সব রাজাদের মনে ভয় জাগবে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>সদাপ্রভু আবার সিয়োনকে গড়বেন, <br><span class="br-ind"><br><span class="indent">&nbsp;</span></span>আর তিনি নিজের মহিমায় দেখা দেবেন। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তিনি সর্বহারাদের প্রার্থনার উত্তর দেবেন; <br><span class="br-ind"><br><span class="indent">&nbsp;</span></span>তাদের মিনতি তিনি তুচ্ছ করবেন না। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আগামী বংশধরদের জন্য এ সব কথা লেখা থাকবে, <br><span class="br-ind"><br><span class="indent">&nbsp;</span></span>যাতে এখনও যারা জন্ম গ্রহণ করে নি <br><span class="br-ind"><br><span class="indent">&nbsp;</span></span>তারাও সদাপ্রভুর গৌরব করতে পারে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>বন্দীদের কোঁকানি শুনবার জন্য <br><span class="br-ind"><br><span class="indent">&nbsp;</span></span>আর যারা মৃত্যুর শাস্তি পেয়েছে তাদের ছেড়ে দেবার জন্য <br><span class="br-ind"><br><span class="indent">&nbsp;</span></span>উপরে তাঁর পবিত্র স্থান থেকে সদাপ্রভু নীচে তাকাবেন, <br><span class="br-ind"><br><span class="indent">&nbsp;</span></span>স্বর্গ থেকে তিনি পৃথিবীর দিকে লক্ষ্য করবেন। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তাতে যখন অন্য সব জাতি ও রাজ্য <br><span class="br-ind"><br><span class="indent">&nbsp;</span></span>সদাপ্রভুর সেবা করার জন্য একসংগে জড়ো হবে, <br><span class="br-ind"><br><span class="indent">&nbsp;</span></span>তখন সদাপ্রভুর সুনাম সিয়োনে প্রচার করা হবে, <br><span class="br-ind"><br><span class="indent">&nbsp;</span></span>যিরূশালেমে তাঁর গৌরবের কথা প্রচার করা হবে। <span class="br-p"><br><br></span> <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>আমার জীবনকালের মাঝখানে তিনি আমার শক্তি কমিয়ে দিয়েছেন, <br><span class="br-ind"><br><span class="indent">&nbsp;</span></span>আমার আয়ু খাটো করে দিয়েছেন। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তাই আমি বলেছি, “হে আমার ঈশ্বর, <br><span class="br-ind"><br><span class="indent">&nbsp;</span></span>তোমার দেওয়া আয়ুর মাঝখানে <br><span class="br-ind"><br><span class="indent">&nbsp;</span></span>আমাকে তুমি নিয়ে যেয়ো না; <br><span class="br-ind"><br><span class="indent">&nbsp;</span></span>চিরকাল ধরেই তো তুমি আছ। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>অনেক কাল আগে তুমি পৃথিবীর ভিত্তি গেঁথেছিলে; <br><span class="br-ind"><br><span class="indent">&nbsp;</span></span>মহাকাশও তোমার হাতে গড়া। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>সেগুলো ধ্বংস হয়ে যাবে, কিন্তু তুমি চিরকাল থাকবে। <br><span class="br-ind"><br><span class="indent">&nbsp;</span></span>কাপড়ের মতই সেগুলো পুরানো হয়ে যাবে; <br><span class="br-ind"><br><span class="indent">&nbsp;</span></span>সেগুলো তুমি কাপড়ের মতই বদলে দেবে, <br><span class="br-ind"><br><span class="indent">&nbsp;</span></span>আর তা বাতিল হয়ে যাবে। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>কিন্তু তুমি একই রকম থাকবে; <br><span class="br-ind"><br><span class="indent">&nbsp;</span></span>তোমার জীবনকাল কখনও শেষ হবে না। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তোমার দাসদের সন্তানেরা বেঁচে থাকবে; <br><span class="br-ind"><br><span class="indent">&nbsp;</span></span>তাদের বংশধরেরা তোমার সামনে স্থির থাকবে।”<br></div>
</div>
<!-- PARSED ABOVE; EDITING MAY BREAK PARSER -->
</body></html>