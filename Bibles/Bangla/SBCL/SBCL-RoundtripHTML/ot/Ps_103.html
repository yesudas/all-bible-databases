<html><head>
<meta http-equiv="Content-Type" content="text/html;charset=utf-8" />
<title>Ps 103 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 103);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_101.html">101</a> <a href="Ps_102.html">102</a> <b>103</b> <a href="Ps_104.html">104</a> <a href="Ps_105.html">105</a> ... <a href="Ps_150.html">150</a> </div><hr>
<h1>Ps 103</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>দায়ূদের গান।</b> <span class="br-p"><br><br></span><span class="br-ind"><br><span class="indent">&nbsp;</span></span>হে আমার প্রাণ, সদাপ্রভুর গৌরব কর; <br><span class="br-ind"><br><span class="indent">&nbsp;</span></span>হে আমার অন্তর, তাঁর পবিত্রতার গৌরব কর। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>হে আমার প্রাণ, সদাপ্রভুর গৌরব কর; <br><span class="br-ind"><br><span class="indent">&nbsp;</span></span>তাঁর কোন উপকারের কথা ভুলে যেয়ো না। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমার সমস্ত পাপ তিনি ক্ষমা করেন; <br><span class="br-ind"><br><span class="indent">&nbsp;</span></span>তিনি তোমার সমস্ত রোগ ভাল করেন। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তিনি মৃতস্থান থেকে তোমার জীবন মুক্ত করেন; <br><span class="br-ind"><br><span class="indent">&nbsp;</span></span>তিনি তোমাকে অটল ভালবাসা ও মমতায় ঘিরে রাখেন। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যা মংগল আনে তেমন সব জিনিস দিয়ে <br><span class="br-ind"><br><span class="indent">&nbsp;</span></span>তিনি তোমাকে তৃপ্ত করেন; <br><span class="br-ind"><br><span class="indent">&nbsp;</span></span>তিনি ঈগল পাখীর মত তোমাকে নতুন যৌবন দেন। <span class="br-p"><br><br></span> <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>সদাপ্রভু উচিত কাজ করেন; <br><span class="br-ind"><br><span class="indent">&nbsp;</span></span>তিনি ন্যায়ভাবে অত্যাচারিতদের বিচার করেন। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কি উদ্দেশ্যে কি করেন তা তিনি মোশিকে জানিয়েছেন; <br><span class="br-ind"><br><span class="indent">&nbsp;</span></span>তাঁর কাজ তিনি ইস্রায়েলীয়দের দেখতে দিয়েছেন। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সদাপ্রভু মমতায় পূর্ণ ও দয়াময়; <br><span class="br-ind"><br><span class="indent">&nbsp;</span></span>তিনি সহজে অসন্তুষ্ট হন না, <br><span class="br-ind"><br><span class="indent">&nbsp;</span></span>তাঁর অটল ভালবাসার সীমা নেই। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তিনি দোষীর বিরুদ্ধে দিনের পর দিন অভিযোগ করেন না, <br><span class="br-ind"><br><span class="indent">&nbsp;</span></span>চিরকাল ক্রোধ পুষে রাখেন না। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমাদের পাপের শাস্তি যতটা আমাদের পাওনা <br><span class="br-ind"><br><span class="indent">&nbsp;</span></span>ততটা তিনি আমাদের দেন না; <br><span class="br-ind"><br><span class="indent">&nbsp;</span></span>আমাদের অন্যায় অনুসারেও শাস্তি দেন না। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>পৃথিবী থেকে আকাশের দূরত্বের যেমন সীমা নেই, <br><span class="br-ind"><br><span class="indent">&nbsp;</span></span>তেমনি তাঁর ভক্তদের উপরে তাঁর অটল ভালবাসারও <br><span class="br-ind"><br><span class="indent">&nbsp;</span></span>সীমা নেই। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>পশ্চিম দিক থেকে পূর্ব দিক যত দূরে, <br><span class="br-ind"><br><span class="indent">&nbsp;</span></span>আমাদের সব পাপ তিনি তত দূরে সরিয়ে দিয়েছেন। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সন্তানদের প্রতি বাবার যেমন মমতা আছে <br><span class="br-ind"><br><span class="indent">&nbsp;</span></span>তেমনি তাঁর ভক্তদের উপর তাঁর মমতা আছে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কিভাবে আমরা গড়া তা তো তাঁর অজানা নেই; <br><span class="br-ind"><br><span class="indent">&nbsp;</span></span>আমরা যে ধূলি ছাড়া আর কিছু নই তা তাঁর মনে আছে। <span class="br-p"><br><br></span> <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ঘাসের আয়ুর মতই মানুষের আয়ু, <br><span class="br-ind"><br><span class="indent">&nbsp;</span></span>মাঠের ফুলের মতই সে ফুটে ওঠে। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>ফুলের উপর দিয়ে বাতাস বয়ে গেলে ফুল আর থাকে না; <br><span class="br-ind"><br><span class="indent">&nbsp;</span></span>যে জায়গায় সেই ফুল ফুটেছিল <br><span class="br-ind"><br><span class="indent">&nbsp;</span></span>সেই জায়গায়ও আর তাকে মনে রাখে না। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কিন্তু যারা সদাপ্রভুর ভক্ত, <br><span class="br-ind"><br><span class="indent">&nbsp;</span></span>যারা তাঁর ব্যবস্থা মেনে চলে <br><span class="br-ind"><br><span class="indent">&nbsp;</span></span>আর তাঁর নিয়ম মত চলার দিকে নজর রাখে, <br><span class="br-ind"><br><span class="indent">&nbsp;</span></span>তাদের উপর তাঁর অটল ভালবাসা ও তাঁর বিশ্বস্ততা <br><span class="br-ind"><br><span class="indent">&nbsp;</span></span>চিরকাল থাকবে, বংশের পর বংশ ধরে থাকবে। <span class="br-p"><br><br></span> <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>সদাপ্রভু স্বর্গে তাঁর সিংহাসন স্থাপন করেছেন; <br><span class="br-ind"><br><span class="indent">&nbsp;</span></span>সব কিছুর উপরেই তাঁর রাজত্ব। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>হে সদাপ্রভুর শক্তিশালী দূতেরা, যারা তাঁর কথার বাধ্য থেকে <br><span class="br-ind"><br><span class="indent">&nbsp;</span></span>তাঁর আদেশ পালন করছ, <br><span class="br-ind"><br><span class="indent">&nbsp;</span></span>তোমরা তাঁর গৌরব কর। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>হে সদাপ্রভুর সেবাকারী শক্তিদলগুলো <br><span class="br-ind"><br><span class="indent">&nbsp;</span></span>যারা তাঁর ইচ্ছা পালন করছ, <br><span class="br-ind"><br><span class="indent">&nbsp;</span></span>তোমরা তাঁর গৌরব কর। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>হে সদাপ্রভুর রাজ্যের সব স্থানে তাঁর সৃষ্ট সব কিছু, <br><span class="br-ind"><br><span class="indent">&nbsp;</span></span>তোমরা তাঁর গৌরব কর; <br><span class="br-ind"><br><span class="indent">&nbsp;</span></span>হে আমার প্রাণ, সদাপ্রভুর গৌরব কর।<br></div>
</div>
<!-- PARSED ABOVE; EDITING MAY BREAK PARSER -->
</body></html>