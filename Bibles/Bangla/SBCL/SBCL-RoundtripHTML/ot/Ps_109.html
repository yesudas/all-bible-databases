<html><head>
<meta http-equiv="Content-Type" content="text/html;charset=utf-8" />
<title>Ps 109 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 109);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_107.html">107</a> <a href="Ps_108.html">108</a> <b>109</b> <a href="Ps_110.html">110</a> <a href="Ps_111.html">111</a> ... <a href="Ps_150.html">150</a> </div><hr>
<h1>Ps 109</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>গান পরিচালকের সংকলনের জন্য। দায়ূদের গান।</b> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বর আমি তোমার গৌরব করি; <br><span class="br-ind"><br><span class="indent">&nbsp;</span></span>তুমি চুপ করে থেকো না। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>দুষ্ট ছলনাকারী লোকেরা আমার বিরুদ্ধে মুখ খুলেছে; <br><span class="br-ind"><br><span class="indent">&nbsp;</span></span>তাদের মিথ্যাবাদী জিভ্‌ দিয়ে তারা আমার বিরুদ্ধে কথা বলেছে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তারা আমাকে ঘৃণার কথা দিয়ে ঘিরে ফেলেছে, <br><span class="br-ind"><br><span class="indent">&nbsp;</span></span>বিনা কারণে আমাকে আক্রমণ করেছে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমার ভালবাসার বদলে তারা আমার বিরুদ্ধে শত্রুতা করে, <br><span class="br-ind"><br><span class="indent">&nbsp;</span></span>কিন্তু আমি প্রার্থনায় ব্যস্ত থাকি। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তারা মংগলের বদলে আমার প্রতি অমংগল করে, <br><span class="br-ind"><br><span class="indent">&nbsp;</span></span>ভালবাসার বদলে আমাকে ঘৃণা করে। <span class="br-p"><br><br></span> <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তুমি তাদের উপরে দুষ্ট বিচারক নিযুক্ত কর; <br><span class="br-ind"><br><span class="indent">&nbsp;</span></span>যারা তাদের দোষী করবে তারা তাদের ডান পাশে দাঁড়াক। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>বিচারে তাদের দোষী বলে রায় দেওয়া হোক; <br><span class="br-ind"><br><span class="indent">&nbsp;</span></span>তাদের প্রার্থনা পাপ বলে ধরা হোক। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তাদের আয়ু অল্প হোক; <br><span class="br-ind"><br><span class="indent">&nbsp;</span></span>তাদের উঁচু পদ অন্য লোকেরা নিয়ে যাক। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তাদের ছেলেমেয়েরা বাবাকে হারাক; <br><span class="br-ind"><br><span class="indent">&nbsp;</span></span>তাদের স্ত্রীরা বিধবা হোক। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তাদের ছেলেমেয়েরা পথে পথে ভিক্ষা করুক <br><span class="br-ind"><br><span class="indent">&nbsp;</span></span>আর তাদের ভাংগাচোরা ঘর থেকে দূরে গিয়ে <br><span class="br-ind"><br><span class="indent">&nbsp;</span></span>খাবার খুঁজে বেড়াক। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>মহাজন তাদের সব কিছু নিয়ে যাক; <br><span class="br-ind"><br><span class="indent">&nbsp;</span></span>অন্য লোকে তাদের পরিশ্রমের ফল লুটে নিক। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তাদের প্রতি দয়া করতে পারে এমন কেউ না থাকুক; <br><span class="br-ind"><br><span class="indent">&nbsp;</span></span>তাদের অনাথ ছেলেমেয়েদের প্রতি কেউ মমতা না করুক। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তাদের বংশধরদের মেরে ফেলা হোক; <br><span class="br-ind"><br><span class="indent">&nbsp;</span></span>তাদের সন্তানদের নাম মুছে ফেলা হোক। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তাদের পূর্বপুরুষদের অন্যায়ের কথা সদাপ্রভুর মনে থাকুক; <br><span class="br-ind"><br><span class="indent">&nbsp;</span></span>তাদের মায়েদের পাপ মুছে ফেলা না হোক। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>সব সময় সেগুলো সদাপ্রভুর সামনে থাকুক, <br><span class="br-ind"><br><span class="indent">&nbsp;</span></span>যাতে তিনি পৃথিবী থেকে তাদের স্মৃতি মুছে ফেলতে পারেন। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তারা দয়া করার কথা কখনও মনে করত না, <br><span class="br-ind"><br><span class="indent">&nbsp;</span></span>বরং দুঃখী, গরীব ও হতাশ লোকদের মেরে ফেলার জন্য <br><span class="br-ind"><br><span class="indent">&nbsp;</span></span>অত্যাচার করত। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তারা অভিশাপ দিতে ভালবাসত, <br><span class="br-ind"><br><span class="indent">&nbsp;</span></span>তাই সেই অভিশাপ তাদেরই উপরে পড়ল; <br><span class="br-ind"><br><span class="indent">&nbsp;</span></span>আশীর্বাদ করতে তাদের ভাল লাগত না, <br><span class="br-ind"><br><span class="indent">&nbsp;</span></span>তাই আশীর্বাদ তাদের কাছ থেকে দূরে গেল। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>কাপড় পরার মত করে অভিশাপ দেওয়া <br><span class="br-ind"><br><span class="indent">&nbsp;</span></span>তাদের অভ্যাসে দাঁড়িয়েছিল; <br><span class="br-ind"><br><span class="indent">&nbsp;</span></span>তা অভ্যাসে দাঁড়িয়েছিল তাদের জল খাওয়ার মত <br><span class="br-ind"><br><span class="indent">&nbsp;</span></span>আর দেহে তেল মাখাবার মত। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>সেই অভিশাপ চাদরের মত তাদের জড়িয়ে রাখুক <br><span class="br-ind"><br><span class="indent">&nbsp;</span></span>আর কোমর-বাঁধনির মত সব সময় বেঁধে রাখুক। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমার বিপক্ষেরা, যারা আমার বিষয়ে মন্দ কথা বলে, <br><span class="br-ind"><br><span class="indent">&nbsp;</span></span>তারা সদাপ্রভুর কাছ থেকে যেন এই ফলই পায়। <span class="br-p"><br><br></span> <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>কিন্তু তুমি, হে প্রভু সদাপ্রভু, <br><span class="br-ind"><br><span class="indent">&nbsp;</span></span>তোমার সুনাম রক্ষার জন্য তুমি আমার প্রতি দয়া কর; <br><span class="br-ind"><br><span class="indent">&nbsp;</span></span>তোমার ভালবাসা মংগলময় বলে তুমি আমাকে উদ্ধার কর। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>আমি দুঃখী ও অভাবী; <br><span class="br-ind"><br><span class="indent">&nbsp;</span></span>আমি অন্তরে আঘাত পেয়েছি। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>বিকালের ছায়ার মতই আমি মিলিয়ে যাচ্ছি; <br><span class="br-ind"><br><span class="indent">&nbsp;</span></span>পংগপালের মত আমাকে ঝেড়ে ফেলা হয়েছে। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>না খেয়ে খেয়ে আমার হাঁটু দুর্বল হয়েছে; <br><span class="br-ind"><br><span class="indent">&nbsp;</span></span>আমার দেহ রোগা হয়ে গেছে, একেবারে শুকিয়ে গেছে। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>আমার বিপক্ষদের কাছে আমি ঠাট্টার পাত্র হয়েছি; <br><span class="br-ind"><br><span class="indent">&nbsp;</span></span>তারা আমাকে দেখে মাথা নাড়ে। <span class="br-p"><br><br></span> <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>হে সদাপ্রভু আমার ঈশ্বর, আমাকে সাহায্য কর; <br><span class="br-ind"><br><span class="indent">&nbsp;</span></span>তোমার অটল ভালবাসার দরুন আমাকে রক্ষা কর। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>তারা জানুক এ তোমারই কাজ; <br><span class="br-ind"><br><span class="indent">&nbsp;</span></span>তুমিই, হে সদাপ্রভু, এই কাজ করেছ। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>তারা অভিশাপ দিক, কিন্তু তুমি আশীর্বাদ কোরো; <br><span class="br-ind"><br><span class="indent">&nbsp;</span></span>তারা আমার বিরুদ্ধে উঠলে লজ্জায় পড়বে, <br><span class="br-ind"><br><span class="indent">&nbsp;</span></span>কিন্তু তোমার দাস আনন্দিত হবে। <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>আমার বিপক্ষেরা অপমানে ঢাকা পড়ুক, <br><span class="br-ind"><br><span class="indent">&nbsp;</span></span>আর লজ্জা চাদরের মত তাদের দেহে জড়িয়ে থাকুক। <span class="br-p"><br><br></span> <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>আমি সকলের সামনে সদাপ্রভুর অনেক ধন্যবাদ করব, <br><span class="br-ind"><br><span class="indent">&nbsp;</span></span>আর অনেক লোকের মধ্যে তাঁর প্রশংসা করব; <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>কারণ তিনি অভাবীর পাশে থাকেন, <br><span class="br-ind"><br><span class="indent">&nbsp;</span></span>যেন অন্যায় বিচারের রায় থেকে <br><span class="br-ind"><br><span class="indent">&nbsp;</span></span>তার প্রাণ রক্ষা করতে পারেন।<br></div>
</div>
<!-- PARSED ABOVE; EDITING MAY BREAK PARSER -->
</body></html>