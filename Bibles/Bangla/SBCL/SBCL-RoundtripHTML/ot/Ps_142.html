<html><head>
<meta http-equiv="Content-Type" content="text/html;charset=utf-8" />
<title>Ps 142 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 142);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_140.html">140</a> <a href="Ps_141.html">141</a> <b>142</b> <a href="Ps_143.html">143</a> <a href="Ps_144.html">144</a> ... <a href="Ps_150.html">150</a> </div><hr>
<h1>Ps 142</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>গুহায় থাকার সময়ে দায়ূদের মস্কীল-গান। একটা প্রার্থনা।</b> <span class="br-p"><br><br></span><span class="br-ind"><br><span class="indent">&nbsp;</span></span>আমি চিৎকার করে সদাপ্রভুর কাছে কাঁদছি; <br><span class="br-ind"><br><span class="indent">&nbsp;</span></span>আমি জোরে জোরে সদাপ্রভুর কাছে মিনতি করছি। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমার দুঃখের কথা আমি তাঁর সামনে ঢেলে দিচ্ছি, <br><span class="br-ind"><br><span class="indent">&nbsp;</span></span>আমার কষ্টের কথা তাঁর সামনে বলছি। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যখন আমি নিরাশ হয়ে পড়ি <br><span class="br-ind"><br><span class="indent">&nbsp;</span></span>তখন তুমিই আমার জীবনের পথ সম্বন্ধে জান; <br><span class="br-ind"><br><span class="indent">&nbsp;</span></span>আমার চলার পথে লোকে আমার জন্য <br><span class="br-ind"><br><span class="indent">&nbsp;</span></span>গোপনে ফাঁদ পেতে রেখেছে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমার ডান পাশে তাকিয়ে দেখ, <br><span class="br-ind"><br><span class="indent">&nbsp;</span></span>আমাকে চেনে এমন কেউ নেই। <br><span class="br-ind"><br><span class="indent">&nbsp;</span></span>আমার পালাবার স্থান নেই; <br><span class="br-ind"><br><span class="indent">&nbsp;</span></span>কেউ আমার প্রাণের জন্য চিন্তা করে না। <span class="br-p"><br><br></span> <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে সদাপ্রভু, আমি তোমার কাছেই কেঁদেছি; <br><span class="br-ind"><br><span class="indent">&nbsp;</span></span>আমি বলেছি, “তুমিই আমার আশ্রয়, <br><span class="br-ind"><br><span class="indent">&nbsp;</span></span>এই পৃথিবীতে তুমিই আমার সম্পত্তি।” <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>আমার কান্নায় তুমি কান দাও, <br><span class="br-ind"><br><span class="indent">&nbsp;</span></span>কারণ আমি খুব অসহায় হয়ে পড়েছি; <br><span class="br-ind"><br><span class="indent">&nbsp;</span></span>আমাকে যারা তাড়া করছে <br><span class="br-ind"><br><span class="indent">&nbsp;</span></span>তাদের হাত থেকে তুমি আমাকে বাঁচাও, <br><span class="br-ind"><br><span class="indent">&nbsp;</span></span>কারণ তারা আমার চেয়ে শক্তিশালী। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>জেলখানায় থাকবার মত এই অবস্থা থেকে <br><span class="br-ind"><br><span class="indent">&nbsp;</span></span>তুমি আমাকে উদ্ধার কর, <br><span class="br-ind"><br><span class="indent">&nbsp;</span></span>যাতে আমি তোমার গৌরব করতে পারি। <br><span class="br-ind"><br><span class="indent">&nbsp;</span></span>ঈশ্বরভক্ত লোকেরা আনন্দে আমাকে ঘিরে থাকবে, <br><span class="br-ind"><br><span class="indent">&nbsp;</span></span>কারণ তুমি আমার মংগল করবে।<br></div>
</div>
<!-- PARSED ABOVE; EDITING MAY BREAK PARSER -->
</body></html>