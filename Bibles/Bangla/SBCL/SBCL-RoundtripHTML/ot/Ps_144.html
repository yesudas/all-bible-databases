<html><head>
<meta http-equiv="Content-Type" content="text/html;charset=utf-8" />
<title>Ps 144 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 144);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_142.html">142</a> <a href="Ps_143.html">143</a> <b>144</b> <a href="Ps_145.html">145</a> <a href="Ps_146.html">146</a> ... <a href="Ps_150.html">150</a> </div><hr>
<h1>Ps 144</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>দায়ূদের গান।</b> <span class="br-p"><br><br></span><span class="br-ind"><br><span class="indent">&nbsp;</span></span>সদাপ্রভুর গৌরব হোক, তিনি আমার আশ্রয়-পাহাড়; <br><span class="br-ind"><br><span class="indent">&nbsp;</span></span>তিনি আমার হাতকে যুদ্ধ করতে শিখিয়েছেন, <br><span class="br-ind"><br><span class="indent">&nbsp;</span></span>আমার আংগুলগুলোকে শিখিয়েছেন লড়াই করতে। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তিনিই আমার বিশ্বস্ত সাহায্যকারী, আমার দুর্গ, <br><span class="br-ind"><br><span class="indent">&nbsp;</span></span>আমার উঁচু আশ্রয়স্থান ও উদ্ধারকর্তা; <br><span class="br-ind"><br><span class="indent">&nbsp;</span></span>তিনিই আমার ঢাল, আমি তাঁর মধ্যে আশ্রয় নিই; <br><span class="br-ind"><br><span class="indent">&nbsp;</span></span>তিনিই আমার লোকদের আমার অধীনে আনেন। <span class="br-p"><br><br></span> <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে সদাপ্রভু, মানুষ এমন কি যে, তার দিকে তুমি খেয়াল কর? <br><span class="br-ind"><br><span class="indent">&nbsp;</span></span>মানুষের সন্তানই বা কি যে, তার দিকে তুমি মনোযোগ দাও? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>মানুষ তো নিঃশ্বাস মাত্র; <br><span class="br-ind"><br><span class="indent">&nbsp;</span></span>তার দিনগুলো সরে যাওয়া ছায়ার মত। <span class="br-p"><br><br></span> <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে সদাপ্রভু, তোমার আকাশ নুইয়ে তুমি নেমে এস; <br><span class="br-ind"><br><span class="indent">&nbsp;</span></span>তুমি পাহাড়-পর্বত ছোঁও যাতে সেগুলো থেকে ধূমা বের হয়। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তুমি বিদ্যুৎ পাঠিয়ে শত্রুদের ছড়িয়ে দাও; <br><span class="br-ind"><br><span class="indent">&nbsp;</span></span>তোমার তীর ছুঁড়ে তাদের বিশৃঙ্খল করে দাও। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তুমি উপর থেকে তোমার হাত বাড়িয়ে দাও; <br><span class="br-ind"><br><span class="indent">&nbsp;</span></span>তুমি আমাকে রক্ষা কর, <br><span class="br-ind"><br><span class="indent">&nbsp;</span></span>বন্যার হাত থেকে, হ্যাঁ, অন্য জাতিদের হাত থেকে আমাকে বাঁচাও। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তাদের মুখ ছলনার কথায় ভরা; <br><span class="br-ind"><br><span class="indent">&nbsp;</span></span>তারা ডান হাত তুলে মিথ্যা শপথ করে। <span class="br-p"><br><br></span> <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে ঈশ্বর, আমি তোমার উদ্দেশে নতুন গান গাইব; <br><span class="br-ind"><br><span class="indent">&nbsp;</span></span>দশতারা বাজিয়ে আমি তোমার উদ্দেশে প্রশংসার গান গাইব। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তুমি তো রাজাদের জয় দান করে থাক; <br><span class="br-ind"><br><span class="indent">&nbsp;</span></span>তোমার দাস দায়ূদকে সর্বনাশা তলোয়ারের হাত থেকে <br><span class="br-ind"><br><span class="indent">&nbsp;</span></span>রক্ষা করে থাক। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমাকে রক্ষা কর, অন্য জাতিদের হাত থেকে আমাকে বাঁচাও; <br><span class="br-ind"><br><span class="indent">&nbsp;</span></span>তাদের মুখ ছলনার কথায় ভরা; <br><span class="br-ind"><br><span class="indent">&nbsp;</span></span>তারা ডান হাত তুলে মিথ্যা শপথ করে। <span class="br-p"><br><br></span> <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>আমাদের ছেলেরা কিশোর বয়সে যেন গাছের চারার মত বেড়ে ওঠে, <br><span class="br-ind"><br><span class="indent">&nbsp;</span></span>আর আমাদের মেয়েরা যেন রাজবাড়ীর খোদাই করা থামের মত হয়। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমাদের গোলাঘরগুলো যেন সব রকম খাবারে ভরা থাকে; <br><span class="br-ind"><br><span class="indent">&nbsp;</span></span>আমাদের ভেড়াগুলো যেন মাঠের মধ্যে <br><span class="br-ind"><br><span class="indent">&nbsp;</span></span>হাজারে হাজারে, লাখে লাখে বাচ্চা দেয়। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>আমাদের বলদগুলো যেন ভারী ভারী বোঝা টানতে পারে; <br><span class="br-ind"><br><span class="indent">&nbsp;</span></span>আমাদের দেয়ালে যেন ফাটল না ধরে, <br><span class="br-ind"><br><span class="indent">&nbsp;</span></span>কেউ যেন বন্দী না হয়, <br><span class="br-ind"><br><span class="indent">&nbsp;</span></span>রাস্তায় রাস্তায় যেন দুঃখের কান্নার শব্দ না ওঠে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ধন্য সেই জাতি, যার অবস্থা এরকম হয়। <br><span class="br-ind"><br><span class="indent">&nbsp;</span></span>ধন্য সেই জাতি, সদাপ্রভু যার ঈশ্বর।<br></div>
</div>
<!-- PARSED ABOVE; EDITING MAY BREAK PARSER -->
</body></html>