<html><head>
<meta http-equiv="Content-Type" content="text/html;charset=utf-8" />
<title>Ps 25 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 25);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_23.html">23</a> <a href="Ps_24.html">24</a> <b>25</b> <a href="Ps_26.html">26</a> <a href="Ps_27.html">27</a> ... <a href="Ps_150.html">150</a> </div><hr>
<h1>Ps 25</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>দায়ূদের গান।</b> <span class="br-p"><br><br></span><span class="br-ind"><br><span class="indent">&nbsp;</span></span>হে সদাপ্রভু, আমার অন্তর আমি তোমার দিকেই তুলে ধরছি। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>হে আমার ঈশ্বর, তোমার উপরেই আমি নির্ভর করি, <br><span class="br-ind"><br><span class="indent">&nbsp;</span></span>তুমি আমাকে লজ্জায় পড়তে দিয়ো না; <br><span class="br-ind"><br><span class="indent">&nbsp;</span></span>আমার শত্রুরা যেন আমার বিষয় নিয়ে <br><span class="br-ind"><br><span class="indent">&nbsp;</span></span>আনন্দ করার সুযোগ না পায়। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যে তোমার উপর আশা রাখে সে লজ্জায় পড়বে না, <br><span class="br-ind"><br><span class="indent">&nbsp;</span></span>কিন্তু যারা অকারণে বিশ্বাসঘাতকতা করে <br><span class="br-ind"><br><span class="indent">&nbsp;</span></span>তারাই লজ্জায় পড়বে। <span class="br-p"><br><br></span> <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>হে সদাপ্রভু, তোমার পথ আমাকে জানাও, <br><span class="br-ind"><br><span class="indent">&nbsp;</span></span>আমাকে তোমার পথে চলতে শিখাও। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমার সত্যে আমাকে পরিচালনা কর আর আমাকে শিক্ষা দাও, <br><span class="br-ind"><br><span class="indent">&nbsp;</span></span>কারণ তুমিই আমার উদ্ধারকর্তা ঈশ্বর; <br><span class="br-ind"><br><span class="indent">&nbsp;</span></span>সব সময় তোমার উপরেই আমি আশা রাখি। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>হে সদাপ্রভু, তোমার মমতা ও অটল ভালবাসার কথা <br><span class="br-ind"><br><span class="indent">&nbsp;</span></span>তুমি ভুলে যেয়ো না; <br><span class="br-ind"><br><span class="indent">&nbsp;</span></span>সে সব তো তোমার চিরকালের কাজ। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমার যৌবনকালের পাপ ও তোমার বিরুদ্ধে বিদ্রোহের কথা <br><span class="br-ind"><br><span class="indent">&nbsp;</span></span>তুমি মনে রেখো না; <br><span class="br-ind"><br><span class="indent">&nbsp;</span></span>তোমার অটল ভালবাসার দরুন তুমি আমাকে মনে রেখো, <br><span class="br-ind"><br><span class="indent">&nbsp;</span></span>কারণ হে সদাপ্রভু, তুমি মংগলময়। <span class="br-p"><br><br></span> <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সদাপ্রভু মংগলময় ও সৎ, <br><span class="br-ind"><br><span class="indent">&nbsp;</span></span>সেজন্যই তাঁর পথের বিষয় <br><span class="br-ind"><br><span class="indent">&nbsp;</span></span>তিনি পাপীদের শিক্ষা দিয়ে থাকেন। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তিনি নম্রদের ন্যায়পথে চালিয়ে নিয়ে যান <br><span class="br-ind"><br><span class="indent">&nbsp;</span></span>আর তাঁর পথের বিষয় শিক্ষা দেন। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>সদাপ্রভুর ব্যবস্থা ও আইন-কানুন অনুসারে যারা চলে, <br><span class="br-ind"><br><span class="indent">&nbsp;</span></span>তাদের কাছে তাঁর সমস্ত পথই <br><span class="br-ind"><br><span class="indent">&nbsp;</span></span>অটল ভালবাসা ও বিশ্বস্ততায় পরিপূর্ণ। <span class="br-p"><br><br></span> <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমার অন্যায়ের বোঝা খুব বেশী, <br><span class="br-ind"><br><span class="indent">&nbsp;</span></span>তাই হে সদাপ্রভু, তোমার সুনাম রক্ষার জন্যই <br><span class="br-ind"><br><span class="indent">&nbsp;</span></span>আমার সেই অন্যায় তুমি ক্ষমা কর। <span class="br-p"><br><br></span> <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কে সেই লোক, যে সদাপ্রভুকে ভক্তি করে? <br><span class="br-ind"><br><span class="indent">&nbsp;</span></span>কোন্‌ পথ তাকে বেছে নিতে হবে <br><span class="br-ind"><br><span class="indent">&nbsp;</span></span>তা তিনি তাকে দেখিয়ে দেবেন। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>সে মংগলের মধ্যে তার জীবন কাটাবে, <br><span class="br-ind"><br><span class="indent">&nbsp;</span></span>আর তার বংশধরেরা দেশের অধিকার পাবে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সদাপ্রভুকে যারা ভক্তি করে <br><span class="br-ind"><br><span class="indent">&nbsp;</span></span>তাদের কাছেই তিনি তাঁর গুপ্ত উদ্দেশ্য প্রকাশ করেন, <br><span class="br-ind"><br><span class="indent">&nbsp;</span></span>আর তাঁর স্থাপন করা ব্যবস্থা তিনি তাদেরই জানান। <span class="br-p"><br><br></span> <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমার চোখ সব সময় সদাপ্রভুর দিকে আছে, <br><span class="br-ind"><br><span class="indent">&nbsp;</span></span>কারণ শিকারীর জাল থেকে তিনিই আমার পা মুক্ত করবেন। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>আমার দিকে ফেরো আর আমার প্রতি দয়া কর, <br><span class="br-ind"><br><span class="indent">&nbsp;</span></span>কারণ আমি একা আর দুঃখী। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমার অন্তরের যাতনা বেড়ে গেছে; <br><span class="br-ind"><br><span class="indent">&nbsp;</span></span>আমার সব কষ্ট থেকে আমাকে রক্ষা কর। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>চেয়ে দেখ আমার দুঃখ ও কষ্টের দিকে; <br><span class="br-ind"><br><span class="indent">&nbsp;</span></span>আমার সমস্ত পাপ তুমি ক্ষমা কর। <span class="br-p"><br><br></span> <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>দেখ, আমার শত্রুর সংখ্যা কত; <br><span class="br-ind"><br><span class="indent">&nbsp;</span></span>তারা আমাকে কি ভীষণ ঘৃণা করে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>আমার প্রাণ বাঁচাও ও আমাকে রক্ষা কর; <br><span class="br-ind"><br><span class="indent">&nbsp;</span></span>আমাকে লজ্জায় পড়তে দিয়ো না, <br><span class="br-ind"><br><span class="indent">&nbsp;</span></span>কারণ আমি তোমার মধ্যেই আশ্রয় নিয়েছি। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আমার সততা ও ন্যায় কাজ আমাকে রক্ষা করুক, <br><span class="br-ind"><br><span class="indent">&nbsp;</span></span>কারণ আমি তোমার উপরেই আমার আশা রেখেছি। <span class="br-p"><br><br></span> <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>হে ঈশ্বর, ইস্রায়েলকে তার সমস্ত কষ্ট থেকে মুক্ত কর।<br></div>
</div>
<!-- PARSED ABOVE; EDITING MAY BREAK PARSER -->
</body></html>