<html><head>
<meta http-equiv="Content-Type" content="text/html;charset=utf-8" />
<title>Ps 31 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 31);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_29.html">29</a> <a href="Ps_30.html">30</a> <b>31</b> <a href="Ps_32.html">32</a> <a href="Ps_33.html">33</a> ... <a href="Ps_150.html">150</a> </div><hr>
<h1>Ps 31</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>গান পরিচালকের সংকলনের জন্য। দায়ূদের গান।</b> <span class="br-p"><br><br></span><span class="br-ind"><br><span class="indent">&nbsp;</span></span>হে সদাপ্রভু, আমি তোমারই মধ্যে আশ্রয় নিয়েছি; <br><span class="br-ind"><br><span class="indent">&nbsp;</span></span>আমাকে কখনো লজ্জায় পড়তে দিয়ো না; <br><span class="br-ind"><br><span class="indent">&nbsp;</span></span>তোমার ন্যায়বিচারের জোরে আমাকে তুমি রক্ষা কর। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমার কথায় কান দাও; <br><span class="br-ind"><br><span class="indent">&nbsp;</span></span>আমাকে উদ্ধার করতে তুমি তাড়াতাড়ি এস। <br><span class="br-ind"><br><span class="indent">&nbsp;</span></span>আমাকে রক্ষা করার জন্য তুমি আমার আশ্রয়-পাহাড় হও <br><span class="br-ind"><br><span class="indent">&nbsp;</span></span>আর আমার দুর্গ হও। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তুমিই আমার আশ্রয়-পাহাড় ও আমার দুর্গ; <br><span class="br-ind"><br><span class="indent">&nbsp;</span></span>তোমার সুনাম রক্ষার জন্য আমাকে তুমি পথ দেখাবে <br><span class="br-ind"><br><span class="indent">&nbsp;</span></span>আর চালিয়ে নিয়ে যাবে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমার জন্য গোপনে পেতে রাখা জাল থেকে <br><span class="br-ind"><br><span class="indent">&nbsp;</span></span>তুমি আমাকে উদ্ধার করবে, <br><span class="br-ind"><br><span class="indent">&nbsp;</span></span>কারণ তুমিই তো আমার আশ্রয়। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমি তোমার হাতেই আমার আত্মা তুলে দিলাম, <br><span class="br-ind"><br><span class="indent">&nbsp;</span></span>কারণ হে সদাপ্রভু, বিশ্বস্ত ঈশ্বর, <br><span class="br-ind"><br><span class="indent">&nbsp;</span></span>তুমিই আমাকে মুক্ত করেছ। <span class="br-p"><br><br></span> <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>যারা অসার প্রতিমাকে ভক্তি করে আমি তাদের ঘৃণা করি; <br><span class="br-ind"><br><span class="indent">&nbsp;</span></span>কিন্তু আমি সদাপ্রভুর উপর নির্ভর করি। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমার অটল ভালবাসা পেয়েছি বলে <br><span class="br-ind"><br><span class="indent">&nbsp;</span></span>আমি আনন্দ করব, খুশী হব; <br><span class="br-ind"><br><span class="indent">&nbsp;</span></span>কারণ তুমি তো আমার দুঃখ দেখেছ, <br><span class="br-ind"><br><span class="indent">&nbsp;</span></span>আর আমার কষ্টের কথা জান। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তুমি শত্রুদের হাতে আমাকে আট্‌কে রাখ নি, <br><span class="br-ind"><br><span class="indent">&nbsp;</span></span>বরং একটা খোলা জায়গায় আমাকে দাঁড় করিয়েছ। <span class="br-p"><br><br></span> <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে সদাপ্রভু, আমাকে দয়া কর, <br><span class="br-ind"><br><span class="indent">&nbsp;</span></span>কারণ আমি কষ্টের মধ্যে আছি; <br><span class="br-ind"><br><span class="indent">&nbsp;</span></span>দুঃখে আমার চোখ ও আমার দেহ-মন দুর্বল হয়ে পড়ছে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যন্ত্রণায় আমার জীবন গেল, <br><span class="br-ind"><br><span class="indent">&nbsp;</span></span>আর কোঁকাতে কোঁকাতে বয়স গেল; <br><span class="br-ind"><br><span class="indent">&nbsp;</span></span>অন্যায় করার দরুন আমার শক্তি কমে যাচ্ছে, <br><span class="br-ind"><br><span class="indent">&nbsp;</span></span>আমার হাড়গুলো দুর্বল হয়ে পড়ছে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>শত্রুরা আমাকে ঘৃণার পাত্র করে তুলেছে, <br><span class="br-ind"><br><span class="indent">&nbsp;</span></span>বিশেষ করে আমার সংগীদের কাছে তা করেছে। <br><span class="br-ind"><br><span class="indent">&nbsp;</span></span>পরিচিত লোকদের কাছে আমি ভয়ের পাত্র; <br><span class="br-ind"><br><span class="indent">&nbsp;</span></span>লোকে আমাকে রাস্তায় দেখে পালিয়ে যায়। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>মরা মানুষকে লোকে যেমন ভুলে যায় <br><span class="br-ind"><br><span class="indent">&nbsp;</span></span>তেমনি করেই তারা আমাকে ভুলে গেছে; <br><span class="br-ind"><br><span class="indent">&nbsp;</span></span>আমি যেন একটা ভাংগা পাত্র। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমার সম্বন্ধে অনেকের নিন্দার কথা আমার কানে এসেছে, <br><span class="br-ind"><br><span class="indent">&nbsp;</span></span>আমার চারদিকে ভীষণ ভয়। <br><span class="br-ind"><br><span class="indent">&nbsp;</span></span>ওরা আমার বিরুদ্ধে একসংগে পরামর্শ করছে, <br><span class="br-ind"><br><span class="indent">&nbsp;</span></span>আমাকে মেরে ফেলার জন্য ষড়যন্ত্র করছে। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>কিন্তু হে সদাপ্রভু, তোমার উপরে আমি নির্ভর করে আছি; <br><span class="br-ind"><br><span class="indent">&nbsp;</span></span>আমি বলি, “তুমিই আমার ঈশ্বর।” <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তোমার হাতেই তো আমার জীবনের সব কিছু; <br><span class="br-ind"><br><span class="indent">&nbsp;</span></span>যারা আমাকে তাড়া করে আসছে সেই শত্রুদের হাত থেকে <br><span class="br-ind"><br><span class="indent">&nbsp;</span></span>তুমি আমাকে বাঁচাও। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তোমার দাসের উপর তোমার দয়া আলোর মত করে পড়ুক; <br><span class="br-ind"><br><span class="indent">&nbsp;</span></span>তোমার অটল ভালবাসায় তুমি আমাকে রক্ষা কর। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>হে সদাপ্রভু, আমি তো তোমাকে ডেকেছি, <br><span class="br-ind"><br><span class="indent">&nbsp;</span></span>তুমি আমাকে লজ্জায় পড়তে দিয়ো না; <br><span class="br-ind"><br><span class="indent">&nbsp;</span></span>দুষ্ট লোকেরা বরং লজ্জায় পড়ুক, <br><span class="br-ind"><br><span class="indent">&nbsp;</span></span>তারা নীরব হয়ে মৃতস্থানে পড়ে থাকুক। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>অহংকার ও ঘৃণার ভাব নিয়ে <br><span class="br-ind"><br><span class="indent">&nbsp;</span></span>যারা ঈশ্বরভক্তদের বিরুদ্ধে অসম্মানের কথা বলে, <br><span class="br-ind"><br><span class="indent">&nbsp;</span></span>তাদের মিথ্যাবাদী মুখ বন্ধ হয়ে যাক। <span class="br-p"><br><br></span> <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তুমি যে মংগল করেছ তা কত মহান! <br><span class="br-ind"><br><span class="indent">&nbsp;</span></span>যারা তোমাকে ভক্তি করে তাদের জন্য তুমি তা তুলে রেখেছ; <br><span class="br-ind"><br><span class="indent">&nbsp;</span></span>তোমার মধ্যে আশ্রয় গ্রহণকারীদের তুমি সেই মংগল করে থাক, <br><span class="br-ind"><br><span class="indent">&nbsp;</span></span>আর তা কর সকলের সামনে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>তুমি তাদের তোমার আড়ালে রেখে <br><span class="br-ind"><br><span class="indent">&nbsp;</span></span>মানুষের ষড়যন্ত্র থেকে লুকিয়ে রাখ; <br><span class="br-ind"><br><span class="indent">&nbsp;</span></span>ঝগড়া-বিবাদের ঝাপ্‌টা থেকে <br><span class="br-ind"><br><span class="indent">&nbsp;</span></span>তোমার আশ্রয়ে তাদের সরিয়ে রাখ। <span class="br-p"><br><br></span> <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>ধন্য সদাপ্রভু। <br><span class="br-ind"><br><span class="indent">&nbsp;</span></span>ঘেরাও করা শহরের মধ্যে তাঁর অটল ভালবাসা <br><span class="br-ind"><br><span class="indent">&nbsp;</span></span>আশ্চর্যভাবে তিনি আমাকে দেখিয়েছিলেন। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>আমি ভয় পেয়ে বলেছিলাম, <br><span class="br-ind"><br><span class="indent">&nbsp;</span></span>“তোমার কাছ থেকে আমি বিচ্ছিন্ন হয়ে পড়েছি”; <br><span class="br-ind"><br><span class="indent">&nbsp;</span></span>কিন্তু সাহায্যের জন্য যখন আমি তোমাকে ডেকেছিলাম <br><span class="br-ind"><br><span class="indent">&nbsp;</span></span>তখন তুমি আমার মিনতি শুনেছিলে। <span class="br-p"><br><br></span> <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>হে সমস্ত ঈশ্বরভক্ত লোক, তোমরা সদাপ্রভুকে ভালবেসো। <br><span class="br-ind"><br><span class="indent">&nbsp;</span></span>সদাপ্রভুই বিশ্বস্তদের রক্ষা করেন <br><span class="br-ind"><br><span class="indent">&nbsp;</span></span>কিন্তু অহংকারীদের তিনি পুরোপুরি শাস্তি দেন। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তোমরা যারা সদাপ্রভুর উপর ভরসা করে আছ <br><span class="br-ind"><br><span class="indent">&nbsp;</span></span>তোমরা মনে শক্তি আন ও সাহসে বুক বাঁধো।<br></div>
</div>
<!-- PARSED ABOVE; EDITING MAY BREAK PARSER -->
</body></html>