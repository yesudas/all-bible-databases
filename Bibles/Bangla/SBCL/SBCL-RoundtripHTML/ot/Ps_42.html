<html><head>
<meta http-equiv="Content-Type" content="text/html;charset=utf-8" />
<title>Ps 42 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 42);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_40.html">40</a> <a href="Ps_41.html">41</a> <b>42</b> <a href="Ps_43.html">43</a> <a href="Ps_44.html">44</a> ... <a href="Ps_150.html">150</a> </div><hr>
<h1>Ps 42</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>দ্বিতীয় খণ্ড</h2><h2>(42-72)</h2><span class="vn">1</span> <span class="br-p"><br><br></span><b>গান পরিচালকের সংকলনের জন্য। কোরহের বংশের মস্কীল-গান।</b> <span class="br-p"><br><br></span><span class="br-ind"><br><span class="indent">&nbsp;</span></span>হরিণ যেমন আকুলভাবে জলের ধারা কামনা করে, <br><span class="br-ind"><br><span class="indent">&nbsp;</span></span>তেমনি করে হে ঈশ্বর, আমার প্রাণ <br><span class="br-ind"><br><span class="indent">&nbsp;</span></span>তোমার জন্য আকুল হয়ে আছে। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>ঈশ্বরের জন্য, জীবন্ত ঈশ্বরের জন্য <br><span class="br-ind"><br><span class="indent">&nbsp;</span></span>আমার প্রাণে পিপাসা জেগেছে; <br><span class="br-ind"><br><span class="indent">&nbsp;</span></span>কখন আমি গিয়ে তাঁর সামনে দাঁড়াতে পারব? <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমার চোখের জলই আমার দিনরাতের খোরাক হয়েছে; <br><span class="br-ind"><br><span class="indent">&nbsp;</span></span>আর এদিকে লোকে আমাকে কেবলই বলছে, <br><span class="br-ind"><br><span class="indent">&nbsp;</span></span>“কোথায় গেল তোমার ঈশ্বর?” <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>কান্নায় আমি যখন নিজেকে উজাড় করি, <br><span class="br-ind"><br><span class="indent">&nbsp;</span></span>তখন আমার মনে পড়ে <br><span class="br-ind"><br><span class="indent">&nbsp;</span></span>কেমন করে অসংখ্য পর্ব পালনকারীদের নিয়ে <br><span class="br-ind"><br><span class="indent">&nbsp;</span></span>আমি আনন্দ ও ধন্যবাদের চিৎকার দিতে দিতে <br><span class="br-ind"><br><span class="indent">&nbsp;</span></span>মিছিল করে ঈশ্বরের ঘরে যেতাম। <span class="br-p"><br><br></span> <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে আমার প্রাণ, কেন তুমি নিরাশ হয়ে পড়েছ? <br><span class="br-ind"><br><span class="indent">&nbsp;</span></span>কেন এত চঞ্চল হয়ে উঠেছ? <br><span class="br-ind"><br><span class="indent">&nbsp;</span></span>ঈশ্বরের উপরে আশা রাখ, কারণ তিনিই আমাকে উদ্ধার করেন; <br><span class="br-ind"><br><span class="indent">&nbsp;</span></span>সেজন্য আমি আবার তাঁর গৌরব করব। <span class="br-p"><br><br></span> <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>হে আমার ঈশ্বর, আমার প্রাণ নিরাশ হয়ে পড়েছে; <br><span class="br-ind"><br><span class="indent">&nbsp;</span></span>তাই তো আমি যর্দন নদীর উৎসমুখে দাঁড়িয়ে, <br><span class="br-ind"><br><span class="indent">&nbsp;</span></span>হর্মোণ পাহাড়ের চূড়ায় আর মিৎসিয়র পাহাড়ের গায়ে দাঁড়িয়ে <br><span class="br-ind"><br><span class="indent">&nbsp;</span></span>তোমার কথা ভাবছি। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>সেখানে তোমার ঝরণার আওয়াজ জলের গর্জনকে ডাক দিচ্ছে; <br><span class="br-ind"><br><span class="indent">&nbsp;</span></span>আর তোমার ভেংগে-পড়া ধেয়ে-আসা ঢেউয়ের ধারা <br><span class="br-ind"><br><span class="indent">&nbsp;</span></span>আমার উপর দিয়ে বয়ে যাচ্ছে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>দিনে সদাপ্রভু তাঁর অটল ভালবাসা আমার উপর ঢেলে দেন; <br><span class="br-ind"><br><span class="indent">&nbsp;</span></span>আর রাতে আমার জীবনের ঈশ্বরের কাছে আমার প্রার্থনা <br><span class="br-ind"><br><span class="indent">&nbsp;</span></span>ও তাঁর গৌরব-গান আমার সাথী হয়। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>আমার ঈশ্বরের কাছে, আমার আশ্রয়-পাহাড়ের কাছে, <br><span class="br-ind"><br><span class="indent">&nbsp;</span></span>আমি এই কথা বলব, “কেন তুমি আমাকে ভুলে গেছ? <br><span class="br-ind"><br><span class="indent">&nbsp;</span></span>কেন আমাকে শত্রুর অত্যাচারে মনে দুঃখ নিয়ে বেড়াতে হবে?” <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমার শত্রুরা যখন আমাকে ঠাট্টা করে কেবলই বলতে থাকে, <br><span class="br-ind"><br><span class="indent">&nbsp;</span></span>“কোথায় গেল তোমার ঈশ্বর?” <br><span class="br-ind"><br><span class="indent">&nbsp;</span></span>তখন আমার অবস্থা এমন হয় <br><span class="br-ind"><br><span class="indent">&nbsp;</span></span>যেন হাড়গুলো গুঁড়ো হয়ে যাচ্ছে। <span class="br-p"><br><br></span> <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে আমার প্রাণ, কেন তুমি নিরাশ হয়ে পড়েছ? <br><span class="br-ind"><br><span class="indent">&nbsp;</span></span>কেন এত চঞ্চল হয়ে উঠেছ? <br><span class="br-ind"><br><span class="indent">&nbsp;</span></span>ঈশ্বরের উপরে আশা রাখ, <br><span class="br-ind"><br><span class="indent">&nbsp;</span></span>কারণ আমি আবার তাঁর গৌরব করব; <br><span class="br-ind"><br><span class="indent">&nbsp;</span></span>তিনি আমার উদ্ধারকর্তা ও আমার ঈশ্বর।<br></div>
</div>
<!-- PARSED ABOVE; EDITING MAY BREAK PARSER -->
</body></html>