<html><head>
<meta http-equiv="Content-Type" content="text/html;charset=utf-8" />
<title>Ps 49 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 49);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_47.html">47</a> <a href="Ps_48.html">48</a> <b>49</b> <a href="Ps_50.html">50</a> <a href="Ps_51.html">51</a> ... <a href="Ps_150.html">150</a> </div><hr>
<h1>Ps 49</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>গান পরিচালকের সংকলনের জন্য। কোরহের বংশের গান।</b> <span class="br-p"><br><br></span><span class="br-ind"><br><span class="indent">&nbsp;</span></span>হে সমস্ত জাতি, তোমরা এই কথা শোন; যারা এই জগতে বাস করছ তোমরা সবাই কান দাও; <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>উঁচু-নীচু, ধনী-গরীব, তোমরা সবাই শোন। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমার মুখ থেকে জ্ঞানের কথা বেরিয়ে আসবে; <br><span class="br-ind"><br><span class="indent">&nbsp;</span></span>আমার অন্তরের গভীর চিন্তা বুঝবার ক্ষমতা দেবে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমি শিক্ষা-ভরা উদাহরণে মন দেব; <br><span class="br-ind"><br><span class="indent">&nbsp;</span></span>বীণার সংগে গান গেয়ে তার গভীর বিষয় ব্যাখ্যা করব। <span class="br-p"><br><br></span> <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যারা ধন-সম্পদের উপরে নির্ভর করে <br><span class="br-ind"><br><span class="indent">&nbsp;</span></span>আর প্রচুর ধনের বড়াই করে, <br><span class="br-ind"><br><span class="indent">&nbsp;</span></span>দুর্দিনে সেই শত্রুদের অন্যায় যখন আমাকে ঘেরাও করবে, <br><span class="br-ind"><br><span class="indent">&nbsp;</span></span>তখন আমি ভয় করব কেন? <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কেউ কোনমতেই মৃত্যু থেকে কাউকে মুক্ত করতে পারে না <br><span class="br-ind"><br><span class="indent">&nbsp;</span></span>কিম্বা ঈশ্বরকে তার মুক্তির মূল্য দিতে পারে না, <br><span class="br-ind"><br><span class="indent">&nbsp;</span></span>যাতে সে চিরকাল বেঁচে থাকে আর মৃতস্থানে যেতে না হয়; <br><span class="br-ind"><br><span class="indent">&nbsp;</span></span>কারণ জীবন কেনার দাম অনেক, <br><span class="br-ind"><br><span class="indent">&nbsp;</span></span>সেই দামের সমান কিছুই নেই। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>জ্ঞানী লোকও যে মারা যায় তা কারও অজানা নেই; <br><span class="br-ind"><br><span class="indent">&nbsp;</span></span>যাদের বিবেচনা নেই আর যাদের অন্তর অসাড় <br><span class="br-ind"><br><span class="indent">&nbsp;</span></span>তারা একইভাবে ধ্বংস হয়; <br><span class="br-ind"><br><span class="indent">&nbsp;</span></span>তাদের ধন তারা অন্যদের জন্য রেখে যায়। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তারা ভাবে তাদের ঘর-বাড়ী চিরস্থায়ী, <br><span class="br-ind"><br><span class="indent">&nbsp;</span></span>তাদের বাসস্থান বংশের পর বংশ ধরেই থাকবে, <br><span class="br-ind"><br><span class="indent">&nbsp;</span></span>তাই নিজেদের নামেই তারা সম্পত্তির নাম দেয়। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>কিন্তু মানুষ ধনী-মানী হয়েও চিরস্থায়ী নয়; <br><span class="br-ind"><br><span class="indent">&nbsp;</span></span>সে পশুদের মতই ধ্বংস হয়ে যাবে। <span class="br-p"><br><br></span> <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>যারা নিজের উপর নির্ভর করে, <br><span class="br-ind"><br><span class="indent">&nbsp;</span></span>আর তাদের পরে যারা তাদের কথায় সায় দিয়ে চলে, <br><span class="br-ind"><br><span class="indent">&nbsp;</span></span>তাদের দশাও তা-ই হবে। [সেলা] <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>ভেড়ার পাল্‌কে যেমন নির্দিষ্ট করা খোঁয়াড়ে নিয়ে যাওয়া হয়, <br><span class="br-ind"><br><span class="indent">&nbsp;</span></span>তেমনি নির্দিষ্ট করা মৃতস্থানে <br><span class="br-ind"><br><span class="indent">&nbsp;</span></span>সেই লোকদেরও নিয়ে যাওয়া হবে; <br><span class="br-ind"><br><span class="indent">&nbsp;</span></span>সেখানে মৃত্যুই তাদের রাখাল হবে। <br><span class="br-ind"><br><span class="indent">&nbsp;</span></span>নতুন দিনের শুরুতে ঈশ্বরভক্ত লোকেরা <br><span class="br-ind"><br><span class="indent">&nbsp;</span></span>তাদের উপর জয়ী হবে; <br><span class="br-ind"><br><span class="indent">&nbsp;</span></span>মৃতস্থান তাদের দেহ খেয়ে ফেলবে; <br><span class="br-ind"><br><span class="indent">&nbsp;</span></span>তাদের বাসস্থান বলতে আর কিছু থাকবে না। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>কিন্তু মৃতস্থানের হাত থেকে ঈশ্বরই মুক্তির মূল্য দিয়ে <br><span class="br-ind"><br><span class="indent">&nbsp;</span></span>আমাকে মুক্ত করে নেবেন; <br><span class="br-ind"><br><span class="indent">&nbsp;</span></span>তিনি আমাকে তাঁর নিজের কাছে নিশ্চয়ই নেবেন। [সেলা] <span class="br-p"><br><br></span> <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>অন্যে ধনী হয়েছে দেখে ভয় পেয়ো না, <br><span class="br-ind"><br><span class="indent">&nbsp;</span></span>ভয় পেয়ো না তার পরিবারের ধন-সম্পদ বেড়ে গেলে; <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>কারণ সে মরণকালে কিছুই সংগে নিয়ে যাবে না, <br><span class="br-ind"><br><span class="indent">&nbsp;</span></span>তার ধন-সম্পদ তার সংগে মৃতস্থানে যাবে না। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>যদিও জীবনকালে সে নিজেকে ভাগ্যবান মনে করত <br><span class="br-ind"><br><span class="indent">&nbsp;</span></span>- অবশ্য কারও উন্নতি হলে লোকেও তাকে ভাগ্যবান বলে- <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>তবুও তার পূর্বপুরুষদের কাছে তাকে যেতেই হবে <br><span class="br-ind"><br><span class="indent">&nbsp;</span></span>যারা আর কখনও দিনের আলো দেখতে পাবে না। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মানুষ ধনী-মানী হয়েও ঈশ্বরকে বুঝতে পারে না; <br><span class="br-ind"><br><span class="indent">&nbsp;</span></span>সে পশুদের মতই ধ্বংস হয়ে যাবে।<br></div>
</div>
<!-- PARSED ABOVE; EDITING MAY BREAK PARSER -->
</body></html>