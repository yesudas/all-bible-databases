<html><head>
<meta http-equiv="Content-Type" content="text/html;charset=utf-8" />
<title>Ps 60 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 60);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_58.html">58</a> <a href="Ps_59.html">59</a> <b>60</b> <a href="Ps_61.html">61</a> <a href="Ps_62.html">62</a> ... <a href="Ps_150.html">150</a> </div><hr>
<h1>Ps 60</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>গান পরিচালকের সংকলনের জন্য। সুর- “শাপলার সাক্ষ্য।” দায়ূদের একটা শিক্ষা-মিক্‌তাম। অরাম-নহরয়িম ও অরাম-সোবার সংগে যখন দায়ূদের যুদ্ধ হয় এবং যোয়াব ফিরে এসে লবণ উপত্যকায় বারো হাজার ইদোমীয়কে মেরে ফেলেন, গানটা সেই সময়কার।</b> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বর, তুমি আমাদের অগ্রাহ্য করেছ, <br><span class="br-ind"><br><span class="indent">&nbsp;</span></span>আমাদের চুরমার করেছ; <br><span class="br-ind"><br><span class="indent">&nbsp;</span></span>তুমি ভীষণ অসন্তুষ্ট হয়েছ, <br><span class="br-ind"><br><span class="indent">&nbsp;</span></span>কিন্তু এবার তুমি আমাদের আগের অবস্থায় ফিরিয়ে আন। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তুমি দেশের উপর ভূমিকম্প এনেছ, ফাটল ধরিয়েছ; <br><span class="br-ind"><br><span class="indent">&nbsp;</span></span>তুমি তার ফাটল বন্ধ কর, কারণ দেশ টলছে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমার লোকদের তুমি দুর্দিন দেখিয়েছ; <br><span class="br-ind"><br><span class="indent">&nbsp;</span></span>তুমি আমাদের এমন আংগুর-রস খাইয়েছ <br><span class="br-ind"><br><span class="indent">&nbsp;</span></span>যার দরুন আমরা মাতালের মত হাঁটছি। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যারা তোমাকে ভক্তি করে তাদের তুমি একটা পতাকা দিয়েছ, <br><span class="br-ind"><br><span class="indent">&nbsp;</span></span>যাতে তা তুলে ধরা যায় সত্যের পক্ষে। [সেলা] <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমার শক্তিশালী হাত বাড়িয়ে আমাদের তুমি উদ্ধার কর; <br><span class="br-ind"><br><span class="indent">&nbsp;</span></span>আমার ডাকে সাড়া দাও <br><span class="br-ind"><br><span class="indent">&nbsp;</span></span>যেন তুমি যাদের ভালবাস তারা উদ্ধার পায়। <span class="br-p"><br><br></span> <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ঈশ্বর তাঁর পবিত্রতার নাম করে বলেছেন, <br><span class="br-ind"><br><span class="indent">&nbsp;</span></span>“আমি আনন্দের সংগে শিখিম ভাগ করে দেব, <br><span class="br-ind"><br><span class="indent">&nbsp;</span></span>সুক্কোতের উপত্যকার জায়গা জরীপ করে ভাগ করে দেব। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>গিলিয়দ আমার, মনঃশিও আমার; <br><span class="br-ind"><br><span class="indent">&nbsp;</span></span>ইফ্রয়িম যেন আমার মাথার লোহার টুপী, <br><span class="br-ind"><br><span class="indent">&nbsp;</span></span>আর যিহূদা আমার রাজদণ্ড। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>মোয়াব আমার পা ধোওয়ার পাত্র; <br><span class="br-ind"><br><span class="indent">&nbsp;</span></span>আমি ইদোমের উপরে আমার পায়ের জুতা ফেলব; <br><span class="br-ind"><br><span class="indent">&nbsp;</span></span>আর পলেষ্টিয়া, আমার জন্য তুমি চিৎকার করে ওঠো।” <span class="br-p"><br><br></span> <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>কে আমাকে ঐ শহরে নিয়ে যাবে যেখানে ঢোকা শক্ত? <br><span class="br-ind"><br><span class="indent">&nbsp;</span></span>কে আমাকে পথ দেখিয়ে ইদোমে নিয়ে যাবে? <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>হে ঈশ্বর, তুমি কি আমাদের বাতিল কর নি? <br><span class="br-ind"><br><span class="indent">&nbsp;</span></span>আমাদের সৈন্যদলের সংগে তুমি তো আর যাও না। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে ঈশ্বর, শত্রুর বিরুদ্ধে তুমি আমাদের সাহায্য কর, <br><span class="br-ind"><br><span class="indent">&nbsp;</span></span>কারণ মানুষের সাহায্যের তো কোন দাম নেই। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>ঈশ্বরের সাহায্যে আমরা জয়লাভ করব; <br><span class="br-ind"><br><span class="indent">&nbsp;</span></span>আমাদের শত্রুদের তিনিই পায়ে মাড়াবেন।<br></div>
</div>
<!-- PARSED ABOVE; EDITING MAY BREAK PARSER -->
</body></html>