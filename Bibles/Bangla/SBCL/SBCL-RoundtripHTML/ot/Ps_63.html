<html><head>
<meta http-equiv="Content-Type" content="text/html;charset=utf-8" />
<title>Ps 63 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 63);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_61.html">61</a> <a href="Ps_62.html">62</a> <b>63</b> <a href="Ps_64.html">64</a> <a href="Ps_65.html">65</a> ... <a href="Ps_150.html">150</a> </div><hr>
<h1>Ps 63</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>দায়ূদের একটা গান। তিনি যখন মরু-এলাকায় ছিলেন গানটা সেই সময়কার।</b> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বর, তুমি আমারই ঈশ্বর, আমি আগ্রহের সংগে তোমাকে ডাকছি; <br><span class="br-ind"><br><span class="indent">&nbsp;</span></span>এই শুকনা জলহীন দেশে, <br><span class="br-ind"><br><span class="indent">&nbsp;</span></span>যার ফসল দেওয়ার শক্তি পর্যন্ত ফুরিয়ে গেছে, <br><span class="br-ind"><br><span class="indent">&nbsp;</span></span>সেখানে তোমার জন্য আমার প্রাণ পিপাসিত, <br><span class="br-ind"><br><span class="indent">&nbsp;</span></span>তোমার জন্য আমার দেহ ব্যাকুল হয়ে উঠেছে। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>এই ভাব নিয়েই সেই পবিত্রস্থানে আমি তোমাকে দেখেছি, <br><span class="br-ind"><br><span class="indent">&nbsp;</span></span>দেখেছি তোমার শক্তি ও গৌরব। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তোমার অটল ভালবাসা পাওয়া বেঁচে থাকার চাইতেও ভাল; <br><span class="br-ind"><br><span class="indent">&nbsp;</span></span>আমার মুখ তোমার গৌরব করবে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>আমি সারা জীবন তোমার প্রশংসা করব; <br><span class="br-ind"><br><span class="indent">&nbsp;</span></span>তোমার উদ্দেশে আমি হাত তুলে প্রার্থনা করব। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>মাংস ও মজ্জায় তৃপ্ত হওয়া লোকের মতই আমার প্রাণ তৃপ্ত; <br><span class="br-ind"><br><span class="indent">&nbsp;</span></span>আমার মুখ মহা আনন্দে তোমার প্রশংসা-গান করবে। <span class="br-p"><br><br></span> <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বিছানায় শুয়ে আমি তোমার কথা ভাবি, <br><span class="br-ind"><br><span class="indent">&nbsp;</span></span>রাতের প্রহরে প্রহরে তোমার বিষয় ধ্যান করি; <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কারণ তুমিই আমার সাহায্যকারী; <br><span class="br-ind"><br><span class="indent">&nbsp;</span></span>তোমার ডানার ছায়ায় আমি গান করি। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমার প্রাণ তোমাকে আঁকড়ে ধরেছে; <br><span class="br-ind"><br><span class="indent">&nbsp;</span></span>তোমার ডান হাত আমাকে ধরে রেখেছে। <span class="br-p"><br><br></span> <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যারা আমার জীবন শেষ করার খোঁজে থাকে <br><span class="br-ind"><br><span class="indent">&nbsp;</span></span>তারা পৃথিবীর তলায় সবচেয়ে নীচু জায়গায় নেমে যাবে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তলোয়ারের মুখে তাদের তুলে দেওয়া হবে; <br><span class="br-ind"><br><span class="indent">&nbsp;</span></span>তারা হবে শিয়ালের খাবার। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>রাজা কিন্তু ঈশ্বরকে নিয়ে আনন্দ করবেন; <br><span class="br-ind"><br><span class="indent">&nbsp;</span></span>যারা ঈশ্বরের নামে শপথ করে <br><span class="br-ind"><br><span class="indent">&nbsp;</span></span>তারা সবাই তাঁকে নিয়েই গর্ব করবে; <br><span class="br-ind"><br><span class="indent">&nbsp;</span></span>কিন্তু মিথ্যাবাদীদের মুখ বন্ধ করে দেওয়া হবে।<br></div>
</div>
<!-- PARSED ABOVE; EDITING MAY BREAK PARSER -->
</body></html>