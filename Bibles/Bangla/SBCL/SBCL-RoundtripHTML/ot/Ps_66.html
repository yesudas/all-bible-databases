<html><head>
<meta http-equiv="Content-Type" content="text/html;charset=utf-8" />
<title>Ps 66 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 66);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_64.html">64</a> <a href="Ps_65.html">65</a> <b>66</b> <a href="Ps_67.html">67</a> <a href="Ps_68.html">68</a> ... <a href="Ps_150.html">150</a> </div><hr>
<h1>Ps 66</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>গান পরিচালকের সংকলনের জন্য। একটা গান। একটা গীত।</b> <span class="br-p"><br><br></span><span class="br-ind"><br><span class="indent">&nbsp;</span></span>পৃথিবীর মানুষেরা, তোমরা সবাই ঈশ্বরের উদ্দেশে আনন্দধ্বনি কর। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তাঁর গৌরব-গান গাও; <br><span class="br-ind"><br><span class="indent">&nbsp;</span></span>তাঁকে যোগ্য প্রশংসা দান কর। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ঈশ্বরকে বল, “তোমার কাজ দেখে <br><span class="br-ind"><br><span class="indent">&nbsp;</span></span>মনে কত ভয় ও ভক্তি জাগে। <br><span class="br-ind"><br><span class="indent">&nbsp;</span></span>তোমার মহাশক্তির সামনে <br><span class="br-ind"><br><span class="indent">&nbsp;</span></span>তোমার শত্রুরা নত হওয়ার ভান করবে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>দুনিয়ার সব মানুষ তোমাকে তোমার যোগ্য সম্মান দেবে; <br><span class="br-ind"><br><span class="indent">&nbsp;</span></span>তোমার উদ্দেশে তারা প্রশংসা-গান করবে; <br><span class="br-ind"><br><span class="indent">&nbsp;</span></span>তারা তোমার প্রশংসার গান গাইবে।” [সেলা] <span class="br-p"><br><br></span> <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমরা এসে ঈশ্বরের কাজ দেখে যাও; <br><span class="br-ind"><br><span class="indent">&nbsp;</span></span>মানুষের জন্য তিনি যে কাজ করেছেন <br><span class="br-ind"><br><span class="indent">&nbsp;</span></span>তা মনে ভক্তিপূর্ণ ভয় জাগায়। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তিনি সমুদ্রকে করেছিলেন শুকনা ভূমি; <br><span class="br-ind"><br><span class="indent">&nbsp;</span></span>তারা পায়ে হেঁটে নদী পার হয়েছিল। <br><span class="br-ind"><br><span class="indent">&nbsp;</span></span>এস, আমরা দেশের মধ্যে তাঁকে নিয়ে আনন্দ করি। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তাঁর শক্তিতেই তিনি চিরকাল রাজত্ব করেন; <br><span class="br-ind"><br><span class="indent">&nbsp;</span></span>তাঁর চোখ সব জাতির উপর রয়েছে। <br><span class="br-ind"><br><span class="indent">&nbsp;</span></span>যারা ঈশ্বরের প্রতি বিদ্রোহী তারা নিজেদের বড় মনে না করুক। [সেলা] <span class="br-p"><br><br></span> <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>সমস্ত জাতির লোকেরা, আমাদের ঈশ্বরের গৌরব কর; <br><span class="br-ind"><br><span class="indent">&nbsp;</span></span>তাঁর প্রশংসার ধ্বনি যেন শোনা যায়। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তিনিই আমাদের বাঁচিয়ে রেখেছেন <br><span class="br-ind"><br><span class="indent">&nbsp;</span></span>আর আমাদের পা স্থির রেখেছেন। <span class="br-p"><br><br></span> <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>হে ঈশ্বর, তুমি আমাদের যাচাই করেছ; <br><span class="br-ind"><br><span class="indent">&nbsp;</span></span>রূপার খাদ বের করার মত করে <br><span class="br-ind"><br><span class="indent">&nbsp;</span></span>তুমি আমাদের পরিষ্কার করেছ। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>তুমিই আমাদের জালে ফেলেছ <br><span class="br-ind"><br><span class="indent">&nbsp;</span></span>আর আমাদের পিঠে ভীষণ বোঝা চাপিয়েছ। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তুমি আমাদের মাথার উপর দিয়ে <br><span class="br-ind"><br><span class="indent">&nbsp;</span></span>যেন লোকদের ঘোড়ায় চড়ে যেতে দিয়েছ। <br><span class="br-ind"><br><span class="indent">&nbsp;</span></span>আগুন আর জলের মধ্য দিয়ে আমাদের আসতে হয়েছে, <br><span class="br-ind"><br><span class="indent">&nbsp;</span></span>কিন্তু তুমি আমাদের পরিপূর্ণ আশীর্বাদের মধ্যে নিয়ে এসেছ। <span class="br-p"><br><br></span> <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>আমি তোমার ঘরে পোড়ানো-উৎসর্গ নিয়ে আসব <br><span class="br-ind"><br><span class="indent">&nbsp;</span></span>আর তোমার কাছে আমার সব মানত পূরণ করব। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সেই সব মানতের কথা আমি মুখে বলেছি, <br><span class="br-ind"><br><span class="indent">&nbsp;</span></span>আর বিপদের দিনে আমার মুখ তা উচ্চারণ করেছে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>আমি তোমার উদ্দেশে মোটা-তাজা পশু দিয়ে <br><span class="br-ind"><br><span class="indent">&nbsp;</span></span>পোড়ানো-উৎসর্গের অনুষ্ঠান করব <br><span class="br-ind"><br><span class="indent">&nbsp;</span></span>আর তার সংগে পোড়ানো ভেড়ার সুগন্ধ উৎসর্গ করব; <br><span class="br-ind"><br><span class="indent">&nbsp;</span></span>আমি ষাঁড় ও ছাগল উৎসর্গ করব। [সেলা] <span class="br-p"><br><br></span> <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তোমরা যারা ঈশ্বরকে ভক্তি কর তোমরা সবাই এসে শোন; <br><span class="br-ind"><br><span class="indent">&nbsp;</span></span>তিনি আমার জন্য যা করেছেন তা আমি তোমাদের বলছি। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>আমি নিজের মুখে তাঁকে ডেকেছিলাম; <br><span class="br-ind"><br><span class="indent">&nbsp;</span></span>আমার মুখে তাঁর গৌরব ছিল। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমার অন্তরে যদি আমি অন্যায় পুষে রাখতাম <br><span class="br-ind"><br><span class="indent">&nbsp;</span></span>তাহলে আমার কথা প্রভু শুনতেন না। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>কিন্তু ঈশ্বর যে শুনেছেন তাতে কোন ভুল নেই; <br><span class="br-ind"><br><span class="indent">&nbsp;</span></span>তিনি আমার প্রার্থনায় কান দিয়েছেন। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>ঈশ্বরের গৌরব হোক! <br><span class="br-ind"><br><span class="indent">&nbsp;</span></span>তিনি আমার প্রার্থনা অগ্রাহ্য করেন নি <br><span class="br-ind"><br><span class="indent">&nbsp;</span></span>কিম্বা আমার প্রতি তাঁর অটল ভালবাসা বন্ধ করেন নি।<br></div>
</div>
<!-- PARSED ABOVE; EDITING MAY BREAK PARSER -->
</body></html>