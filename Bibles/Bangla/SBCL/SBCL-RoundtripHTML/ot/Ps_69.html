<html><head>
<meta http-equiv="Content-Type" content="text/html;charset=utf-8" />
<title>Ps 69 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 69);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_67.html">67</a> <a href="Ps_68.html">68</a> <b>69</b> <a href="Ps_70.html">70</a> <a href="Ps_71.html">71</a> ... <a href="Ps_150.html">150</a> </div><hr>
<h1>Ps 69</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>গান পরিচালকের সংকলনের জন্য। সুর- “শাপলা।” দায়ূদের একটা গান।</b> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বর, আমাকে উদ্ধার কর, আমি যেন জলে ডুবে যাচ্ছি। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি গভীর পাঁকের মধ্যে ডুবে যাচ্ছি, <br><span class="br-ind"><br><span class="indent">&nbsp;</span></span>সেখানে আমার দাঁড়াবার জায়গা নেই। <br><span class="br-ind"><br><span class="indent">&nbsp;</span></span>আমি গভীর জলে এসে পড়েছি; <br><span class="br-ind"><br><span class="indent">&nbsp;</span></span>বন্যা আমার উপর দিয়ে বয়ে যাচ্ছে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>ডাকতে ডাকতে আমি ক্লান্ত হয়ে পড়েছি, <br><span class="br-ind"><br><span class="indent">&nbsp;</span></span>আমার গলা শুকিয়ে গেছে; <br><span class="br-ind"><br><span class="indent">&nbsp;</span></span>আমার ঈশ্বরের জন্য চেয়ে থাকতে থাকতে <br><span class="br-ind"><br><span class="indent">&nbsp;</span></span>আমার চোখও ঝাপ্‌সা হয়ে গেছে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যারা অকারণে আমাকে ঘৃণা করে, <br><span class="br-ind"><br><span class="indent">&nbsp;</span></span>তাদের সংখ্যা আমার চুলের চাইতেও বেশী। <br><span class="br-ind"><br><span class="indent">&nbsp;</span></span>যারা আমাকে ধ্বংস করে ফেলতে চায় <br><span class="br-ind"><br><span class="indent">&nbsp;</span></span>তারা বেশ শক্তিশালী; <br><span class="br-ind"><br><span class="indent">&nbsp;</span></span>তারা মিথ্যা কারণে আমার শত্রু হয়েছে। <br><span class="br-ind"><br><span class="indent">&nbsp;</span></span>আমি যা চুরি করি নি তা-ও আমাকে ফিরিয়ে দিতে হয়েছে। <span class="br-p"><br><br></span> <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে ঈশ্বর, তুমি তো আমার বোকামির কথা জান; <br><span class="br-ind"><br><span class="indent">&nbsp;</span></span>আমার দোষ তোমার কাছে লুকানো নেই। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>হে প্রভু, সর্বক্ষমতার অধিকারী সদাপ্রভু, <br><span class="br-ind"><br><span class="indent">&nbsp;</span></span>যারা তোমার অপেক্ষায় থাকে <br><span class="br-ind"><br><span class="indent">&nbsp;</span></span>আমার দরুন তারা যেন লজ্জা না পায়। <br><span class="br-ind"><br><span class="indent">&nbsp;</span></span>হে ইস্রায়েলের ঈশ্বর, যারা তোমাকে জানবার জন্য আগ্রহী <br><span class="br-ind"><br><span class="indent">&nbsp;</span></span>তারা যেন আমার দরুন অসম্মানিত না হয়। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>আমি তোমার জন্যই অপমান সহ্য করেছি, <br><span class="br-ind"><br><span class="indent">&nbsp;</span></span>অসম্মানে আমার মুখ ঢেকে গেছে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমার ভাইদের কাছে আমি যেন অচেনা হয়ে গেছি, <br><span class="br-ind"><br><span class="indent">&nbsp;</span></span>মায়ের পেটের ভাইদের কাছে বিদেশী হয়েছি। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>তোমার ঘরের জন্য আমার যে গভীর ভালবাসা, <br><span class="br-ind"><br><span class="indent">&nbsp;</span></span>সেই ভালবাসাই আমার অন্তরকে জ্বালিয়ে তুলেছে। <br><span class="br-ind"><br><span class="indent">&nbsp;</span></span>যারা তোমাকে অপমান করে <br><span class="br-ind"><br><span class="indent">&nbsp;</span></span>তাদের করা সব অপমান আমার উপরেই পড়েছে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমার কান্না আর আমার উপবাসের কষ্ট <br><span class="br-ind"><br><span class="indent">&nbsp;</span></span>আমার দুর্নামের ব্যাপার হয়ে দাঁড়িয়েছে। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>আমি যখন চট পরেছি তখন লোকে আমাকে টিট্‌কারি দিয়েছে। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যারা শহরের ফটকে বসে <br><span class="br-ind"><br><span class="indent">&nbsp;</span></span>তাদের মধ্যে আমাকে নিয়ে কথা ওঠে; <br><span class="br-ind"><br><span class="indent">&nbsp;</span></span>মাতালেরা আমাকে নিয়ে গান বাঁধে। <span class="br-p"><br><br></span> <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>কিন্তু হে সদাপ্রভু, যে সময়ে তোমার দয়া পাওয়া যায় <br><span class="br-ind"><br><span class="indent">&nbsp;</span></span>আমি সেই সময়ে তোমার কাছে প্রার্থনা করছি; <br><span class="br-ind"><br><span class="indent">&nbsp;</span></span>হে ঈশ্বর, তোমার অটল ভালবাসায় <br><span class="br-ind"><br><span class="indent">&nbsp;</span></span>তোমার উদ্ধার করার বিশ্বস্ততা দেখিয়ে আমাকে উত্তর দাও। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>পাঁক থেকে আমাকে উদ্ধার কর, <br><span class="br-ind"><br><span class="indent">&nbsp;</span></span>আমাকে ডুবে যেতে দিয়ো না; <br><span class="br-ind"><br><span class="indent">&nbsp;</span></span>আমার শত্রুদের হাত থেকে তুমি আমাকে উদ্ধার কর, <br><span class="br-ind"><br><span class="indent">&nbsp;</span></span>উদ্ধার কর অথৈ জলের মধ্য থেকে। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>বন্যা যেন আমার উপর দিয়ে বয়ে না যায়, <br><span class="br-ind"><br><span class="indent">&nbsp;</span></span>গভীর জল যেন আমাকে তলিয়ে না ফেলে; <br><span class="br-ind"><br><span class="indent">&nbsp;</span></span>মৃতস্থানের মুখ যেন আমার উপর বন্ধ না হয়। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>হে সদাপ্রভু, তোমার মংগলময় অটল ভালবাসায় <br><span class="br-ind"><br><span class="indent">&nbsp;</span></span>আমাকে তুমি উত্তর দাও; <br><span class="br-ind"><br><span class="indent">&nbsp;</span></span>তোমার অসীম করুণায় তুমি আমার দিকে ফেরো। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তোমার দাসের দিক থেকে <br><span class="br-ind"><br><span class="indent">&nbsp;</span></span>তোমার মুখ তুমি ফিরিয়ে রেখো না; <br><span class="br-ind"><br><span class="indent">&nbsp;</span></span>আমি বিপদে পড়েছি, আমাকে শীঘ্র উত্তর দাও। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>তুমি আমার কাছে এসে আমাকে ছাড়িয়ে নাও; <br><span class="br-ind"><br><span class="indent">&nbsp;</span></span>তুমি আমাকে মুক্ত কর, কারণ আমার শত্রু রয়েছে। <span class="br-p"><br><br></span> <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমি যে কত ঘৃণা, লজ্জা ও অসম্মানের পাত্র হয়েছি <br><span class="br-ind"><br><span class="indent">&nbsp;</span></span>তা তো তুমি জান; <br><span class="br-ind"><br><span class="indent">&nbsp;</span></span>আমার শত্রুরা সবাই তোমার সামনে রয়েছে। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>ঘৃণা আমার মন ভেংগে দিয়েছে, <br><span class="br-ind"><br><span class="indent">&nbsp;</span></span>তাতে আমি ভীষণ অসুস্থ হয়ে পড়েছি। <br><span class="br-ind"><br><span class="indent">&nbsp;</span></span>আমার দুঃখে যেন অন্যে দুঃখ বোধ করে <br><span class="br-ind"><br><span class="indent">&nbsp;</span></span>সেটাই আমি চেয়েছিলাম, কিন্তু আমি তা পাই নি। <br><span class="br-ind"><br><span class="indent">&nbsp;</span></span>সান্ত্বনা দেবে এমন লোক আমি চেয়েছিলাম, <br><span class="br-ind"><br><span class="indent">&nbsp;</span></span>কিন্তু তেমন কাউকে পেলাম না। <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>আমার খাবারে তারা বিষ দিয়েছিল <br><span class="br-ind"><br><span class="indent">&nbsp;</span></span>আর পিপাসার সময় দিয়েছিল সিরকা। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>তাদের ভোজের উৎসবগুলো ফাঁদ হোক, <br><span class="br-ind"><br><span class="indent">&nbsp;</span></span>আর নিরাপদে থাকার ভাবটাই হোক তাদের জালের ফাঁদ। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তাদের চোখ অন্ধ হোক যেন তারা দেখতে না পায়, <br><span class="br-ind"><br><span class="indent">&nbsp;</span></span>আর সব সময় তাদের কোমরে খিঁচুনি ধরে যাক। <br></div>
<div class="v" id="v24"><span class="vn">24</span> <span class="br-ind"><br><span class="indent">&nbsp;</span></span>তোমার ভীষণ অসন্তোষে তুমি তাদের বকুনি দাও; <br><span class="br-ind"><br><span class="indent">&nbsp;</span></span>তোমার জ্বলন্ত ক্রোধ তাদের ধরে ফেলুক। <br></div>
<div class="v" id="v25"><span class="vn">25</span> <span class="br-ind"><br><span class="indent">&nbsp;</span></span>তাদের থাকার জায়গা খালি হয়ে পড়ে থাকুক; <br><span class="br-ind"><br><span class="indent">&nbsp;</span></span>তাদের তাম্বুতে বাস করার কেউ না থাকুক। <br></div>
<div class="v" id="v26"><span class="vn">26</span> <span class="br-ind"><br><span class="indent">&nbsp;</span></span>তুমি যাকে শাস্তি দিয়েছ <br><span class="br-ind"><br><span class="indent">&nbsp;</span></span>তারা তাকেই অত্যাচার করেছে; <br><span class="br-ind"><br><span class="indent">&nbsp;</span></span>যাদের তুমি আঘাত করেছ <br><span class="br-ind"><br><span class="indent">&nbsp;</span></span>তাদের যন্ত্রণাই হল তাদের আলোচনার বিষয়। <br></div>
<div class="v" id="v27"><span class="vn">27</span> <span class="br-ind"><br><span class="indent">&nbsp;</span></span>অন্যায়ের উপর তাদের অন্যায় করে যেতে দাও; <br><span class="br-ind"><br><span class="indent">&nbsp;</span></span>তারা যেন তোমার দেওয়া উদ্ধারের ভাগ না পায়। <br></div>
<div class="v" id="v28"><span class="vn">28</span> <span class="br-ind"><br><span class="indent">&nbsp;</span></span>জীবিতদের তালিকা থেকে তাদের নাম যেন মুছে যায়, <br><span class="br-ind"><br><span class="indent">&nbsp;</span></span>ঈশ্বরভক্তদের তালিকায় যেন তাদের নাম না থাকে। <span class="br-p"><br><br></span> <br></div>
<div class="v" id="v29"><span class="vn">29</span> <span class="br-ind"><br><span class="indent">&nbsp;</span></span>আমি দুঃখ ও যন্ত্রণার মধ্যে আছি; <br><span class="br-ind"><br><span class="indent">&nbsp;</span></span>হে ঈশ্বর, তুমি আমাকে উদ্ধার করে <br><span class="br-ind"><br><span class="indent">&nbsp;</span></span>তাদের নাগালের বাইরে রাখ। <br></div>
<div class="v" id="v30"><span class="vn">30</span> <span class="br-ind"><br><span class="indent">&nbsp;</span></span>আমি গান গেয়ে ঈশ্বরের প্রশংসা করব; <br><span class="br-ind"><br><span class="indent">&nbsp;</span></span>কৃতজ্ঞতার মধ্য দিয়ে তাঁর গৌরব করব। <br></div>
<div class="v" id="v31"><span class="vn">31</span> <span class="br-ind"><br><span class="indent">&nbsp;</span></span>বলদ এবং শিং ও খুরযুক্ত ষাঁড় উৎসর্গের চেয়ে <br><span class="br-ind"><br><span class="indent">&nbsp;</span></span>তা সদাপ্রভুকে বেশী সন্তুষ্ট করবে। <br></div>
<div class="v" id="v32"><span class="vn">32</span> <span class="br-ind"><br><span class="indent">&nbsp;</span></span>তা দেখে নম্র লোকেরা খুশী হবে; <br><span class="br-ind"><br><span class="indent">&nbsp;</span></span>তোমরা যারা ঈশ্বরকে জানবার জন্য আগ্রহী, <br><span class="br-ind"><br><span class="indent">&nbsp;</span></span>তোমরা বেঁচে থাক। <br></div>
<div class="v" id="v33"><span class="vn">33</span> <span class="br-ind"><br><span class="indent">&nbsp;</span></span>সদাপ্রভু অভাবীদের কথা শোনেন; <br><span class="br-ind"><br><span class="indent">&nbsp;</span></span>তাঁর লোকেরা, যারা বন্দীদশায় আছে, <br><span class="br-ind"><br><span class="indent">&nbsp;</span></span>তাদের তিনি নীচু চোখে দেখেন না। <span class="br-p"><br><br></span> <br></div>
<div class="v" id="v34"><span class="vn">34</span> <span class="br-ind"><br><span class="indent">&nbsp;</span></span>আকাশ ও পৃথিবী তাঁর প্রশংসা করুক; <br><span class="br-ind"><br><span class="indent">&nbsp;</span></span>সমুদ্র ও তার মধ্যে ঘুরে বেড়ানো সব প্রাণী <br><span class="br-ind"><br><span class="indent">&nbsp;</span></span>তাঁর প্রশংসা করুক; <br></div>
<div class="v" id="v35"><span class="vn">35</span> <span class="br-ind"><br><span class="indent">&nbsp;</span></span>কারণ ঈশ্বর সিয়োনকে উদ্ধার করবেন, <br><span class="br-ind"><br><span class="indent">&nbsp;</span></span>যিহূদার শহরগুলো আবার গড়বেন; <br><span class="br-ind"><br><span class="indent">&nbsp;</span></span>তখন তাঁর লোকেরা সেখানে বাস করবে <br><span class="br-ind"><br><span class="indent">&nbsp;</span></span>আর তার অধিকারী হবে। <br></div>
<div class="v" id="v36"><span class="vn">36</span> <span class="br-ind"><br><span class="indent">&nbsp;</span></span>তাঁর দাসদের বংশের লোকেরাই তা অধিকার হিসাবে পাবে, <br><span class="br-ind"><br><span class="indent">&nbsp;</span></span>আর যারা তাঁকে ভালবাসে তারাই সেখানে বাস করবে।<br></div>
</div>
<!-- PARSED ABOVE; EDITING MAY BREAK PARSER -->
</body></html>