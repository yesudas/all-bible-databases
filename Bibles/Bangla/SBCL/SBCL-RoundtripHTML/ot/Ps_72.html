<html><head>
<meta http-equiv="Content-Type" content="text/html;charset=utf-8" />
<title>Ps 72 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 72);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_70.html">70</a> <a href="Ps_71.html">71</a> <b>72</b> <a href="Ps_73.html">73</a> <a href="Ps_74.html">74</a> ... <a href="Ps_150.html">150</a> </div><hr>
<h1>Ps 72</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>শলোমনের গান।</b> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বর, বিচার করার যে অধিকার তোমার আছে <br><span class="br-ind"><br><span class="indent">&nbsp;</span></span>তা তুমি এই রাজাকে দান কর; <br><span class="br-ind"><br><span class="indent">&nbsp;</span></span>এই রাজপুত্রকে তোমার ন্যায়ের জ্ঞান দান কর; <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>যাতে তিনি ন্যায়ভাবে তোমার লোকদের বিচার করতে পারেন <br><span class="br-ind"><br><span class="indent">&nbsp;</span></span>আর অত্যাচারিতদের সুবিচার করতে পারেন। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>তাঁর ন্যায় কাজের মধ্য দিয়ে লোকদের জন্য <br><span class="br-ind"><br><span class="indent">&nbsp;</span></span>পাহাড়-পর্বতে ভরা দেশটা মংগলে ভরে উঠুক। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তাঁর রাজ্যের অত্যাচারিত লোকদের উপর <br><span class="br-ind"><br><span class="indent">&nbsp;</span></span>তিনি ন্যায়বিচার করুন; <br><span class="br-ind"><br><span class="indent">&nbsp;</span></span>তাঁর গরীবদের বাঁচান আর অত্যাচারীদের চুরমার করুন। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>যতদিন চাঁদ-সূর্য থাকবে ততদিন বংশের পর বংশ ধরে <br><span class="br-ind"><br><span class="indent">&nbsp;</span></span>লোকে তাঁকে ভক্তিপূর্ণ ভয় করুক। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>ঘাস কেটে নেওয়া জমির উপর বৃষ্টি পড়লে যেমন হয় <br><span class="br-ind"><br><span class="indent">&nbsp;</span></span>তিনি যেন তেমনি হন; <br><span class="br-ind"><br><span class="indent">&nbsp;</span></span>তিনি যেন মাটি ভিজানো বৃষ্টিধারার মত হন। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তাঁর আমলে ঈশ্বরভক্তেরা যেন প্রচুর আশীর্বাদ পায়; <br><span class="br-ind"><br><span class="indent">&nbsp;</span></span>যতদিন চাঁদ থাকবে ততদিন তাদের জীবন <br><span class="br-ind"><br><span class="indent">&nbsp;</span></span>মংগলে মংগলে ভরে উঠুক। <span class="br-p"><br><br></span> <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তাঁর রাজ্যের সীমা সাগর থেকে সাগর পর্যন্ত, <br><span class="br-ind"><br><span class="indent">&nbsp;</span></span>ইউফ্রেটিস্‌ নদী থেকে পৃথিবীর শেষ পর্যন্ত হোক। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>মরু-এলাকার লোকেরা তাঁর কাছে নত হোক <br><span class="br-ind"><br><span class="indent">&nbsp;</span></span>আর তাঁর শত্রুরা তাঁকে প্রণাম করুক। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>তর্শীশ আর দ্বীপগুলোর রাজারা তাঁকে কর দিক; <br><span class="br-ind"><br><span class="indent">&nbsp;</span></span>শিবা ও সবা দেশের রাজারাও তাঁর পাওনা উপহার তাঁকে দিক। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সমস্ত রাজারা তাঁর কাছে মাথা নীচু করুক <br><span class="br-ind"><br><span class="indent">&nbsp;</span></span>আর সমস্ত জাতি তাঁর সেবা করুক। <span class="br-p"><br><br></span> <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>যে সব অভাবী, অত্যাচারিত ও অসহায় লোকেরা <br><span class="br-ind"><br><span class="indent">&nbsp;</span></span>সাহায্যের জন্য কাঁদছে তাদের তিনি উদ্ধার করবেন। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>অসহায় ও অভাবীদের তিনি দয়া করবেন <br><span class="br-ind"><br><span class="indent">&nbsp;</span></span>আর অভাবীদের বাঁচাবেন। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>অত্যাচার ও আক্রমণের হাত থেকে <br><span class="br-ind"><br><span class="indent">&nbsp;</span></span>তিনি তাদের প্রাণ রক্ষা করবেন; <br><span class="br-ind"><br><span class="indent">&nbsp;</span></span>তাঁর চোখে তাদের রক্তের দাম অনেক। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তিনি অনেক দিন বেঁচে থাকুন; <br><span class="br-ind"><br><span class="indent">&nbsp;</span></span>শিবা দেশের সোনা তাঁর কাছে আসুক। <br><span class="br-ind"><br><span class="indent">&nbsp;</span></span>সব সময় তাঁর জন্য প্রার্থনা হতে থাকুক; <br><span class="br-ind"><br><span class="indent">&nbsp;</span></span>সারা দিন ধরে তাঁর উপর আশীর্বাদ ঝরে পড়ুক। <span class="br-p"><br><br></span> <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>দেশে প্রচুর শস্যের ফলন হোক, <br><span class="br-ind"><br><span class="indent">&nbsp;</span></span>তা পাহাড়গুলোর চূড়ার উপরেও হোক। <br><span class="br-ind"><br><span class="indent">&nbsp;</span></span>ক্ষেতের ফসলে লেবাননের বনের শন্‌শন্‌ শব্দ উঠুক; <br><span class="br-ind"><br><span class="indent">&nbsp;</span></span>শহর থেকে বেরিয়ে আসা লোকেরা <br><span class="br-ind"><br><span class="indent">&nbsp;</span></span>যেন মাঠের ঘাসের মত প্রচুর পরিমাণে বৃদ্ধি পায়। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>তাঁর সুনাম চিরকাল স্থায়ী হোক; <br><span class="br-ind"><br><span class="indent">&nbsp;</span></span>সূর্য যতদিন আলো দেবে <br><span class="br-ind"><br><span class="indent">&nbsp;</span></span>ততদিন তাঁর সুনাম বহাল থাকুক। <br><span class="br-ind"><br><span class="indent">&nbsp;</span></span>তাঁর মধ্য দিয়ে সমস্ত জাতি যেন আশীর্বাদ পায়; <br><span class="br-ind"><br><span class="indent">&nbsp;</span></span>তারা তাঁকে ধন্য বলুক। <span class="br-p"><br><br></span> <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>সদাপ্রভু ঈশ্বর, যিনি ইস্রায়েলের ঈশ্বর, তাঁর গৌরব হোক; <br><span class="br-ind"><br><span class="indent">&nbsp;</span></span>কেবল তিনিই আশ্চর্য আশ্চর্য কাজ করেন। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>চিরকাল তাঁর মহিমাপূর্ণ নামের প্রশংসা হোক; <br><span class="br-ind"><br><span class="indent">&nbsp;</span></span>সারা দুনিয়া তাঁর মহিমায় পূর্ণ হোক। <br><span class="br-ind"><br><span class="indent">&nbsp;</span></span>আমেন, আমেন। <span class="br-p"><br><br></span> <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>যিশয়ের ছেলে দায়ূদের সব প্রার্থনার শেষ এখানেই।<br></div>
</div>
<!-- PARSED ABOVE; EDITING MAY BREAK PARSER -->
</body></html>