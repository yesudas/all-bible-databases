<html><head>
<meta http-equiv="Content-Type" content="text/html;charset=utf-8" />
<title>Ps 77 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 77);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_75.html">75</a> <a href="Ps_76.html">76</a> <b>77</b> <a href="Ps_78.html">78</a> <a href="Ps_79.html">79</a> ... <a href="Ps_150.html">150</a> </div><hr>
<h1>Ps 77</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>গান পরিচালকের সংকলনের জন্য। যিদূথূনের নমুনায়। আসফের গান।</b> <span class="br-p"><br><br></span><span class="br-ind"><br><span class="indent">&nbsp;</span></span>আমি চিৎকার করে ঈশ্বরের কাছে কাঁদছি; <br><span class="br-ind"><br><span class="indent">&nbsp;</span></span>আমি ঈশ্বরের কাছে চিৎকার করছি <br><span class="br-ind"><br><span class="indent">&nbsp;</span></span>যেন তিনি তা শুনে উত্তর দেন। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>বিপদের দিনে আমি প্রভুকে ডাকলাম; <br><span class="br-ind"><br><span class="indent">&nbsp;</span></span>রাতের বেলা আমার হাত দু’টা ঈশ্বরের দিকে <br><span class="br-ind"><br><span class="indent">&nbsp;</span></span>বাড়ানোই থাকত, আমি ক্লান্ত হতাম না; <br><span class="br-ind"><br><span class="indent">&nbsp;</span></span>আমার অন্তর সান্ত্বনা পেত না। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আমি যখন ঈশ্বরের কথা ভাবতাম তখন দুঃখে কোঁকাতাম; <br><span class="br-ind"><br><span class="indent">&nbsp;</span></span>ভাবতে ভাবতে আমি নিরাশ হয়ে পড়তাম। [সেলা] <span class="br-p"><br><br></span> <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তুমিই আমার চোখের পাতা খোলা রাখতে; <br><span class="br-ind"><br><span class="indent">&nbsp;</span></span>আমি খুব অস্থির হয়ে পড়তাম, <br><span class="br-ind"><br><span class="indent">&nbsp;</span></span>তাই কথাও বলতে পারতাম না। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>অনেক পুরানো দিনের কথা আমি ভাবতাম, <br><span class="br-ind"><br><span class="indent">&nbsp;</span></span>ভাবতাম অনেক অনেক বছর আগেকার কথা। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>রাতের বেলায় আমার সব গানের কথা আমার মনে পড়ত; <br><span class="br-ind"><br><span class="indent">&nbsp;</span></span>আমি অন্তরে গভীরভাবে চিন্তা করতাম <br><span class="br-ind"><br><span class="indent">&nbsp;</span></span>আর মনে মনে প্রশ্ন করতাম- <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>প্রভু কি চিরদিনের জন্য আমাদের ত্যাগ করেছেন? <br><span class="br-ind"><br><span class="indent">&nbsp;</span></span>তিনি কি আমাদের আর কখনও দয়া করবেন না? <span class="br-p"><br><br></span> <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তাঁর অটল ভালবাসা কি চিরদিনের জন্য শেষ হয়ে গেল? <br><span class="br-ind"><br><span class="indent">&nbsp;</span></span>তাঁর প্রতিজ্ঞাও কি চিরকালের জন্য বিফল হয়ে গেল? <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>ঈশ্বর কি দয়া করতে ভুলে গেলেন? <br><span class="br-ind"><br><span class="indent">&nbsp;</span></span>তিনি কি ক্রোধে তাঁর করুণা বন্ধ করে দিলেন? [সেলা] <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>আমি বললাম, “এটাই আমার দুঃখ যে, <br><span class="br-ind"><br><span class="indent">&nbsp;</span></span>মহান ঈশ্বরের ডান হাতখানা বদলে গেছে।” <span class="br-p"><br><br></span> <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সদাপ্রভুর সব কাজের কথা আমি মনে করব; <br><span class="br-ind"><br><span class="indent">&nbsp;</span></span>হ্যাঁ, মনে করব পুরানো দিনে তোমার করা <br><span class="br-ind"><br><span class="indent">&nbsp;</span></span>আশ্চর্য কাজগুলোর কথা। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>তোমার সমস্ত কাজের বিষয়ে আমি ধ্যান করব; <br><span class="br-ind"><br><span class="indent">&nbsp;</span></span>তোমার সব কাজের কথা ভেবে দেখব। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>হে ঈশ্বর, তোমার চলার পথ পবিত্র; <br><span class="br-ind"><br><span class="indent">&nbsp;</span></span>আমাদের ঈশ্বরের মত মহান কি কোন দেবতা আছে? <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>তুমিই সেই ঈশ্বর যিনি আশ্চর্য আশ্চর্য কাজ করে থাকেন; <br><span class="br-ind"><br><span class="indent">&nbsp;</span></span>সব জাতির মধ্যে তোমার শক্তির পরিচয় তুমি দিয়েছ। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>তুমি তোমার লোক যাকোব ও যোষেফের বংশধরদের <br><span class="br-ind"><br><span class="indent">&nbsp;</span></span>তোমার শক্ত হাতে মুক্ত করেছ। [সেলা] <span class="br-p"><br><br></span> <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>হে ঈশ্বর, সাগরের জল তোমাকে দেখেছিল; <br><span class="br-ind"><br><span class="indent">&nbsp;</span></span>তোমাকে দেখে জল অস্থির হয়ে উঠল, <br><span class="br-ind"><br><span class="indent">&nbsp;</span></span>তার গভীর তলা পর্যন্ত কেঁপে উঠল। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>মেঘ জল ঢেলে দিল, আকাশে বাজের গর্জন হল; <br><span class="br-ind"><br><span class="indent">&nbsp;</span></span>তোমার বিদ্যুতের তীর এখানে ওখানে চম্‌কাতে লাগল। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>ঘূর্ণিঝড়ে তোমার বাজের শব্দ শোনা গেল, <br><span class="br-ind"><br><span class="indent">&nbsp;</span></span>তোমার বিদ্যুতের ঝলক্‌ জগৎ আলোময় করল; <br><span class="br-ind"><br><span class="indent">&nbsp;</span></span>পৃথিবী কাঁপল ও টলমল করে উঠল। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>সাগরের মধ্য দিয়ে তুমি পথ করে দিলে, <br><span class="br-ind"><br><span class="indent">&nbsp;</span></span>গভীর জলের মধ্য দিয়ে তুমি পথ করে দিলে, <br><span class="br-ind"><br><span class="indent">&nbsp;</span></span>কিন্তু তোমার পায়ের চিহ্ন সেখানে দেখা যায় নি। <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মোশি ও হারোণকে দিয়ে ভেড়ার পালের মত করে <br><span class="br-ind"><br><span class="indent">&nbsp;</span></span>তুমি তোমার লোকদের চালিয়ে নিয়ে গিয়েছিলে।<br></div>
</div>
<!-- PARSED ABOVE; EDITING MAY BREAK PARSER -->
</body></html>