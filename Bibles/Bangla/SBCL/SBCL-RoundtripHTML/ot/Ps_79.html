<html><head>
<meta http-equiv="Content-Type" content="text/html;charset=utf-8" />
<title>Ps 79 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 79);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_77.html">77</a> <a href="Ps_78.html">78</a> <b>79</b> <a href="Ps_80.html">80</a> <a href="Ps_81.html">81</a> ... <a href="Ps_150.html">150</a> </div><hr>
<h1>Ps 79</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>আসফের একটা গান।</b> <span class="br-p"><br><br></span><span class="br-ind"><br><span class="indent">&nbsp;</span></span>হে ঈশ্বর, অন্য জাতিরা তোমার সম্পত্তি আক্রমণ করেছে, <br><span class="br-ind"><br><span class="indent">&nbsp;</span></span>তারা সেখানে ঢুকে পড়েছে; <br><span class="br-ind"><br><span class="indent">&nbsp;</span></span>তোমার পবিত্র ঘরটা তারা অশুচি করেছে; <br><span class="br-ind"><br><span class="indent">&nbsp;</span></span>যিরূশালেমকে তারা ধ্বংসের স্তূপ করেছে। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তোমার দাসদের মৃতদেহগুলো <br><span class="br-ind"><br><span class="indent">&nbsp;</span></span>তারা আকাশের পাখীদের খেতে দিয়েছে; <br><span class="br-ind"><br><span class="indent">&nbsp;</span></span>তোমার ভক্তদের দেহের মাংস পৃথিবীর পশুদের দিয়েছে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>যিরূশালেমের চারদিকে তারা জলের মত করে <br><span class="br-ind"><br><span class="indent">&nbsp;</span></span>তাদের রক্ত ঢেলে দিয়েছে; <br><span class="br-ind"><br><span class="indent">&nbsp;</span></span>তাদের কবর দেবার কেউ নেই। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>প্রতিবেশী জাতিদের কাছে আমরা নিন্দার পাত্র হয়েছি, <br><span class="br-ind"><br><span class="indent">&nbsp;</span></span>আমাদের চারপাশের লোকদের কাছে <br><span class="br-ind"><br><span class="indent">&nbsp;</span></span>হাসি-তামাশার খোরাক হয়েছি। <span class="br-p"><br><br></span> <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে সদাপ্রভু, আর কতকাল? <br><span class="br-ind"><br><span class="indent">&nbsp;</span></span>তুমি কি চিরকালই অসন্তুষ্ট হয়ে থাকবে? <br><span class="br-ind"><br><span class="indent">&nbsp;</span></span>আর কতদিন তোমার পাওনা ভক্তি না পাওয়ার জ্বালা <br><span class="br-ind"><br><span class="indent">&nbsp;</span></span>আগুনের মত জ্বলতে থাকবে? <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>যারা তোমাকে মেনে নেয় না সেই সব জাতির উপর <br><span class="br-ind"><br><span class="indent">&nbsp;</span></span>তোমার ক্রোধ ঢেলে দাও, <br><span class="br-ind"><br><span class="indent">&nbsp;</span></span>ঢেলে দাও সেই সব রাজ্যগুলোর উপর <br><span class="br-ind"><br><span class="indent">&nbsp;</span></span>যারা তোমাকে তোমার যোগ্য সম্মান দেয় না; <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>কারণ তারাই যাকোবের বংশকে যেন শেষ করে ফেলেছে, <br><span class="br-ind"><br><span class="indent">&nbsp;</span></span>তার বাসস্থান ধ্বংস করেছে। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>পূর্বপুরুষদের অন্যায় তুমি আমাদের বিরুদ্ধে ধোরো না; <br><span class="br-ind"><br><span class="indent">&nbsp;</span></span>তুমি শীঘ্র তোমার মমতা আমাদের দেখাও, <br><span class="br-ind"><br><span class="indent">&nbsp;</span></span>কারণ আমরা সব দিক থেকে কাতর হয়ে পড়েছি। <span class="br-p"><br><br></span> <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে আমাদের উদ্ধারকর্তা ঈশ্বর, <br><span class="br-ind"><br><span class="indent">&nbsp;</span></span>তোমার গৌরবের জন্য তুমি আমাদের সাহায্য কর; <br><span class="br-ind"><br><span class="indent">&nbsp;</span></span>তোমার সুনাম রক্ষার জন্য আমাদের উদ্ধার কর <br><span class="br-ind"><br><span class="indent">&nbsp;</span></span>আর আমাদের পাপ ক্ষমা কর। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>অন্য জাতিরা কেন বলবে, “কোথায় গেল ওদের ঈশ্বর?” <br><span class="br-ind"><br><span class="indent">&nbsp;</span></span>তুমি আমাদের সামনেই তাদের জানিয়ে দাও যে, <br><span class="br-ind"><br><span class="indent">&nbsp;</span></span>তোমার দাসদের রক্তপাতের শোধ তুমি নেবেই। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>বন্দীদের কাত্‌রানি তোমার কানে পৌঁছাক; <br><span class="br-ind"><br><span class="indent">&nbsp;</span></span>যাদের উপর মৃত্যুর রায় দেওয়া হয়েছে <br><span class="br-ind"><br><span class="indent">&nbsp;</span></span>তোমার মহাশক্তিতে তুমি তাদের বাঁচাও। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>হে প্রভু, আমাদের প্রতিবেশী জাতিরা <br><span class="br-ind"><br><span class="indent">&nbsp;</span></span>যেভাবে তোমাকে গাল-মন্দ করেছে, <br><span class="br-ind"><br><span class="indent">&nbsp;</span></span>তার সাতগুণ শাস্তি তুমি তাদের ফিরিয়ে দাও। <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>তাহলে আমরা, তোমার লোকেরা, যারা তোমার চারণ ভূমির ভেড়া, <br><span class="br-ind"><br><span class="indent">&nbsp;</span></span>চিরকাল তোমাকে কৃতজ্ঞতা জানাব <br><span class="br-ind"><br><span class="indent">&nbsp;</span></span>আর বংশের পর বংশ ধরে তোমার গৌরব করব।<br></div>
</div>
<!-- PARSED ABOVE; EDITING MAY BREAK PARSER -->
</body></html>