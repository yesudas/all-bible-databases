<html><head>
<meta http-equiv="Content-Type" content="text/html;charset=utf-8" />
<title>Ps 84 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 84);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_82.html">82</a> <a href="Ps_83.html">83</a> <b>84</b> <a href="Ps_85.html">85</a> <a href="Ps_86.html">86</a> ... <a href="Ps_150.html">150</a> </div><hr>
<h1>Ps 84</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>গান পরিচালকের সংকলনের জন্য। গিত্তীৎ। কোরহের বংশের গান।</b> <span class="br-p"><br><br></span><span class="br-ind"><br><span class="indent">&nbsp;</span></span>হে সর্বক্ষমতার অধিকারী সদাপ্রভু, কি সুন্দর তোমার বাসস্থান! <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমার প্রাণ সদাপ্রভুর ঘরের উঠানগুলো দেখবার জন্য <br><span class="br-ind"><br><span class="indent">&nbsp;</span></span>আকুল হয়ে উঠেছে, <br><span class="br-ind"><br><span class="indent">&nbsp;</span></span>আর সেজন্য আমার প্রাণ যেন বেরিয়ে যাচ্ছে; <br><span class="br-ind"><br><span class="indent">&nbsp;</span></span>জীবন্ত ঈশ্বরের জন্য আমার দেহ ও মন আনন্দে চিৎকার করছে। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>হে সর্বক্ষমতার অধিকারী সদাপ্রভু, <br><span class="br-ind"><br><span class="indent">&nbsp;</span></span>আমার রাজা, আমার ঈশ্বর, <br><span class="br-ind"><br><span class="indent">&nbsp;</span></span>তোমার বেদীর কাছে চড়াই পাখী ঘর পেয়েছে, <br><span class="br-ind"><br><span class="indent">&nbsp;</span></span>খঞ্জন পাখীও বাচ্চা রাখবার বাসা পেয়েছে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>ধন্য তারা, যারা তোমার ঘরে থাকে; <br><span class="br-ind"><br><span class="indent">&nbsp;</span></span>তারা সব সময় তোমার গৌরব করে। [সেলা] <span class="br-p"><br><br></span> <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>তোমার কাছ থেকে যারা শক্তি পায় তারা ধন্য। <br><span class="br-ind"><br><span class="indent">&nbsp;</span></span>ধন্য তারা, যাদের অন্তরে সিয়োনে যাবার পথের চিন্তা রয়েছে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বাকা-উপত্যকার মধ্য দিয়ে যাবার সময় <br><span class="br-ind"><br><span class="indent">&nbsp;</span></span>তারা জায়গাটাকে ফোয়ারার স্থান করে তোলে; <br><span class="br-ind"><br><span class="indent">&nbsp;</span></span>প্রথম বর্ষার বৃষ্টি সেই জায়গাটাকে আশীর্বাদে ভরে দেয়। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>যাওয়ার পথে তারা শক্তির উপরে শক্তি পায়; <br><span class="br-ind"><br><span class="indent">&nbsp;</span></span>তারা প্রত্যেকে সিয়োনে ঈশ্বরের সামনে গিয়ে উপস্থিত হয়। <span class="br-p"><br><br></span> <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>হে সদাপ্রভু, সর্বক্ষমতার অধিকারী ঈশ্বর, <br><span class="br-ind"><br><span class="indent">&nbsp;</span></span>আমার প্রার্থনা শোন; <br><span class="br-ind"><br><span class="indent">&nbsp;</span></span>হে যাকোবের ঈশ্বর, আমার কথায় কান দাও। [সেলা] <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>হে ঈশ্বর, আমাদের ঢালকে দেখ; <br><span class="br-ind"><br><span class="indent">&nbsp;</span></span>তোমার এই অভিষিক্ত লোকের উপর তোমার দয়ার চোখ রাখ। <span class="br-p"><br><br></span> <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>অন্য জায়গায় হাজার দিন কাটানোর চেয়ে <br><span class="br-ind"><br><span class="indent">&nbsp;</span></span>তোমার ঘরের উঠানগুলোতে একটা দিন কাটানো অনেক ভাল; <br><span class="br-ind"><br><span class="indent">&nbsp;</span></span>দুষ্ট লোকদের তাম্বুর মধ্যে বাস করার চেয়ে <br><span class="br-ind"><br><span class="indent">&nbsp;</span></span>বরং আমার ঈশ্বরের ঘরের দরজার চৌকাঠের কাছে <br><span class="br-ind"><br><span class="indent">&nbsp;</span></span>দাঁড়িয়ে থাকা অনেক ভাল। <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সত্যি ঈশ্বর সদাপ্রভুই সূর্য ও ঢালের মত; <br><span class="br-ind"><br><span class="indent">&nbsp;</span></span>তিনি দয়া ও গৌরব দান করেন। <br><span class="br-ind"><br><span class="indent">&nbsp;</span></span>যারা সৎ ভাবে চলে তাদের কোন ভাল জিনিস দিতে <br><span class="br-ind"><br><span class="indent">&nbsp;</span></span>তিনি অস্বীকার করেন না। <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>হে সর্বক্ষমতার অধিকারী সদাপ্রভু, <br><span class="br-ind"><br><span class="indent">&nbsp;</span></span>যে তোমার উপর নির্ভর করে সে ধন্য।<br></div>
</div>
<!-- PARSED ABOVE; EDITING MAY BREAK PARSER -->
</body></html>