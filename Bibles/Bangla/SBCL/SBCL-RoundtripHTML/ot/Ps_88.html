<html><head>
<meta http-equiv="Content-Type" content="text/html;charset=utf-8" />
<title>Ps 88 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 88);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_86.html">86</a> <a href="Ps_87.html">87</a> <b>88</b> <a href="Ps_89.html">89</a> <a href="Ps_90.html">90</a> ... <a href="Ps_150.html">150</a> </div><hr>
<h1>Ps 88</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><b>একটা গীত। কোরহের বংশের গান। গান পরিচালকের সংকলনের জন্য। সুর- “মহলৎ-লিয়ান্নোৎ।” ইষ্রাহীয় হেমনের মস্কীল-গান।</b> <span class="br-p"><br><br></span><span class="br-ind"><br><span class="indent">&nbsp;</span></span>হে সদাপ্রভু, আমার উদ্ধারকর্তা ঈশ্বর, আমি দিনরাত তোমার কাছে কাঁদছি। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>তোমার সামনে আমার প্রার্থনা উপস্থিত হোক; <br><span class="br-ind"><br><span class="indent">&nbsp;</span></span>তুমি আমার কান্না শোন; <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>কারণ আমার অন্তর দুঃখে ভরা; <br><span class="br-ind"><br><span class="indent">&nbsp;</span></span>আমার প্রাণ প্রায় মৃতস্থানের কাছে চলে গেছে। <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>যারা মৃতস্থানে যাবে তাদের মধ্যেই আমাকে ধরা হয়েছে; <br><span class="br-ind"><br><span class="indent">&nbsp;</span></span>শক্তিশালী হয়েও যে শক্তিহীন হয়ে পড়েছে <br><span class="br-ind"><br><span class="indent">&nbsp;</span></span>আমি তারই মত হয়েছি। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>আমাকে যেন মৃতদের মধ্যে ফেলে রাখা হয়েছে; <br><span class="br-ind"><br><span class="indent">&nbsp;</span></span>আমি মেরে ফেলা, কবরে শুয়ে থাকা লোকদের মতই হয়েছি, <br><span class="br-ind"><br><span class="indent">&nbsp;</span></span>যাদের কথা তুমি আর মনেও কর না, <br><span class="br-ind"><br><span class="indent">&nbsp;</span></span>যারা তোমার সাহায্য থেকে বিচ্ছিন্ন হয়ে গেছে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>তুমি আমাকে মৃতস্থানের সবচেয়ে নীচু জায়গায় রেখেছ, <br><span class="br-ind"><br><span class="indent">&nbsp;</span></span>রেখেছ অন্ধকারময় গভীর জায়গায়। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তোমার ক্রোধ আমার উপরে চেপে বসে আছে; <br><span class="br-ind"><br><span class="indent">&nbsp;</span></span>তোমার সমস্ত ক্রোধের ঢেউ দিয়ে <br><span class="br-ind"><br><span class="indent">&nbsp;</span></span>তুমি আমাকে তলিয়ে দিচ্ছ। [সেলা] <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>আমার নিজের লোকদের আমার কাছ থেকে <br><span class="br-ind"><br><span class="indent">&nbsp;</span></span>তুমি সরিয়ে নিয়েছ; <br><span class="br-ind"><br><span class="indent">&nbsp;</span></span>তাদের কাছে তুমি আমাকে ঘৃণার জিনিস করে তুলেছ। <br><span class="br-ind"><br><span class="indent">&nbsp;</span></span>আমি আট্‌কা পড়ে গেছি, বেরিয়ে আসতে পারছি না; <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>দুঃখ-কষ্টে চোখ আমার ঝাপ্‌সা হয়ে গেছে। <br><span class="br-ind"><br><span class="indent">&nbsp;</span></span>হে সদাপ্রভু, প্রতিদিন আমি তোমাকে ডাকি; <br><span class="br-ind"><br><span class="indent">&nbsp;</span></span>আমি তোমার দিকে আমার হাত বাড়িয়ে রেখেছি। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যারা মারা গেছে, তাদের জন্য কি তুমি আশ্চর্য কাজ কর? <br><span class="br-ind"><br><span class="indent">&nbsp;</span></span>মৃতেরা উঠে কি তোমার প্রশংসা করবে? [সেলা] <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>কবরের মধ্যে কি তোমার অটল ভালবাসা <br><span class="br-ind"><br><span class="indent">&nbsp;</span></span>আর নরকে কি তোমার বিশ্বস্ততার কথা <br><span class="br-ind"><br><span class="indent">&nbsp;</span></span>প্রচার করা হবে? <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>অন্ধকার স্থানে কি তোমার আশ্চর্য কাজ বুঝা যাবে? <br><span class="br-ind"><br><span class="indent">&nbsp;</span></span>যে দেশের লোকদের লোকে ভুলে যায় <br><span class="br-ind"><br><span class="indent">&nbsp;</span></span>সেখানে কি তোমার ন্যায় কাজ বুঝা যাবে? <span class="br-p"><br><br></span> <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>হে সদাপ্রভু, আমি, আমি তোমার কাছে সাহায্যের জন্য কাঁদি; <br><span class="br-ind"><br><span class="indent">&nbsp;</span></span>সকাল বেলায় তোমার কাছে আমার প্রার্থনা পৌঁছায়। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>হে সদাপ্রভু, কেন তুমি আমাকে ত্যাগ করছ? <br><span class="br-ind"><br><span class="indent">&nbsp;</span></span>তোমার মুখ আমার কাছ থেকে কেন লুকিয়ে রাখছ? <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>ছেলেবেলা থেকেই আমি দুঃখের মধ্যে পড়ে আছি <br><span class="br-ind"><br><span class="indent">&nbsp;</span></span>আর মৃত্যুর মুখোমুখি হয়ে আছি। <br><span class="br-ind"><br><span class="indent">&nbsp;</span></span>তোমার ভয়ানক শাস্তি আমার উপর নেমে আসছে; <br><span class="br-ind"><br><span class="indent">&nbsp;</span></span>আমি বড়ই অসহায়। <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>তোমার ভয়ংকর ক্রোধ আমার উপর দিয়ে বয়ে গেছে; <br><span class="br-ind"><br><span class="indent">&nbsp;</span></span>তোমার ভয়-জাগানো আঘাত আমাকে শেষ করে দিয়েছে। <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>সেগুলো জলের মত করে সারা দিন আমাকে ঘিরে রেখেছে, <br><span class="br-ind"><br><span class="indent">&nbsp;</span></span>আমাকে সম্পূর্ণভাবে ডুবিয়ে দিয়েছে। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>আমার সংগী যারা, প্রিয় যারা, <br><span class="br-ind"><br><span class="indent">&nbsp;</span></span>তাদের তুমি আমার কাছ থেকে নিয়ে গেছ; <br><span class="br-ind"><br><span class="indent">&nbsp;</span></span>এখন অন্ধকারই আমার বন্ধু।<br></div>
</div>
<!-- PARSED ABOVE; EDITING MAY BREAK PARSER -->
</body></html>