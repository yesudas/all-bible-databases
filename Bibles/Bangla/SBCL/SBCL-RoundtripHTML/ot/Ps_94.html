<html><head>
<meta http-equiv="Content-Type" content="text/html;charset=utf-8" />
<title>Ps 94 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Ps', 94);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Ps_1.html">1</a> ... <a href="Ps_92.html">92</a> <a href="Ps_93.html">93</a> <b>94</b> <a href="Ps_95.html">95</a> <a href="Ps_96.html">96</a> ... <a href="Ps_150.html">150</a> </div><hr>
<h1>Ps 94</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span><span class="br-ind"><br><span class="indent">&nbsp;</span></span>হে সদাপ্রভু, অন্যায়ের শাস্তি দেবার অধিকারী ঈশ্বর, <br><span class="br-ind"><br><span class="indent">&nbsp;</span></span>হে অন্যায়ের শাস্তি দেবার অধিকারী ঈশ্বর, <br><span class="br-ind"><br><span class="indent">&nbsp;</span></span>তোমার আলো প্রকাশিত হোক। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>হে জগতের বিচারকর্তা, তুমি ওঠো; <br><span class="br-ind"><br><span class="indent">&nbsp;</span></span>অহংকারীদের যা পাওনা তা তুমি তাদের দাও। <span class="br-p"><br><br></span> <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>আর কতকাল, হে সদাপ্রভু, <br><span class="br-ind"><br><span class="indent">&nbsp;</span></span>আর কতকাল দুষ্ট লোকেরা <br><span class="br-ind"><br><span class="indent">&nbsp;</span></span>আনন্দে মেতে থাকার সুযোগ পাবে? <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তাদের মুখ থেকে কেবল দেমাক-ভরা কথার স্রোত <br><span class="br-ind"><br><span class="indent">&nbsp;</span></span>বের হয়ে আসে; <br><span class="br-ind"><br><span class="indent">&nbsp;</span></span>সেই অন্যায়কারীর দল বড়াই করে বেড়ায়। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে সদাপ্রভু, তারা তোমার লোকদের দলে-পিষে মারছে; <br><span class="br-ind"><br><span class="indent">&nbsp;</span></span>যারা তোমার নিজের সম্পত্তি তাদের উপর তারা জুলুম করছে। <br></div>
<div class="v" id="v6"><span class="vn">6</span> <span class="br-ind"><br><span class="indent">&nbsp;</span></span>বিধবা আর বিদেশীদের তারা মেরে ফেলছে <br><span class="br-ind"><br><span class="indent">&nbsp;</span></span>আর অনাথদের খুন করছে। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>তারা বলছে, “এদিকে সদাপ্রভুর চোখ নেই; <br><span class="br-ind"><br><span class="indent">&nbsp;</span></span>যাকোবের ঈশ্বর খেয়াল করেন না।” <span class="br-p"><br><br></span> <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>অসাড় অন্তরের লোকেরা, তোমরা কান দাও; <br><span class="br-ind"><br><span class="indent">&nbsp;</span></span>ওহে বিবেচনাহীন লোকেরা, কবে তোমাদের সুবুদ্ধি হবে? <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>যিনি কান সৃষ্টি করেছেন তিনি কি শুনতে পান না? <br><span class="br-ind"><br><span class="indent">&nbsp;</span></span>যিনি চোখ গড়েছেন তাঁর কি দেখার শক্তি নেই? <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>যিনি সব জাতিকে শাসন করেন ও মানুষকে শিক্ষা দেন <br><span class="br-ind"><br><span class="indent">&nbsp;</span></span>তিনি কি শাস্তি না দিয়ে থাকবেন? <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>সদাপ্রভু মানুষের সব চিন্তা জানেন; <br><span class="br-ind"><br><span class="indent">&nbsp;</span></span>তিনি জানেন যে, সে সবই নিষ্ফল। <span class="br-p"><br><br></span> <br></div>
<div class="v" id="v12"><span class="vn">12</span> <span class="br-ind"><br><span class="indent">&nbsp;</span></span>হে সদাপ্রভু, সেই লোক ধন্য যাকে তুমি শাসনে রাখ <br><span class="br-ind"><br><span class="indent">&nbsp;</span></span>আর তোমার আইন-কানুুন শিক্ষা দাও, <br></div>
<div class="v" id="v13"><span class="vn">13</span> <span class="br-ind"><br><span class="indent">&nbsp;</span></span>যাতে বিপদের দিনে সে সাহস পায়, <br><span class="br-ind"><br><span class="indent">&nbsp;</span></span>যে পর্যন্ত না দুষ্ট লোকদের জন্য গর্ত তৈরী শেষ হয়। <br></div>
<div class="v" id="v14"><span class="vn">14</span> <span class="br-ind"><br><span class="indent">&nbsp;</span></span>সদাপ্রভু কখনও তাঁর লোকদের ত্যাগ করবেন না; <br><span class="br-ind"><br><span class="indent">&nbsp;</span></span>যারা তাঁর নিজের সম্পত্তি তাদের তিনি ফেলে দেবেন না। <br></div>
<div class="v" id="v15"><span class="vn">15</span> <span class="br-ind"><br><span class="indent">&nbsp;</span></span>বিচারের রায় আবার ন্যায়পূর্ণ হয়ে উঠবে; <br><span class="br-ind"><br><span class="indent">&nbsp;</span></span>যাদের অন্তর খাঁটি তারা সবাই তা মেনে চলবে। <span class="br-p"><br><br></span> <br></div>
<div class="v" id="v16"><span class="vn">16</span> <span class="br-ind"><br><span class="indent">&nbsp;</span></span>কে আমার পক্ষ হয়ে দুষ্টদের বিরুদ্ধে দাঁড়াবে? <br><span class="br-ind"><br><span class="indent">&nbsp;</span></span>আমার পক্ষ হয়ে অন্যায়কারীদের বিরুদ্ধে কে দাঁড়াবে? <br></div>
<div class="v" id="v17"><span class="vn">17</span> <span class="br-ind"><br><span class="indent">&nbsp;</span></span>যদি সদাপ্রভু আমাকে সাহায্য না করতেন, <br><span class="br-ind"><br><span class="indent">&nbsp;</span></span>তবে মৃত্যুর নীরবতায় চলে যেতে আমার দেরি হত না। <br></div>
<div class="v" id="v18"><span class="vn">18</span> <span class="br-ind"><br><span class="indent">&nbsp;</span></span>যখনই আমি ভাবি আমার পা পিছ্‌লে যাচ্ছে, <br><span class="br-ind"><br><span class="indent">&nbsp;</span></span>তখনই হে সদাপ্রভু, তোমার অটল ভালবাসা <br><span class="br-ind"><br><span class="indent">&nbsp;</span></span>আমাকে ধরে রাখে। <br></div>
<div class="v" id="v19"><span class="vn">19</span> <span class="br-ind"><br><span class="indent">&nbsp;</span></span>আমার মনে যখন দুশ্চিন্তা বেড়ে যায়, <br><span class="br-ind"><br><span class="indent">&nbsp;</span></span>তখন তোমার দেওয়া সান্ত্বনা <br><span class="br-ind"><br><span class="indent">&nbsp;</span></span>আমার অন্তরকে আনন্দিত করে। <span class="br-p"><br><br></span> <br></div>
<div class="v" id="v20"><span class="vn">20</span> <span class="br-ind"><br><span class="indent">&nbsp;</span></span>মন্দ শাসনকর্তারা মন্দ কাজের জন্য আইন তৈরী করে; <br><span class="br-ind"><br><span class="indent">&nbsp;</span></span>তোমার সংগে তাদের কি কোন সম্বন্ধ থাকতে পারে? <br></div>
<div class="v" id="v21"><span class="vn">21</span> <span class="br-ind"><br><span class="indent">&nbsp;</span></span>তারা সৎ লোকের বিরুদ্ধে দল পাকায় <br><span class="br-ind"><br><span class="indent">&nbsp;</span></span>আর নির্দোষকে মৃত্যুর শাস্তি দেবার জন্য দোষী বানায়। <br></div>
<div class="v" id="v22"><span class="vn">22</span> <span class="br-ind"><br><span class="indent">&nbsp;</span></span>কিন্তু সদাপ্রভুই আমার দুর্গ; <br><span class="br-ind"><br><span class="indent">&nbsp;</span></span>আমার ঈশ্বরই আমার আশ্রয়-পাহাড়। <br></div>
<div class="v" id="v23"><span class="vn">23</span> <span class="br-ind"><br><span class="indent">&nbsp;</span></span>তাদের অন্যায় তিনি তাদেরই মাথার উপর নিয়ে আসবেন, <br><span class="br-ind"><br><span class="indent">&nbsp;</span></span>তাদের দুষ্টতাতেই তিনি তাদের শেষ করে দেবেন; <br><span class="br-ind"><br><span class="indent">&nbsp;</span></span>আমাদের ঈশ্বর সদাপ্রভুই তা করবেন।<br></div>
</div>
<!-- PARSED ABOVE; EDITING MAY BREAK PARSER -->
</body></html>