<html><head>
<meta http-equiv="Content-Type" content="text/html;charset=utf-8" />
<title>Song 3 &ndash; গীত &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Song', 3);">
<div id="navbar"><a href="../index.html">Pobitro Baibel</a> &ndash; <b>গীত</b> &ndash; <a href="Song_1.html">1</a> <a href="Song_2.html">2</a> <b>3</b> <a href="Song_4.html">4</a> <a href="Song_5.html">5</a> ... <a href="Song_8.html">8</a> </div><hr>
<h1>Song 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>রাতের বেলা আমার বিছানায় <span class="br-p"><br><br></span><span class="br-ind"><br><span class="indent">&nbsp;</span></span>আমার প্রাণের প্রিয়তমকে আমি খুঁজছিলাম; <br><span class="br-ind"><br><span class="indent">&nbsp;</span></span>আমি তাঁকে খুঁজছিলাম, কিন্তু পেলাম না। <br></div>
<div class="v" id="v2"><span class="vn">2</span> <span class="br-ind"><br><span class="indent">&nbsp;</span></span>আমি ভাবলাম, আমি এখন উঠে শহরের মধ্যে ঘুরে বেড়াব, <br><span class="br-ind"><br><span class="indent">&nbsp;</span></span>ঘুরে বেড়াব রাস্তায় রাস্তায়, চকে চকে; <br><span class="br-ind"><br><span class="indent">&nbsp;</span></span>সেখানে আমি আমার প্রাণের প্রিয়তমকে খুঁজব; <br><span class="br-ind"><br><span class="indent">&nbsp;</span></span>আমি তাঁর খোঁজ করছিলাম কিন্তু তাঁকে পেলাম না। <br></div>
<div class="v" id="v3"><span class="vn">3</span> <span class="br-ind"><br><span class="indent">&nbsp;</span></span>পাহারাদারেরা শহরে ঘুরে ঘুরে পাহারা দেবার সময় <br><span class="br-ind"><br><span class="indent">&nbsp;</span></span>আমাকে দেখতে পেল। <br><span class="br-ind"><br><span class="indent">&nbsp;</span></span>আমি তাদের জিজ্ঞাসা করলাম, <br><span class="br-ind"><br><span class="indent">&nbsp;</span></span>“তোমরা কি আমার প্রাণের প্রিয়তমকে দেখেছ?” <br></div>
<div class="v" id="v4"><span class="vn">4</span> <span class="br-ind"><br><span class="indent">&nbsp;</span></span>তাদের পার হয়ে এগিয়ে যেতেই <br><span class="br-ind"><br><span class="indent">&nbsp;</span></span>আমি আমার প্রাণের প্রিয়তমের দেখা পেলাম। <br><span class="br-ind"><br><span class="indent">&nbsp;</span></span>তাঁকে ধরে আমার মায়ের ঘরে না আনা পর্যন্ত <br><span class="br-ind"><br><span class="indent">&nbsp;</span></span>আমি তাঁকে ছাড়লাম না; <br><span class="br-ind"><br><span class="indent">&nbsp;</span></span>যিনি আমাকে গর্ভে ধরেছিলেন <br><span class="br-ind"><br><span class="indent">&nbsp;</span></span>আমি তাঁরই ঘরে তাঁকে আনলাম। <br></div>
<div class="v" id="v5"><span class="vn">5</span> <span class="br-ind"><br><span class="indent">&nbsp;</span></span>হে যিরূশালেমের মেয়েরা, <br><span class="br-ind"><br><span class="indent">&nbsp;</span></span>আমি কৃষ্ণসার ও মাঠের হরিণীদের নামে অনুরোধ করে বলছি, <br><span class="br-ind"><br><span class="indent">&nbsp;</span></span>তোমরা ভালবাসাকে জাগায়ো না বা উত্তেজিত কোরো না <br><span class="br-ind"><br><span class="indent">&nbsp;</span></span>যতক্ষণ না তার উপযুক্ত সময় হয়। <br></div>
<div class="v" id="v6"><h2>যিরূশালেমের লোকদের কথা:</h2><span class="vn">6</span> <span class="br-ind"><br><span class="indent">&nbsp;</span></span>মরু-এলাকা থেকে ধূমার থামের মত যে আসছে সে কে? <br><span class="br-ind"><br><span class="indent">&nbsp;</span></span>সেই ধূমার থামে রয়েছে বণিকের সব রকম মশলার, <br><span class="br-ind"><br><span class="indent">&nbsp;</span></span>গন্ধরসের ও সুগন্ধি ধূপের সুগন্ধ। <br></div>
<div class="v" id="v7"><span class="vn">7</span> <span class="br-ind"><br><span class="indent">&nbsp;</span></span>দেখ, ওটা শলোমনের পালকী! <br><span class="br-ind"><br><span class="indent">&nbsp;</span></span>ষাটজন বীর যোদ্ধা রয়েছেন সেই পালকীর চারপাশে; <br><span class="br-ind"><br><span class="indent">&nbsp;</span></span>তাঁরা ইস্রায়েলের সবচেয়ে শক্তিশালী বীর। <br></div>
<div class="v" id="v8"><span class="vn">8</span> <span class="br-ind"><br><span class="indent">&nbsp;</span></span>তাঁদের সবার সংগে আছে তলোয়ার, <br><span class="br-ind"><br><span class="indent">&nbsp;</span></span>যুদ্ধে তাঁরা সবাই পাকা; <br><span class="br-ind"><br><span class="indent">&nbsp;</span></span>তলোয়ার কোমরে বেঁধে নিয়ে <br><span class="br-ind"><br><span class="indent">&nbsp;</span></span>তাঁরা প্রত্যেকে প্রস্তুত রয়েছেন রাতের বিপদের জন্য। <br></div>
<div class="v" id="v9"><span class="vn">9</span> <span class="br-ind"><br><span class="indent">&nbsp;</span></span>রাজা শলোমন এই পাল্‌কী তৈরী করেছেন নিজের জন্য, <br><span class="br-ind"><br><span class="indent">&nbsp;</span></span>তৈরী করেছেন লেবাননের কাঠ দিয়ে। <br></div>
<div class="v" id="v10"><span class="vn">10</span> <span class="br-ind"><br><span class="indent">&nbsp;</span></span>সেই পালকীর খুঁটি রূপা দিয়ে তৈরী, <br><span class="br-ind"><br><span class="indent">&nbsp;</span></span>তলাটা তৈরী সোনার, <br><span class="br-ind"><br><span class="indent">&nbsp;</span></span>আসনটা তার বেগুনে রংয়ের; <br><span class="br-ind"><br><span class="indent">&nbsp;</span></span>যিরূশালেমের মেয়েরা ভালবেসে <br><span class="br-ind"><br><span class="indent">&nbsp;</span></span>তার ভিতরের অংশে কারুকাজ করে দিয়েছে। <span class="br-p"><br><br></span> <br></div>
<div class="v" id="v11"><span class="vn">11</span> <span class="br-ind"><br><span class="indent">&nbsp;</span></span>হে সিয়োনের মেয়েরা, তোমরা বের হয়ে এস, <br><span class="br-ind"><br><span class="indent">&nbsp;</span></span>দেখ, রাজা শলোমন মুকুট পরে আছেন; <br><span class="br-ind"><br><span class="indent">&nbsp;</span></span>তাঁর বিয়ের দিনে, তাঁর মনের আনন্দের দিনে, <br><span class="br-ind"><br><span class="indent">&nbsp;</span></span>তাঁর মা তাঁকে মুকুট পরিয়ে দিয়েছেন।<br></div>
</div>
<!-- PARSED ABOVE; EDITING MAY BREAK PARSER -->
</body></html>