<html><head>
<meta http-equiv="Content-Type" content="text/html;charset=utf-8" />
<title>Zech 12 &ndash; সখরিয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 12);">
<div id="navbar"><a href="../index.html">Pobitro Baibel</a> &ndash; <b>সখরিয়</b> &ndash; <a href="Zech_1.html">1</a> ... <a href="Zech_10.html">10</a> <a href="Zech_11.html">11</a> <b>12</b> <a href="Zech_13.html">13</a> <a href="Zech_14.html">14</a> </div><hr>
<h1>Zech 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>যিরূশালেমের শত্রুদের ধ্বংস</h2><span class="vn">1</span> <span class="br-p"><br><br></span>এই হল ইস্রায়েল সম্বন্ধে সদাপ্রভুর বাক্য। সদাপ্রভু, যিনি আকাশকে মেলে দিয়েছেন, যিনি পৃথিবীর ভিত্তি স্থাপন করেছেন, যিনি মানুষের ভিতরে আত্মা সৃষ্টি করেছেন, তিনি বলছেন,</div>
<div class="v" id="v2"><span class="vn">2</span> “আমি যিরূশালেমকে এমন একটা মদের পাত্র বানাব যা থেকে খেয়ে আশেপাশের সব জাতিরা টলবে। যিরূশালেমের সংগে যিহূদার অন্যান্য শহরগুলোকেও ঘেরাও করা হবে।</div>
<div class="v" id="v3"><span class="vn">3</span> সেই দিন যখন সমস্ত জাতি যিরূশালেমের বিরুদ্ধে জড়ো হবে তখন আমি তাকে সব জাতির জন্য একটা ভারী পাথরের মত করব। যারা সেই পাথরকে উঠাতে চেষ্টা করবে তারা নিজেরাই আঘাত পাবে।</div>
<div class="v" id="v4"><span class="vn">4</span> সেই দিন আমি প্রত্যেকটা ঘোড়াকে ভয় ধরিয়ে দেব এবং ঘোড়সওয়ারকে করব পাগল। যিহূদার লোকদের প্রতি আমি সতর্ক নজর রাখব, কিন্তু অন্যান্য জাতিদের সব ঘোড়াগুলোকে অন্ধ করে দেব।</div>
<div class="v" id="v5"><span class="vn">5</span> তখন যিহূদার নেতারা মনে মনে বলবে, ‘যিরূশালেমের লোকেরা আমাদের শক্তি, কারণ সর্বক্ষমতার অধিকারী সদাপ্রভু তাদের ঈশ্বর।’</div>
<div class="v" id="v6"><span class="vn">6</span> <span class="br-p"><br><br></span>“সেই দিন যিহূদার নেতাদের আমি কাঠের বোঝার মধ্যে জ্বলন্ত কয়লার মত ও শস্যের আঁটির মধ্যে জ্বলন্ত মশালের মত করব। তারা ডানে-বাঁয়ে আশেপাশের সমস্ত জাতিকে গ্রাস করবে, কিন্তু যিরূশালেমের লোকেরা আবার তাদের নিজেদের জায়গায় বাস করবে।</div>
<div class="v" id="v7"><span class="vn">7</span> <span class="br-p"><br><br></span>“আমি সদাপ্রভু প্রথমে যিহূদার বাসস্থানগুলো উদ্ধার করব যাতে দায়ূদের বংশের ও যিরূশালেমের বাসিন্দাদের সম্মান যিহূদার অন্যান্য লোকদের চেয়ে বেশী না হয়।</div>
<div class="v" id="v8"><span class="vn">8</span> সেই দিন আমি যিরূশালেমের বাসিন্দাদের রক্ষা করব। তাদের মধ্যেকার সবচেয়ে দুর্বল লোকও দায়ূদের মত হবে এবং দায়ূদের বংশধরেরা ঈশ্বরের মত, অর্থাৎ সদাপ্রভুর দূতের মত তাদের আগে আগে চলবে।</div>
<div class="v" id="v9"><span class="vn">9</span> সেই দিন যে সমস্ত জাতি যিরূশালেমকে আক্রমণ করতে আসবে আমি তাদের ধ্বংস করব।</div>
<div class="v" id="v10"><span class="vn">10</span> <span class="br-p"><br><br></span>“আমি দায়ূদের বংশ ও যিরূশালেমের বাসিন্দাদের উপরে আমার আত্মা ঢেলে দেব; তিনি দয়া করেন ও প্রার্থনার মনোভাব দেন। তাতে তারা আমার দিকে, অর্থাৎ যাঁকে তারা বিঁধেছে তাঁর দিকে তাকিয়ে দেখবে। একমাত্র সন্তানের জন্য বিলাপ করবার মত করে তারা তাঁর জন্য বিলাপ করবে এবং প্রথম সন্তানের জন্য যেমন শোক করে তেমনি ভীষণভাবে শোক করবে।</div>
<div class="v" id="v11"><span class="vn">11</span> সেই দিন যিরূশালেমে ভীষণ বিলাপ হবে, যেমন মগিদ্দো সমভূমির হদদ্‌-রিম্মোণে হয়েছিল।</div>
<div class="v" id="v12"><span class="vn">12</span> দেশের প্রত্যেক বংশের লোকেরা আলাদা আলাদা ভাবে বিলাপ করবে। দায়ূদের বংশের, নাথনের বংশের, লেবির বংশের, শিমিয়ির বংশের আর বাকী সব বংশের লোকেরা বিলাপ করবে। পুরুষেরা ও তাদের স্ত্রীরা আলাদা আলাদা ভাবে বিলাপ করবে।</div>
</div>
<!-- PARSED ABOVE; EDITING MAY BREAK PARSER -->
</body></html>