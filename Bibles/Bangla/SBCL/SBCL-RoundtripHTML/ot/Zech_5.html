<html><head>
<meta http-equiv="Content-Type" content="text/html;charset=utf-8" />
<title>Zech 5 &ndash; সখরিয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 5);">
<div id="navbar"><a href="../index.html">Pobitro Baibel</a> &ndash; <b>সখরিয়</b> &ndash; <a href="Zech_1.html">1</a> ... <a href="Zech_3.html">3</a> <a href="Zech_4.html">4</a> <b>5</b> <a href="Zech_6.html">6</a> <a href="Zech_7.html">7</a> ... <a href="Zech_14.html">14</a> </div><hr>
<h1>Zech 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>উড়ন্ত বই</h2><span class="vn">1</span> <span class="br-p"><br><br></span>পরে আমি আবার তাকিয়ে দেখতে পেলাম খোলা অবস্থায় একটা গুটানো বই উড়ছে।</div>
<div class="v" id="v2"><span class="vn">2</span> তিনি আমাকে বললেন, “তুমি কি দেখতে পাচ্ছ?” <span class="br-p"><br><br></span>উত্তরে আমি বললাম, “আমি বিশ হাত লম্বা ও দশ হাত চওড়া একটা উড়ন্ত বই দেখতে পাচ্ছি।”</div>
<div class="v" id="v3"><span class="vn">3</span> <span class="br-p"><br><br></span>তিনি আমাকে বললেন, “এটা হল সেই অভিশাপ যা সমস্ত দেশে প্রকাশিত হবে। তার একদিকে লেখা কথা অনুসারে সব চোরদের দূর করে দেওয়া হবে আর অন্য দিকের কথা অনুসারে মিথ্যা শপথকারীদেরও দূর করে দেওয়া হবে।</div>
<div class="v" id="v4"><span class="vn">4</span> সর্বক্ষমতার অধিকারী সদাপ্রভু বলছেন, ‘আমি সেই অভিশাপ পাঠাব আর তা চোরদের ঘরে ও আমার নামে মিথ্যা শপথকারীদের ঘরে গিয়ে ঢুকবে এবং তা তাদের বাড়ীতে থেকে কাঠ ও পাথর সুদ্ধ বাড়ী ধ্বংস করে ফেলবে।’ ”</div>
<div class="v" id="v5"><h2>পাত্রের মধ্যেকার স্ত্রীলোক</h2><span class="vn">5</span> <span class="br-p"><br><br></span>পরে সেই স্বর্গদূত এগিয়ে এসে আমাকে বললেন, “তুমি উপরে তাকিয়ে দেখ কি আসছে।”</div>
<div class="v" id="v6"><span class="vn">6</span> <span class="br-p"><br><br></span>আমি জিজ্ঞাসা করলাম, “ওটা কি?” <span class="br-p"><br><br></span>উত্তরে তিনি বললেন, “ওটা একটা মাপের পাত্র।” তিনি আরও বললেন, “ওটা গোটা দেশের অন্যায়কারীদের ছবি।”</div>
<div class="v" id="v7"><span class="vn">7</span> <span class="br-p"><br><br></span>তারপর সেই পাত্রের সীসার ঢাকনি তোলা হলে পর দেখা গেল একজন স্ত্রীলোক তার মধ্যে বসে আছে।</div>
<div class="v" id="v8"><span class="vn">8</span> সেই স্বর্গদূত বললেন, “এ হল দুষ্টতা।” এই বলে তিনি সেই স্ত্রীলোকটিকে সেই পাত্রের মধ্যে ঠেলে দিয়ে পাত্রের মুখে সীসার ঢাকনিটা চেপে দিলেন।</div>
<div class="v" id="v9"><span class="vn">9</span> <span class="br-p"><br><br></span>তারপর আমি চোখ তুলে দু’জন স্ত্রীলোককে বাতাসের সংগে উড়ে আসতে দেখলাম। তাদের ডানা ছিল সারস পাখীর ডানার মত আর তারা সেই পাত্রটাকে আকাশে তুলে নিয়ে উড়ে চলে গেল।</div>
<div class="v" id="v10"><span class="vn">10</span> তখন আমি সেই স্বর্গদূতকে জিজ্ঞাসা করলাম, “ওরা পাত্রটা কোথায় নিয়ে যাচ্ছে?”</div>
<div class="v" id="v11"><span class="vn">11</span> <span class="br-p"><br><br></span>উত্তরে তিনি বললেন, “তারা ওটা শিনিয়র দেশে নিয়ে যাচ্ছে। ওখানে সেই স্ত্রীলোকটার জন্য একটা ঘর তৈরী করা হবে। ঘর তৈরী হলে পর তাকে তার জায়গায় বসানো হবে।”</div>
</div>
<!-- PARSED ABOVE; EDITING MAY BREAK PARSER -->
</body></html>