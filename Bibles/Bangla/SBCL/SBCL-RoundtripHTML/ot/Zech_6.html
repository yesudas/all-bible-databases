<html><head>
<meta http-equiv="Content-Type" content="text/html;charset=utf-8" />
<title>Zech 6 &ndash; সখরিয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 6);">
<div id="navbar"><a href="../index.html">Pobitro Baibel</a> &ndash; <b>সখরিয়</b> &ndash; <a href="Zech_1.html">1</a> ... <a href="Zech_4.html">4</a> <a href="Zech_5.html">5</a> <b>6</b> <a href="Zech_7.html">7</a> <a href="Zech_8.html">8</a> ... <a href="Zech_14.html">14</a> </div><hr>
<h1>Zech 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>চারটা রথ</h2><span class="vn">1</span> <span class="br-p"><br><br></span>আমি আবার তাকিয়ে চারটা রথ দেখতে পেলাম। সেগুলো দু’টা পাহাড়ের মাঝখান থেকে বের হয়ে আসছিল। সেই পাহাড় দু’টা ছিল ব্রোঞ্জের।</div>
<div class="v" id="v2"><span class="vn">2</span> প্রথম রথে ছিল সব লাল রংয়ের ঘোড়া, দ্বিতীয়টাতে ছিল সব কালো রংয়ের ঘোড়া,</div>
<div class="v" id="v3"><span class="vn">3</span> তৃতীয়টাতে ছিল সব সাদা রংয়ের ঘোড়া এবং চতুর্থটাতে ছিল সব নানা রংয়ের ছাপের ঘোড়া; সব ঘোড়াই ছিল শক্তিশালী।</div>
<div class="v" id="v4"><span class="vn">4</span> আমি সেই স্বর্গদূতকে জিজ্ঞাসা করলাম, “হে আমার প্রভু, এগুলো কি?”</div>
<div class="v" id="v5"><span class="vn">5</span> <span class="br-p"><br><br></span>উত্তরে তিনি আমাকে বললেন, “এগুলো আকাশের চারটি বায়ু; সমস্ত জগতের প্রভুর সামনে দাঁড়িয়ে থাকবার পরে এগুলো বের হয়ে আসছে।</div>
<div class="v" id="v6"><span class="vn">6</span> কালো ঘোড়ার রথটা উত্তর দেশের দিকে যাচ্ছে, সাদা ঘোড়ার রথটা যাচ্ছে পশ্চিম দিকে এবং নানা রংয়ের ছাপের ঘোড়ার রথটা যাচ্ছে দক্ষিণ দিকে।”</div>
<div class="v" id="v7"><span class="vn">7</span> <span class="br-p"><br><br></span>শক্তিশালী ঘোড়াগুলো বের হয়ে সারা পৃথিবী ঘুরে দেখবার জন্য অস্থির হয়ে উঠেছিল। তখন সেই স্বর্গদূত বললেন, “পৃথিবীর সমস্ত জায়গা ঘুরে দেখ।” কাজেই তারা পৃথিবীর সমস্ত জায়গা ঘুরে দেখতে গেল।</div>
<div class="v" id="v8"><span class="vn">8</span> তারপর তিনি আমাকে ডেকে বললেন, “দেখ, যারা উত্তর দেশের দিকে যাচ্ছে তারা আমার ক্রোধ শান্ত করেছে।”</div>
<div class="v" id="v9"><h2>যিহোশূয়ের জন্য মুকুট</h2><span class="vn">9</span> <span class="br-p"><br><br></span>পরে সদাপ্রভু আমাকে বললেন,</div>
<div class="v" id="v10"><span class="vn">10</span> “বাবিলের বন্দীদশা থেকে ফিরে আসা হিল্‌দয়, টোবিয় ও যিদায়ের কাছ থেকে তুমি সোনা ও রূপা নাও। একই দিনে তুমি সফনিয়ের ছেলে যোশিয়ের বাড়ীতে যাও।</div>
<div class="v" id="v11"><span class="vn">11</span> তারপর তুমি সেই সোনা ও রূপা দিয়ে একটা মুকুট তৈরী কর এবং সেটা যিহোষাদকের ছেলে মহাপুরোহিত যিহোশূয়ের মাথায় পরিয়ে দাও।</div>
<div class="v" id="v12"><span class="vn">12</span> তাকে বল যে, সর্বক্ষমতার অধিকারী সদাপ্রভু বলছেন, ‘এই সেই লোক, যার নাম চারাগাছ; সে নিজের জায়গায় থেকে বেড়ে উঠবে এবং সদাপ্রভুর ঘর তৈরী করবে।</div>
<div class="v" id="v13"><span class="vn">13</span> হ্যাঁ, সে-ই সদাপ্রভুর ঘর তৈরী করবে। তাকে রাজার সম্মান দেওয়া হবে আর সে তার সিংহাসনে বসে শাসন করবে। সে একজন পুরোহিত হিসাবে সিংহাসনে বসবে এবং তাতে এই দুই পদের মধ্যে কোন অমিল থাকবে না।’</div>
<div class="v" id="v14"><span class="vn">14</span> হেলেম, অর্থাৎ হিল্‌দয়, টোবিয়, যিদায় ও সফনিয়ের ছেলে হেনকে, অর্থাৎ যোশিয়কে স্মরণ রাখবার চিহ্ন হিসাবে সেই মুকুট সদাপ্রভুর ঘরের মধ্যে থাকবে।</div>
<div class="v" id="v15"><span class="vn">15</span> <span class="br-p"><br><br></span>“যারা দূরে আছে তারা এসে সদাপ্রভুর ঘর তৈরীর কাজে সাহায্য করবে। তখন তোমরা জানতে পারবে যে, সর্বক্ষমতার অধিকারী সদাপ্রভুই আমাকে তোমাদের কাছে পাঠিয়েছেন। যদি তোমরা যত্নের সংগে তোমাদের ঈশ্বর সদাপ্রভুর বাক্য পালন কর তবেই এই সব হবে।”</div>
</div>
<!-- PARSED ABOVE; EDITING MAY BREAK PARSER -->
</body></html>