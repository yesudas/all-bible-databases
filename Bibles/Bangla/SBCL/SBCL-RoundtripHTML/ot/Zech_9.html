<html><head>
<meta http-equiv="Content-Type" content="text/html;charset=utf-8" />
<title>Zech 9 &ndash; সখরিয় &ndash; Pobitro Baibel</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Zech', 9);">
<div id="navbar"><a href="../index.html">Pobitro Baibel</a> &ndash; <b>সখরিয়</b> &ndash; <a href="Zech_1.html">1</a> ... <a href="Zech_7.html">7</a> <a href="Zech_8.html">8</a> <b>9</b> <a href="Zech_10.html">10</a> <a href="Zech_11.html">11</a> ... <a href="Zech_14.html">14</a> </div><hr>
<h1>Zech 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ইস্রায়েলের শত্রুদের বিচার</h2><span class="vn">1</span> <span class="br-p"><br><br></span>হদ্রক ও দামেস্কের বিরুদ্ধে সদাপ্রভু যে বাক্য প্রকাশ করেছিলেন তা পূর্ণ হবে। ইস্রায়েলের গোষ্ঠীগুলোর ও অন্য সব মানুষের চোখ সদাপ্রভুর উপর রয়েছে।</div>
<div class="v" id="v2"><span class="vn">2</span> হমাৎ, যেটা হদ্রকের সীমানার কাছে আছে তারও বিরুদ্ধে সদাপ্রভুর বাক্য পূর্ণ হবে। যদিও সোর ও সীদোনের লোকেরা খুবই জ্ঞানী, তবুও তাদের বিরুদ্ধে তা পূর্ণ হবে।</div>
<div class="v" id="v3"><span class="vn">3</span> সোর নিজের জন্য একটা দুর্গ তৈরী করেছে এবং ধুলার মত রূপা ও রাস্তার কাদার মত সোনা জড়ো করেছে।</div>
<div class="v" id="v4"><span class="vn">4</span> কিন্তু প্রভু তার সব কিছু দূর করে দেবেন; তার ধন-সম্পদ তিনি সমুদ্রে ফেলে দেবেন আর আগুন সেই শহরকে পুড়িয়ে ফেলবে।</div>
<div class="v" id="v5"><span class="vn">5</span> অস্কিলোন তা দেখে ভয় পাবে, গাজা যন্ত্রণায় মোচড় খাবে আর ইক্রোণের দশাও তা-ই হবে, কারণ তার আশা পূর্ণ হবে না। গাজা তার রাজাকে হারাবে আর অস্কিলোনে কেউ বাস করবে না।</div>
<div class="v" id="v6"><span class="vn">6</span> মিশ্র জাতের বংশধরেরা অস্‌দোদে বাস করবে। <span class="br-p"><br><br></span>সদাপ্রভু বলছেন, “পলেষ্টীয়দের অহংকার আমি শেষ করে দেব।</div>
<div class="v" id="v7"><span class="vn">7</span> আমি তাদের মুখ থেকে রক্ত সুদ্ধ মাংস ও অন্যান্য নিষেধ করা খাবার বের করব। তাদের মধ্যে যারা বেঁচে থাকবে তারা হবে আমার লোক; তারা হবে যিহূদার একটা বংশের মত এবং ইক্রোণ হবে যিবূষীয়দের মত।</div>
<div class="v" id="v8"><span class="vn">8</span> আক্রমণকারী সৈন্যদলের হাত থেকে আমি আমার লোকদের রক্ষা করব। কোন অত্যাচারী আর কখনও আমার লোকদের কাছে আসবে না, কারণ এখন আমি পাহারা দিচ্ছি।</div>
<div class="v" id="v9"><h2>সিয়োনের রাজা আসছেন</h2><span class="vn">9</span> <span class="br-p"><br><br></span>“হে সিয়োন-কন্যা, খুব আনন্দ কর। হে যিরূশালেম, তুমি জয়ধ্বনি কর। দেখ, তোমার রাজা তোমার কাছে আসছেন; তিনি ন্যায়বান ও তাঁর কাছে উদ্ধার আছে; তিনি নম্র, তিনি গাধার উপরে, গাধীর বাচ্চার উপরে চড়ে আসছেন।</div>
<div class="v" id="v10"><span class="vn">10</span> আমি ইফ্রয়িমের রথ ও যিরূশালেমের যুদ্ধের ঘোড়া সব ধ্বংস করব আর যুদ্ধের ধনুক ভেংগে ফেলা হবে। তিনি জাতিদের কাছে শান্তি ঘোষণা করবেন। তাঁর শাসন সাগর থেকে সাগর পর্যন্ত, ইউফ্রেটিস নদী থেকে পৃথিবীর শেষ সীমা পর্যন্ত চলবে।</div>
<div class="v" id="v11"><span class="vn">11</span> হে যিরূশালেম, তোমার জন্য আমার ব্যবস্থা স্থাপনের রক্তের দরুন আমি তোমার বন্দীদের সেই জলশূন্য গর্ত থেকে মুক্ত করে দেব।</div>
<div class="v" id="v12"><span class="vn">12</span> হে আশায় পূর্ণ বন্দীরা, তোমরা তোমাদের দুর্গে ফিরে যাও; আজ আমি প্রতিজ্ঞা করছি যে, আমি তোমাদের দুই গুণ আশীর্বাদ করব।</div>
<div class="v" id="v13"><span class="vn">13</span> আমি যিহূদাকে ধনুকের মত আর ইফ্রয়িমকে তীরের মত ব্যবহার করব। হে সিয়োন, আমি তোমার ছেলেদের গ্রীস দেশের ছেলেদের বিরুদ্ধে উত্তেজিত করে তুলব এবং তোমাকে যোদ্ধার তলোয়ারের মত করব।”</div>
<div class="v" id="v14"><h2>সদাপ্রভু আসবেন</h2><span class="vn">14</span> <span class="br-p"><br><br></span>তারপর সদাপ্রভু তাঁর লোকদের উপরে প্রকাশিত হবেন; তাঁর তীর বিদ্যুতের মত চম্‌কাবে। প্রভু সদাপ্রভু শিংগা বাজাবেন আর দক্ষিণের ঝোড়ো বাতাসের মত এগিয়ে যাবেন;</div>
<div class="v" id="v15"><span class="vn">15</span> সর্বক্ষমতার অধিকারী সদাপ্রভু তাদের রক্ষা করবেন। এতে তারা শত্রুদের ধ্বংস করবে ও তাদের ফিংগার পাথর পায়ে মাড়াবে। তারা আংগুর-রস খাবে এবং মাতালদের মত চিৎকার করবে; বেদীর কোণাগুলোতে পাত্র থেকে রক্ত ঢালবার মত করে তারা প্রচুর রক্তপাত করবে।</div>
<div class="v" id="v16"><span class="vn">16</span> সেই দিন তাদের ঈশ্বর সদাপ্রভু ভেড়ার পালের মত করে তাঁর লোকদের উদ্ধার করবেন। তারা তাঁর দেশে মুকুটের মধ্যে মণি-মাণিকের মত ঝক্‌মক্‌ করবে।</div>
<div class="v" id="v17"><span class="vn">17</span> তাদের চেহারা কত ভাল হবে, কত সুন্দর হবে! শস্য খেয়ে যুবকেরা এবং নতুন আংগুর-রস খেয়ে যুবতীরা সতেজ হয়ে উঠবে।</div>
</div>
<!-- PARSED ABOVE; EDITING MAY BREAK PARSER -->
</body></html>