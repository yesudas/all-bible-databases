<html><head>
<meta http-equiv="Content-Type" content="text/html;charset=utf-8" />
<title>John 3 &ndash; ရှင်ယောဟန် &ndash; Garrad Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 3);">
<div id="navbar"><a href="../index.html">Garrad Bible</a> &ndash; <b>ရှင်ယောဟန်</b> &ndash; <a href="John_1.html">1</a> <a href="John_2.html">2</a> <b>3</b> <a href="John_4.html">4</a> <a href="John_5.html">5</a> ... <a href="John_21.html">21</a> </div><hr>
<h1>John 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>ထိုအခါ နိကောဒင်အမည်ရှိသူ ဖာရိရှဲဂိုဏ်းသားယုဒလူမျိုးတွင် အရာရှိတစ်ယောက်သည် ညဉ့်အခါကိုယ်တော့်ထံလာ၍၊</div>
<div class="v" id="v2"><span class="vn">2</span> ဆရာတော်၊ ဘုရားသခင်နှင့်ကင်းလျှင် ကိုယ်တော်ပြသောနိမိတ်လက္ခဏာများကို မည်သူမျှမပြနိုင်သည်ကိုထောက်၍ ဘုရားသခင့်ထံတော်မှရောက်လာသောဆရာ ဖြစ်ကြောင်း အကျွန်ုပ်တို့သိကြပါသည်ဟုလျှောက်ဆိုရာ၊</div>
<div class="v" id="v3"><span class="vn">3</span> ယေရှုက အသစ်မဖွားလျှင် ဘုရားသခင့်နိုင်ငံတော်ကိုမည်သူမျှမြင်ရမည်မဟုတ်။ ငါဧကန်အမှန်ဆိုသည်ဟု ပြန်၍မိန့်တော်မူ၏။</div>
<div class="v" id="v4"><span class="vn">4</span> နိကောဒင်ကလည်း လူသည်ကြီးရင့်သည့်ကာလ မည်သို့ဖွားနိုင်အံ့သနည်း။ အမိဝမ်းထဲသို့တစ်ဖန်ဝင်ပြီးလျှင် ဖွားနိုင်သလောဟုမေးသော်၊</div>
<div class="v" id="v5"><span class="vn">5</span> ယေရှုက ငါဧကန်အမှန်ဆိုသည်ကား၊ ရေနှင့်ဝိညာဉ်တော်အားဖြင့်မဖွားလျှင် ဘုရားသခင့်နိုင်ငံတော်သို့ မည်သူမျှဝင်နိုင်သည်မဟုတ်။</div>
<div class="v" id="v6"><span class="vn">6</span> အသွေးအသားအားဖြင့်ဖွားသောအရာသည် အသွေးအသားဖြစ်၏။ ဝိညာဉ်တော်အားဖြင့်ဖွားသောအရာလည်း ဝိညာဉ်ဖြစ်၏။</div>
<div class="v" id="v7"><span class="vn">7</span> သင်သည် အသစ်ဖွားရမည်ဟုငါပြောသည်ကို အံ့သြခြင်းမရှိနှင့်။</div>
<div class="v" id="v8"><span class="vn">8</span> လေတိုက်သံကို သင်ကြားရသော်လည်း၊ မည်သည့်အရပ်ကလာလျက်၊ မည်သည့်အရပ်သို့သွားသည်ကိုသင်မသိဘဲ တိုက်လိုရာတိုက်သည့်နည်းတူ၊ ဝိညာဉ်တော် အားဖြင့်ဖွားသူတိုင်းဖြစ်သည်ဟု မိန့်တော်မူပြန်၏။</div>
<div class="v" id="v9"><span class="vn">9</span> နိကောဒင်ကလည်း ဤအရာများသည်မည်သို့ဖြစ်ပါအံ့နည်းဟု မေးလျှောက်ပြန်သော်၊</div>
<div class="v" id="v10"><span class="vn">10</span> ယေရှုက၊ သင်သည်ဣသရေလလူမျိုးတွင် ဆရာဖြစ်လျက်၊ ထိုအရာများကိုနားမလည်လော။</div>
<div class="v" id="v11"><span class="vn">11</span> ငါဧကန်အမှန်ဆိုသည်ကား၊ ငါတို့သည် သိသောအရာကိုပြောဆို၏။ မြင်ပြီးသောအရာကိုသက်သေခံ၏။ ငါတို့သက်သေခံချက်ကို သင်တို့မနာမယူကြ။</div>
<div class="v" id="v12"><span class="vn">12</span> ဤမြေကြီးဆိုင်ရာများကိုငါပြော၍ သင်တို့မယုံကြလျှင်၊ ကောင်းကင်ဘုံဆိုင်ရာများကိုပြောသော် မည်သို့ယုံကြမည်နည်း။</div>
<div class="v" id="v13"><span class="vn">13</span> ကောင်းကင်ဘုံမှဆင်းလာသောလူသားမှတစ်ပါး မည်သူမျှကောင်းကင်ဘုံသို့ တက်ဖူးသည်မဟုတ်။</div>
<div class="v" id="v14"><span class="vn">14</span> တော၌ မြွေရုပ်ကိုမောရှေမြှောက်ထားသည့်နည်းတူ လူသားသည်ကိုယ်ကိုယုံကြည်သူတိုင်း ထာဝရအသက်ရစေခြင်းငှါမြှောက်ထားခြင်းခံရမည်ဟု မိန့်တော်မူ၏။</div>
<div class="v" id="v16"><span class="vn">16</span> <span class="br-p"><br><br></span>ဘုရားသခင်သည် သားတော်ကိုယုံကြည်သူတိုင်းမပျက်စီးဘဲ ထာဝရအသက်ရစေခြင်းငှာ၊ ဧကပုတ္တသားတော်ကိုအပ်ပေးသည့်တိုင်အောင် ဤလောကသားတို့အား မေတ္တာသက်တော်မူ၏။</div>
<div class="v" id="v17"><span class="vn">17</span> သားတော်ကို ဤလောကသို့ဘုရားသခင်စေလွှတ်တော်မူသည်မှာ၊ ဤလောကသား တို့ကိုစီရင်ဆုံးဖြတ်စေရန်မဟုတ်။ ကယ်တင်တော်မူစေရန်တည်း။</div>
<div class="v" id="v18"><span class="vn">18</span> ကိုယ်တော်ကိုယုံကြည်သောသူသည် စီရင်ဆုံးဖြတ်ခြင်းကိုမခံရ။ မယုံကြည်သူမူကား၊ ဘုရားသခင့်ဧကပုတ္တသားတော်၏နာမကိုမယုံကြည်သောကြောင့် စီရင်ဆုံးဖြတ်ခြင်းကိုခံရပြီးဖြစ်၏။</div>
<div class="v" id="v19"><span class="vn">19</span> တရားစီရင်ဆုံးဖြတ်ခြင်းမှာ ဤလောကသို့အလင်းရောက်လာရာ လူတို့သည် အပြုအမူဆိုးသွမ်းသည့်အလျောက် အလင်းထက်မှောင်မိုက်ကိုနှစ်သက်ကြ၏။</div>
<div class="v" id="v20"><span class="vn">20</span> ယုတ်မာစွာပြုကျင့်သူတိုင်း အလင်းကိုရွံရှာလျက်၊ ကိုယ့်အပြုအမူပေါ်မည်စိုး၍ အလင်းသို့မချဉ်းဝံ့ချေ။</div>
<div class="v" id="v21"><span class="vn">21</span> သစ္စာသမ္မာအတိုင်းပြုကျင့်သူမူကား ကိုယ့်အပြုအမူကိုဘုရားသခင်အားဖြင့်ပြုမူကြောင်းထင်ရှားစေရန် အလင်းသို့ချဉ်းလာသတည်း။</div>
<div class="v" id="v22"><span class="vn">22</span> <span class="br-p"><br><br></span>ထိုနောက်ယေရှုသည် တပည့်တော်တို့ပါ ယုဒနယ်သို့ကြွရောက်၍ သူတို့နှင့်တကွဗတ္တိဇံမင်္ဂလာပေးလျက် တည်းနေတော်မူ၏။</div>
<div class="v" id="v23"><span class="vn">23</span> ယောဟန်လည်းထောင်မကျသေးမီ၊ ရှာလိမ်မြို့အနီး ရေများသောအဲနုန်အရပ်တွင် ဗတ္တိဇံမင်္ဂလာပေးလျက်ရှိနေရာ ပြည်သူပြည်သားတို့လာ၍ မင်္ဂလာခံကြ၏။</div>
<div class="v" id="v25"><span class="vn">25</span> ထိုကာလ၊ ယောဟန်၏တပည့်တို့သည်သန့်ရာဝတ်အကြောင်း ယုဒလူမျိုးတစ်ယောက်နှင့် ဆွေးနွေးကြရာ ယောဟန်ထံသွား၍၊</div>
<div class="v" id="v26"><span class="vn">26</span> ဆရာတော်၊ ယော်ဒန်မြစ်တစ်ဘက် ကိုယ်တော်နှင့်အတူရှိဘူးသူ၊ ကိုယ်တော်သက်သေခံသူသည် ဗတ္တိဇံမင်္ဂလာပေးလျက်ရှိရာ လူခပ်သိမ်းတို့သွားရောက်ကြပါသည် ဟုလျှောက်ဆိုကြသော်၊</div>
<div class="v" id="v27"><span class="vn">27</span> ယောဟန်က လူသည်ကောင်းကင်ဘုံမှမခံရလျှင် မည်သည့်အရာကိုမျှမရနိုင်။</div>
<div class="v" id="v28"><span class="vn">28</span> ငါသည် ခရစ်တော်မဟုတ်။ ရှေ့တော်ကစေလွှတ်လိုက်သောသူဖြစ်သည်ဟု ငါပြောခဲ့ကြောင်း သင်တို့ကိုယ်တိုင်သက်သေခံဖြစ်ကြ၏။</div>
<div class="v" id="v29"><span class="vn">29</span> မင်္ဂလာဆောင်သတို့သမီးကိုရသောသူသည် မင်္ဂလာဆောင်သတို့သားဖြစ်၏။ အနီးတွင်ရပ်ရသောအောင်တမန်လည်း ကြားရသောမင်္ဂလာဆောင်သတို့သား၏စကားသံကြောင့် အားရဝမ်းမြောက်၏။ သို့ဖြစ်၍ငါ၏ဝမ်းမြောက်ခြင်းသည် ထိုအတိုင်းစုံလင်ပြီ။</div>
<div class="v" id="v30"><span class="vn">30</span> ကိုယ်တော်သည် တိုးတက်ရမည်။ ငါမူကား ဆုတ်ယုတ်ရမည်ဟုဆိုပြန်၏။</div>
<div class="v" id="v31"><span class="vn">31</span> <span class="br-p"><br><br></span>အထက်မှ ကြွလာသောအရှင်သည် အလုံးစုံတို့၏အထွဋ်ဖြစ်၏။ ဤမြေကြီးမှ ဖြစ်ပွားသောသူမူကား မြေကြီးနှင့်ဆိုင်သည့်အလျောက် မြေကြီးဆိုင်ရာများကိုသာပြောဆိုတတ်၏။ ကောင်းကင်ဘုံမှ ကြွလာသောအရှင်သည်၊</div>
<div class="v" id="v32"><span class="vn">32</span> အလုံးစုံတို့၏အထွဋ်ဖြစ်လျက် မြင်ခဲ့၊ ကြားခဲ့ရာကိုသက်သေခံတော်မူသော်လည်း မည်သူမျှမနာမယူချေ။</div>
<div class="v" id="v33"><span class="vn">33</span> သက်သေခံတော်မူချက်ကို နာယူသူမူကား၊ ဘုရားသခင်သည်မှန်ကန်တော်မူကြောင်း တံဆိပ်ခတ်သူဖြစ်၏။</div>
<div class="v" id="v34"><span class="vn">34</span> ဝိညာဉ်တော်ကိုအခြင်အတွယ်မဲ့ ပေးတော်မူသည့်အလျောက် ဘုရားသခင်စေလွှတ်လိုက်တော်မူသောအရှင်သည် ဘုရားသခင့်ဗျာဒိတ်တော်ကိုဆင့်ဆိုတတ်၏။</div>
<div class="v" id="v35"><span class="vn">35</span> ခမည်းတော်သည် သားတော်အားမေတ္တာသက်၍ အရာခပ်သိမ်းကိုလက်တော်တွင်းသို့ အပ်နှင်းတော်မူပြီ။</div>
<div class="v" id="v36"><span class="vn">36</span> သားတော်ကိုယုံကြည်သူသည် ထာဝရအသက်ကိုရ၏။ သားတော်အားမလိုက်မနာသူမူကား ထာဝရအသက်ကိုတွေ့မြင်ခွင့်မရဘဲ ဘုရားသခင့်အမျက်တော်ဒဏ်တည်သူဖြစ်သတည်း။</div>
</div>
<!-- PARSED ABOVE; EDITING MAY BREAK PARSER -->
</body></html>