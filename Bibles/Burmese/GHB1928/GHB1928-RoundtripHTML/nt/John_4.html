<html><head>
<meta http-equiv="Content-Type" content="text/html;charset=utf-8" />
<title>John 4 &ndash; ရှင်ယောဟန် &ndash; Garrad Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 4);">
<div id="navbar"><a href="../index.html">Garrad Bible</a> &ndash; <b>ရှင်ယောဟန်</b> &ndash; <a href="John_1.html">1</a> <a href="John_2.html">2</a> <a href="John_3.html">3</a> <b>4</b> <a href="John_5.html">5</a> <a href="John_6.html">6</a> ... <a href="John_21.html">21</a> </div><hr>
<h1>John 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>ယေရှုကိုယ်တိုင်ဗတ္တိဇံမင်္ဂလာမပေးသော်လည်း တပည့်တော်တို့ပေးကြသဖြင့် ယောဟန်ထက်များပြားစွာ တပည့်တော်ဖြစ်စေလျက် ဗတ္တိဇံမင်္ဂလာပေးကြောင်း ဖာရိရှဲတို့ကြားကြသည်ကို အရှင်ဘုရားသိတော်မူသော်၊</div>
<div class="v" id="v3"><span class="vn">3</span> ယုဒနယ်မှထွက်ခွာ၍ ဂါလိလဲနယ်သို့ပြန်ကြွတော်မူ၏။</div>
<div class="v" id="v4"><span class="vn">4</span> ရှမာရိနယ်ကို ဖြတ်ကြွတော်မူရသည့်အလျောက်၊</div>
<div class="v" id="v5"><span class="vn">5</span> သားယောသပ်အား ယာကုပ်ပေးခဲ့သောမြေကွက်အနီး ရှုခါခေါ်ရှမာရိမြို့တစ်မြို့သို့ရောက်တော်မူသော်၊</div>
<div class="v" id="v6"><span class="vn">6</span> ထိုအရပ်၌ ယာကုပ်၏စမ်းတွင်းရှိသည်နှင့် ယေရှုသည် ခရီးပန်းသောကြောင့် စမ်းတွင်းအနီးရောက်သည့်အတိုင်း ထိုင်တော်မူ၏။</div>
<div class="v" id="v7"><span class="vn">7</span> ထိုအခါ ခြောက်နာရီခန့်ဖြစ်လျက် ရေခပ်ခြင်းငှါရှမာရိမိန်းမတစ်ဦးရောက်လာသော် ယေရှုက သောက်ရန်ပေးပါဟု တောင်းဆိုတော်မူ၏။</div>
<div class="v" id="v8"><span class="vn">8</span> တပည့်တော်တို့ကား အစားအစာဝယ်ရန် မြို့ထဲသို့သွားနှင့်ကြသတည်း။</div>
<div class="v" id="v9"><span class="vn">9</span> သို့နှင့်အညီယုဒလူမျိုးတို့သည် ရှမာရိလူမျိုးတို့နှင့်ပေါင်းသင်းလေ့မရှိသည်ကိုထောက်၍ ထိုရှမာရိမိန်းမက၊ အရှင်သည်ယုဒလူမျိုးဖြစ်လျက် ရှမာရိမိန်းမဖြစ်သောကျွန်မထံ အသို့သောက်ရေတောင်းသနည်းဟုမေးရာ၊</div>
<div class="v" id="v10"><span class="vn">10</span> ယေရှုက သင်သည်ဘုရားသခင့်ဆုကျေးဇူးတော်ကိုလည်းကောင်း၊ သောက်ရန်ပေးပါဟုတောင်းဆိုသူ မည်သူမှန်းကိုလည်းကောင်းသိခဲ့လျှင် ထိုသူ့ထံတောင်းမည်။ သူလည်းအသက်ရေကိုပေးလေပြီဟု ပြန်၍မိန့်တော်မူသော်၊</div>
<div class="v" id="v11"><span class="vn">11</span> အရှင်၊ ကိုယ်တော်၌ရေငင်ရန်မရှိပါ။ ရေတွင်းလည်းနက်လှပါသည်။ ထိုအသက်ရေကို အဘယ်ကရပါအံ့နည်း။</div>
<div class="v" id="v12"><span class="vn">12</span> သားများ၊ သိုးနွားများနှင့်တကွဤရေတွင်းကိုသုံးသောက်၍ အကျွန်ုပ်တို့အားပေးခဲ့သော အဘယာကုပ်ထက် အရှင်ကြီးမြတ်ပါသလောဟုမေးလေ၏။</div>
<div class="v" id="v13"><span class="vn">13</span> ထိုအခါယေရှုက ဤရေကိုသောက်သူတိုင်းရေငတ်ဦးမည်။</div>
<div class="v" id="v14"><span class="vn">14</span> ငါပေးမည့်ရေကိုသောက်သူတိုင်းမူကား ကာလအစဉ်ရေငတ်တော့မည်မဟုတ်။ ငါပေးသောရေသည် ထိုသူ၌ ထာဝရအသက်အဖို့ထွက်သောစမ်းရေဖြစ်လိမ့်မည်ဟု ပြန်၍မိန့်တော်မူသည့်ကာလ၊</div>
<div class="v" id="v15"><span class="vn">15</span> ထိုမိန်းမက အရှင်၊ ကျွန်မသည်ရေမငတ်စေရန်လည်းကောင်း၊ ဤတွင်းသို့ရေခပ်မလာရစေရန်လည်းကောင်း၊ ထိုရေကို သနားတော်မူပါဟု လျှောက်သော်၊</div>
<div class="v" id="v16"><span class="vn">16</span> သွားလော့။ လင်ကိုခေါ်၍ပြန်လာလော့ဟု မိန့်တော်မူသဖြင့်၊</div>
<div class="v" id="v17"><span class="vn">17</span> လင်မရှိပါဟုပြန်လျှောက်၏။ ယေရှုက လင်မရှိဟုသင်ဆိုသည်မှာမှန်၏။</div>
<div class="v" id="v18"><span class="vn">18</span> လင်ငါးယောက်ရှိဖူးခဲ့ပြီ။ ယခုသင်နှင့်ရှိသူမှာလင်မဟုတ်။ ဤအရာ၌မှန်ကန်စွာ သင်ပြောလေပြီဟုမိန့်တော်မူသော်၊</div>
<div class="v" id="v19"><span class="vn">19</span> ထိုမိန်းမက၊ အရှင်၊ ကိုယ်တော်သည်ပရောဖက်ဖြစ်မှန်းကျွန်မသိပါပြီ။</div>
<div class="v" id="v20"><span class="vn">20</span> အကျွန်ုပ်တို့၏ဘိုးဘေးများလည်း ဤတောင်ပေါ်တွင်ကိုးကွယ်တတ်ကြသည်။ လူတို့ကိုးကွယ်သင့်သောဌာနမှာ ယေရုရှလင်မြို့တွင်ဖြစ်ကြောင်း၊ ကိုယ်တော်တို့ ဆိုတတ်ကြပါသည်ဟုလျှောက်သည့်ကာလ၊</div>
<div class="v" id="v21"><span class="vn">21</span> ယေရှုက၊ အချင်းမိန်းမ၊ ငါ့စကားကိုယုံလော့။ ဤတောင်တွင်မဟုတ်။ ယေရုရှလင် မြို့တွင်လည်းမဟုတ်ဘဲ ခမည်းတော်ကိုသင်တို့ကိုးကွယ်ရမည့် အချိန်ကာလရောက်တော့မည်။ သင်တို့သည် ကိုယ်မသိရာကိုကိုးကွယ်ကြ၏။</div>
<div class="v" id="v22"><span class="vn">22</span> ငါတို့မူကား၊ ယုဒလူမျိုးမှကယ်တင်ခြင်းဖြစ်လာသည့်အလျောက် ကိုယ်သိရာကိုကိုးကွယ်ကြ၏။</div>
<div class="v" id="v23"><span class="vn">23</span> သို့ရာတွင် စင်စစ်ကိုးကွယ်သူတို့သည်ခမည်းတော်ကိုစိတ်ဝိညာဉ်နှင့်လည်းကောင်း၊ သစ္စာနှင့်လည်းကောင်း ကိုးကွယ်ရမည့်အချိန်ကာလရောက်တော့မည်။ ယခုပင်ရောက်လေပြီ။ ထိုသို့သဘောရှိသူတို့ကို ကိုယ်တော်အားကိုးကွယ်သူအဖြစ် ခမည်းတော်ရှာတော်မူ၏။</div>
<div class="v" id="v24"><span class="vn">24</span> ဘုရားသခင်သည် နာမ်ဝိညာဉ်ဖြစ်တော်မူသည့်အတိုင်း၊ ကိုးကွယ်သူတို့လည်း စိတ်ဝိညာဉ်နှင့်လည်းကောင်း၊ သစ္စာနှင့်လည်းကောင်းကိုးကွယ်ရမည်ဟုမိန့်တော်မူ၏။</div>
<div class="v" id="v25"><span class="vn">25</span> ထိုမိန်းမကလည်း ခရစ်တော်ခေါ်မေရှိပေါ်ထွန်းတော်မူကြောင်း ကျွန်မသိပါပြီ။ ပေါ်ထွန်းတော်မူသော် အရာခပ်သိမ်းကိုအကျွန်ုပ်တို့အား ဖော်ပြတော်မူလိမ့်မည်ဟုဆိုရာ၊</div>
<div class="v" id="v26"><span class="vn">26</span> ယေရှုက သင့်အားပြောဆိုလျက်နေသောငါပင်တည်းဟု မိန့်တော်မူ၏။</div>
<div class="v" id="v27"><span class="vn">27</span> <span class="br-p"><br><br></span>ထိုအခါ တပည့်တော်တို့ ပြန်ရောက်ရာ မိန်းမတစ်ယောက်နှင့်ပြောဆိုတော်မူသည်ကို အံ့သြကြသော်လည်း၊ မည်သည့်အလိုတော် မည်သည့်အကြောင်းကြောင့် ထို မိန်းမနှင့်ပြောဆိုတော်မူကြောင်းများကို မည်သူမျှမမေးမလျောက်ဝံ့ချေ။</div>
<div class="v" id="v28"><span class="vn">28</span> မိန်းမလည်း ရေအိုးကိုထားခဲ့၍ မြို့တွင်းသို့ဝင်သွားပြီလျှင်၊</div>
<div class="v" id="v29"><span class="vn">29</span> ကျွန်မပြုခဲ့ဘူးသမျှဖော်ပြသူတစ်ပါးကို လာ၍ကြည့်ကြပါ။ ထိုသူသည်ခရစ်တော်မဟုတ်လောဟု မြို့သားတို့အားဆိုသော်၊</div>
<div class="v" id="v30"><span class="vn">30</span> ထိုသူတို့သည် မြို့တွင်းမှထွက်၍ အထံတော်သို့လာကြ၏။</div>
<div class="v" id="v31"><span class="vn">31</span> မရောက်ကြသေးမီ တပည့်တော်တို့က ဆရာတော်၊ စားတော်ခေါ်ပါဟုတောင်းပန်ကြရာ၊</div>
<div class="v" id="v32"><span class="vn">32</span> ကိုယ်တော်က ငါ၌သင်တို့မသိသော သုံးဆောင်ရန်အာဟာရရှိသည်ဟု မိန့်တော်မူသည်ဖြစ်၍၊</div>
<div class="v" id="v33"><span class="vn">33</span> စားတော်ခေါ်ရန် တစ်စုံတစ်ယောက်ပို့လာသလောဟု တပည့်တော်တို့အချင်းချင်းမေးမြန်းကြသော်၊</div>
<div class="v" id="v34"><span class="vn">34</span> ကိုယ်တော်က ငါ့အာဟာရမှာ ငါ့ကိုစေလွှတ်လိုက်သောအရှင်၏အလိုတော်ကိုဆောင်ရွက်၍ အမှုတော်ကိုပြီးစီးစေခြင်းတည်း။</div>
<div class="v" id="v35"><span class="vn">35</span> သင်တို့က ယခုလေးလလိုသေး၏။ လွန်မှရိတ်သိမ်းချိန်တိုင်မည်ဟု ဆိုရိုးရှိသည်မဟုတ်လော။ လယ်ယာများကိုမြော်၍ရှုမှတ်ကြလော့။</div>
<div class="v" id="v36"><span class="vn">36</span> ရိတ်သိမ်းရန် ဝင်းလှပြီတကား။ စိုက်သူနှင့်ရိတ်သူသည် အတူဝမ်းမြောက်ခွင့်ရအံ့သောငှါ၊ ထာဝရအသက်အဖို့ အသီးအနှံစုသွင်းလျက် အခရလေပြီ။</div>
<div class="v" id="v37"><span class="vn">37</span> ထိုအတိုင်း တစ်ဦးစိုက်ပျိုး၍တစ်ဦးရိတ်သိမ်းသည်ဆိုသောစကားမှာ အမှန်ကျသတည်း။</div>
<div class="v" id="v38"><span class="vn">38</span> သင်တို့မလုပ်မကိုင်သောအရာကို ရိတ်သိမ်းကြရန်ငါစေလွှတ်လိုက်၏။ သူတစ်ထူးတို့လုပ်ကိုင်ကြပြီ။ ၎င်းတို့လုပ်ငန်းသို့ သင်တို့ဝင်စားရကြသည်ဟုမိန့်တော်မူ၏။</div>
<div class="v" id="v39"><span class="vn">39</span> <span class="br-p"><br><br></span>ထိုမြို့နေ ရှမာရိလူမျိုးအများတို့သည် ကျွန်မပြုခဲ့ဖူးသမျှကိုဖော်ပြသည်ဟု သက်သေခံသောမိန်းမ၏စကားကြောင့် ကိုယ်တော်ကိုယုံကြသည်ဖြစ်၍ အထံတော်သို့ရောက်လာကြသော်၊</div>
<div class="v" id="v40"><span class="vn">40</span> သူတို့ထံတည်းနေတော်မူပါမည့်အကြောင်း တောင်းပန်ကြသဖြင့် နှစ်ရက်တည်းတော်မူရာ၊</div>
<div class="v" id="v41"><span class="vn">41</span> အခြားသူအများတို့လည်း ကိုယ်တော်၏ဒေသနာတော်ကြောင့် ယုံကြည်ကြသည့်အတိုင်း၊</div>
<div class="v" id="v42"><span class="vn">42</span> ထိုမိန်းမအား ယခုငါတို့ယုံကြည်သည်မှာသင့်စကားကြောင့်မဟုတ်။ ကိုယ်တိုင်ကြားနာရ၍ ဤလောကသားတို့ကိုကယ်တင်ပိုင်ရှင်မုချဖြစ်ကြောင်းသိပြီဟု ဝန်ခံကြ၏။</div>
<div class="v" id="v43"><span class="vn">43</span> <span class="br-p"><br><br></span>ထိုနှစ်ရက်လွန်သော် ၎င်းအရပ်မှထွက်၍ ကိုယ့်နေရာတွင် ပရောဖက်၌ဂုဏ်အသရေမရှိတတ်ဟု ယေရှုကိုယ်တော်တိုင် မိန့်ဆိုတော်မူခဲ့သည့်အတိုင်း ဂါလိလဲနယ်သို့ကြွသွားလျက် ရောက်တော်မူသော်၊</div>
<div class="v" id="v45"><span class="vn">45</span> ထိုနယ်သူနယ်သားတို့သည် ယေရုရှလင်မြို့ပွဲတော်သို့သွား၍ ပွဲအတွင်းပြုတော်မူသမျှကိုမြင်ခဲ့ကြသဖြင့် ကိုယ်တော်ကိုလက်ခံကြ၏။</div>
<div class="v" id="v46"><span class="vn">46</span> <span class="br-p"><br><br></span>သို့နှင့်အညီ၊ ရေကိုစပျစ်ရည်ဖြစ်စေတော်မူခဲ့ရာ ဂါလိလဲနယ်ကာနမြို့သို့ တဖန်ကြွ ရောက်တော်မူပြီးနောက်၊ ကပေရနောင်မြို့တွင် သားနာလျက်ရှိသောမှူးမတ်တစ်ယောက်သည်၊</div>
<div class="v" id="v47"><span class="vn">47</span> ယုဒနယ်မှ ဂါလိလဲနယ်သို့ယေရှုကြွရောက်တော်မူကြောင်းကြားသော် အထံတော်သို့သွားပြီးလျှင်၊ သေအံ့ဆဲသားကို ကြွလာ၍ကျန်းမာစေတော်မူပါမည့်အကြောင်း တောင်းပန်၏။</div>
<div class="v" id="v48"><span class="vn">48</span> ထိုအခါ ယေရှုက၊ သင်တို့သည်နိမိတ်လက္ခဏာများ၊ အံ့ဖွယ်ရာများကိုမမြင်ရလျှင်၊ အလျှင်းယုံကြမည်မဟုတ်ဟုမိန့်တော်မူရာ၊</div>
<div class="v" id="v49"><span class="vn">49</span> မှူးမတ်က အရှင်ဘုရား၊ အကျွန်ုပ်၏သားမသေမီကြွတော်မူပါဟု လျှောက်သော်၊</div>
<div class="v" id="v50"><span class="vn">50</span> ယေရှုက သွားတော့၊ သင့်သားအသက်ရှင်ပြီဟု မိန့်တော်မူ၏။ ထိုသူသည် ယေရှု မိန့်တော်မူသည့်စကားကိုယုံလျက် ထွက်သွားပြီးနောက်၊</div>
<div class="v" id="v51"><span class="vn">51</span> ခရီးအကြား ကြိုဆိုလာသောကျွန်တို့က အရှင့်သားအသက်ရှင်ကြောင်း လျှောက်ထားကြရာ၊</div>
<div class="v" id="v52"><span class="vn">52</span> သက်သာချိန်ကို မေးမြန်းသော်၊ ယမန်နေ့ခုနစ်နာရီအချိန် အဖျားကင်းပျောက်ပါသည်ဟု ပြန်လျှောက်ကြသဖြင့်၊</div>
<div class="v" id="v53"><span class="vn">53</span> သင့်သားအသက်ရှင်ပြီဟု ထိုအချိန်တွင်ပင်ယေရှုမိန့်တော်မူသည်ကို အဘသိ၍ ကိုယ်တိုင်မှစသောတစ်အိမ်ထောင်လုံးယုံကြည်ကြ၏။</div>
<div class="v" id="v54"><span class="vn">54</span> ယုဒနယ်မှဂါလိလဲနယ်သို့ ယေရှုထွက်ကြွလာရောက်တော်မူပြီးလျှင် ပြတော်မူသောဒုတိယနိမိတ်လက္ခဏာမှာ ထိုသို့ပင်တည်း။</div>
</div>
<!-- PARSED ABOVE; EDITING MAY BREAK PARSER -->
</body></html>