<html><head>
<meta http-equiv="Content-Type" content="text/html;charset=utf-8" />
<title>Num 13 &ndash; တော​လည် &ndash; Judson Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Num', 13);">
<div id="navbar"><a href="../index.html">Judson Bible</a> &ndash; <b>တော​လည်</b> &ndash; <a href="Num_1.html">1</a> ... <a href="Num_11.html">11</a> <a href="Num_12.html">12</a> <b>13</b> <a href="Num_14.html">14</a> <a href="Num_15.html">15</a> ... <a href="Num_36.html">36</a> </div><hr>
<h1>Num 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><span class="vn">1</span> <span class="br-p"><br><br></span>တဖန်ထာဝရဘုရားသည် မောရှေအားမိန့်တော်မူသည်ကား၊</div>
<div class="v" id="v2"><span class="vn">2</span> ဣသရေလအမျိုးသားတို့အား ငါပေးသောခါနာန်ပြည်ကို စူးစမ်းစေခြင်းငှါ၊ အမျိုးအနွယ်အသီးအသီးထဲက အဆွေအမျိုးသူကြီးဖြစ်သောသူ တမျိုးတယောက်စီ ရွေးကောက်၍စေလွှတ်လော့ဟု၊</div>
<div class="v" id="v3"><span class="vn">3</span> ထာဝရဘုရားမှာထားတော်မူသည်အတိုင်း၊ မောရှေသည် လူတို့ကို ပါရန်တောက စေလွှတ်လေ၏။ စေလွှတ်သောသူအပေါင်းတို့သည် ဣသရေလအမျိုး၌ အကဲအမှူးဖြစ်ကြ၏။</div>
<div class="v" id="v4"><span class="vn">4</span> သူတို့အမည်ကား၊ ရုဗင်အမျိုး၊ ဇက္ကုရသားရှမွာ။</div>
<div class="v" id="v5"><span class="vn">5</span> ရှိမောင်အမျိုး၊ ဟောရိသား၊ ရှာဖတ်။</div>
<div class="v" id="v6"><span class="vn">6</span> ယုဒအမျိုး၊ ယေဖုန္နသားကာလက်၊</div>
<div class="v" id="v7"><span class="vn">7</span> ဣသခါမအမျိုး၊ ယောသပ်သားဣဂါလ။</div>
<div class="v" id="v8"><span class="vn">8</span> ဧဖရိမ်အမျိုး၊ နုန်သားဩရှေ</div>
<div class="v" id="v9"><span class="vn">9</span> ဗင်္ယာမိန်အမျိုး၊ ရာဖုသားပါလတိ။</div>
<div class="v" id="v10"><span class="vn">10</span> ဇာဗုလုန်အမျိုး၊ သောဒိသားဂါဒျေလ။</div>
<div class="v" id="v11"><span class="vn">11</span> ယောသပ်သားတွင် မနာရှေအမျိုး၊ သုသိသားဂဒ္ဒိ။</div>
<div class="v" id="v12"><span class="vn">12</span> ဒန်အမျိုး၊ ဂေမလ္လိသားအမျေလ။</div>
<div class="v" id="v13"><span class="vn">13</span> အာရှာအမျိုး၊ မိက္ခေလသားသေသုရ။</div>
<div class="v" id="v14"><span class="vn">14</span> နဿလိအမျိုး၊ ဝါဖသိသားနာဘိ၊</div>
<div class="v" id="v15"><span class="vn">15</span> ဂဒ်အမျိုး မာခိသားဂွေလတည်းဟူသော၊</div>
<div class="v" id="v16"><span class="vn">16</span> ခါနာန်ပြည်ကိုစူးစမ်းစေခြင်းငှါ မောရှေစေလွှတ်သော သူတို့၏အမည်တည်း။ နုန်၏သားဩရှေကို ယောရှုဟူသောအမည်ဖြင့် မောရှေမှည့်လေ၏။</div>
<div class="v" id="v17"><span class="vn">17</span> <span class="br-p"><br><br></span>ခါနာန်ပြည်ကိုစူးစမ်းစေခြင်းငှါ မောရှေစေလွှတ်လျက်၊ သင်တို့သည် တောင်မျက်နှာလမ်းဖြင့်သွား၍ တောင်ရိုးပေါ်သို့တက်ကြလော့။</div>
<div class="v" id="v18"><span class="vn">18</span> ထိုပြည်သည် အဘယ်သို့သောပြည် ဖြစ်သနည်း။ ပြည်သားတို့သည် အားကြီးသလော၊ အားနည်းသလော။ များသလော၊ နည်းသလော။</div>
<div class="v" id="v19"><span class="vn">19</span> သူတို့နေသောပြည်သည် ကောင်းသလော၊ မကောင်းလော။ သူတို့နေသော မြို့ရွာတို့သည် အဘယ်သို့နည်း။ တဲနှင့် နေကြသလော။ ခိုင်ခံ့သော မြို့နှင့် နေကြသလော။</div>
<div class="v" id="v20"><span class="vn">20</span> ထိုမြေသည် ကောင်းသလော၊ မကောင်းလော၊ တောများသလော၊ နည်းသလောဟု ကြည့်ရှုကြလော့။ ရဲရင့်သောစိတ်ရှိကြလော့။ သစ်သီးအချို့ကိုလည်း ယူခဲ့ကြလော့ဟု မှာလိုက်လေ၏။ ထိုကာလသည် စပျစ်သီးမှည့်စကာလဖြစ်သတည်း။</div>
<div class="v" id="v21"><span class="vn">21</span> ထိုသူတို့သည်ဇိနတောမှသွား၍ ဟာမတ်မြို့သို့ရောက်သောလမ်းနား၊ ရဟောဘမြို့တိုင်အောင် ခါနာန်ပြည်ကိုစူးစမ်းကြ၏။</div>
<div class="v" id="v22"><span class="vn">22</span> တောင်မျက်နှာ၌ရှောက်သွား၍ အာနကအမျိုးသားအဟိမန်၊ ရှေရှဲ တာလမဲနေသော ဟေဗြုန်မြို့သို့ရောက်ကြ၏။ ဟေဗြုန်မြို့ကား၊ အဲဂုတ္တုပြည်၌ ဇောနမြို့မတည်မှီ ခုနစ်နှစ်ကတည်သောမြို့ဖြစ်သတည်း။</div>
<div class="v" id="v23"><span class="vn">23</span> ဧရှကောလချိုင့်သို့ရောက်လျှင် အသီးတပြွတ်ပါသောစပျစ်နွယ်ပင် အခက်တခက်ကိုခုတ်၍ လူနှစ်ယောက်တို့သည် ထမ်းဘိုးနှင့်ထမ်းကြ၏။ သလဲသီး၊ သင်္ဘောသဖန်းသီးများကိုလည်း ဆောင်ခဲ့ကြ၏။</div>
<div class="v" id="v24"><span class="vn">24</span> ဣသရေလအမျိုးသားခုတ်ယူသော စပျစ်သီးပြွတ်ကိုထောက်၍၊ ထိုချိုင့်ကို ဧရှကောလချိုင့်ဟူသောအမည်ဖြင့် မှည့်သတည်း။</div>
<div class="v" id="v25"><span class="vn">25</span> အရက်လေးဆယ်လွန်မှ ခါနာန်ပြည်ကို စူးစမ်းသောအမှုပြီး၍ ပြန်လာကြ၏။</div>
<div class="v" id="v26"><span class="vn">26</span> <span class="br-p"><br><br></span>မောရှေနှင့် အာရုန်မှစ၍ ဣသရေလအမျိုးသားပရိသတ်အပေါင်းတို့နေရာ ပါရန်တော၊ ကာဒေရှအရပ်သို့ရောက်သောအခါ ပရိသတ်အပေါင်းတို့အား သိတင်းကြားပြော၍ ထိုပြည်၌သီးသောအသီးကို ပြကြ၏။</div>
<div class="v" id="v27"><span class="vn">27</span> မောရှေအားလည်း၊ အကျွန်ုပ်တို့သည် ကိုယ်တော်စေလွှတ်သော ပြည်သို့ရောက်ခဲ့ပါပြီ။ အကယ်စင်စစ်ထိုပြည်သည် နို့နှင့်ပျားရည်စီးသော ပြည်ဖြစ်ပါ၏။ ဤအသီးတို့ကား ထိုပြည်၌သီးသောအသီးဖြစ်ပါ၏။</div>
<div class="v" id="v28"><span class="vn">28</span> သို့ရာတွင် ပြည်သူပြည်သားတို့သည်အားကြီးပါ၏။ ခိုင်ခံ့သော မြို့ကြီးနှင့် နေကြပါ၏။ ထိုမျှမက အာနကအမျိုးသားတို့ကိုလည်းမြင်ရပါ၏။</div>
<div class="v" id="v29"><span class="vn">29</span> အာမလက်အမျိုးသားတို့သည် တောင်ဘက်၌၎င်း၊ ဟိတ္တိလူ၊ ယေဗုသိလူ၊ အာမောရိလူတို့သည်တောင်ရိုးပေါ်၌၎င်း၊ ခါနာနိလူတို့သည် ပင်လယ်နား ယော်ဒန်မြစ်နား၌၎င်း၊ နေကြပါသည်ဟုလျှောက်ဆိုကြ၏။</div>
<div class="v" id="v30"><span class="vn">30</span> ကာလက်ကလည်း ချက်ခြင်းချီသွား၍ ထိုပြည်ကိုသိမ်းယူကြစို့။ အောင်နိုင်ကောင်းသည်ဟုဆို၍ မောရှေရှေ့မှာ လူများတို့ကိုငြိမ်းစေ၏။</div>
<div class="v" id="v31"><span class="vn">31</span> သူနှင့်အတူလိုက်သွားသောသူတို့က ထိုပြည်သားတို့ကို ငါတို့မတိုက်နိုင်။ သူတို့သည် ငါတို့ထက်သာ၍ အားကြီးကြသည်ဟူ၍၎င်း၊</div>
<div class="v" id="v32"><span class="vn">32</span> ငါတို့သွား၍စူးစမ်းသောပြည်သည် မိမိသားတို့ကိုဖျက်ဆီးတတ်၏။ ငါတို့တွေ့မြင်သော ပြည်သားအပေါင်းတို့သည် အလွန်အရပ်မြင့်ကြ၏။</div>
<div class="v" id="v33"><span class="vn">33</span> ကိုယ်ကြီးသောလူအမျိုးအနွယ်၊ အာနကအမျိုးအနွယ်ဖြစ်၍ အလွန်ကြီးမားသောသူတို့ကိုလည်း မြင်ခဲ့ ကြပြီ။ သူတို့ရှေ့မှာ ငါတို့သည် ကိုယ်အထင်တိုင်းနှံကောင်ကဲ့သို့ဖြစ်ကြသည်ဟူ၍၎င်း၊ မိမိတို့စူးစမ်းသောပြည်ကို ဣသရေလအမျိုးသားတို့အား မကောင်းသောသိတင်းကိုကြားပြောကြလေ၏။</div>
</div>
<!-- PARSED ABOVE; EDITING MAY BREAK PARSER -->
</body></html>