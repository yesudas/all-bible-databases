<html><head>
<meta http-equiv="Content-Type" content="text/html;charset=utf-8" />
<title>1Cor 11 &ndash; ကော​ရိန္သု​ဩ​ဝါ​ဒ​စာ​ပ​ထ​မ​စောင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 11);">
<div id="navbar"><a href="../index.html">Myanmar Standard Bible</a> &ndash; <b>ကော​ရိန္သု​ဩ​ဝါ​ဒ​စာ​ပ​ထ​မ​စောင်</b> &ndash; <a href="1Cor_1.html">1</a> ... <a href="1Cor_9.html">9</a> <a href="1Cor_10.html">10</a> <b>11</b> <a href="1Cor_12.html">12</a> <a href="1Cor_13.html">13</a> ... <a href="1Cor_16.html">16</a> </div><hr>
<h1>1Cor 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ဦး​ခေါင်း​ဖုံး​အုပ်​ခြင်း​နှင့်​ဆိုင်​သော​ညွှန်​ကြား​ချက်​များ</h2><span class="vn">1</span> <span class="br-p"><br><br></span>ငါ​သည် ခ​ရစ်​တော်​ကို​အ​တု​ယူ​သူ​ဖြစ်​သ​ကဲ့​သို့ သင်​တို့​သည်​လည်း ငါ့​ကို​အ​တု​ယူ​သူ​များ​ဖြစ်​ကြ​လော့။<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> <span class="br-p"><br><br></span>သင်​တို့​သည်<sup class="fnm"><a name="fnm2" href="#fn2">2</a></sup> အ​ရာ​ရာ​၌ ငါ့​ကို​သ​တိ​ရ​လျက် သင်​တို့​ထံ​ငါ​ပေး​အပ်​ထား​သော ဓ​လေ့​ထုံး​တမ်း​နှင့်​အ​ညီ လိုက်​လျှောက်​ကြ​သော​ကြောင့် သင်​တို့​ကို ငါ​ချီး​မွမ်း​၏။</div>
<div class="v" id="v3"><span class="vn">3</span> သို့​သော် သင်​တို့​အား ငါ​သိ​စေ​လို​သည်​မှာ ယောက်ျား​တိုင်း​၏​ဦး​ခေါင်း​သည် ခ​ရစ်​တော်​ဖြစ်​၏။ မိန်း​မ​၏​ဦး​ခေါင်း​သည် ယောက်ျား​ဖြစ်​၏။ ခ​ရစ်​တော်​၏​ဦး​ခေါင်း​သည် ဘု​ရား​သ​ခင်​ဖြစ်​၏။<sup class="fnm"><a name="fnm3" href="#fn3">3</a></sup></div>
<div class="v" id="v4"><span class="vn">4</span> ဦး​ခေါင်း​ကို​ဖုံး​လျက် ဆု​တောင်း​ခြင်း သို့​မ​ဟုတ် ပ​ရော​ဖက်​ပြု​ဟော​ပြော​ခြင်း​အ​မှု​ကို​ပြု​သော​ယောက်ျား​တိုင်း​သည် မိ​မိ​ဦး​ခေါင်း​၏​အ​သ​ရေ​ကို​ရှုတ်​ချ​၏။</div>
<div class="v" id="v5"><span class="vn">5</span> သို့​သော် ဦး​ခေါင်း​မ​ဖုံး​ဘဲ ဆု​တောင်း​ခြင်း သို့​မ​ဟုတ် ပ​ရော​ဖက်​ပြု​ဟော​ပြော​ခြင်း​အ​မှု​ကို ပြု​သော​မိန်း​မ​တိုင်း​သည် မိ​မိ​ဦး​ခေါင်း​၏​အ​သ​ရေ​ကို​ရှုတ်​ချ​၏။ အ​ကြောင်း​မူ​ကား ထို​သို့​ပြု​ခြင်း​သည် ခေါင်း​တုံး​ရိတ်​ထား​သည်​နှင့်​တူ​၏။</div>
<div class="v" id="v6"><span class="vn">6</span> ထို့​ကြောင့် မိန်း​မ​သည် မိ​မိ​ဦး​ခေါင်း​ကို​မ​ဖုံး​လျှင် ဆံ​ပင်​ကို​ဖြတ်​ပါ​စေ။ သို့​သော် ဆံ​ပင်​ဖြတ်​ခြင်း သို့​မ​ဟုတ် ခေါင်း​တုံး​ရိတ်​ခြင်း​သည် မိန်း​မ​အ​တွက်​ရှက်​ဖွယ်​ဖြစ်​လျှင် ဦး​ခေါင်း​ကို​ဖုံး​ထား​ပါ​စေ။</div>
<div class="v" id="v7"><span class="vn">7</span> ယောက်ျား​သည် ဘု​ရား​သ​ခင်​၏​ပုံ​သဏ္ဌာန်​တော်​နှင့် ဘုန်း​အ​သ​ရေ​တော်​ဖြစ်​<sup class="fnm"><a name="fnm4" href="#fn4">4</a></sup>သော​ကြောင့် မိ​မိ​ဦး​ခေါင်း​ကို​မ​ဖုံး​သင့်​ပေ။ မိန်း​မ​မူ​ကား ယောက်ျား​၏​ဘုန်း​အ​သ​ရေ​ဖြစ်​၏။</div>
<div class="v" id="v8"><span class="vn">8</span> အ​ကြောင်း​မူ​ကား ယောက်ျား​သည် မိန်း​မ​ထံ​မှ​ဖြစ်​လာ​သည်​မ​ဟုတ်။ မိန်း​မ​သည် ယောက်ျား​ထံ​မှ​ဖြစ်​လာ​၏။<sup class="fnm"><a name="fnm5" href="#fn5">5</a></sup></div>
<div class="v" id="v9"><span class="vn">9</span> ထို့​အ​တူ ယောက်ျား​ကို မိန်း​မ​အ​တွက်​ဖန်​ဆင်း​တော်​မူ​သည်​မ​ဟုတ်။ မိန်း​မ​ကို ယောက်ျား​အ​တွက်​ဖန်​ဆင်း​တော်​မူ​၏။<sup class="fnm"><a name="fnm6" href="#fn6">6</a></sup></div>
<div class="v" id="v10"><span class="vn">10</span> ထို့​ကြောင့် မိန်း​မ​သည် ကောင်း​ကင်​တ​မန်​တို့​ကို​ထောက်​၍ အ​ခွင့်​အာ​ဏာ​၏​လက္ခ​ဏာ​ကို မိ​မိ​ဦး​ခေါင်း​ပေါ်​၌ ရှိ​စေ​သင့်​၏။</div>
<div class="v" id="v11"><span class="vn">11</span> သို့​သော် သ​ခင်​ဘု​ရား​၌ မိန်း​မ​သည် ယောက်ျား​မ​ပါ​ဘဲ​ဖြစ်​သည်​မ​ဟုတ်။ ယောက်ျား​သည်​လည်း မိန်း​မ​မ​ပါ​ဘဲ​ဖြစ်​သည်​မ​ဟုတ်။</div>
<div class="v" id="v12"><span class="vn">12</span> အ​ကြောင်း​မူ​ကား မိန်း​မ​သည် ယောက်ျား​ထံ​မှ​ဖြစ်​လာ​သ​ကဲ့​သို့ ယောက်ျား​သည်​လည်း မိန်း​မ​အား​ဖြင့်​မွေး​ဖွား​လာ​၏။ သို့​သော် အ​ရာ​ခပ်​သိမ်း​တို့​သည် ဘု​ရား​သ​ခင်​ထံ​မှ​ဖြစ်​၏။</div>
<div class="v" id="v13"><span class="vn">13</span> မိန်း​မ​သည် ဦး​ခေါင်း​မ​ဖုံး​ဘဲ ဘု​ရား​သ​ခင်​ထံ​ဆု​တောင်း​ခြင်း​သည် သင့်​လျော်​မှု​ရှိ​မ​ရှိ သင်​တို့​ကိုယ်​တိုင်​ဆင်​ခြင်​သုံး​သပ်​ကြ​လော့။</div>
<div class="v" id="v14"><span class="vn">14</span> ယောက်ျား​သည် ဆံ​ပင်​ရှည်​ထား​လျှင် သူ့​အ​တွက်​ရှက်​ဖွယ်​ဖြစ်​ကြောင်း သ​ဘာ​ဝ​တ​ရား​ကိုယ်​၌​က သင်​တို့​ကို​သွန်​သင်​သည်​မ​ဟုတ်​လော။</div>
<div class="v" id="v15"><span class="vn">15</span> မိန်း​မ​မူ​ကား ဆံ​ပင်​ရှည်​ထား​လျှင် သူ့​အ​တွက်​ဘုန်း​အ​သ​ရေ​ဖြစ်​၏။ အ​ကြောင်း​မူ​ကား ဆံ​ပင်​ကို ခြုံ​စ​ရာ​အ​ဖြစ် သူ့​အား​ပေး​ထား​ခြင်း​ဖြစ်​၏။</div>
<div class="v" id="v16"><span class="vn">16</span> သို့​သော် တစ်​စုံ​တစ်​ယောက်​က လက်​ခံ​နိုင်​ဖွယ်​မ​ရှိ​ဟု​ထင်​မှတ်​လျှင် ငါ​တို့​၌ ထို​သို့​သော​ထုံး​စံ​မ​ရှိ။ ဘု​ရား​သ​ခင်​၏​အ​သင်း​တော်​များ​၌​လည်း​မ​ရှိ။</div>
<div class="v" id="v17"><h2>သ​ခင်​ဘု​ရား​၏​ပွဲ​တော်မင်္ဂ​လာ</h2><span class="vn">17</span> <span class="br-p"><br><br></span>သို့​ရာ​တွင် သင်​တို့​၏​စု​ဝေး​ခြင်း​သည် ကောင်း​ကျိုး​ကို​ဖြစ်​စေ​သည်​ထက် ဆိုး​ကျိုး​ကို​သာ​ဖြစ်​စေ​သော​ကြောင့် ဤ​ညွှန်​ကြား​ချက်​ကို​ပေး​ရာ​၌ သင်​တို့​အား ငါ​မ​ချီး​မွမ်း​နိုင်။</div>
<div class="v" id="v18"><span class="vn">18</span> ပ​ထ​မ​အ​နေ​ဖြင့် သင်​တို့​သည် အ​သင်း​တော်​၌​စု​ဝေး​ကြ​သော​အ​ခါ သင်​တို့​တွင် ကွဲ​ပြား​မှု​များ​ရှိ​သည်​ဟု ငါ​ကြား​ရ​၍ ၎င်း​ကို တစ်​စိတ်​တစ်​ဒေ​သ ငါ​ယုံ​၏။</div>
<div class="v" id="v19"><span class="vn">19</span> အ​မှန်​စင်​စစ် သင်​တို့​ထဲ​၌ ယုံ​ကြည်​စိတ်​ချ​ရ​သူ​များ သိ​သာ​ထင်​ရှား​လာ​မည့်​အ​ကြောင်း သင်​တို့​တွင် ဂိုဏ်း​ကွဲ​ခြင်း​ရှိ​ရန်​လို​အပ်​ပေ​၏။</div>
<div class="v" id="v20"><span class="vn">20</span> သို့​ဖြစ်​၍ သင်​တို့​သည် အ​တူ​တ​ကွ​စု​ဝေး​ကြ​သော​အ​ခါ သ​ခင်​ဘု​ရား​၏​ပွဲ​တော်​ကို​စား​သောက်​ရန် စု​ဝေး​ကြ​သည်​မ​ဟုတ်။</div>
<div class="v" id="v21"><span class="vn">21</span> အ​ကြောင်း​မူ​ကား စား​သောက်​ကြ​ရာ​တွင် အ​သီး​သီး​တို့​သည် သူ​တစ်​ပါး​ကို​မ​စောင့်​ဘဲ မိ​မိ​ည​စာ​ကို စား​ကြ​သော​ကြောင့် မူး​သူ​က​မူး၊ ဆာ​သူ​က​ဆာ ဖြစ်​နေ​ကြ​၏။</div>
<div class="v" id="v22"><span class="vn">22</span> သင်​တို့​၌ စား​သောက်​ရန် အိမ်​မ​ရှိ​သ​လော။ သို့​မ​ဟုတ် သင်​တို့​သည် ဘု​ရား​သ​ခင်​၏​အ​သင်း​တော်​ကို မ​ထီ​မဲ့​မြင်​ပြု​၍ မ​ရှိ​ဆင်း​ရဲ​သား​တို့​ကို အ​ရှက်​ခွဲ​ကြ​သ​လော။<sup class="fnm"><a name="fnm7" href="#fn7">7</a></sup> ငါ​သည် သင်​တို့​ကို မည်​သို့​ပြော​ရ​မည်​နည်း။ သင်​တို့​ကို ချီး​မွမ်း​ရ​မည်​လော။ ဤ​အ​မှု​၌ ငါ​မ​ချီး​မွမ်း​နိုင်။</div>
<div class="v" id="v23"><span class="vn">23</span> <span class="br-p"><br><br></span>အ​ကြောင်း​မူ​ကား သ​ခင်​ဘု​ရား​ထံ​မှ ငါ​ခံ​ယူ​ရ​ရှိ​သော​အ​ရာ​ကို သင်​တို့​အား ငါ​ပေး​အပ်​၏။ ထို​အ​ရာ​မှာ သ​ခင်​ယေ​ရှု​သည် အပ်​နှံ​ခြင်း​ခံ​ရ​သော​ည​၌ မုန့်​ကို​ယူ​၍</div>
<div class="v" id="v24"><span class="vn">24</span> ကျေး​ဇူး​တော်​ချီး​မွမ်း​ပြီး​မှ မုန့်​ကို​ဖဲ့​၍ <span class="fmt-words-of-jesus">“</span><span class="fmt-words-of-jesus">ဤ</span>​<span class="fmt-words-of-jesus">မုန့်</span>​<span class="fmt-words-of-jesus">ကား</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">အ​တွက်</span>​<span class="fmt-words-of-jesus">ချိုး​ဖဲ့</span>​<span class="fmt-words-of-jesus">သော</span><sup class="fnm"><a name="fnm8" href="#fn8">8</a></sup><span class="fmt-words-of-jesus">ငါ</span>​<span class="fmt-words-of-jesus">၏</span>​<span class="fmt-words-of-jesus">ကိုယ်​ခန္ဓာ</span>​<span class="fmt-words-of-jesus">ဖြစ်</span>​<span class="fmt-words-of-jesus">၏</span><span class="fmt-words-of-jesus">။</span><sup class="fnm"><a name="fnm9" href="#fn9">9</a></sup><span class="fmt-words-of-jesus">ငါ့</span>​<span class="fmt-words-of-jesus">ကို</span>​<span class="fmt-words-of-jesus">အောက်​မေ့</span>​<span class="fmt-words-of-jesus">ဖို့</span>​<span class="fmt-words-of-jesus">ရန်</span> <span class="fmt-words-of-jesus">ဤ​သို့</span>​<span class="fmt-words-of-jesus">ပြု</span>​<span class="fmt-words-of-jesus">ကြ</span>​<span class="fmt-words-of-jesus">လော့</span><span class="fmt-words-of-jesus">”</span>​ဟု မိန့်​တော်​မူ​၏။<sup class="fnm"><a name="fnm10" href="#fn10">10</a></sup></div>
<div class="v" id="v25"><span class="vn">25</span> ထို​နည်း​တူ ည​စာ​စား​ပြီး​မှ ခွက်​ကို​လည်း​ယူ​၍ <span class="fmt-words-of-jesus">“</span><span class="fmt-words-of-jesus">ဤ</span>​<span class="fmt-words-of-jesus">ခွက်</span>​<span class="fmt-words-of-jesus">ကား</span> <span class="fmt-words-of-jesus">ငါ</span>​<span class="fmt-words-of-jesus">၏</span>​<span class="fmt-words-of-jesus">သွေး</span>​<span class="fmt-words-of-jesus">၌</span>​<span class="fmt-words-of-jesus">တည်</span>​<span class="fmt-words-of-jesus">သော</span> <span class="fmt-words-of-jesus">ပ​ဋိ​ညာဉ်</span>​<span class="fmt-words-of-jesus">သစ်</span>​<span class="fmt-words-of-jesus">ဖြစ်</span>​<span class="fmt-words-of-jesus">၏</span><span class="fmt-words-of-jesus">။</span><sup class="fnm"><a name="fnm11" href="#fn11">11</a></sup><span class="fmt-words-of-jesus">ဤ</span>​<span class="fmt-words-of-jesus">ခွက်</span>​<span class="fmt-words-of-jesus">ကို</span>​<span class="fmt-words-of-jesus">သောက်</span>​<span class="fmt-words-of-jesus">သော​အ​ခါ</span>​<span class="fmt-words-of-jesus">တိုင်း</span> <span class="fmt-words-of-jesus">ငါ့</span>​<span class="fmt-words-of-jesus">ကို</span>​<span class="fmt-words-of-jesus">အောက်​မေ့</span>​<span class="fmt-words-of-jesus">ဖို့</span>​<span class="fmt-words-of-jesus">ရန်</span> <span class="fmt-words-of-jesus">ဤ​သို့</span>​<span class="fmt-words-of-jesus">ပြု</span>​<span class="fmt-words-of-jesus">ကြ</span>​<span class="fmt-words-of-jesus">လော့</span><span class="fmt-words-of-jesus">”</span>​ဟု မိန့်​တော်​မူ​၏။<sup class="fnm"><a name="fnm12" href="#fn12">12</a></sup></div>
<div class="v" id="v26"><span class="vn">26</span> ထို့​ကြောင့် သင်​တို့​သည် ဤ​မုန့်​ကို​စား​၍ ဤ​ခွက်​ကို​သောက်​သော​အ​ခါ​တိုင်း သ​ခင်​ဘု​ရား​၏​အ​သေ​ခံ​တော်​မူ​ခြင်း​ကို ကိုယ်​တော်​ကြွ​လာ​တော်​မူ​သည်​အ​ထိ ကြေ​ညာ​ကြ​၏။</div>
<div class="v" id="v27"><h2>မိ​မိ​ကိုယ်​ကို​စစ်​ဆေး​ခြင်း</h2><span class="vn">27</span> <span class="br-p"><br><br></span>သို့​ဖြစ်​၍ သ​ခင်​ဘု​ရား​၏​မုန့်​နှင့်​ခွက်​ကို မ​ထိုက်​တန်​ဘဲ စား​သောက်​သော​သူ​သည် သ​ခင်​ဘု​ရား​၏​ကိုယ်​ခန္ဓာ​တော်​နှင့်​သွေး​တော်​ကို ပြစ်​မှား​ရာ​ရောက်​၏။</div>
<div class="v" id="v28"><span class="vn">28</span> ထို့​ကြောင့် လူ​တိုင်း ကိုယ့်​ကိုယ်​ကိုယ်​စစ်​ဆေး​ပြီး​မှ မုန့်​ကို​စား​စေ။ ထို​နည်း​တူ ခွက်​ကို​လည်း​သောက်​စေ။</div>
<div class="v" id="v29"><span class="vn">29</span> အ​ကြောင်း​မူ​ကား သ​ခင်​ဘု​ရား​၏​ကိုယ်​ခန္ဓာ​တော်​ကို ပိုင်း​ခြား​၍​မ​သိ​ဘဲ<sup class="fnm"><a name="fnm13" href="#fn13">13</a></sup> စား​သောက်​သော​သူ​သည် မိ​မိ​အ​ပေါ်​သို့ ပြစ်​ဒဏ်​စီ​ရင်​ခြင်း​ကို​သက်​ရောက်​စေ​ရန် စား​သောက်​သော​သူ​ဖြစ်​၏။</div>
<div class="v" id="v30"><span class="vn">30</span> ဤ​အ​ကြောင်း​ကြောင့် သင်​တို့​တွင် အား​နည်း​သော​သူ​နှင့်​မ​ကျန်း​မာ​သော​သူ များ​စွာ​ရှိ​၍ အိပ်​ပျော်​သော​သူ​လည်း အ​များ​အ​ပြား​ရှိ​ကြ​၏။</div>
<div class="v" id="v31"><span class="vn">31</span> သို့​သော် ငါ​တို့​သည် မိ​မိ​တို့​ကိုယ်​ကို​ပိုင်း​ခြား​၍​သိ​လျှင် စီ​ရင်​ခြင်း​ခံ​ရ​မည်​မ​ဟုတ်။</div>
<div class="v" id="v32"><span class="vn">32</span> စီ​ရင်​ခြင်း​ခံ​ရ​လျှင်​လည်း လော​ကီ​သား​တို့​နှင့်​အ​တူ ပြစ်​ဒဏ်​စီ​ရင်​ခြင်း​မ​ခံ​ရ​မည့်​အ​ကြောင်း သ​ခင်​ဘု​ရား​၏​ဆုံး​မ​တော်​မူ​ခြင်း​ကို​ခံ​ရ​ကြ​၏။</div>
<div class="v" id="v33"><span class="vn">33</span> <span class="br-p"><br><br></span>ထို့​ကြောင့် ငါ့​ညီ​အစ်​ကို​တို့၊ သင်​တို့​သည် စား​သောက်​ရန်​စု​ဝေး​ကြ​သော​အ​ခါ တစ်​ဦး​ကို​တစ်​ဦး​စောင့်​ဆိုင်း​ကြ​လော့။</div>
<div class="v" id="v34"><span class="vn">34</span> တစ်​စုံ​တစ်​ယောက်​သည် ဆာ​လောင်​လျှင် ပြစ်​ဒဏ်​စီ​ရင်​ခြင်း​ခံ​ရ​ရန်​အ​တွက် စု​ဝေး​ခြင်း​မ​ဖြစ်​မည့်​အ​ကြောင်း မိ​မိ​အိမ်​၌​စား​ပါ​စေ။ ကျန်​သော​ကိစ္စ​များ​ကို ငါ​လာ​သော​အ​ခါ​ညွှန်​ကြား​မည်။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ၁ကော ၄:၁၆၊ ဖိ ၃:၁၇။</div>
<div class="fn"><sup class="fnt"><a name="fn2" href="#fnm2">2</a></sup> အ​ချို့​မူ​ရင်း​ကျမ်း​၌ “ညီ​အစ်​ကို​တို့၊ သင်​တို့​သည်”</div>
<div class="fn"><sup class="fnt"><a name="fn3" href="#fnm3">3</a></sup> ဧ ၅:၂၃။</div>
<div class="fn"><sup class="fnt"><a name="fn4" href="#fnm4">4</a></sup> က ၁:၂၆-၂၇။</div>
<div class="fn"><sup class="fnt"><a name="fn5" href="#fnm5">5</a></sup> ၁တိ ၂:၁၃။ က ၂:၂၁-၂၃။</div>
<div class="fn"><sup class="fnt"><a name="fn6" href="#fnm6">6</a></sup> က ၂:၁၈။</div>
<div class="fn"><sup class="fnt"><a name="fn7" href="#fnm7">7</a></sup> ယာ ၂:၆။</div>
<div class="fn"><sup class="fnt"><a name="fn8" href="#fnm8">8</a></sup> အ​ချို့​မူ​ရင်း​ကျမ်း​၌ “ချိုး​ဖဲ့​သော” မ​ပါ။</div>
<div class="fn"><sup class="fnt"><a name="fn9" href="#fnm9">9</a></sup> အ​ချို့​မူ​ရင်း​ကျမ်း​၌ “ယူ​၍​စား​ကြ​လော့။” ပါ​သည်။</div>
<div class="fn"><sup class="fnt"><a name="fn10" href="#fnm10">10</a></sup> မ ၂၆:၂၆၊ မာ ၁၄:၂၂၊ လု ၂၂:၁၉။</div>
<div class="fn"><sup class="fnt"><a name="fn11" href="#fnm11">11</a></sup> ထွ ၂၄:၈။</div>
<div class="fn"><sup class="fnt"><a name="fn12" href="#fnm12">12</a></sup> မ ၂၆:၂၇-၂၈၊ မာ ၁၄:၂၃-၂၄၊ လု ၂၂:၂၀၊ ဟေ​ဗြဲ ၉:၂၀။</div>
<div class="fn"><sup class="fnt"><a name="fn13" href="#fnm13">13</a></sup> အ​ချို့​မူ​ရင်း​ကျမ်း​၌ “မ​ထိုက်​တန်​ဘဲ”</div>
</div>
<!-- PARSED ABOVE; EDITING MAY BREAK PARSER -->
</body></html>