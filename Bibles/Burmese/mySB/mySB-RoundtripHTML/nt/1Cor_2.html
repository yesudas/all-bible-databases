<html><head>
<meta http-equiv="Content-Type" content="text/html;charset=utf-8" />
<title>1Cor 2 &ndash; ကော​ရိန္သု​ဩ​ဝါ​ဒ​စာ​ပ​ထ​မ​စောင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 2);">
<div id="navbar"><a href="../index.html">Myanmar Standard Bible</a> &ndash; <b>ကော​ရိန္သု​ဩ​ဝါ​ဒ​စာ​ပ​ထ​မ​စောင်</b> &ndash; <a href="1Cor_1.html">1</a> <b>2</b> <a href="1Cor_3.html">3</a> <a href="1Cor_4.html">4</a> ... <a href="1Cor_16.html">16</a> </div><hr>
<h1>1Cor 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ပေါ​လု​၏​ဟော​ပြော​ချက်</h2><span class="vn">1</span> <span class="br-p"><br><br></span>ညီ​အစ်​ကို​တို့၊ ငါ​သည် သင်​တို့​ထံ​သို့​ရောက်​လာ​စဉ်​က ထူး​မြတ်​သော​စ​ကား​နှင့် ဉာဏ်​ပ​ညာ​တို့​အား​ဖြင့် ဘု​ရား​သ​ခင်​၏​လျှို့​ဝှက်​နက်​နဲ​သော​အ​ရာ​<sup class="fnm"><a name="fnm1" href="#fn1">1</a></sup>ကို သင်​တို့​အား ဟော​ပြော​သည်​မ​ဟုတ်။</div>
<div class="v" id="v2"><span class="vn">2</span> အ​ကြောင်း​မူ​ကား ငါ​သည် သင်​တို့​တွင် ယေ​ရှု​ခ​ရစ်​တော်​တည်း​ဟူ​သော လက်​ဝါး​ကပ်​တိုင်​ပေါ်​၌​တင်​ခြင်း​ခံ​ရ​သည့် ထို​သ​ခင်​၏​အ​ကြောင်း​မှ​တစ်​ပါး အ​ခြား​မည်​သည့်​အ​ရာ​ကို​မျှ မ​သိ​မ​မှတ်​ရန် ဆုံး​ဖြတ်​ထား​၏။</div>
<div class="v" id="v3"><span class="vn">3</span> ငါ​သည် သင်​တို့​နှင့်​အ​တူ​ရှိ​စဉ်​က အား​နည်း​၍ ကြောက်​ရွံ့​ကာ အ​လွန်​တုန်​လှုပ်​လျက်​နေ​၏။</div>
<div class="v" id="v4"><span class="vn">4</span> ငါ​၏​စ​ကား​နှင့် ငါ​၏​ဟော​ပြော​ချက်​တို့​သည်​လည်း ဆွဲ​ဆောင်​မှု​ရှိ​သည့် ဉာဏ်​ပ​ညာ​<sup class="fnm"><a name="fnm2" href="#fn2">2</a></sup>စ​ကား​အား​ဖြင့်​မ​ဟုတ်​ဘဲ ဝိ​ညာဉ်​တော်​နှင့် တန်​ခိုး​တော်​တို့​၏​သက်​သေ​အ​ထောက်​အ​ထား​အား​ဖြင့်​ဖြစ်​၏။</div>
<div class="v" id="v5"><span class="vn">5</span> ဤ​သည်​ကား သင်​တို့​၏​ယုံ​ကြည်​ခြင်း​သည် လူ​တို့​၏​ဉာဏ်​ပ​ညာ​၌​မ​တည်​ဘဲ ဘု​ရား​သ​ခင်​၏​တန်​ခိုး​တော်​၌​တည်​မည့်​အ​ကြောင်း​တည်း။</div>
<div class="v" id="v6"><h2>ဝိ​ညာဉ်​ရေး​ရာ​ဉာဏ်​ပ​ညာ</h2><span class="vn">6</span> <span class="br-p"><br><br></span>သို့​ရာ​တွင် ငါ​တို့​သည် စုံ​လင်​ရင့်​ကျက်​သော​သူ​တို့​အ​ထဲ​၌ ဉာဏ်​ပ​ညာ​စ​ကား​ကို​ပြော​ဆို​ကြ​၏။ ထို​သို့​ဆို​သော် ၎င်း​သည် ဤ​လော​က​၏​ဉာဏ်​ပ​ညာ​မ​ဟုတ်။ ပယ်​ဖျက်​ခြင်း​ခံ​ရ​တော့​မည့် ဤ​လော​က​ကို​အုပ်​ချုပ်​သူ​တို့​၏​ဉာဏ်​ပ​ညာ​လည်း​မ​ဟုတ်။</div>
<div class="v" id="v7"><span class="vn">7</span> ငါ​တို့​ပြော​ဆို​သော​အ​ရာ​မှာ ဝှက်​ထား​ခြင်း​ခံ​ရ​သည့် လျှို့​ဝှက်​နက်​နဲ​သော​အ​ရာ​တည်း​ဟူ​သော ဘု​ရား​သ​ခင်​၏​ဉာဏ်​ပ​ညာ​ပင်​ဖြစ်​၏။ ဘု​ရား​သ​ခင်​သည် ကမ္ဘာ​မ​တည်​မ​ရှိ​မီ​က​ပင် ထို​ဉာဏ်​ပ​ညာ​ကို ငါ​တို့​၏​ဘုန်း​အ​သ​ရေ​အ​တွက် ကြို​တင်​သတ်​မှတ်​ထား​တော်​မူ​၏။</div>
<div class="v" id="v8"><span class="vn">8</span> ဤ​လော​က​ကို​အုပ်​ချုပ်​သူ​များ​တွင် မည်​သူ​က​မျှ ထို​ဉာဏ်​ပ​ညာ​ကို​မ​သိ​ချေ။ သူ​တို့​သိ​ခဲ့​လျှင်​မူ​ကား ဘုန်း​အ​သ​ရေ​နှင့်​ပြည့်​စုံ​တော်​မူ​သော​သ​ခင်​ကို လက်​ဝါး​ကပ်​တိုင်​ပေါ်​၌​တင်​ခဲ့​ကြ​မည်​မ​ဟုတ်။</div>
<div class="v" id="v9"><span class="vn">9</span> သို့​သော် ကျမ်း​စာ​၌​ရေး​ထား​သည်​နှင့်​အ​ညီ “မျက်​စိ​ဖြင့် မ​မြင်​ဖူး​သော​အ​ရာ၊ နား​ဖြင့် မ​ကြား​ဖူး​သော​အ​ရာ၊ လူ​၏​စိတ်​နှ​လုံး​၌ မ​တွေး​မိ​ဖူး​သော​အ​ရာ​တို့​ကို ဘု​ရား​သ​ခင်​သည် မိ​မိ​အား​ချစ်​သော​သူ​တို့​အ​တွက် ပြင်​ဆင်​ထား​တော်​မူ​၏။”<sup class="fnm"><a name="fnm3" href="#fn3">3</a></sup></div>
<div class="v" id="v10"><span class="vn">10</span> <span class="br-p"><br><br></span>သို့​သော် ဘု​ရား​သ​ခင်​သည် ထို​အ​ရာ​တို့​ကို ဝိ​ညာဉ်​တော်​အား​ဖြင့် ငါ​တို့​အား​ဖော်​ပြ​တော်​မူ​၏။ အ​ကြောင်း​မူ​ကား ဝိ​ညာဉ်​တော်​သည် ဘု​ရား​သ​ခင်​၏​နက်​နဲ​သော​အ​ရာ​များ​မှ​စ​၍ ခပ်​သိမ်း​သော​အ​ရာ​တို့​ကို စူး​စမ်း​တော်​မူ​၏။<sup class="fnm"><a name="fnm4" href="#fn4">4</a></sup></div>
<div class="v" id="v11"><span class="vn">11</span> လူ​နှင့်​ဆိုင်​သော​အ​ရာ​တို့​ကို သူ့​အ​ထဲ​၌​ရှိ​သော သူ​၏​ဝိ​ညာဉ်​မှ​တစ်​ပါး မည်​သူ​သိ​သ​နည်း။ ထို့​အ​တူ ဘု​ရား​သ​ခင်​နှင့်​ဆိုင်​သော​အ​ရာ​တို့​ကို​လည်း ဘု​ရား​သ​ခင်​၏​ဝိ​ညာဉ်​တော်​မှ​တစ်​ပါး မည်​သူ​မျှ​မ​သိ။</div>
<div class="v" id="v12"><span class="vn">12</span> ငါ​တို့​သည် လော​ကီ​ဝိ​ညာဉ်​ကို ခံ​ယူ​ရ​ရှိ​ကြ​သည်​မ​ဟုတ်​ဘဲ ငါ​တို့​အား ဘု​ရား​သ​ခင်​ပေး​သ​နား​တော်​မူ​သော​အ​ရာ​တို့​ကို သိ​ရှိ​နိုင်​ရန် ဘု​ရား​သ​ခင်​ထံ​မှ​လာ​သော​ဝိ​ညာဉ်​တော်​ကို ခံ​ယူ​ရ​ရှိ​ကြ​၏။</div>
<div class="v" id="v13"><span class="vn">13</span> ဘု​ရား​သ​ခင်​ပေး​သ​နား​တော်​မူ​သော​အ​ရာ​တို့​ကို ငါ​တို့​ဟော​ပြော​သော​အ​ခါ လူ့​ဉာဏ်​ပ​ညာ​က သင်​ကြား​ပေး​သော​စ​ကား​အား​ဖြင့်​မ​ဟုတ်​ဘဲ ဝိ​ညာဉ်​တော်​က သင်​ကြား​ပေး​သော​စ​ကား​အား​ဖြင့် ဟော​ပြော​၍ ဝိ​ညာဉ်​ရေး​နှင့်​ဆိုင်​သော​အ​ရာ​တို့​ကို ဝိ​ညာဉ်​သ​ဘော​အား​ဖြင့် နှိုင်း​ယှဉ်​သုံး​သပ်​ကြ​၏။</div>
<div class="v" id="v14"><span class="vn">14</span> ဇာ​တိ​နှင့်​ဆိုင်​သော​လူ​သည် ဘု​ရား​သ​ခင်​၏​ဝိ​ညာဉ်​တော်​နှင့်​ဆိုင်​သော​အ​ရာ​တို့​ကို မ​ခံ​ယူ​ပေ။ အ​ကြောင်း​မူ​ကား ထို​အ​ရာ​တို့​သည် သူ့​အ​တွက် မိုက်​မဲ​သော​အ​ရာ​ဖြစ်​၏။ ထို​အ​ရာ​တို့​ကို ဝိ​ညာဉ်​အား​ဖြင့်​သာ ပိုင်း​ခြား​၍​သိ​နိုင်​သည်​ဖြစ်​၍ သူ​သည် ၎င်း​တို့​ကို​နား​မ​လည်​နိုင်။</div>
<div class="v" id="v15"><span class="vn">15</span> ဝိ​ညာဉ်​သ​ဘော​ရှိ​သော​သူ​မူ​ကား ခပ်​သိမ်း​သော​အ​ရာ​တို့​ကို ပိုင်း​ခြား​၍​သိ​တတ်​၏။ သို့​သော် ထို​သူ​ကို မည်​သူ​က​မျှ ပိုင်း​ခြား​၍​မ​သိ​နိုင်။</div>
<div class="v" id="v16"><span class="vn">16</span> အ​ကြောင်း​မူ​ကား မည်​သူ​သည် ထာ​ဝ​ရ​ဘု​ရား​၏​စိတ်​တော်​ကို​သိ​၍ သူ့​ကို​သွန်​သင်​လိမ့်​မည်​နည်း။<sup class="fnm"><a name="fnm5" href="#fn5">5</a></sup> ငါ​တို့​၌​မူ​ကား ခ​ရစ်​တော်​၏​စိတ်​ရှိ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> အ​ချို့​မူ​ရင်း​ကျမ်း​၌ “ဘု​ရား​သ​ခင်​၏​သက်​သေ​ခံ​ချက်”</div>
<div class="fn"><sup class="fnt"><a name="fn2" href="#fnm2">2</a></sup> အ​ချို့​မူ​ရင်း​ကျမ်း​၌ “လူ့​ဉာဏ်​ပ​ညာ”</div>
<div class="fn"><sup class="fnt"><a name="fn3" href="#fnm3">3</a></sup> (ဟေ​ရှာ ၅၂:၁၅၊ ၆၄:၄)</div>
<div class="fn"><sup class="fnt"><a name="fn4" href="#fnm4">4</a></sup> ယော ၁၄:၂၆။</div>
<div class="fn"><sup class="fnt"><a name="fn5" href="#fnm5">5</a></sup> ရော ၁၁:၃၄။ (ဟေ​ရှာ ၄၀:၁၃)</div>
</div>
<!-- PARSED ABOVE; EDITING MAY BREAK PARSER -->
</body></html>