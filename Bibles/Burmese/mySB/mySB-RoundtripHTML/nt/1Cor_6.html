<html><head>
<meta http-equiv="Content-Type" content="text/html;charset=utf-8" />
<title>1Cor 6 &ndash; ကော​ရိန္သု​ဩ​ဝါ​ဒ​စာ​ပ​ထ​မ​စောင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('1Cor', 6);">
<div id="navbar"><a href="../index.html">Myanmar Standard Bible</a> &ndash; <b>ကော​ရိန္သု​ဩ​ဝါ​ဒ​စာ​ပ​ထ​မ​စောင်</b> &ndash; <a href="1Cor_1.html">1</a> ... <a href="1Cor_4.html">4</a> <a href="1Cor_5.html">5</a> <b>6</b> <a href="1Cor_7.html">7</a> <a href="1Cor_8.html">8</a> ... <a href="1Cor_16.html">16</a> </div><hr>
<h1>1Cor 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ယုံ​ကြည်​သူ​အ​ချင်း​ချင်း အ​မှု​ဖြစ်​ခြင်း</h2><span class="vn">1</span> <span class="br-p"><br><br></span>သင်​တို့​ထဲ​မှ​တစ်​စုံ​တစ်​ဦး​သည် အ​ခြား​သူ​နှင့် အ​မှု​ဖြစ်​ပွား​သော​အ​ခါ သန့်​ရှင်း​သူ​တို့​ရှေ့​၌ စီ​ရင်​ခြင်း​မ​ခံ​ဘဲ မ​ဖြောင့်​မတ်​သော​သူ​တို့​ရှေ့​၌ စီ​ရင်​ခြင်း​ခံ​ဝံ့​သ​လော။</div>
<div class="v" id="v2"><span class="vn">2</span> သန့်​ရှင်း​သူ​တို့​သည် ဤ​လော​က​ကို​စီ​ရင်​ရ​မည်​ဖြစ်​ကြောင်း သင်​တို့​မ​သိ​ကြ​သ​လော။ သင်​တို့​သည် ဤ​လော​က​ကို​စီ​ရင်​ရ​သည်​ဆို​လျှင် အ​ငယ်​ဆုံး​သော​အ​မှု​များ​ကို​ပင် စီ​ရင်​နိုင်​စွမ်း​မ​ရှိ​ကြ​သ​လော။</div>
<div class="v" id="v3"><span class="vn">3</span> ငါ​တို့​သည် ကောင်း​ကင်​တ​မန်​တို့​ကို​စီ​ရင်​ရ​မည်​ဖြစ်​ကြောင်း သင်​တို့​မ​သိ​ကြ​သ​လော။ သို့​ဖြစ်​လျှင် ဤ​ဘ​ဝ​နှင့်​ဆိုင်​သော​အ​မှု​ကိစ္စ​များ​ကို ပို​၍​စီ​ရင်​ထိုက်​သည်​မ​ဟုတ်​လော။</div>
<div class="v" id="v4"><span class="vn">4</span> သို့​ဖြစ်​လင့်​က​စား သင်​တို့​တွင် ဤ​ဘ​ဝ​နှင့်​ဆိုင်​သော အ​မှု​အ​ခင်း​ဖြစ်​ပွား​သော​အ​ခါ အ​သင်း​တော်​က အ​သိ​အ​မှတ်​မ​ပြု​သော​သူ​တို့​ကို တ​ရား​စီ​ရင်​သူ​အ​ဖြစ်​ခန့်​ထား​ကြ​သ​လော။</div>
<div class="v" id="v5"><span class="vn">5</span> သင်​တို့​ကို​အ​ရှက်​ရ​စေ​ရန် ဤ​သို့ ငါ​ဆို​၏။ သင်​တို့​အ​ထဲ​တွင် မိ​မိ​၏​ညီ​အစ်​ကို​အ​ချင်း​ချင်း​ကြား စီ​ရင်​ဆုံး​ဖြတ်​ပေး​နိုင်​မည့် ပ​ညာ​ရှိ​တစ်​စုံ​တစ်​ဦး​မျှ​မ​ရှိ​သ​လော။</div>
<div class="v" id="v6"><span class="vn">6</span> ယ​ခု​မူ​ကား ညီ​အစ်​ကို​အ​ချင်း​ချင်း​တ​ရား​တွေ့​ကြ​သည်​သာ​မ​က ထို​အ​မှု​ကို မ​ယုံ​ကြည်​သော​သူ​တို့​ရှေ့​တွင်​ပြု​ကြ​၏။</div>
<div class="v" id="v7"><span class="vn">7</span> <span class="br-p"><br><br></span>အ​မှန်​စင်​စစ် သင်​တို့​အ​ချင်း​ချင်း​တ​ရား​တွေ့​ခြင်း​အ​မှု​သည် သင်​တို့​အ​တွက် လုံး​လုံး​ရှုံး​နိမ့်​ခြင်း​ပင်​ဖြစ်​၏။ ထို​သို့​တ​ရား​တွေ့​မည့်​အ​စား မ​တ​ရား​ပြု​ခြင်း​ကို​သာ အ​ဘယ်​ကြောင့်​မ​ခံ​ကြ​သ​နည်း။ လိမ်​ညာ​လု​ယူ​ခြင်း​ကို​သာ အ​ဘယ်​ကြောင့်​မ​ခံ​ကြ​သ​နည်း။</div>
<div class="v" id="v8"><span class="vn">8</span> သို့​သော် သင်​တို့​သည် မ​တ​ရား​ပြု​၍ လိမ်​ညာ​လု​ယူ​ကြ​ပြီး ထို​အ​မှု​ကို မိ​မိ​တို့​၏​ညီ​အစ်​ကို​များ​အ​ပေါ် ပြု​ကြ​ပါ​သည်​တ​ကား။</div>
<div class="v" id="v9"><span class="vn">9</span> သို့​မ​ဟုတ် မ​ဖြောင့်​မတ်​သော​သူ​တို့​သည် ဘု​ရား​သ​ခင်​၏​နိုင်​ငံ​တော်​ကို အ​မွေ​ဆက်​ခံ​ရ​မည်​မ​ဟုတ်​ကြောင်း သင်​တို့​မ​သိ​ကြ​သ​လော။ အ​ယူ​မ​လွဲ​ကြ​နှင့်။ တ​ရား​နှင့်​မ​ညီ​မေ​ထုန်​ပြု​သူ​များ၊ ရုပ်​တု​ကိုး​ကွယ်​သူ​များ၊ အိမ်​ထောင်​ရေး​ဖောက်​ပြန်​မှု​ကျူး​လွန်​သူ​များ၊ အ​မျိုး​သား​ပြည့်​တန်​ဆာ​များ၊ လိင်​တူ​ဆက်​ဆံ​သူ​များ၊</div>
<div class="v" id="v10"><span class="vn">10</span> သူ​ခိုး​များ၊ လော​ဘ​လွန်​ကျူး​သူ​များ၊ သောက်​စား​မူး​ယစ်​သူ​များ၊ ဝေ​ဖန်​ပုတ်​ခတ်​သူ​များ​နှင့် လိမ်​လည်​လု​ယူ​သူ​များ​သည် ဘု​ရား​သ​ခင်​၏​နိုင်​ငံ​တော်​ကို အ​မွေ​ဆက်​ခံ​ကြ​ရ​မည်​မ​ဟုတ်။<sup class="fnm"><a name="fnm1" href="#fn1">1</a></sup></div>
<div class="v" id="v11"><span class="vn">11</span> သင်​တို့​တွင် အ​ချို့​သော​သူ​တို့​သည် ထို​သို့​သော​သူ​များ​ဖြစ်​ခဲ့​ကြ​၏။ သို့​သော် သင်​တို့​သည် သ​ခင်​ယေ​ရှု​ခ​ရစ်​တော်​၏​<sup class="fnm"><a name="fnm2" href="#fn2">2</a></sup>နာ​မ​တော်​နှင့် ငါ​တို့​ဘု​ရား​သ​ခင်​၏​ဝိ​ညာဉ်​တော်​အား​ဖြင့် ဆေး​ကြော​ခြင်း​ခံ​ရ​၍ သန့်​ရှင်း​စေ​ခြင်း​ခံ​ရ​ကာ ဖြောင့်​မတ်​သည်​ဟု​အ​သိ​အ​မှတ်​ပြု​ခြင်း​ခံ​ရ​ကြ​၏။</div>
<div class="v" id="v12"><h2>ကိုယ်​ခန္ဓာ​အား​ဖြင့် ဘု​ရား​သ​ခင်​၏​ဘုန်း​တော်​ကို ထင်​ရှား​စေ​ခြင်း</h2><span class="vn">12</span> <span class="br-p"><br><br></span>ငါ​သည် ခပ်​သိမ်း​သော​အ​မှု​အ​ရာ​တို့​ကို ပြု​ခွင့်​ရှိ​၏။ သို့​သော် အ​မှု​အ​ရာ​အား​လုံး​သည် အ​ကျိုး​ရှိ​သည်​မ​ဟုတ်။<sup class="fnm"><a name="fnm3" href="#fn3">3</a></sup> ငါ​သည် ခပ်​သိမ်း​သော​အ​မှု​အ​ရာ​တို့​ကို ပြု​ခွင့်​ရှိ​၏။ သို့​သော် မည်​သည့်​အ​မှု​အ​ရာ​၏​စိုး​မိုး​ခြင်း​ကို​မျှ ငါ​ခံ​မည်​မ​ဟုတ်။</div>
<div class="v" id="v13"><span class="vn">13</span> အ​စာ​သည် ဝမ်း​အ​တွက်​ဖြစ်​၏။ ဝမ်း​သည်​လည်း အ​စာ​အ​တွက်​ဖြစ်​၏။ သို့​သော် ဘု​ရား​သ​ခင်​သည် ထို​အ​ရာ​နှစ်​မျိုး​စ​လုံး​ကို ဖျက်​ဆီး​တော်​မူ​လိမ့်​မည်။ ကိုယ်​ခန္ဓာ​သည် တ​ရား​နှင့်​မ​ညီ​မေ​ထုန်​ပြု​ရန်​အ​တွက်​မ​ဟုတ်​ဘဲ သ​ခင်​ဘု​ရား​အ​တွက်​ဖြစ်​၏။ သ​ခင်​ဘု​ရား​သည်​လည်း ကိုယ်​ခန္ဓာ​အ​တွက်​ဖြစ်​တော်​မူ​၏။</div>
<div class="v" id="v14"><span class="vn">14</span> ဘု​ရား​သ​ခင်​သည် သ​ခင်​ဘု​ရား​ကို ထ​မြောက်​စေ​တော်​မူ​သည်​ဖြစ်​၍ ငါ​တို့​ကို​လည်း မိ​မိ​၏​တန်​ခိုး​တော်​အား​ဖြင့် ထ​မြောက်​စေ​တော်​မူ​လိမ့်​မည်။<sup class="fnm"><a name="fnm4" href="#fn4">4</a></sup></div>
<div class="v" id="v15"><span class="vn">15</span> သင်​တို့​၏​ကိုယ်​ခန္ဓာ​သည် ခ​ရစ်​တော်​၏​ကိုယ်အင်္ဂါ​ဖြစ်​ကြောင်း မ​သိ​ကြ​သ​လော။<sup class="fnm"><a name="fnm5" href="#fn5">5</a></sup> သို့​ဖြစ်​လျှင် ခ​ရစ်​တော်​၏​ကိုယ်အင်္ဂါ​ကို​ယူ​၍ ပြည့်​တန်​ဆာ​၏​ကိုယ်အင်္ဂါ​ဖြစ်​စေ​ရ​မည်​လော။ လုံး​ဝ​မ​ဖြစ်​စေ​ရ။</div>
<div class="v" id="v16"><span class="vn">16</span> ပြည့်​တန်​ဆာ​နှင့်​ပေါင်း​ဖော်​သော​သူ​သည် ပြည့်​တန်​ဆာ​နှင့်​တစ်​ခန္ဓာ​တည်း​ဖြစ်​ကြောင်း မ​သိ​ကြ​သ​လော။ အ​ကြောင်း​မူ​ကား “ထို​သူ​နှစ်​ဦး​သည် တစ်​သား​တစ်​ကိုယ်​တည်း​ဖြစ်​ကြ​လိမ့်​မည်”​<sup class="fnm"><a name="fnm6" href="#fn6">6</a></sup>ဟု ကျမ်း​စာ​၌​ဆို​ထား​၏။</div>
<div class="v" id="v17"><span class="vn">17</span> သို့​သော် သ​ခင်​ဘု​ရား​နှင့်​ပေါင်း​ဖော်​သော​သူ​သည် သ​ခင်​ဘု​ရား​နှင့်​တစ်​စိတ်​တစ်​ဝိ​ညာဉ်​တည်း​ဖြစ်​၏။</div>
<div class="v" id="v18"><span class="vn">18</span> <span class="br-p"><br><br></span>တ​ရား​နှင့်​မ​ညီ​မေ​ထုန်​ပြု​ခြင်း​ကို ရှောင်​ကြ​လော့။ လူ​ပြု​တတ်​သော အ​ခြား​အ​ပြစ်​အား​လုံး​သည် ကိုယ်​ခန္ဓာ​ပြင်​ပ​၌​ဖြစ်​၏။ တ​ရား​နှင့်​မ​ညီ​မေ​ထုန်​ပြု​သော​သူ​မူ​ကား မိ​မိ​ကိုယ်​ခန္ဓာ​ကို​ပြစ်​မှား​၏။</div>
<div class="v" id="v19"><span class="vn">19</span> သင်​တို့​၏​ကိုယ်​ခန္ဓာ​သည် ဘု​ရား​သ​ခင်​ထံ​မှ သင်​တို့​ရ​ရှိ​ထား​သော သင်​တို့​အ​ထဲ​၌​တည်​နေ​သည့် သန့်​ရှင်း​သော​ဝိ​ညာဉ်​တော်​၏​ဗိ​မာန်​တော်​ဖြစ်​ကြောင်း​ကို​လည်း​ကောင်း၊ သင်​တို့​ကိုယ်​သင်​တို့​မ​ပိုင်​ကြောင်း​ကို​လည်း​ကောင်း သင်​တို့​မ​သိ​ကြ​သ​လော။<sup class="fnm"><a name="fnm7" href="#fn7">7</a></sup></div>
<div class="v" id="v20"><span class="vn">20</span> သင်​တို့​ကို အ​ဖိုး​အ​ခ​ပေး​၍ ဝယ်​ယူ​ထား​တော်​မူ​၏။ ထို့​ကြောင့် သင်​တို့​၏​ကိုယ်​ခန္ဓာ​အား​ဖြင့်<sup class="fnm"><a name="fnm8" href="#fn8">8</a></sup> ဘု​ရား​သ​ခင်​၏​ဘုန်း​တော်​ကို ထင်​ရှား​စေ​ကြ​လော့။<sup class="fnm"><a name="fnm9" href="#fn9">9</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဂ​လ ၅:၁၉-၂၁၊ ဧ ၅:၅။</div>
<div class="fn"><sup class="fnt"><a name="fn2" href="#fnm2">2</a></sup> အ​ချို့​မူ​ရင်း​ကျမ်း​၌ “သ​ခင်​ယေ​ရှု​၏”</div>
<div class="fn"><sup class="fnt"><a name="fn3" href="#fnm3">3</a></sup> ၁ကော ၁၀:၂၃။</div>
<div class="fn"><sup class="fnt"><a name="fn4" href="#fnm4">4</a></sup> ရော ၈:၁၁၊ ၂ကော ၄:၁၄၊ ၁သက် ၄:၁၄။</div>
<div class="fn"><sup class="fnt"><a name="fn5" href="#fnm5">5</a></sup> ဧ ၅:၃၀။</div>
<div class="fn"><sup class="fnt"><a name="fn6" href="#fnm6">6</a></sup> မ ၁၉:၄၊ မာ ၁၀:၈၊ ဧ ၅:၃၁။ (က ၂:၂၄)</div>
<div class="fn"><sup class="fnt"><a name="fn7" href="#fnm7">7</a></sup> ၁ကော ၃:၁၆၊ ၂ကော ၆:၁၆။</div>
<div class="fn"><sup class="fnt"><a name="fn8" href="#fnm8">8</a></sup> အ​ချို့​မူ​ရင်း​ကျမ်း​၌ “ဘု​ရား​သ​ခင်​ပိုင်​တော်​မူ​သော​သင်​တို့​၏ ကိုယ်​ခန္ဓါ​နှင့် စိတ်​ဝိ​ညာဉ်​အား​ဖြင့်”</div>
<div class="fn"><sup class="fnt"><a name="fn9" href="#fnm9">9</a></sup> ၁ကော ၇:၂၃။</div>
</div>
<!-- PARSED ABOVE; EDITING MAY BREAK PARSER -->
</body></html>