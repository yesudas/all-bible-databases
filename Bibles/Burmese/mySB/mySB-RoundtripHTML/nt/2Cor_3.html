<html><head>
<meta http-equiv="Content-Type" content="text/html;charset=utf-8" />
<title>2Cor 3 &ndash; ကော​ရိန္သု​ဩ​ဝါ​ဒ​စာ​ဒု​တိ​ယ​စောင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 3);">
<div id="navbar"><a href="../index.html">Myanmar Standard Bible</a> &ndash; <b>ကော​ရိန္သု​ဩ​ဝါ​ဒ​စာ​ဒု​တိ​ယ​စောင်</b> &ndash; <a href="2Cor_1.html">1</a> <a href="2Cor_2.html">2</a> <b>3</b> <a href="2Cor_4.html">4</a> <a href="2Cor_5.html">5</a> ... <a href="2Cor_13.html">13</a> </div><hr>
<h1>2Cor 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>အ​သက်​ကို​ရ​ရှိ​စေ​သော​စာ​များ</h2><span class="vn">1</span> <span class="br-p"><br><br></span>ငါ​တို့​သည် တစ်​ဖန် မိ​မိ​ကိုယ်​ကို​ထောက်​ခံ​ချီး​ကျူး​နေ​ကြ​သ​လော။ သို့​မ​ဟုတ်​လျှင် ငါ​တို့​သည် အ​ခြား​သော​သူ​များ​ကဲ့​သို့ သူ​တစ်​ပါး​ထောက်​ခံ​ပေး​သော​စာ၊ သို့​မ​ဟုတ် သင်​တို့​ထောက်​ခံ​ပေး​သော​စာ​ကို လို​အပ်​သ​လော။</div>
<div class="v" id="v2"><span class="vn">2</span> သင်​တို့​ကိုယ်​တိုင်​သည် ငါ​တို့​စိတ်​နှ​လုံး​ထဲ​၌​ရေး​ထား​သည့် လူ​တိုင်း​ဖတ်​ရှု​လျက်​သိ​ရှိ​သော ငါ​တို့​၏​စာ​ဖြစ်​ကြ​၏။</div>
<div class="v" id="v3"><span class="vn">3</span> သင်​တို့​သည် ငါ​တို့​ပြု​စု​သော ခ​ရစ်​တော်​၏​စာ​ဖြစ်​ကြောင်း ထင်​ရှား​လျက်​ရှိ​၏။ ထို​စာ​ကို မင်​အား​ဖြင့်​မ​ဟုတ်​ဘဲ အ​သက်​ရှင်​တော်​မူ​သော​ဘု​ရား​သ​ခင်​၏​ဝိ​ညာဉ်​တော်​အား​ဖြင့် ရေး​ထား​ခြင်း​ဖြစ်​ပြီး ကျောက်​ပြား​ပေါ်​၌​မ​ဟုတ်​ဘဲ လူ​၏​နှ​လုံး​သား​ပြင်​ပေါ်​၌​ရေး​ထား​ခြင်း​ဖြစ်​၏။<sup class="fnm"><a name="fnm1" href="#fn1">1</a></sup></div>
<div class="v" id="v4"><h2>ပေါ​လု​၏​ကျွမ်း​ကျင်​လိမ္မာ​မှု</h2><span class="vn">4</span> <span class="br-p"><br><br></span>ငါ​တို့​သည် ဘု​ရား​သ​ခင်​ရှေ့​တော်​၌ ခ​ရစ်​တော်​အား​ဖြင့် ထို​သို့​သော​ယုံ​ကြည်​စိတ်​ချ​မှု​ရှိ​ကြ​၏။</div>
<div class="v" id="v5"><span class="vn">5</span> ထို​သို့​ဆို​သော် တစ်​စုံ​တစ်​ခု​သည် ငါ​တို့​ထံ​မှ​ဖြစ်​လာ​သည်​ဟု သတ်​မှတ်​နိုင်​ရန် ငါ​တို့​၌​အ​စွမ်း​အ​စ​ရှိ​သည်​ဟု​မ​ဆို​လို။ ငါ​တို့​၏​အ​စွမ်း​အ​စ​သည် ဘု​ရား​သ​ခင်​ထံ​မှ​သာ​ဖြစ်​၏။<sup class="fnm"><a name="fnm2" href="#fn2">2</a></sup></div>
<div class="v" id="v6"><span class="vn">6</span> ဘု​ရား​သ​ခင်​သည် ငါ​တို့​အား ပ​ဋိ​ညာဉ်​သစ်​၏​အ​မှု​ကို​ဆောင်​ရွက်​နိုင်​သော​အ​စွမ်း​အ​စ​ကို​ပေး​တော်​မူ​၏။ ထို​ပ​ဋိ​ညာဉ်​သစ်​သည် အက္ခ​ရာ​တင်​ထား​သော​တ​ရား​နှင့်​မ​ဆိုင်၊ ဝိ​ညာဉ်​တော်​နှင့်​သာ​ဆိုင်​၏။<sup class="fnm"><a name="fnm3" href="#fn3">3</a></sup> အ​ကြောင်း​မူ​ကား အက္ခ​ရာ​တင်​ထား​သော​တ​ရား​သည် အ​သက်​ကို​သေ​စေ​၍ ဝိ​ညာဉ်​တော်​မူ​ကား အ​သက်​ကို​ရ​ရှိ​စေ​၏။</div>
<div class="v" id="v7"><h2>ပ​ဋိ​ညာဉ်​သစ်​၏​အ​မှု​တော်​ဆောင်</h2><span class="vn">7</span> <span class="br-p"><br><br></span>ကျောက်​ပြား​ပေါ်​ရေး​ထွင်း​၍ အက္ခ​ရာ​တင်​ထား​သော သေ​ခြင်း​နှင့်​ဆိုင်​သည့် အ​မှု​ပင်​လျှင် ဘုန်း​အ​သ​ရေ​ဖြင့်​ရောက်​လာ​၍ မော​ရှေ​၏​မျက်​နှာ​မှ​ထွက်​သော မှေး​မှိန်​သွား​သည့်​ဘုန်း​အ​သ​ရေ​ကြောင့် အစ္စ​ရေး​အ​မျိုး​သား​တို့​သည် သူ​၏​မျက်​နှာ​ကို စေ့​စေ့​မ​ကြည့်​နိုင်​ခဲ့​ကြ​သည်​ဆို​လျှင်<sup class="fnm"><a name="fnm4" href="#fn4">4</a></sup></div>
<div class="v" id="v8"><span class="vn">8</span> ဝိ​ညာဉ်​တော်​နှင့်​ဆိုင်​သော​အ​မှု​သည် မည်​မျှ​ပို​၍ ဘုန်း​အ​သ​ရေ​နှင့်​ပြည့်​စုံ​လိမ့်​မည်​နည်း။</div>
<div class="v" id="v9"><span class="vn">9</span> အ​ကြောင်း​မူ​ကား အ​ပြစ်​ကို​ထင်​ရှား​စေ​သည့်​အ​မှု​၌ ဘုန်း​အ​သ​ရေ​ရှိ​လျှင် ဖြောင့်​မတ်​ခြင်း​နှင့်​ဆိုင်​သော​အ​မှု​သည် သာ​၍​ကြီး​မား​သော​ဘုန်း​အ​သ​ရေ​နှင့် ပြည့်​စုံ​ပေ​လိမ့်​မည်။</div>
<div class="v" id="v10"><span class="vn">10</span> အ​မှန်​စင်​စစ် ယ​ခင်​က ဘုန်း​အ​သ​ရေ​ရှိ​သော​အ​ရာ​သည် ဤ​နေ​ရာ​၌ ထူး​ကဲ​သော​ဘုန်း​အ​သ​ရေ​ကြောင့် ဘုန်း​အ​သ​ရေ​မဲ့​သွား​ရ​၏။</div>
<div class="v" id="v11"><span class="vn">11</span> မှေး​မှိန်​သွား​သော​အ​ရာ​၌ ဘုန်း​အ​သ​ရေ​ရှိ​လျှင် တည်​မြဲ​သော​အ​ရာ​၌ သာ​၍​ကြီး​မား​သော​ဘုန်း​အ​သ​ရေ​ရှိ​လိမ့်​မည်။</div>
<div class="v" id="v12"><span class="vn">12</span> <span class="br-p"><br><br></span>ငါ​တို့​သည် ဤ​သို့​သော​မျှော်​လင့်​ခြင်း​ရှိ​သည်​ဖြစ်​၍ အ​လွန်​ရဲ​ရင့်​စွာ​ဖြင့်​ပြု​မူ​လျက်</div>
<div class="v" id="v13"><span class="vn">13</span> မော​ရှေ​သည် မှေး​မှိန်​သွား​သော​အ​ရာ​၏​အ​ဆုံး​ကို အစ္စ​ရေး​အ​မျိုး​သား​တို့​အား စေ့​စေ့​မ​ကြည့်​ရ​စေ​ရန် မိ​မိ​မျက်​နှာ​ကို မျက်​နှာ​လွှား​ဖြင့်​ဖုံး​အုပ်​ထား​သ​ကဲ့​သို့<sup class="fnm"><a name="fnm5" href="#fn5">5</a></sup> ငါ​တို့​မ​ပြု​ကြ​ချေ။</div>
<div class="v" id="v14"><span class="vn">14</span> ထို​သူ​တို့​၏​စိတ်​နှ​လုံး​သည် မာ​ကျော​လျက်​ရှိ​၍ ယ​နေ့​တိုင်​အောင် ပ​ဋိ​ညာဉ်​ဟောင်း​ကို​ဖတ်​သော​အ​ခါ ထို​မျက်​နှာ​လွှား​သည် ဖယ်​ရှား​ခြင်း​မ​ခံ​ရ​ဘဲ ရှိ​နေ​သေး​၏။ အ​ဘယ်​ကြောင့်​ဆို​သော် ခ​ရစ်​တော်​အား​ဖြင့်​သာ ထို​မျက်​နှာ​လွှား​ကို ဖယ်​ရှား​နိုင်​၏။</div>
<div class="v" id="v15"><span class="vn">15</span> ယ​နေ့​တိုင်​အောင် မော​ရှေ​၏​ကျမ်း​များ​ကို​ဖတ်​သည့်​အ​ခါ​တိုင်း ထို​သူ​တို့​၏​စိတ်​နှ​လုံး​ပေါ်​တွင် ထို​မျက်​နှာ​လွှား​သည် ဖုံး​အုပ်​လျက်​ရှိ​၏။</div>
<div class="v" id="v16"><span class="vn">16</span> သို့​သော် သ​ခင်​ဘု​ရား​ထံ​သို့ ပြန်​လှည့်​လာ​သော​အ​ခါ ထို​မျက်​နှာ​လွှား​သည် ဖယ်​ရှား​ခြင်း​ခံ​ရ​၏။<sup class="fnm"><a name="fnm6" href="#fn6">6</a></sup></div>
<div class="v" id="v17"><span class="vn">17</span> သ​ခင်​ဘု​ရား​သည် ဝိ​ညာဉ်​တော်​ဖြစ်​၏။ သ​ခင်​ဘု​ရား​၏​ဝိ​ညာဉ်​တော်​ရှိ​ရာ​အ​ရပ်​၌ လွတ်​လပ်​မှု​ရှိ​၏။</div>
<div class="v" id="v18"><span class="vn">18</span> ငါ​တို့​ရှိ​သ​မျှ​သည်​လည်း မျက်​နှာ​လွှား​မ​ပါ​သော​မျက်​နှာ​ပေါ်​တွင် သ​ခင်​ဘု​ရား​၏​ဘုန်း​တော်​ကို ထင်​ဟပ်​စေ​လျက် ကိုယ်​တော်​၏​ပုံ​သဏ္ဌာန်​တော်​နှင့်​အ​ညီ ဝိ​ညာဉ်​တော်​ဖြစ်​သော သ​ခင်​ဘု​ရား​အား​ဖြင့် ဘုန်း​တော်​မှ ဘုန်း​တော်​သို့ ပုံ​သဏ္ဌာန်​ပြောင်း​လဲ​စေ​ခြင်း​ကို​ခံ​ရ​ကြ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ယေ ၃၁:၃၃၊ ယေ​ဇ ၁၁:၁၉၊ ၃၆:၂၆။</div>
<div class="fn"><sup class="fnt"><a name="fn2" href="#fnm2">2</a></sup> ၁ကော ၁၅:၁၀။</div>
<div class="fn"><sup class="fnt"><a name="fn3" href="#fnm3">3</a></sup> ၁ကော ၁၁:၂၅။</div>
<div class="fn"><sup class="fnt"><a name="fn4" href="#fnm4">4</a></sup> ထွ ၃၄:၂၈-၃၀။</div>
<div class="fn"><sup class="fnt"><a name="fn5" href="#fnm5">5</a></sup> (ထွ ၃၄:၃၃၊ ၃၅)</div>
<div class="fn"><sup class="fnt"><a name="fn6" href="#fnm6">6</a></sup> ထွ ၃၄:၃၄။</div>
</div>
<!-- PARSED ABOVE; EDITING MAY BREAK PARSER -->
</body></html>