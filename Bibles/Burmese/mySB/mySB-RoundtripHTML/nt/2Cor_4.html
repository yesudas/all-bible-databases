<html><head>
<meta http-equiv="Content-Type" content="text/html;charset=utf-8" />
<title>2Cor 4 &ndash; ကော​ရိန္သု​ဩ​ဝါ​ဒ​စာ​ဒု​တိ​ယ​စောင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 4);">
<div id="navbar"><a href="../index.html">Myanmar Standard Bible</a> &ndash; <b>ကော​ရိန္သု​ဩ​ဝါ​ဒ​စာ​ဒု​တိ​ယ​စောင်</b> &ndash; <a href="2Cor_1.html">1</a> <a href="2Cor_2.html">2</a> <a href="2Cor_3.html">3</a> <b>4</b> <a href="2Cor_5.html">5</a> <a href="2Cor_6.html">6</a> ... <a href="2Cor_13.html">13</a> </div><hr>
<h1>2Cor 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ကောင်း​မြတ်​သော​သ​တင်း​၏​အ​လင်း</h2><span class="vn">1</span> <span class="br-p"><br><br></span>ထို့​ကြောင့် ငါ​တို့​သည် က​ရု​ဏာ​တော်​ကို​ခံ​စား​ရ​လျက် ဤ​အ​မှု​တော်​ကို​ဆောင်​ရွက်​ရ​သည်​ဖြစ်​၍ စိတ်​ပျက်​အား​လျော့​ခြင်း​မ​ရှိ​ကြ​ချေ။</div>
<div class="v" id="v2"><span class="vn">2</span> ငါ​တို့​သည် ကွယ်​ဝှက်​ထား​သည့် ရှက်​ဖွယ်​ရာ​များ​ကို​စွန့်​ပယ်​၍ ပ​ရိ​ယာယ်​၌​ကျင်​လည်​ခြင်း၊ ဘု​ရား​သ​ခင်​၏​နှုတ်​က​ပတ်​တော်​ကို မ​လိမ့်​တ​ပတ်​လုပ်​ခြင်း​တို့​မ​ရှိ​ဘဲ သမ္မာ​တ​ရား​ကို အ​တိ​အ​လင်း​ဖော်​ပြ​ခြင်း​အား​ဖြင့် ဘု​ရား​သ​ခင်​၏​ရှေ့​တော်​၌ လူ​အ​ပေါင်း​တို့​၏​အ​သိ​စိတ်​တွင် မိ​မိ​တို့​ကိုယ်​ကို​ထင်​ရှား​စေ​ကြ​၏။</div>
<div class="v" id="v3"><span class="vn">3</span> ငါ​တို့​ဟော​ပြော​သည့် ကောင်း​မြတ်​သော​သ​တင်း​သည် ဖုံး​အုပ်​ခြင်း​ခံ​ရ​သည်​ဆို​လျှင် ပျက်​စီး​ခြင်း​သို့​ရောက်​သော​သူ​တို့​၌​သာ ဖုံး​အုပ်​ခြင်း​ခံ​ရ​၏။</div>
<div class="v" id="v4"><span class="vn">4</span> ထို​သူ​တို့​နှင့်​ပတ်​သက်​၍​ပြော​ရ​လျှင် ဘု​ရား​သ​ခင်​၏​ပုံ​သဏ္ဌာန်​တော်​ဖြစ်​သော ခ​ရစ်​တော်​၏​ဘုန်း​အ​သ​ရေ​နှင့်​ပြည့်​စုံ​သည့် ကောင်း​မြတ်​သော​သ​တင်း​၏​အ​လင်း​ရောင်​ကို​မ​မြင်​စေ​ရန် ဤ​လော​က​၏​ဘု​ရား​သည် မ​ယုံ​ကြည်​သော​သူ​တို့​၏​စိတ်​နှ​လုံး​ကို ကွယ်​စေ​၏။</div>
<div class="v" id="v5"><span class="vn">5</span> အ​ကြောင်း​မူ​ကား ငါ​တို့​သည် မိ​မိ​တို့​အ​ကြောင်း​ကို ဟော​ပြော​ကြ​သည်​မ​ဟုတ်​ဘဲ ယေ​ရှု​ခ​ရစ်​တော်​သည် အ​ရှင်​သ​ခင်​ဖြစ်​ကြောင်း​ကို ဟော​ပြော​ကြ​၏။ ငါ​တို့​ကိုယ်​တိုင်​မူ​ကား ယေ​ရှု​အ​တွက် သင်​တို့​၏​အ​စေ​အ​ပါး​များ​ဖြစ်​ကြ​၏။</div>
<div class="v" id="v6"><span class="vn">6</span> “အ​မှောင်​ထဲ​မှ အ​လင်း​ထွန်း​လင်း​စေ”​<sup class="fnm"><a name="fnm1" href="#fn1">1</a></sup>ဟု မိန့်​တော်​မူ​သော​ဘု​ရား​သ​ခင်​သည် ယေ​ရှု​ခ​ရစ်​တော်​၏​မျက်​နှာ​တော်​၌​ထွန်း​လင်း​သည့် ဘု​ရား​သ​ခင်​၏​ဘုန်း​တော်​ကို​သိ​သော​ဉာဏ်​အ​လင်း​ရောင်​အား ငါ​တို့​စိတ်​နှ​လုံး​ထဲ​၌ ထွန်း​လင်း​စေ​တော်​မူ​၏။</div>
<div class="v" id="v7"><h2>မြေ​အိုး​များ​ထဲ​မှ​ရ​တ​နာ</h2><span class="vn">7</span> <span class="br-p"><br><br></span>သို့​သော် အ​လွန်​ထူး​မြတ်​သော ဤ​တန်​ခိုး​သည် ငါ​တို့​ထံ​မှ​မ​ဟုတ်​ဘဲ ဘု​ရား​သ​ခင်​ထံ​မှ​ဖြစ်​ကြောင်း ထင်​ရှား​စေ​ရန် ငါ​တို့​သည် ဤ​ရ​တ​နာ​ကို မြေ​အိုး​ထဲ​၌​ဆောင်​ထား​ကြ​၏။</div>
<div class="v" id="v8"><span class="vn">8</span> ငါ​တို့​သည် အ​ဘက်​ဘက်​မှ​နှိပ်​စက်​ခြင်း​ခံ​ရ​သော်​လည်း ချေ​မှုန်း​ခြင်း​မ​ခံ​ရ။ တွေး​မ​ရ​ဖြစ်​သော်​လည်း မျှော်​လင့်​ချက်​ကင်း​မဲ့​သည်​ဟူ​၍​မ​ရှိ။</div>
<div class="v" id="v9"><span class="vn">9</span> ညှဉ်း​ဆဲ​ခြင်း​ကို​ခံ​ရ​သော်​လည်း စွန့်​ပစ်​ခြင်း​ကို​မ​ခံ​ရ။ အ​လဲ​ထိုး​ခံ​ရ​သော်​လည်း ဆုံး​ရှုံး​ခြင်း​သို့​မ​ရောက်။</div>
<div class="v" id="v10"><span class="vn">10</span> ယေ​ရှု​၏​<sup class="fnm"><a name="fnm2" href="#fn2">2</a></sup>အ​သက်​ရှင်​တော်​မူ​ခြင်း​သည် ငါ​တို့​၏​ကိုယ်​ခန္ဓာ​၌ ထင်​ရှား​မည့်​အ​ကြောင်း ယေ​ရှု​၏​အ​သေ​ခံ​တော်​မူ​ခြင်း​ကို ငါ​တို့​ကိုယ်​ခန္ဓာ​၌ အ​စဉ်​ဆောင်​ထား​ကြ​၏။<sup class="fnm"><a name="fnm3" href="#fn3">3</a></sup></div>
<div class="v" id="v11"><span class="vn">11</span> ယေ​ရှု​၏​အ​သက်​ရှင်​တော်​မူ​ခြင်း​သည် သေ​တတ်​သော​ငါ​တို့​၏​ကိုယ်​ကာ​ယ​၌ ထင်​ရှား​မည့်​အ​ကြောင်း အ​သက်​ရှင်​လျက်​ရှိ​သော​ငါ​တို့​သည် ယေ​ရှု​ကြောင့် သေ​ခြင်း​လက်​သို့ အ​စဉ်​မ​ပြတ်​အပ်​နှံ​ခြင်း​ကို​ခံ​ရ​ကြ​၏။</div>
<div class="v" id="v12"><span class="vn">12</span> ဤ​သို့​ဖြင့် သေ​ခြင်း​သည် ငါ​တို့​၌​အ​လုပ်​လုပ်​လျက်​နေ​၍ အ​သက်​ရှင်​ခြင်း​သည် သင်​တို့​၌​အ​လုပ်​လုပ်​လျက်​နေ​၏။</div>
<div class="v" id="v13"><span class="vn">13</span> <span class="br-p"><br><br></span>“ငါ​ယုံ​ကြည်​သော​ကြောင့် ငါ​ဟော​ပြော​၏”​<sup class="fnm"><a name="fnm4" href="#fn4">4</a></sup>ဟု ရေး​ထား​သည့်​အ​တိုင်း ထို​ယုံ​ကြည်​ခြင်း​နှင့်​ဆိုင်​သော​ဝိ​ညာဉ်​တော်​ကို ငါ​တို့​ရ​ရှိ​ကြ​သည်​ဖြစ်​၍ ငါ​တို့​သည်​လည်း ယုံ​ကြည်​သော​ကြောင့် ဟော​ပြော​ကြ​၏။</div>
<div class="v" id="v14"><span class="vn">14</span> အ​ဘယ်​ကြောင့်​ဆို​သော် သ​ခင်​ယေ​ရှု​ကို ထ​မြောက်​စေ​တော်​မူ​သော​အ​ရှင်​သည် ငါ​တို့​ကို​လည်း ယေ​ရှု​နှင့်​အ​တူ​<sup class="fnm"><a name="fnm5" href="#fn5">5</a></sup>ထ​မြောက်​စေ​၍ သင်​တို့​နှင့်​အ​တူ ရှေ့​တော်​သို့​ခေါ်​သွင်း​တော်​မူ​မည်​ဖြစ်​ကြောင်း ငါ​တို့​သိ​ကြ​၏။<sup class="fnm"><a name="fnm6" href="#fn6">6</a></sup></div>
<div class="v" id="v15"><span class="vn">15</span> ခပ်​သိမ်း​သော​အ​ရာ​တို့​သည် သင်​တို့​အ​တွက်​ဖြစ်​၏။ ဤ​သည်​ကား များ​စွာ​သော​သူ​တို့​၌ ကျေး​ဇူး​တော်​သည်​တိုး​ပွား​လာ​သ​ဖြင့် ဘု​ရား​သ​ခင်​၏​ဘုန်း​တော်​အ​တွက် ကျေး​ဇူး​တော်​ချီး​မွမ်း​ခြင်း​ကို ကြွယ်​ဝ​ပြည့်​စုံ​စေ​မည့်​အ​ကြောင်း​တည်း။<sup class="fnm"><a name="fnm7" href="#fn7">7</a></sup></div>
<div class="v" id="v16"><span class="vn">16</span> <span class="br-p"><br><br></span>ထို့​ကြောင့် ငါ​တို့​သည် စိတ်​ပျက်​အား​လျော့​ခြင်း​မ​ရှိ​ကြ။ ငါ​တို့​၏​ပြင်​ပ​လူ့​ခန္ဓာ​သည် ယို​ယွင်း​ပျက်​စီး​နေ​သော်​လည်း ငါ​တို့​၏​အ​တွင်း​ဝိ​ညာဉ်​မူ​ကား တစ်​နေ့​ထက်​တစ်​နေ့ အ​သစ်​ပြု​ပြင်​ခြင်း​ကို​ခံ​ရ​၏။</div>
<div class="v" id="v17"><span class="vn">17</span> အ​ကြောင်း​မူ​ကား ငါ​တို့​ခေတ္တ​ခံ​ရ​သော ပေါ့​ပါး​သည့်​ဆင်း​ရဲ​ဒုက္ခ​သည် အ​တိုင်း​ထက်​အ​လွန် ထူး​မြတ်​၍​လေး​နက်​သော ထာ​ဝ​ရ​ဘုန်း​အ​သ​ရေ​ကို ငါ​တို့​အ​တွက်​ဖြစ်​စေ​၏။<sup class="fnm"><a name="fnm8" href="#fn8">8</a></sup></div>
<div class="v" id="v18"><span class="vn">18</span> ထို့​ကြောင့် ငါ​တို့​သည် မြင်​ရ​သော​အ​ရာ​တို့​ကို အာ​ရုံ​မ​စိုက်​ဘဲ မ​မြင်​ရ​သော​အ​ရာ​တို့​ကို အာ​ရုံ​စိုက်​ကြ​၏။<sup class="fnm"><a name="fnm9" href="#fn9">9</a></sup> အ​ကြောင်း​မူ​ကား မြင်​ရ​သော​အ​ရာ​တို့​သည် ခ​ဏ​သာ​တည်​၍ မ​မြင်​ရ​သော​အ​ရာ​တို့​သည် ထာ​ဝ​ရ​တည်​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> မ ၆:၂၃။ (က ၁:၃)</div>
<div class="fn"><sup class="fnt"><a name="fn2" href="#fnm2">2</a></sup> အ​ချို့​မူ​ရင်း​ကျမ်း​၌ “သ​ခင်​ယေ​ရှု​၏”</div>
<div class="fn"><sup class="fnt"><a name="fn3" href="#fnm3">3</a></sup> ရော ၆:၅၊ ၈၊ ၂တိ ၂:၁၁။</div>
<div class="fn"><sup class="fnt"><a name="fn4" href="#fnm4">4</a></sup> (ဆာ ၁၁၆:၁၀)</div>
<div class="fn"><sup class="fnt"><a name="fn5" href="#fnm5">5</a></sup> အ​ချို့​မူ​ရင်း​ကျမ်း​၌ “ယေ​ရှု​အား​ဖြင့်”</div>
<div class="fn"><sup class="fnt"><a name="fn6" href="#fnm6">6</a></sup> ရော ၈:၁၁၊ ၁ကော ၆:၁၄၊ ၁သက် ၄:၁၄။</div>
<div class="fn"><sup class="fnt"><a name="fn7" href="#fnm7">7</a></sup> ဧ ၁:၆။</div>
<div class="fn"><sup class="fnt"><a name="fn8" href="#fnm8">8</a></sup> မ ၅:၁၁-၁၂၊ ၁ပေ ၁:၇။ ရော ၈:၁၈။</div>
<div class="fn"><sup class="fnt"><a name="fn9" href="#fnm9">9</a></sup> ရော ၈:၂၄။</div>
</div>
<!-- PARSED ABOVE; EDITING MAY BREAK PARSER -->
</body></html>