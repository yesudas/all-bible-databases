<html><head>
<meta http-equiv="Content-Type" content="text/html;charset=utf-8" />
<title>2Cor 5 &ndash; ကော​ရိန္သု​ဩ​ဝါ​ဒ​စာ​ဒု​တိ​ယ​စောင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 5);">
<div id="navbar"><a href="../index.html">Myanmar Standard Bible</a> &ndash; <b>ကော​ရိန္သု​ဩ​ဝါ​ဒ​စာ​ဒု​တိ​ယ​စောင်</b> &ndash; <a href="2Cor_1.html">1</a> ... <a href="2Cor_3.html">3</a> <a href="2Cor_4.html">4</a> <b>5</b> <a href="2Cor_6.html">6</a> <a href="2Cor_7.html">7</a> ... <a href="2Cor_13.html">13</a> </div><hr>
<h1>2Cor 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>အ​ကျွန်ုပ်​တို့​သေ​လွန်​ပြီး​သည့်​အ​ခါ</h2><span class="vn">1</span> <span class="br-p"><br><br></span>ယာ​ယီ​တဲ​ဖြစ်​သော ငါ​တို့​၏​မြေ​ကြီး​အိမ်​သည် ပျက်​စီး​သွား​လျှင် ကောင်း​ကင်​ဘုံ​၌ လူ့​လက်​ဖြင့်​မ​တည်​ဆောက်၊ ဘု​ရား​သ​ခင်​တည်​ဆောက်​တော်​မူ​သော ထာ​ဝ​ရ​အိမ်​ရှိ​ကြောင်း​ကို ငါ​တို့​သိ​ကြ​၏။</div>
<div class="v" id="v2"><span class="vn">2</span> ငါ​တို့​သည် ကောင်း​ကင်​မှ ငါ​တို့​၏​စံ​အိမ်​ကို​လွှမ်း​ခြုံ​ရ​ရန် တောင့်​တ​၍ ဤ​တဲ​တွင်​ညည်း​တွား​ကြ​၏။<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> ထို​သို့​လွှမ်း​ခြုံ​ရ​လျှင် ငါ​တို့​သည် အ​ဝတ်​မ​ပါ​အ​ချည်း​စည်း​ဖြစ်​ကြ​လိမ့်​မည်​မ​ဟုတ်။</div>
<div class="v" id="v4"><span class="vn">4</span> အ​ကြောင်း​မူ​ကား ငါ​တို့​သည် ဤ​ယာ​ယီ​တဲ​တွင်​ရှိ​နေ​စဉ် လေး​လံ​သော​ဝန်​ကို​ထမ်း​၍ ညည်း​တွား​ကြ​၏။ ထို​သို့​ညည်း​တွား​ကြ​ခြင်း​မှာ ထို​တဲ​ကို​ချွတ်​ပယ်​လို​၍​မ​ဟုတ်​ဘဲ ၎င်း​အ​ပေါ်​၌​လွှမ်း​ခြုံ​လို​၍​သာ​ဖြစ်​ပြီး ထို​သို့​အား​ဖြင့် သေ​တတ်​သော​အ​ရာ​သည် အ​သက်​ရှင်​ခြင်း​ထဲ​တွင် နစ်​မြုပ်​စေ​ခြင်း​ခံ​ရ​ရန်​ဖြစ်​၏။</div>
<div class="v" id="v5"><span class="vn">5</span> ဤ​အ​မှု​အ​ရာ​အ​တွက် ငါ​တို့​ကို​ပြင်​ဆင်​ပေး​တော်​မူ​သော​အ​ရှင်​ကား ဝိ​ညာဉ်​တော်​ကို စ​ရန်​အ​ဖြစ် ငါ​တို့​အား​ပေး​တော်​မူ​သော ဘု​ရား​သ​ခင်​ပေ​တည်း။<sup class="fnm"><a name="fnm2" href="#fn2">2</a></sup></div>
<div class="v" id="v6"><span class="vn">6</span> <span class="br-p"><br><br></span>ထို့​ကြောင့် ငါ​တို့​သည် အ​စဉ်​အ​မြဲ​ယုံ​ကြည်​စိတ်​ချ​မှု​ရှိ​ကြ​၏။ ဤ​ကိုယ်​ခန္ဓာ​၌ ငါ​တို့​ရှိ​နေ​သ​ရွေ့ သ​ခင်​ဘု​ရား​နှင့်​ဝေး​ကွာ​လျက်​ရှိ​ကြောင်း​ကို​လည်း ငါ​တို့​သိ​ကြ​၏။</div>
<div class="v" id="v7"><span class="vn">7</span> အ​ကြောင်း​မူ​ကား ငါ​တို့​သည် အ​မြင်​အား​ဖြင့်​မ​ဟုတ်​ဘဲ ယုံ​ကြည်​ခြင်း​အား​ဖြင့် အ​သက်​ရှင်​လျှောက်​လှမ်း​ကြ​၏။</div>
<div class="v" id="v8"><span class="vn">8</span> ငါ​တို့​သည် ယုံ​ကြည်​စိတ်​ချ​မှု​ရှိ​၍ ကိုယ်​ခန္ဓာ​မှ​ကွာ​လျက် သ​ခင်​ဘု​ရား​နှင့်​အ​တူ​ရှိ​နေ​ရန် သာ​၍​အ​လို​ရှိ​ကြ​၏။<sup class="fnm"><a name="fnm3" href="#fn3">3</a></sup></div>
<div class="v" id="v9"><span class="vn">9</span> သို့​ဖြစ်​၍ ငါ​တို့​သည် ကိုယ်​ခန္ဓာ​၌​ရှိ​သည်​ဖြစ်​စေ၊ ဝေး​ကွာ​လျက်​ရှိ​သည်​ဖြစ်​စေ ကိုယ်​တော်​နှစ်​သက်​တော်​မူ​သော​သူ​ဖြစ်​မည့်​အ​ကြောင်း ရည်​မှန်း​ကြိုး​စား​ကြ​၏။</div>
<div class="v" id="v10"><span class="vn">10</span> အ​ကြောင်း​မူ​ကား ငါ​တို့​အား​လုံး​သည် ကိုယ်​ခန္ဓာ​၌​ရှိ​စဉ် ပြု​ကျင့်​သည့်​အ​တိုင်း ကောင်း​သော​အ​မှု​အ​တွက်​ဖြစ်​စေ၊ ဆိုး​ညစ်​သော​အ​မှု​အ​တွက်​ဖြစ်​စေ အ​ကျိုး​အ​ပြစ်​ကို အ​သီး​သီး​ခံ​စား​ရ​ရန် ခ​ရစ်​တော်​၏​တ​ရား​ပလ္လင်​ရှေ့​၌ ပေါ်​လာ​ကြ​ရ​မည်။<sup class="fnm"><a name="fnm4" href="#fn4">4</a></sup></div>
<div class="v" id="v11"><span class="vn">11</span> <span class="br-p"><br><br></span>ထို့​ကြောင့် ထာ​ဝ​ရ​ဘု​ရား​ကို​ကြောက်​ရွံ့​ခြင်း​နှင့်​ပတ်​သက်​သည့်​အ​ကြောင်း​ကို ငါ​တို့​သိ​သ​ဖြင့် လူ​တို့​ကို​စည်း​ရုံး​ကြ​၏။ ငါ​တို့​အ​ကြောင်း​သည် ဘု​ရား​သ​ခင်​ရှေ့​တော်​၌ ထင်​ရှား​ပြီ​ဖြစ်​၍ သင်​တို့​၏​အ​သိ​စိတ်​၌​လည်း ထင်​ရှား​ပြီ​ဟု ငါ​မျှော်​လင့်​၏။</div>
<div class="v" id="v12"><span class="vn">12</span> ငါ​တို့​သည် မိ​မိ​တို့​ကိုယ်​ကို တစ်​ဖန် သင်​တို့​ရှေ့​၌ ထောက်​ခံ​ချီး​ကျူး​နေ​ကြ​သည်​မ​ဟုတ်။ သို့​သော် စိတ်​နှ​လုံး​ကို​မ​ကြည့်​ဘဲ အ​ပြင်​သဏ္ဌာန်​ကို​သာ​ကြည့်​၍ ဝါ​ကြွား​တတ်​သော​သူ​တို့​၏​စ​ကား​ကို သင်​တို့​ပြန်​လည်​ချေ​ပ​နိုင်​ရန် ငါ​တို့​နှင့်​ပတ်​သက်​၍ ဝါ​ကြွား​ရ​သော​အ​ခွင့်​ကို သင်​တို့​အား​ပေး​လိုက်​ခြင်း​သာ​ဖြစ်​၏။</div>
<div class="v" id="v13"><span class="vn">13</span> အ​ကြောင်း​မူ​ကား ငါ​တို့​သည် စိတ်​ဖောက်​ပြန်​နေ​သည်​ဆို​လျှင် ဘု​ရား​သ​ခင်​အ​တွက်​ဖြစ်​၍ ပ​က​တိ​စိတ်​ရှိ​လျှင် သင်​တို့​အ​တွက်​ဖြစ်​၏။</div>
<div class="v" id="v14"><span class="vn">14</span> အ​ဘယ်​ကြောင့်​ဆို​သော် ခ​ရစ်​တော်​၏​ချစ်​ခြင်း​မေတ္တာ​တော်​သည် ငါ​တို့​ကို​လွှမ်း​မိုး​လျက်​ရှိ​၏။ ငါ​တို့​သည် ဤ​သို့​ယူ​ဆ​ကြ​၏။ တစ်​ယောက်​သော​သူ​သည် လူ​အ​ပေါင်း​တို့​အ​တွက် အ​သေ​ခံ​သည်​ဖြစ်​၍ လူ​အ​ပေါင်း​တို့​သည် သေ​ဆုံး​ခဲ့​ကြ​ပြီ။</div>
<div class="v" id="v15"><span class="vn">15</span> ထို​သို့ လူ​အ​ပေါင်း​တို့​အ​တွက် ကိုယ်​တော်​အ​သေ​ခံ​တော်​မူ​ခြင်း​မှာ အ​သက်​ရှင်​သော​သူ​တို့​သည် မိ​မိ​တို့​အ​တွက် အ​သက်​မ​ရှင်​တော့​ဘဲ သူ​တို့​အ​တွက်​အ​သေ​ခံ​တော်​မူ​ပြီး ထ​မြောက်​တော်​မူ​သော​အ​ရှင်​အ​တွက် အ​သက်​ရှင်​ကြ​ရန်​ဖြစ်​၏။</div>
<div class="v" id="v16"><h2>ပြန်​လည်​သင့်​မြတ်​ခြင်း​အ​မှု​တော်​လုပ်​ငန်း</h2><span class="vn">16</span> <span class="br-p"><br><br></span>ထို့​ကြောင့် ယ​ခု​မှ​စ​၍ ငါ​တို့​သည် မည်​သူ့​ကို​မျှ သွေး​သား​ဇာ​တိ​သ​ဘော​ဖြင့် မ​သိ​မှတ်​တော့​ပေ။ ငါ​တို့​သည် ခ​ရစ်​တော်​ကို သွေး​သား​ဇာ​တိ​သ​ဘော​ဖြင့် သိ​မှတ်​ခဲ့​လျှင်​လည်း ယ​ခု​တွင် ထို​သို့​မ​သိ​မှတ်​တော့​ပေ။</div>
<div class="v" id="v17"><span class="vn">17</span> သို့​ဖြစ်​၍ မည်​သူ​မ​ဆို ခ​ရစ်​တော်​၌​ရှိ​လျှင် အ​သစ်​ဖန်​ဆင်း​ခံ​ရ​သူ​ဖြစ်​၏။ ဟောင်း​သော​အ​ရာ​တို့​သည် ကွယ်​ပျောက်​သွား​၍ ခပ်​သိမ်း​သော​အ​ရာ​တို့​သည် အ​သစ်​ဖြစ်​ကြ​လေ​ပြီ။</div>
<div class="v" id="v18"><span class="vn">18</span> ဤ​အ​ရာ​အား​လုံး​တို့​သည် ဘု​ရား​သ​ခင်​ထံ​မှ​ဖြစ်​ကြ​၏။ ဘု​ရား​သ​ခင်​သည် ခ​ရစ်​တော်​<sup class="fnm"><a name="fnm5" href="#fn5">5</a></sup>အား​ဖြင့် ငါ​တို့​ကို မိ​မိ​နှင့်​ပြန်​လည်​သင့်​မြတ်​စေ​၍ ငါ​တို့​အား ပြန်​လည်​သင့်​မြတ်​ခြင်း​နှင့်​ဆိုင်​သော​အ​မှု​တော်​ကို ပေး​အပ်​တော်​မူ​၏။</div>
<div class="v" id="v19"><span class="vn">19</span> ဆို​လို​သည်​မှာ ဘု​ရား​သ​ခင်​သည် လော​ကီ​သား​တို့​ကျူး​လွန်​သော​အ​ပြစ်​များ​ကို သူ​တို့​အ​ပေါ်​သင့်​ရောက်​စေ​တော်​မ​မူ​ဘဲ သူ​တို့​ကို ခ​ရစ်​တော်​၌ မိ​မိ​နှင့်​ပြန်​လည်​သင့်​မြတ်​စေ​တော်​မူ​ပြီး ပြန်​လည်​သင့်​မြတ်​ခြင်း​တ​ရား​ကို ငါ​တို့​၌​အပ်​ထား​တော်​မူ​၏။<sup class="fnm"><a name="fnm6" href="#fn6">6</a></sup></div>
<div class="v" id="v20"><span class="vn">20</span> ထို​သို့ ဘု​ရား​သ​ခင်​သည် ငါ​တို့​မှ​တစ်​ဆင့် တိုက်​တွန်း​တော်​မူ​သည်​ဖြစ်​၍ ငါ​တို့​သည် ခ​ရစ်​တော်​၏​သံ​တ​မန်​များ​ဖြစ်​ကြ​၏။ ထို့​ကြောင့် “ဘု​ရား​သ​ခင်​နှင့်​ပြန်​လည်​သင့်​မြတ်​ကြ​လော့”​ဟု ခ​ရစ်​တော်​၏​ကိုယ်​စား ငါ​တို့​တောင်း​ပန်​ကြ​၏။</div>
<div class="v" id="v21"><span class="vn">21</span> ဘု​ရား​သ​ခင်​သည် အ​ပြစ်​ကင်း​စင်​သော​အ​ရှင်​ကို ငါ​တို့​အ​တွက် အ​ပြစ်​ဖြစ်​သွား​စေ​တော်​မူ​၏။<sup class="fnm"><a name="fnm7" href="#fn7">7</a></sup> ဤ​သည်​ကား ငါ​တို့​သည် ထို​အ​ရှင်​အား​ဖြင့် ဘု​ရား​သ​ခင်​၏​ဖြောင့်​မတ်​ခြင်း​ဖြစ်​လာ​မည့်​အ​ကြောင်း​တည်း။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ရော ၈:၂၃။</div>
<div class="fn"><sup class="fnt"><a name="fn2" href="#fnm2">2</a></sup> ၂ကော ၁:၂၂၊ ဧ ၁:၁၄။</div>
<div class="fn"><sup class="fnt"><a name="fn3" href="#fnm3">3</a></sup> ဖိ ၁:၂၃။</div>
<div class="fn"><sup class="fnt"><a name="fn4" href="#fnm4">4</a></sup> မ ၁၆:၂၇၊ ရော ၂:၆၊ ၁၄:၁၀။ ဆာ ၆၂:၁၂၊ သု ၂၄:၁၂။</div>
<div class="fn"><sup class="fnt"><a name="fn5" href="#fnm5">5</a></sup> အ​ချို့​မူ​ရင်း​ကျမ်း​၌ “ယေ​ရှု​ခ​ရစ်​တော်”</div>
<div class="fn"><sup class="fnt"><a name="fn6" href="#fnm6">6</a></sup> ရော ၅:၁၊ ၁၁။</div>
<div class="fn"><sup class="fnt"><a name="fn7" href="#fnm7">7</a></sup> ရော ၃:၂၅၊ ၁ယော ၂:၂၊ ၄:၁၀။</div>
</div>
<!-- PARSED ABOVE; EDITING MAY BREAK PARSER -->
</body></html>