<html><head>
<meta http-equiv="Content-Type" content="text/html;charset=utf-8" />
<title>2Cor 9 &ndash; ကော​ရိန္သု​ဩ​ဝါ​ဒ​စာ​ဒု​တိ​ယ​စောင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Cor', 9);">
<div id="navbar"><a href="../index.html">Myanmar Standard Bible</a> &ndash; <b>ကော​ရိန္သု​ဩ​ဝါ​ဒ​စာ​ဒု​တိ​ယ​စောင်</b> &ndash; <a href="2Cor_1.html">1</a> ... <a href="2Cor_7.html">7</a> <a href="2Cor_8.html">8</a> <b>9</b> <a href="2Cor_10.html">10</a> <a href="2Cor_11.html">11</a> ... <a href="2Cor_13.html">13</a> </div><hr>
<h1>2Cor 9</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ပေး​လှူ​ခြင်း​အ​တွက်​နှိုး​ဆော်​မှု​များ</h2><span class="vn">1</span> <span class="br-p"><br><br></span>သန့်​ရှင်း​သူ​တို့​ကို​ထောက်​ပံ့​ခြင်း​အ​မှု​နှင့်​ပတ်​သက်​၍ ငါ​သည် သင်​တို့​ထံ​သို့ အ​ထူး​ရေး​သား​ရန်​မ​လို​အပ်​ပေ။</div>
<div class="v" id="v2"><span class="vn">2</span> အ​ကြောင်း​မူ​ကား သင်​တို့​၏​စေ​တ​နာ​စိတ်​ကို ငါ​သိ​၏။ ထို​စေ​တ​နာ​စိတ်​အ​တွက် ငါ​သည် မာ​ကေ​ဒေါ​နိ​ပြည်​သား​တို့​အား “အ​ခါ​ယ​ပြည်​သည် လွန်​ခဲ့​သော​နှစ်​က​တည်း​က​ပင် အ​သင့်​ပြင်​ဆင်​ထား​ပြီ”​ဟု သင်​တို့​အ​ကြောင်း​ကို​ဝါ​ကြွား​ထား​၏။ ထို​အ​ခါ သင်​တို့​၏​စိတ်​အား​ထက်​သန်​မှု​သည် များ​စွာ​သော​သူ​တို့​ကို နှိုး​ဆော်​ပေး​၏။</div>
<div class="v" id="v3"><span class="vn">3</span> ထို့​ကြောင့် ဤ​ထောက်​ပံ့​ခြင်း​အ​မှု​နှင့်​ပတ်​သက်​၍ သင်​တို့​အ​ကြောင်း ငါ​တို့​ဝါ​ကြွား​ထား​သော​အ​ရာ​သည် အ​ချည်း​နှီး​မ​ဖြစ်​ဘဲ ငါ​ပြော​ထား​သည့်​အ​တိုင်း သင်​တို့​သည် အ​သင့်​ပြင်​ဆင်​ထား​ကြ​မည့်​အ​ကြောင်း ညီ​အစ်​ကို​များ​ကို ငါ​စေ​လွှတ်​၏။</div>
<div class="v" id="v4"><span class="vn">4</span> သို့​မ​ဟုတ်​လျှင် မာ​ကေ​ဒေါ​နိ​ပြည်​သား​တို့​သည် ငါ​နှင့်​အ​တူ​လိုက်​လာ​၍ သင်​တို့​သည် အ​သင့်​ပြင်​ဆင်​ထား​ခြင်း​မ​ရှိ​ကြောင်း တွေ့​ရှိ​ပါ​က သင်​တို့​ကို​မ​ဆို​ထား​နှင့် ဤ​အ​မှု​၌ သင်​တို့​ကို​စိတ်​ချ​ယုံ​ကြည်​<sup class="fnm"><a name="fnm1" href="#fn1">1</a></sup>ထား​သော​ငါ​တို့​ပါ အ​ရှက်​ရ​ကြ​လိမ့်​မည်။</div>
<div class="v" id="v5"><span class="vn">5</span> ထို့​ကြောင့် သင်​တို့​ပေး​လှူ​သော​အ​ရာ​သည် အ​တင်း​ကောက်​ခံ​ခြင်း​မျိုး​မ​ဟုတ်​ဘဲ ရက်​ရော​စွာ​ပေး​လှူ​သော​အ​ရာ​<sup class="fnm"><a name="fnm2" href="#fn2">2</a></sup>အ​ဖြစ် အ​သင့်​ရှိ​မည့်​အ​ကြောင်း ငါ​သည် ညီ​အစ်​ကို​များ​ကို သင်​တို့​ထံ​သို့ ဦး​စွာ​လာ​ရန် တိုက်​တွန်း​၍ ယ​ခင်​က​တည်း​က သင်​တို့​က​တိ​ပေး​ထား​သည့် ရက်​ရော​စွာ​ပေး​လှူ​သော​အ​ရာ​<sup class="fnm"><a name="fnm3" href="#fn3">3</a></sup>ကို သင်​တို့​အား​ကြို​တင်​ပြင်​ဆင်​ထား​စေ​ရန် လို​အပ်​သည်​ဟု ယူ​ဆ​၏။</div>
<div class="v" id="v6"><span class="vn">6</span> <span class="br-p"><br><br></span>ငါ​သည် ဤ​သို့​ဆို​လို​၏။ အ​နည်း​ငယ်​သာ​မျိုး​ကြဲ​သော​သူ​သည် အ​နည်း​ငယ်​သာ​ရိတ်​သိမ်း​ရ​မည်။ များ​စွာ​မျိုး​ကြဲ​သော​သူ​သည် များ​စွာ​ရိတ်​သိမ်း​ရ​မည်။</div>
<div class="v" id="v7"><span class="vn">7</span> လူ​တစ်​ဦး​စီ​သည် နှ​မြော​သော​စိတ်​ဖြင့်​မ​ဟုတ်။ မ​လွှဲ​မ​ရှောင်​သာ​သော​အား​ဖြင့်​လည်း​မ​ဟုတ်​ဘဲ မိ​မိ​၏​စိတ်​ထဲ​၌ ဆုံး​ဖြတ်​ထား​သည့်​အ​တိုင်း ပေး​လှူ​သင့်​၏။ အ​ကြောင်း​မူ​ကား ဘု​ရား​သ​ခင်​သည် ကြည်​ဖြူ​သော​စိတ်​ဖြင့်​ပေး​လှူ​သော​သူ​ကို နှစ်​သက်​တော်​မူ​၏။</div>
<div class="v" id="v8"><span class="vn">8</span> သင်​တို့​သည် အ​ရာ​ရာ​၌ အ​စဉ်​အ​မြဲ ကျေ​နပ်​တင်း​တိမ်​မှု​အ​ပြည့်​အ​ဝ​ရှိ​၍ ကောင်း​သော​အ​မှု​ရှိ​သ​မျှ​တို့​နှင့် ကြွယ်​ဝ​ပြည့်​စုံ​မည့်​အ​ကြောင်း ဘု​ရား​သ​ခင်​သည် အ​လုံး​စုံ​သော​ကျေး​ဇူး​တော်​ကို သင်​တို့​အ​ပေါ် ကြွယ်​ဝ​စွာ​ချ​ပေး​ရန် တတ်​နိုင်​တော်​မူ​၏။</div>
<div class="v" id="v9"><span class="vn">9</span> ဤ​သည်​ကား “သူ​သည်​စွန့်​ကြဲ​၍ ဆင်း​ရဲ​သော​သူ​တို့​အား ပေး​ကမ်း​၏။ သူ​၏​ဖြောင့်​မတ်​ခြင်း​သည် ထာ​ဝ​စဉ်​တည်​၏”​<sup class="fnm"><a name="fnm4" href="#fn4">4</a></sup>ဟု ကျမ်း​စာ​၌​ရေး​ထား​သည့်​အ​တိုင်း​ဖြစ်​၏။</div>
<div class="v" id="v10"><span class="vn">10</span> <span class="br-p"><br><br></span>မျိုး​ကြဲ​သော​သူ​အား မျိုး​စေ့​ကို​ပေး​၍ အ​စာ​အ​တွက် မုန့်​ကို​ပေး​တော်​မူ​သော​အ​ရှင်​သည် သင်​တို့​၏​မျိုး​စေ့​ကို​လည်း ပြင်​ဆင်​ပေး​၍ ပွား​များ​စေ​ကာ သင်​တို့​၏​ဖြောင့်​မတ်​ခြင်း​ဆိုင်​ရာ အ​သီး​အ​ပွင့်​တို့​ကို တိုး​ပွား​စေ​တော်​မူ​လိမ့်​မည်။<sup class="fnm"><a name="fnm5" href="#fn5">5</a></sup></div>
<div class="v" id="v11"><span class="vn">11</span> ထို​အ​ခါ သင်​တို့​သည် ရက်​ရော​စွာ​ပေး​ကမ်း​ခြင်း​အ​လုံး​စုံ​တို့​အ​တွက် အ​ရာ​ရာ​၌ ကြွယ်​ဝ​ပြည့်​စုံ​သ​ဖြင့် ထို​အ​မှု​အ​ရာ​သည် ငါ​တို့​အား​ဖြင့် ဘု​ရား​သ​ခင်​၏​ကျေး​ဇူး​တော်​ချီး​မွမ်း​ခြင်း​ကို​ဖြစ်​စေ​၏။</div>
<div class="v" id="v12"><span class="vn">12</span> အ​ဘယ်​ကြောင့်​ဆို​သော် ဤ​ကူ​ညီ​ထောက်​မ​ခြင်း​အ​မှု​သည် သန့်​ရှင်း​သူ​တို့​လို​အပ်​သည့်​အ​ရာ​များ​ကို ဖြည့်​ဆည်း​ပေး​သည်​သာ​မ​က ဘု​ရား​သ​ခင်​၏​ကျေး​ဇူး​တော်​ချီး​မွမ်း​ခြင်း​ကို​လည်း များ​စွာ​တိုး​ပွား​စေ​၏။</div>
<div class="v" id="v13"><span class="vn">13</span> သူ​တို့​သည် ခ​ရစ်​တော်​၏​ကောင်း​မြတ်​သော​သ​တင်း​ကို ဝန်​ခံ​ခြင်း​အား​ဖြင့်​ဖြစ်​လာ​သည့် သင်​တို့​၏​နာ​ခံ​မှု​ကို​လည်း​ကောင်း၊ သူ​တို့​မှ​စ​၍ လူ​အ​ပေါင်း​တို့​အား သင်​တို့​ရက်​ရော​စွာ​ပေး​ကမ်း​ဝေ​မျှ​သော​အ​မှု​ကို​လည်း​ကောင်း ထောက်​၍ ဤ​ကူ​ညီ​ထောက်​မ​ခြင်း​အ​မှု​၌ ထင်​ရှား​သော​သက်​သေ​အ​တွက် ဘု​ရား​သ​ခင်​၏​ဘုန်း​တော်​ကို​ချီး​မွမ်း​ကြ​လိမ့်​မည်။</div>
<div class="v" id="v14"><span class="vn">14</span> ထို့​ပြင် သင်​တို့​အ​ပေါ်​သက်​ရောက်​သည့် ဘု​ရား​သ​ခင်​၏​ထူး​ကဲ​သော​ကျေး​ဇူး​တော်​ကြောင့် သူ​တို့​သည် သင်​တို့​ကို​လွမ်း​ဆွတ်​လျက် သင်​တို့​အ​တွက် ဆု​တောင်း​ပေး​ကြ​လိမ့်​မည်။</div>
<div class="v" id="v15"><span class="vn">15</span> ပြော​၍​မ​ကုန်​နိုင်​သော ကိုယ်​တော်​၏​ကောင်း​ချီး​လက်​ဆောင်​အ​တွက် ဘု​ရား​သ​ခင်​၏​ကျေး​ဇူး​တော်​ကို​ချီး​မွမ်း​ပါ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> အ​ချို့​မူ​ရင်း​ကျမ်း​၌ “စိတ်​ချ​ယုံ​ကြည်​လျက်​ဝါ​ကြွား”</div>
<div class="fn"><sup class="fnt"><a name="fn2" href="#fnm2">2</a></sup> သို့​မ​ဟုတ် “ကောင်း​ချီးမင်္ဂ​လာ”</div>
<div class="fn"><sup class="fnt"><a name="fn3" href="#fnm3">3</a></sup> သို့​မ​ဟုတ် “ကောင်း​ချီးမင်္ဂ​လာ”</div>
<div class="fn"><sup class="fnt"><a name="fn4" href="#fnm4">4</a></sup> (ဆာ ၁၁၂:၉)</div>
<div class="fn"><sup class="fnt"><a name="fn5" href="#fnm5">5</a></sup> ဟေ​ရှာ ၅၅:၁၀-၁၁။</div>
</div>
<!-- PARSED ABOVE; EDITING MAY BREAK PARSER -->
</body></html>