<html><head>
<meta http-equiv="Content-Type" content="text/html;charset=utf-8" />
<title>2Pet 3 &ndash; ရှင်​ပေ​တ​ရု​ဩ​ဝါ​ဒ​စာ​ဒု​တိ​ယ​စောင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Pet', 3);">
<div id="navbar"><a href="../index.html">Myanmar Standard Bible</a> &ndash; <b>ရှင်​ပေ​တ​ရု​ဩ​ဝါ​ဒ​စာ​ဒု​တိ​ယ​စောင်</b> &ndash; <a href="2Pet_1.html">1</a> <a href="2Pet_2.html">2</a> <b>3</b> </div><hr>
<h1>2Pet 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>သ​ခင်​ဘု​ရား​၏​နေ့​ရက်</h2><span class="vn">1</span> <span class="br-p"><br><br></span>ချစ်​ရ​သော​သူ​တို့၊ ယ​ခု ဤ​ဒု​တိ​ယ​စာ​ကို သင်​တို့​ထံ​သို့ ငါ​ရေး​လိုက်​၏။ ငါ​သည် ဤ​စာ​နှစ်​စောင်​လုံး​တွင် သင်​တို့​ကို​သ​တိ​ပေး​နှိုး​ဆော်​ခြင်း​အား​ဖြင့် သင်​တို့​၏​ဖြူ​စင်​သော​စိတ်​နှ​လုံး​ကို နိုး​ကြား​တက်​ကြွ​စေ​၏။</div>
<div class="v" id="v2"><span class="vn">2</span> ဤ​သည်​ကား သန့်​ရှင်း​သော​ပ​ရော​ဖက်​များ ကြို​တင်​ပြော​ထား​သော​စ​ကား​တို့​ကို​လည်း​ကောင်း၊ သင်​တို့​၏​တ​မန်​တော်​များ​မှ​တစ်​ဆင့်​ရ​ရှိ​ထား​သည့် သ​ခင်​နှင့်​ကယ်​တင်​ရှင်​ဖြစ်​တော်​မူ​သော​အ​ရှင်​၏​ပ​ညတ်​တော်​ကို​လည်း​ကောင်း<sup class="fnm"><a name="fnm1" href="#fn1">1</a></sup> သင်​တို့​ပြန်​လည်​သ​တိ​ရ​စေ​ရန်​ဖြစ်​၏။</div>
<div class="v" id="v3"><span class="vn">3</span> <span class="br-p"><br><br></span>ပ​ထ​မ​ဦး​စွာ သင်​တို့​သိ​ထား​ရ​မည့်​အ​ချက်​မှာ ပြက်​ရယ်​ပြု​တတ်​သော​သူ​တို့​သည် နောက်​ဆုံး​သော​နေ့​ရက်​ကာ​လ​၌ ပြက်​ရယ်​ပြု​လျက်​ပေါ်​လာ​၍ မိ​မိ​တို့​၏​တပ်​မက်​ခြင်း​များ​အ​တိုင်း လျှောက်​လှမ်း​ကာ<sup class="fnm"><a name="fnm2" href="#fn2">2</a></sup></div>
<div class="v" id="v4"><span class="vn">4</span> “ကိုယ်​တော်​၏​ကြွ​လာ​တော်​မူ​ခြင်း​နှင့်​ဆိုင်​သော​က​တိ​တော်​သည် အ​ဘယ်​မှာ​ရှိ​သ​နည်း။ ရှေး​ဘိုး​ဘေး​များ​အိပ်​ပျော်​ခဲ့​သည့်​အ​ချိန်​မှ​စ​၍ ခပ်​သိမ်း​သော​အ​ရာ​တို့​သည် ဖန်​ဆင်း​ခြင်း​၏​အ​စ​က​အ​တိုင်း ဆက်​၍​တည်​နေ​သည်​မ​ဟုတ်​လော”​ဟု ပြော​ဆို​ကြ​လိမ့်​မည်။</div>
<div class="v" id="v5"><span class="vn">5</span> အ​ဘယ်​ကြောင့်​ဆို​သော် ဘု​ရား​သ​ခင်​၏​နှုတ်​က​ပတ်​တော်​အား​ဖြင့် ကောင်း​ကင်​သည် ရှေး​ယ​ခင်​က​ပင်​တည်​ရှိ​၍ မြေ​ကြီး​သည်​လည်း ရေ​အား​ဖြင့် ရေ​ထဲ​မှ​ထင်​ရှား​လာ​ပြီး<sup class="fnm"><a name="fnm3" href="#fn3">3</a></sup></div>
<div class="v" id="v6"><span class="vn">6</span> ထို​အ​ချိန်​က ကမ္ဘာ​သည် ရေ​လွှမ်း​မိုး​ခြင်း​ခံ​ရ​လျက် ရေ​အား​ဖြင့် ပျက်​စီး​ခြင်း​သို့​ရောက်​ခဲ့​သည်​ဟူ​သော​အ​ချက်​ကို သူ​တို့​သည် တ​မင်​မေ့​လျော့​ထား​လို​ကြ​၏။<sup class="fnm"><a name="fnm4" href="#fn4">4</a></sup></div>
<div class="v" id="v7"><span class="vn">7</span> ယ​ခု​ရှိ​သော ကောင်း​ကင်​နှင့်​မြေ​ကြီး​မူ​ကား ထို​နှုတ်​က​ပတ်​တော်​အား​ဖြင့် မီး​အ​တွက်​သို​မှီး​ထား​ခြင်း​ခံ​ရ​၍ ဘု​ရား​တ​ရား​မဲ့​သော​သူ​တို့​၏​ပျက်​စီး​ခြင်း​နှင့် တ​ရား​စီ​ရင်​ခြင်း​နေ့​ရက်​တိုင်​အောင် ထိန်း​သိမ်း​ထား​ခြင်း​ခံ​ရ​လျက်​ရှိ​၏။<sup class="fnm"><a name="fnm5" href="#fn5">5</a></sup></div>
<div class="v" id="v8"><span class="vn">8</span> <span class="br-p"><br><br></span>သို့​သော် ချစ်​ရ​သော​သူ​တို့၊ ထာ​ဝ​ရ​ဘု​ရား​အ​တွက် နေ့​ရက်​တစ်​ရက်​သည် အ​နှစ်​တစ်​ထောင်​ကဲ့​သို့​လည်း​ကောင်း၊ အ​နှစ်​တစ်​ထောင်​သည် နေ့​ရက်​တစ်​ရက်​ကဲ့​သို့​လည်း​ကောင်း ဖြစ်​သည်​<sup class="fnm"><a name="fnm6" href="#fn6">6</a></sup>ဟူ​သော​အ​ချက်​တစ်​ခု​ကို မ​မေ့​လျော့​ကြ​နှင့်။</div>
<div class="v" id="v9"><span class="vn">9</span> နှောင့်​နှေး​သည်​ဟု အ​ချို့​တို့​က​မှတ်​ယူ​သ​ကဲ့​သို့ ထာ​ဝ​ရ​ဘု​ရား​သည် က​တိ​တော်​ကို နှောင့်​နှေး​စေ​တော်​မူ​သည်​မ​ဟုတ်။ မည်​သူ​မျှ​မ​ပျက်​စီး​ဘဲ လူ​တိုင်း​နောင်​တ​ရ​စေ​ရန် အ​လို​တော်​ရှိ​၍ သင်​တို့​<sup class="fnm"><a name="fnm7" href="#fn7">7</a></sup>အ​ပေါ်​စိတ်​ရှည်​သည်း​ခံ​လျက်​နေ​တော်​မူ​ခြင်း​သာ​ဖြစ်​၏။<sup class="fnm"><a name="fnm8" href="#fn8">8</a></sup></div>
<div class="v" id="v10"><span class="vn">10</span> <span class="br-p"><br><br></span>သို့​ရာ​တွင် ထာ​ဝ​ရ​ဘု​ရား​၏​နေ့​ရက်​သည် သူ​ခိုး​လာ​သ​ကဲ့​သို့​<sup class="fnm"><a name="fnm9" href="#fn9">9</a></sup>ရောက်​လာ​လိမ့်​မည်။<sup class="fnm"><a name="fnm10" href="#fn10">10</a></sup> ထို​နေ့​ရက်​၌ ကောင်း​ကင်​သည် ကျယ်​လောင်​သော​အ​သံ​ဖြင့် ကွယ်​ပျောက်​သွား​၍ လော​က​ဓာတ်​တို့​သည် ပြင်း​ထန်​သော​အ​ပူ​ရှိန်​ဖြင့် ပျက်​သုဉ်း​သွား​လိမ့်​မည်။ မြေ​ကြီး​မှ​စ​၍ ၎င်း​ပေါ်​၌​ပြု​လုပ်​သော​အ​ရာ​တို့​သည်​လည်း လောင်​ကျွမ်း​လိမ့်​မည်။<sup class="fnm"><a name="fnm11" href="#fn11">11</a></sup><sup class="fnm"><a name="fnm12" href="#fn12">12</a></sup></div>
<div class="v" id="v11"><span class="vn">11</span> <span class="br-p"><br><br></span>ဤ​အ​ရာ​အား​လုံး​တို့​သည် ထို​သို့​ပယ်​ဖျက်​ခြင်း​ခံ​ရ​မည်​ဖြစ်​သော​ကြောင့် သင်​တို့​သည် မည်​သို့​သော​သူ​များ​ဖြစ်​သင့်​သ​နည်း။ သင်​တို့​သည် သန့်​ရှင်း​စွာ​အ​သက်​ရှင်​နေ​ထိုင်​လျက် ဘု​ရား​ဝတ်​၌​မွေ့​လျော်​ခြင်း​အား​ဖြင့်</div>
<div class="v" id="v12"><span class="vn">12</span> ဘု​ရား​သ​ခင်​၏​နေ့​ရက်​ကို​စောင့်​မျှော်​၍ ထို​နေ့​ရက်​၏​ရောက်​ရှိ​လာ​ခြင်း​ကို လျင်​မြန်​စေ​သင့်​၏။ ထို​နေ့​၌ ကောင်း​ကင်​သည် လောင်​မြိုက်​ခြင်း​ခံ​ရ​လျက် ပျက်​သုဉ်း​သွား​ရ​လိမ့်​မည်။ လော​က​ဓာတ်​တို့​သည်​လည်း ပြင်း​ထန်​သော​အ​ပူ​ရှိန်​ဖြင့် အ​ရည်​ပျော်​ရ​ကြ​လိမ့်​မည်။</div>
<div class="v" id="v13"><span class="vn">13</span> သို့​သော် ငါ​တို့​သည် ကိုယ်​တော်​၏​က​တိ​တော်​အ​တိုင်း ဖြောင့်​မတ်​ခြင်း​တ​ရား​ကိန်း​ဝပ်​ရာ ကောင်း​ကင်​သစ်​နှင့်​မြေ​ကြီး​သစ်​ကို​စောင့်​မျှော်​နေ​ကြ​၏။<sup class="fnm"><a name="fnm13" href="#fn13">13</a></sup></div>
<div class="v" id="v14"><h2>နိ​ဂုံး</h2><span class="vn">14</span> <span class="br-p"><br><br></span>သို့​ဖြစ်​၍ ချစ်​ရ​သော​သူ​တို့၊ သင်​တို့​သည် ထို​အ​ရာ​များ​ကို​စောင့်​မျှော်​နေ​ကြ​သည်​ဖြစ်​၍ အ​စွန်း​အ​ထင်း​ကင်း​လျက် အ​ပြစ်​တင်​စ​ရာ​မ​ရှိ​သော​သူ​အ​ဖြစ် ကိုယ်​တော်​၏​ရှေ့​တော်​သို့ ငြိမ်း​ချမ်း​စွာ​ရောက်​ရှိ​နိုင်​ရန် ကြိုး​စား​ကြ​လော့။</div>
<div class="v" id="v15"><span class="vn">15</span> ငါ​တို့​ချစ်​သော​ညီ​အစ်​ကို​ပေါ​လု​သည်​လည်း သူ​၌​ပေး​အပ်​ထား​တော်​မူ​သော ဉာဏ်​ပ​ညာ​နှင့်​အ​ညီ သင်​တို့​ထံ​ရေး​လိုက်​သည့်​အ​တိုင်း ငါ​တို့​သ​ခင်​ဘု​ရား​၏​စိတ်​ရှည်​တော်​မူ​ခြင်း​သည် ကယ်​တင်​ခြင်း​အ​တွက်​ဖြစ်​သည်​ဟု မှတ်​ယူ​ကြ​လော့။</div>
<div class="v" id="v16"><span class="vn">16</span> သူ​သည် အ​ခြား​စာ​အား​လုံး​ထဲ​တွင်​လည်း ဤ​အ​ကြောင်း​အ​ရာ​များ​နှင့်​ပတ်​သက်​၍ ပြော​ထား​၏။ ထို​စာ​များ​ထဲ​တွင် နား​လည်​ရန်​ခက်​ခဲ​သော​အ​ရာ​အ​ချို့​ရှိ​၏။ အ​သိ​ပ​ညာ​မဲ့​၍ မ​တည်​ကြည်​သော​သူ​တို့​သည် အ​ခြား​သော​ကျမ်း​များ​အ​ပေါ်​၌​လည်း​ပြု​သ​ကဲ့​သို့ ထို​စာ​၏​အ​နက်​ကို လို​ရာ​ဆွဲ​၍ မိ​မိ​တို့​ကိုယ်​ကို ပျက်​စီး​ခြင်း​သို့​ရောက်​စေ​ကြ​၏။</div>
<div class="v" id="v17"><span class="vn">17</span> <span class="br-p"><br><br></span>ထို့​ကြောင့် ချစ်​ရ​သော​သူ​တို့၊ ဤ​အ​ရာ​တို့​ကို သင်​တို့​သိ​ထား​နှင့်​ပြီ​ဖြစ်​၍ စောင့်​စည်း​မှု​မ​ရှိ​သော​သူ​တို့​၏​မှား​ယွင်း​ခြင်း​သို့ လိုက်​ပါ​သွား​လျက် မိ​မိ​တို့​၏​တည်​ကြည်​မှု​ကို မ​ဆုံး​ရှုံး​စေ​ရန် မိ​မိ​ကိုယ်​ကို​စောင့်​ထိန်း​ကြ​လော့။</div>
<div class="v" id="v18"><span class="vn">18</span> ငါ​တို့​၏​သ​ခင်​နှင့်​ကယ်​တင်​ရှင်​ဖြစ်​တော်​မူ​သော ယေ​ရှု​ခ​ရစ်​တော်​၏​ကျေး​ဇူး​တော်​၌​လည်း​ကောင်း၊ ကိုယ်​တော်​ကို​သိ​သော​ဉာဏ်​၌​လည်း​ကောင်း ကြီး​ထွား​ကြ​လော့။ ယ​ခု​မှ​စ​၍ ထာ​ဝ​ရ​နေ့​ရက်​ကာ​လ​တိုင်​အောင် ကိုယ်​တော်​၌ ဘုန်း​အ​သ​ရေ​တော်​ရှိ​ပါ​စေ​သော။ အာ​မင်။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> အ​ချို့​မူ​ရင်း​ကျမ်း​၌ “ကယ်​တင်​ရှင်​သ​ခင်​၏​တ​မန်​တော်​များ​ဖြစ်​ကြ​သော ငါ​တို့​၏​ပ​ညတ်​ချက်​ကို​လည်း​ကောင်း” ပါ​သည်။</div>
<div class="fn"><sup class="fnt"><a name="fn2" href="#fnm2">2</a></sup> ယု ၁:၁၈။</div>
<div class="fn"><sup class="fnt"><a name="fn3" href="#fnm3">3</a></sup> ယော ၁:၃၊ ဟေ​ဗြဲ ၁:၃၊ ၁၁:၃။ က ၁:၁၊ ၉။</div>
<div class="fn"><sup class="fnt"><a name="fn4" href="#fnm4">4</a></sup> ၂ပေ ၂:၅။ က ၆:၁-၈:၂၂။</div>
<div class="fn"><sup class="fnt"><a name="fn5" href="#fnm5">5</a></sup> ဗျာ ၈:၇၊ ၁၆:၈။ ဟေ​ရှာ ၆၆:၁၅-၁၆၊ ယေ​ဇ ၃၈:၂၂၊ အာ ၇:၄၊ ဇေ ၁:၁၈၊ မာ​လ ၄:၁။</div>
<div class="fn"><sup class="fnt"><a name="fn6" href="#fnm6">6</a></sup> ဆာ ၉၀:၄။</div>
<div class="fn"><sup class="fnt"><a name="fn7" href="#fnm7">7</a></sup> အ​ချို့​မူ​ရင်း​ကျမ်း​၌ “ငါ​တို့”</div>
<div class="fn"><sup class="fnt"><a name="fn8" href="#fnm8">8</a></sup> ၁တိ ၂:၄။ ယေ​ဇ ၁၈:၃၂၊ ၃၃:၁၁။</div>
<div class="fn"><sup class="fnt"><a name="fn9" href="#fnm9">9</a></sup> အ​ချို့​မူ​ရင်း​ကျမ်း​၌ “သူ​ခိုး​သည် ည​အ​ခါ​လာ​သ​ကဲ့​သို့”</div>
<div class="fn"><sup class="fnt"><a name="fn10" href="#fnm10">10</a></sup> မ ၂၄:၄၃-၄၄၊ လု ၁၂:၃၉-၄၀၊ ၁သက် ၅:၂၊ ဗျာ ၃:၃၊ ၁၆:၁၅။</div>
<div class="fn"><sup class="fnt"><a name="fn11" href="#fnm11">11</a></sup> အ​ချို့​မူ​ရင်း​ကျမ်း​၌ “တွေ့​မြင်​ခြင်း​ခံ​ရ​လိမ့်​မည်”</div>
<div class="fn"><sup class="fnt"><a name="fn12" href="#fnm12">12</a></sup> မ ၂၄:၃၅၊ မာ ၁၃:၃၁၊ လု ၂၁:၃၃၊ ဗျာ ၂၁:၁။ ဟေ​ရှာ ၅၁:၆။</div>
<div class="fn"><sup class="fnt"><a name="fn13" href="#fnm13">13</a></sup> ဗျာ ၂၁:၁။ ဟေ​ရှာ ၆၅:၁၇၊ ၆၆:၂၂။</div>
</div>
<!-- PARSED ABOVE; EDITING MAY BREAK PARSER -->
</body></html>