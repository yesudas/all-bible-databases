<html><head>
<meta http-equiv="Content-Type" content="text/html;charset=utf-8" />
<title>2Tim 1 &ndash; တိ​မော​သေ​ဩ​ဝါ​ဒ​စာ​ဒု​တိ​ယ​စောင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('2Tim', 1);">
<div id="navbar"><a href="../index.html">Myanmar Standard Bible</a> &ndash; <b>တိ​မော​သေ​ဩ​ဝါ​ဒ​စာ​ဒု​တိ​ယ​စောင်</b> &ndash; <b>1</b> <a href="2Tim_2.html">2</a> <a href="2Tim_3.html">3</a> <a href="2Tim_4.html">4</a> </div><hr>
<h1>2Tim 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>နှုတ်​ခွန်း​ဆက်​ခြင်း</h2><span class="vn">1</span> <span class="br-p"><br><br></span>ခ​ရစ်​တော်​ယေ​ရှု​၌​တည်​ရှိ​သော အ​သက်​နှင့်​ဆိုင်​သည့်​က​တိ​တော်​အ​တိုင်း ဘု​ရား​သ​ခင်​၏​အ​လို​တော်​အား​ဖြင့် ခ​ရစ်​တော်​ယေ​ရှု​၏​တ​မန်​တော်​ဖြစ်​သော ငါ​ပေါ​လု​သည်</div>
<div class="v" id="v2"><span class="vn">2</span> ချစ်​သား​တိ​မော​သေ​ထံ​သို့ စာ​ရေး​လိုက်​ပါ​၏။ ခ​မည်း​တော်​ဘု​ရား​သ​ခင်​နှင့် ငါ​တို့​သ​ခင်​ခ​ရစ်​တော်​ယေ​ရှု​ထံ​မှ ကျေး​ဇူး​တော်၊ က​ရု​ဏာ​တော်​နှင့် ငြိမ်​သက်​ခြင်း​သည် သင်​၌​ရှိ​ပါ​စေ​သော။</div>
<div class="v" id="v3"><h2>ကျေး​ဇူး​တော်​ချီး​မွမ်း​ခြင်း​နှင့်​အား​ပေး​တိုက်​တွန်း​ခြင်း</h2><span class="vn">3</span> <span class="br-p"><br><br></span>ငါ​သည် နေ့​ရော​ည​ပါ​ဆု​တောင်း​သော​အ​ခါ သင့်​အ​ကြောင်း​ကို အ​မြဲ​မ​ပြတ်​သ​တိ​ရ​လျက် စင်​ကြယ်​သော​အ​သိ​စိတ်​ဖြင့် ဘိုး​ဘေး​တို့​လက်​ထက်​က​ပင် ဝတ်​ပြု​လာ​ခဲ့​သော ဘု​ရား​သ​ခင်​၏​ကျေး​ဇူး​တော်​ကို ငါ​ချီး​မွမ်း​၏။</div>
<div class="v" id="v4"><span class="vn">4</span> ငါ​သည် သင်​၏​မျက်​ရည်​များ​ကို​အောက်​မေ့​သ​ဖြင့် ဝမ်း​မြောက်​ခြင်း​နှင့်​ပြည့်​ဝ​မည့်​အ​ကြောင်း သင်​နှင့်​တွေ့​နိုင်​ရန်​တောင့်​တ​နေ​၏။</div>
<div class="v" id="v5"><span class="vn">5</span> သင်​၌​ရှိ​သည့် ဟန်​ဆောင်​မှု​ကင်း​သော​ယုံ​ကြည်​ခြင်း​ကို​လည်း ငါ​သ​တိ​ရ​၏။ ထို​ယုံ​ကြည်​ခြင်း​သည် သင်​၏​အ​ဖွား​လော​ဣ​နှင့် သင်​၏​မိ​ခင်​ဥ​နိတ်​တို့​၌ ဦး​စွာ​တည်​ရှိ​၍ ယ​ခု သင်​၌​လည်း တည်​ရှိ​သည်​ဟု ငါ​ယုံ​ကြည်​စိတ်​ချ​၏။</div>
<div class="v" id="v6"><span class="vn">6</span> ထို့​ကြောင့် ငါ​လက်​တင်​သော​အား​ဖြင့် သင်​ရ​ရှိ​သော​ဘု​ရား​သ​ခင်​၏​ဆု​ကျေး​ဇူး​ကို ပြန်​လည်​လှုံ့​ဆော်​ရန် သင့်​ကို ငါ​သ​တိ​ပေး​၏။</div>
<div class="v" id="v7"><span class="vn">7</span> အ​ကြောင်း​မူ​ကား ဘု​ရား​သ​ခင်​သည် ငါ​တို့​အား ကြောက်​တတ်​သော​ဝိ​ညာဉ်​ကို ပေး​တော်​မူ​သည်​မ​ဟုတ်​ဘဲ တန်​ခိုး၊ ချစ်​ခြင်း​မေတ္တာ၊ မိ​မိ​ကိုယ်​ကို​ချုပ်​တည်း​ခြင်း​တို့​နှင့်​ဆိုင်​သော​ဝိ​ညာဉ်​ကို ပေး​တော်​မူ​၏။</div>
<div class="v" id="v8"><h2>ကောင်း​မြတ်​သော​သ​တင်း​အ​တွက်​ရှက်​ကြောက်​ခြင်း​မ​ရှိ</h2><span class="vn">8</span> <span class="br-p"><br><br></span>ထို့​ကြောင့် ငါ​တို့​၏​သ​ခင်​ဘု​ရား​အ​ကြောင်း သက်​သေ​ခံ​သည်​ကို​လည်း​ကောင်း၊ ငါ​သည် ကိုယ်​တော်​အ​တွက် အ​ကျဉ်း​သား​ဖြစ်​သည်​<sup class="fnm"><a name="fnm1" href="#fn1">1</a></sup>ကို​လည်း​ကောင်း ရှက်​ကြောက်​ခြင်း​မ​ရှိ​ဘဲ ဘု​ရား​သ​ခင်​၏​တန်​ခိုး​တော်​အား​ဖြင့် ကောင်း​မြတ်​သော​သ​တင်း​အ​တွက် ငါ​နှင့်​အ​တူ​ဆင်း​ရဲ​ဒုက္ခ​ကို​ခံ​လော့။</div>
<div class="v" id="v9"><span class="vn">9</span> ဘု​ရား​သ​ခင်​သည် ငါ​တို့​ကို​ကယ်​တင်​တော်​မူ​၍ သန့်​ရှင်း​သော​ခေါ်​ယူ​ခြင်း​ဖြင့် ငါ​တို့​ကို​ခေါ်​ယူ​တော်​မူ​သည်​မှာ ငါ​တို့​ပြု​သော​အ​မှု​များ​ကြောင့်​မ​ဟုတ်​ဘဲ မိ​မိ​၏​အ​ကြံ​အ​စည်​တော်​ကြောင့်​ဖြစ်​ပြီး ရှေး​ကာ​လ​များ​မ​တိုင်​မီ​က​ပင် ယေ​ရှု​ခ​ရစ်​တော်​အား​ဖြင့် ငါ​တို့​အား​ပေး​တော်​မူ​သော​ကျေး​ဇူး​တော်​ကြောင့်​ဖြစ်​၏။<sup class="fnm"><a name="fnm2" href="#fn2">2</a></sup></div>
<div class="v" id="v10"><span class="vn">10</span> ထို​ကျေး​ဇူး​တော်​သည် ငါ​တို့​၏​ကယ်​တင်​ရှင်​ခ​ရစ်​တော်​ယေ​ရှု ပေါ်​ထွန်း​တော်​မူ​ခြင်း​အား​ဖြင့် ယ​ခု​ထင်​ရှား​လေ​ပြီ။ ခ​ရစ်​တော်​သည် သေ​ခြင်း​ကို​ပယ်​ဖျက်​၍ အ​သက်​နှင့်​တ​ကွ ဖောက်​ပြန်​ပျက်​စီး​ခြင်း​နှင့်​ကင်း​သော​အ​ရာ​တို့​ကို ကောင်း​မြတ်​သော​သ​တင်း​အား​ဖြင့် အ​လင်း​သို့​ယူ​ဆောင်​လာ​၏။</div>
<div class="v" id="v11"><span class="vn">11</span> ငါ​သည် ထို​ကောင်း​မြတ်​သော​သ​တင်း​အ​တွက် သံ​တော်​ဆင့်​အ​ဖြစ်​လည်း​ကောင်း၊ တ​မန်​တော်​အ​ဖြစ်​လည်း​ကောင်း၊ ဆ​ရာ​<sup class="fnm"><a name="fnm3" href="#fn3">3</a></sup>အ​ဖြစ်​လည်း​ကောင်း ခန့်​အပ်​ထား​ခြင်း​ခံ​ရ​၏။<sup class="fnm"><a name="fnm4" href="#fn4">4</a></sup></div>
<div class="v" id="v12"><span class="vn">12</span> ထို​အ​ကြောင်း​ကြောင့် ငါ​သည် ဤ​ဒုက္ခ​ဝေ​ဒ​နာ​များ​ကို​လည်း ခံ​စား​နေ​ရ​၏။<sup class="fnm"><a name="fnm5" href="#fn5">5</a></sup> သို့​သော် ငါ​သည် ရှက်​ကြောက်​ခြင်း​မ​ရှိ။ အ​ကြောင်း​မူ​ကား ငါ​သည် မိ​မိ​ယုံ​ကြည်​သော​အ​ရှင်​ကို​သိ​၍ ကိုယ်​တော်​ထံ​၌ ငါ​အပ်​ထား​သော​အ​ရာ​<sup class="fnm"><a name="fnm6" href="#fn6">6</a></sup>ကို ထို​နေ့​ရက်​တိုင်​အောင် ကိုယ်​တော်​စောင့်​ထိန်း​နိုင်​သည်​ဟု ငါ​ယုံ​ကြည်​စိတ်​ချ​၏။</div>
<div class="v" id="v13"><h2>ယုံ​ကြည်​ခြင်း​၌​သစ္စာ​ရှိ​ရန် အား​ပေး​တိုက်​တွန်း​ခြင်း</h2><span class="vn">13</span> <span class="br-p"><br><br></span>သင်​သည် ခ​ရစ်​တော်​ယေ​ရှု​အ​ပေါ်​၌​ရှိ​သော ယုံ​ကြည်​ခြင်း​နှင့်​ချစ်​ခြင်း​မေတ္တာ​တို့​ဖြင့် ငါ့​ထံ​မှ​ကြား​နာ​ရ​သော မှန်​ကန်​ပြည့်​စုံ​သည့်​တ​ရား​စ​ကား​များ​ကို စံ​န​မူ​နာ​အ​ဖြစ်​စွဲ​ကိုင်​ထား​လော့။</div>
<div class="v" id="v14"><span class="vn">14</span> သင်​၌​အပ်​ထား​သည့် ကောင်း​မြတ်​သော​အ​ရာ​ကို ငါ​တို့​၌​ကိန်း​ဝပ်​တော်​မူ​သည့် သန့်​ရှင်း​သော​ဝိ​ညာဉ်​တော်​အား​ဖြင့် စောင့်​ရှောက်​လော့။</div>
<div class="v" id="v15"><span class="vn">15</span> <span class="br-p"><br><br></span>သင်​သိ​ထား​သည့်​အ​တိုင်း အာ​ရှ​ပြည်​၌​ရှိ​သော​သူ​အား​လုံး​တို့​သည် ငါ့​ကို​စွန့်​ပယ်​ကြ​ပြီ။ ထို​သူ​တို့​တွင် ဖု​ဂေ​လု​နှင့်​ဟေ​ရ​မော​ဂင်​တို့​လည်း​ပါ​၏။</div>
<div class="v" id="v16"><span class="vn">16</span> <span class="br-p"><br><br></span>သ​ခင်​ဘု​ရား​သည် ဩ​နေ​သိ​ဖော်​၏​မိ​သား​စု​အ​ပေါ် က​ရု​ဏာ​သက်​တော်​မူ​ပါ​စေ​သော။ အ​ဘယ်​ကြောင့်​ဆို​သော် သူ​သည် ငါ့​ကို အ​ကြိမ်​ကြိမ်​နှစ်​သိမ့်​လန်း​ဆန်း​စေ​ပြီး သံ​ကြိုး​ဖြင့် ငါ​ချည်​နှောင်​ထား​ခြင်း​ခံ​ရ​သည်​ကို ရှက်​ကြောက်​ခြင်း​မ​ရှိ​ဘဲ</div>
<div class="v" id="v17"><span class="vn">17</span> ရော​မ​မြို့​သို့ သူ​ရောက်​စဉ်​က ငါ့​ကို​ကြိုး​စား​ပမ်း​စား​ရှာ​၍ ငါ​နှင့်​တွေ့​ခဲ့​၏။</div>
<div class="v" id="v18"><span class="vn">18</span> ထို​နေ့​ရက်​၌ သ​ခင်​ဘု​ရား​ထံ​တော်​မှ က​ရု​ဏာ​တော်​ခံ​စား​ရ​သော​အ​ခွင့်​ကို သ​ခင်​ဘု​ရား​သည် သူ့​အား​ပေး​တော်​မူ​ပါ​စေ​သော။ ဧ​ဖက်​မြို့​၌​ရှိ​စဉ်​က​လည်း သူ​သည် ငါ့​ကို မည်​မျှ​လုပ်​ကျွေး​ပြု​စု​ခဲ့​သည်​ကို သင်​ကောင်း​စွာ​သိ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဧ ၃:၁၊ ၄:၁၊ ဖိ​လေ ၁:၁၊ ၉။</div>
<div class="fn"><sup class="fnt"><a name="fn2" href="#fnm2">2</a></sup> တ ၁၅:၁၁၊ ရော ၃:၂၄၊ ဧ ၂:၅၊ ၈။</div>
<div class="fn"><sup class="fnt"><a name="fn3" href="#fnm3">3</a></sup> အ​ချို့​မူ​ရင်း​ကျမ်း​၌ “လူ​မျိုး​ခြား​တို့​၏​ဆ​ရာ”</div>
<div class="fn"><sup class="fnt"><a name="fn4" href="#fnm4">4</a></sup> ၁တိ ၂:၇။</div>
<div class="fn"><sup class="fnt"><a name="fn5" href="#fnm5">5</a></sup> ၂တိ ၂:၉။</div>
<div class="fn"><sup class="fnt"><a name="fn6" href="#fnm6">6</a></sup> သို့​မ​ဟုတ် “ငါ့​ထံ​၌​ကိုယ်​တော်​အပ်​ထား​သော​အ​ရာ”</div>
</div>
<!-- PARSED ABOVE; EDITING MAY BREAK PARSER -->
</body></html>