<html><head>
<meta http-equiv="Content-Type" content="text/html;charset=utf-8" />
<title>Acts 1 &ndash; တ​မန်​တော်​ဝတ္ထု &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 1);">
<div id="navbar"><a href="../index.html">Myanmar Standard Bible</a> &ndash; <b>တ​မန်​တော်​ဝတ္ထု</b> &ndash; <b>1</b> <a href="Acts_2.html">2</a> <a href="Acts_3.html">3</a> ... <a href="Acts_28.html">28</a> </div><hr>
<h1>Acts 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>နိ​ဒါန်း</h2><span class="vn">1</span> <span class="br-p"><br><br></span>အို သော်​ဖိ​လု၊ ယေ​ရှု​သည် အ​မှု​တော်​ဆောင်​ရွက်​ခြင်း​နှင့် သွန်​သင်​ခြင်း​တို့​ကို အ​စ​ပြု​တော်​မူ​သည့်​အ​ချိန်​မှ​စ​၍ ရွေး​ကောက်​တော်​မူ​သော​တ​မန်​တော်​များ​ကို သန့်​ရှင်း​သော​ဝိ​ညာဉ်​တော်​အား​ဖြင့် မိန့်​မှာ​တော်​မူ​ပြီး​နောက် အ​ထက်​သို့​ဆောင်​ယူ​ခြင်း​ခံ​တော်​မူ​သော​နေ့​တိုင်​အောင် ဖြစ်​ပျက်​သ​မျှ​တို့​ကို ပ​ထ​မ​စာ​စောင်​၌ ငါ​ရေး​သား​ဖော်​ပြ​ခဲ့​၏။<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> ကိုယ်​တော်​သည် ဒုက္ခ​ဝေ​ဒ​နာ​ခံ​စား​တော်​မူ​ပြီး​နောက် မိ​မိ​အ​သက်​ရှင်​လျက်​ရှိ​ကြောင်း ထို​တ​မန်​တော်​တို့​အား အ​ထောက်​အ​ထား​များ​စွာ​တို့​ဖြင့်​ပြ​သ​ကာ ရက်​ပေါင်း​လေး​ဆယ်​အ​တွင်း သူ​တို့​ထံ​ထင်​ရှား​၍<sup class="fnm"><a name="fnm2" href="#fn2">2</a></sup> ဘု​ရား​သ​ခင်​၏​နိုင်​ငံ​တော်​အ​ကြောင်း​ကို ဟော​ပြော​တော်​မူ​၏။</div>
<div class="v" id="v4"><h2>သန့်​ရှင်း​သော​ဝိ​ညာဉ်​တော်​ပို့​ပေး​မည်​ဟူ​သော​က​တိ​တော်</h2><span class="vn">4</span> <span class="br-p"><br><br></span>ထို့​နောက် အ​တူ​တ​ကွ​စု​ရုံး​နေ​ကြ​စဉ် ကိုယ်​တော်​က သူ​တို့​အား <span class="fmt-words-of-jesus">“</span><span class="fmt-words-of-jesus">ဂျေ​ရု​ဆ​လင်</span>​<span class="fmt-words-of-jesus">မြို့</span>​<span class="fmt-words-of-jesus">မှ</span> <span class="fmt-words-of-jesus">ထွက်​ခွာ</span>​<span class="fmt-words-of-jesus">မ</span>​<span class="fmt-words-of-jesus">သွား</span>​<span class="fmt-words-of-jesus">ဘဲ</span> <span class="fmt-words-of-jesus">ငါ့</span>​<span class="fmt-words-of-jesus">ထံ​မှ</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">ကြား</span>​<span class="fmt-words-of-jesus">ရ</span>​<span class="fmt-words-of-jesus">သော</span> <span class="fmt-words-of-jesus">ခ​မည်း​တော်</span>​<span class="fmt-words-of-jesus">၏</span>​<span class="fmt-words-of-jesus">က​တိ</span>​<span class="fmt-words-of-jesus">တော်</span>​<span class="fmt-words-of-jesus">ကို</span> <span class="fmt-words-of-jesus">စောင့်</span>​<span class="fmt-words-of-jesus">နေ</span>​<span class="fmt-words-of-jesus">ကြ</span>​<span class="fmt-words-of-jesus">လော့</span><span class="fmt-words-of-jesus">။</span><sup class="fnm"><a name="fnm3" href="#fn3">3</a></sup></div>
<div class="v" id="v5"><span class="vn">5</span> <span class="fmt-words-of-jesus">အ​ကြောင်း​မှာ</span> <span class="fmt-words-of-jesus">ယော​ဟန်</span>​<span class="fmt-words-of-jesus">သည်</span> <span class="fmt-words-of-jesus">ရေ</span>​<span class="fmt-words-of-jesus">၌</span>​<span class="fmt-words-of-jesus">ဗတ္တိ​ဇံ</span>​<sup class="fnm"><a name="fnm4" href="#fn4">4</a></sup><span class="fmt-words-of-jesus">ပေး</span>​<span class="fmt-words-of-jesus">၏</span><span class="fmt-words-of-jesus">။</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">မူ​ကား</span> <span class="fmt-words-of-jesus">မ​ကြာ​မီ</span>​<span class="fmt-words-of-jesus">အ​တွင်း</span> <span class="fmt-words-of-jesus">သန့်​ရှင်း</span>​<span class="fmt-words-of-jesus">သော</span>​<span class="fmt-words-of-jesus">ဝိ​ညာဉ်</span>​<span class="fmt-words-of-jesus">တော်</span>​<span class="fmt-words-of-jesus">၌</span> <span class="fmt-words-of-jesus">ဗတ္တိ​ဇံ</span>​<span class="fmt-words-of-jesus">ခံ</span>​<span class="fmt-words-of-jesus">ကြ</span>​<span class="fmt-words-of-jesus">ရ</span>​<span class="fmt-words-of-jesus">လိမ့်​မည်</span><span class="fmt-words-of-jesus">”</span>​<sup class="fnm"><a name="fnm5" href="#fn5">5</a></sup>ဟု မိန့်​မှာ​တော်​မူ​၏။</div>
<div class="v" id="v6"><span class="vn">6</span> <span class="br-p"><br><br></span>တစ်​ဖန် သူ​တို့​စု​ဝေး​လာ​ကြ​သော​အ​ခါ သူ​တို့​က​ကိုယ်​တော်​အား “သ​ခင်​ဘု​ရား၊ ကိုယ်​တော်​သည် ယ​ခု​အ​ချိန်​တွင် အစ္စ​ရေး​လူ​မျိုး​အ​တွက် နိုင်​ငံ​ကို ပြန်​လည်​ထူ​ထောင်​ပေး​တော်​မူ​မည်​လော”​ဟု မေး​လျှောက်​ကြ​၏။</div>
<div class="v" id="v7"><span class="vn">7</span> ကိုယ်​တော်​က​လည်း <span class="fmt-words-of-jesus">“</span><span class="fmt-words-of-jesus">ခ​မည်း​တော်</span>​<span class="fmt-words-of-jesus">သည်</span> <span class="fmt-words-of-jesus">မိ​မိ</span>​<span class="fmt-words-of-jesus">အ​ခွင့်</span>​<span class="fmt-words-of-jesus">အာ​ဏာ</span>​<span class="fmt-words-of-jesus">ဖြင့်</span> <span class="fmt-words-of-jesus">စီ​ရင်</span>​<span class="fmt-words-of-jesus">တော်​မူ</span>​<span class="fmt-words-of-jesus">သော</span>​<span class="fmt-words-of-jesus">ကာ​လ</span>​<span class="fmt-words-of-jesus">များ</span>​<span class="fmt-words-of-jesus">နှင့်</span>​<span class="fmt-words-of-jesus">အ​ချိန်​အ​ခါ</span>​<span class="fmt-words-of-jesus">တို့</span>​<span class="fmt-words-of-jesus">ကို</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">သိ</span>​<span class="fmt-words-of-jesus">ရန်</span>​<span class="fmt-words-of-jesus">မ</span>​<span class="fmt-words-of-jesus">လို​အပ်</span>​<span class="fmt-words-of-jesus">ပေ</span><span class="fmt-words-of-jesus">။</span></div>
<div class="v" id="v8"><span class="vn">8</span> <span class="fmt-words-of-jesus">သို့​သော်</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">အ​ပေါ်​သို့</span> <span class="fmt-words-of-jesus">သန့်​ရှင်း</span>​<span class="fmt-words-of-jesus">သော</span>​<span class="fmt-words-of-jesus">ဝိ​ညာဉ်</span>​<span class="fmt-words-of-jesus">တော်</span>​<span class="fmt-words-of-jesus">သက်​ရောက်</span>​<span class="fmt-words-of-jesus">လာ</span>​<span class="fmt-words-of-jesus">သော​အ​ခါ</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">သည်</span> <span class="fmt-words-of-jesus">တန်​ခိုး</span>​<span class="fmt-words-of-jesus">ကို</span>​<span class="fmt-words-of-jesus">ရ​ရှိ</span>​<span class="fmt-words-of-jesus">လျက်</span> <span class="fmt-words-of-jesus">ဂျေ​ရု​ဆ​လင်</span>​<span class="fmt-words-of-jesus">မြို့</span><span class="fmt-words-of-jesus">၊</span> <span class="fmt-words-of-jesus">ယု​ဒ</span>​<span class="fmt-words-of-jesus">နယ်</span>​<span class="fmt-words-of-jesus">နှင့်</span>​<span class="fmt-words-of-jesus">ရှ​မာ​ရိ</span>​<span class="fmt-words-of-jesus">နယ်</span>​<span class="fmt-words-of-jesus">တစ်​ခု​လုံး</span>​<span class="fmt-words-of-jesus">သာ​မ​က</span> <span class="fmt-words-of-jesus">မြေ​ကြီး</span>​<span class="fmt-words-of-jesus">စွန်း</span>​<span class="fmt-words-of-jesus">တိုင်​အောင်</span> <span class="fmt-words-of-jesus">ငါ</span>​<span class="fmt-words-of-jesus">၏</span>​<span class="fmt-words-of-jesus">သက်​သေ</span>​<span class="fmt-words-of-jesus">များ</span>​<span class="fmt-words-of-jesus">ဖြစ်</span>​<span class="fmt-words-of-jesus">ကြ</span>​<span class="fmt-words-of-jesus">လိမ့်​မည်</span><span class="fmt-words-of-jesus">”</span>​<sup class="fnm"><a name="fnm6" href="#fn6">6</a></sup>ဟု မိန့်​တော်​မူ​၏။</div>
<div class="v" id="v9"><h2>ကောင်း​ကင်​သို့​ချီ​ဆောင်​ခြင်း​ကို​ခံ​တော်​မူ​ခြင်း</h2><span class="vn">9</span> <span class="br-p"><br><br></span>ထို​သို့​မိန့်​တော်​မူ​ပြီး​နောက် သူ​တို့​ကြည့်​ရှု​လျက်​နေ​ကြ​စဉ် ကိုယ်​တော်​သည် အ​ထက်​သို့​ချီ​ဆောင်​ခြင်း​ကို​ခံ​တော်​မူ​၍ မိုး​တိမ်​သည် ကိုယ်​တော်​ကို သူ​တို့​မြင်​ကွင်း​မှ​ဆောင်​ယူ​သွား​လေ​၏။<sup class="fnm"><a name="fnm7" href="#fn7">7</a></sup></div>
<div class="v" id="v10"><span class="vn">10</span> <span class="br-p"><br><br></span>ထို​သို့ ကိုယ်​တော်​တက်​သွား​တော်​မူ​စဉ် သူ​တို့​သည် ကောင်း​ကင်​သို့ စေ့​စေ့​ကြည့်​နေ​ကြ​ရာ ဖြူ​ဖွေး​သော​အ​ဝတ်​ကို​ဝတ်​ဆင်​ထား​သော လူ​နှစ်​ဦး​တို့​သည် သူ​တို့​အ​နီး​၌​ရပ်​၍</div>
<div class="v" id="v11"><span class="vn">11</span> “ဂါ​လိ​လဲ​နယ်​သား​တို့၊ အ​ဘယ်​ကြောင့်​ရပ်​လျက် ကောင်း​ကင်​ကို စူး​စိုက်​ကြည့်​နေ​ကြ​သ​နည်း။ သင်​တို့​ထံ​မှ ကောင်း​ကင်​သို့ ဆောင်​ယူ​ခြင်း​ကို​ခံ​တော်​မူ​သော ထို​ယေ​ရှု​သည် ကောင်း​ကင်​သို့​တက်​သွား​တော်​မူ​သည်​ကို သင်​တို့​မြင်​ရ​သည့်​အ​တိုင်း​ပင် တစ်​ဖန်​ကြွ​လာ​တော်​မူ​လိမ့်​မည်”​ဟု မြွက်​ဆို​ကြ​၏။</div>
<div class="v" id="v12"><h2>စု​ပေါင်း​ဆု​တောင်း​ခြင်း</h2><span class="vn">12</span> <span class="br-p"><br><br></span>ထို့​နောက် သူ​တို့​သည် သံ​လွင်​အ​မည်​ရှိ​သော​တောင်​မှ ဂျေ​ရု​ဆ​လင်​မြို့​သို့ ပြန်​သွား​ကြ​၏။ ထို​တောင်​သည် ဂျေ​ရု​ဆ​လင်​မြို့​အ​နီး၊ ဥ​ပုသ်​နေ့​ခ​ရီး​အ​ကွာ​အ​ဝေး​<sup class="fnm"><a name="fnm8" href="#fn8">8</a></sup>၌​ရှိ​၏။</div>
<div class="v" id="v13"><span class="vn">13</span> သူ​တို့​သည် မြို့​ထဲ​သို့​ဝင်​သော​အ​ခါ မိ​မိ​တို့​တည်း​နေ​သော အိမ်​၏​အ​ထက်​ခန်း​သို့​တက်​ကြ​၏။ ထို​သူ​တို့​မှာ ပေ​တ​ရု၊ ယာ​ကုပ်၊ ယော​ဟန်၊ အန္ဒြေ၊ ဖိ​လိပ္ပု၊ သော​မ၊ ဗာ​သော​လ​မဲ၊ မဿဲ၊ အာ​လ​ဖဲ​၏​သား​ယာ​ကုပ်၊ မျိုး​ချစ်​ပုဂ္ဂိုလ်​ရှိ​မုန်​နှင့် ယာ​ကုပ်​၏​သား​ယု​ဒ​တို့​ဖြစ်​ကြ​၏။<sup class="fnm"><a name="fnm9" href="#fn9">9</a></sup></div>
<div class="v" id="v14"><span class="vn">14</span> သူ​တို့​အား​လုံး​သည် အ​မျိုး​သ​မီး​များ​<sup class="fnm"><a name="fnm10" href="#fn10">10</a></sup>နှင့် ယေ​ရှု​၏​မယ်​တော်​မာ​ရိ​မှ​စ​၍ ကိုယ်​တော်​၏​ညီ​တော်​များ​နှင့်​အ​တူ တစ်​စိတ်​တစ်​သ​ဘော​တည်း​ဖြင့် ဆု​တောင်း​ခြင်း​<sup class="fnm"><a name="fnm11" href="#fn11">11</a></sup>အ​မှု​ကို အ​စဉ်​တ​စိုက်​ပြု​နေ​ကြ​၏။</div>
<div class="v" id="v15"><h2>ရွေး​ကောက်​ခြင်း​ခံ​ရ​သော​မဿိ</h2><span class="vn">15</span> <span class="br-p"><br><br></span>ထို​နေ့​ရက်​များ​၌ အ​ရေ​အ​တွက်​အား​ဖြင့် တစ်​ရာ့​နှစ်​ဆယ်​ခန့်​ရှိ​သော​ညီ​အစ်​ကို​တို့​<sup class="fnm"><a name="fnm12" href="#fn12">12</a></sup>သည် တစ်​နေ​ရာ​တည်း​တွင် စု​ဝေး​ကြ​ရာ ပေ​တ​ရု​သည် သူ​တို့​အ​လယ်​၌​ထ​၍</div>
<div class="v" id="v16"><span class="vn">16</span> “ညီ​အစ်​ကို​တို့၊ ယေ​ရှု​ကို​ဖမ်း​ဆီး​သော​သူ​တို့​အား လမ်း​ပြ​ပေး​သူ​ဖြစ်​သည့် ယု​ဒ​ဣ​ရှ​ကာ​ရုတ်​နှင့်​ပတ်​သက်​၍ သန့်​ရှင်း​သော​ဝိ​ညာဉ်​တော်​က ဒါ​ဝိဒ်​၏​နှုတ်​အား​ဖြင့် ကြို​တင်​ဟော​ကြား​ထား​သော​ကျမ်း​ချက်​သည် ပြည့်​စုံ​ခြင်း​သို့​ရောက်​ရ​မည်​ဖြစ်​၏။</div>
<div class="v" id="v17"><span class="vn">17</span> အ​ကြောင်း​မူ​ကား ယု​ဒ​သည် ငါ​တို့​ထဲ​၌​ထည့်​သွင်း​ရေ​တွက်​ခြင်း​ခံ​ရ​ပြီး ဤ​အ​မှု​တော်​လုပ်​ငန်း​တွင် ပါ​ဝင်​ခွင့်​ကို​ရ​ရှိ​ခဲ့​၏။</div>
<div class="v" id="v18"><span class="vn">18</span> <span class="br-p"><br><br></span>သူ​သည် မ​တ​ရား​မှု​ကြောင့်​ရ​ရှိ​သော​အ​ဖိုး​အ​ခ​ဖြင့် မြေ​တစ်​ကွက်​ကို​ဝယ်​ယူ​ပြီး​နောက် ဇောက်​ထိုး​ကျ​လျက် ဝမ်း​ဗိုက်​ပေါက်​သ​ဖြင့် သူ​၏​အူ​များ​အ​ကုန်​ထွက်​ကျ​လေ​၏။</div>
<div class="v" id="v19"><span class="vn">19</span> ထို​အ​ကြောင်း​ကို ဂျေ​ရု​ဆ​လင်​မြို့​၌ နေ​ထိုင်​သော​သူ​အ​ပေါင်း​တို့​သည်​သိ​၍ ထို​မြေ​ကို မိ​မိ​တို့​ဘာ​သာ​စ​ကား​ဖြင့် အ​ကေ​လ​ဒ​မ​ဟု​ခေါ်​ဆို​ကြ​၏။ ၎င်း​၏​အ​ဓိပ္ပာယ်​မှာ သွေး​မြေ​ဟူ​၍​ဖြစ်​၏။<sup class="fnm"><a name="fnm13" href="#fn13">13</a></sup></div>
<div class="v" id="v20"><span class="vn">20</span> အ​မှန်​စင်​စစ် ဆာ​လံ​ကျမ်း​၌ ‘သူ​၏​နေ​ရပ်​သည် လူ​သူ​ကင်း​ဝေး​ရာ​အ​ရပ်​ဖြစ်​ပါ​စေ။ ထို​အ​ရပ်​၌ နေ​ထိုင်​သော​သူ​မ​ရှိ​ပါ​စေ​နှင့်။<sup class="fnm"><a name="fnm14" href="#fn14">14</a></sup> သူ​၏​အ​ရိုက်​အ​ရာ​ကို​လည်း အ​ခြား​သူ​ယူ​ပါ​စေ’​<sup class="fnm"><a name="fnm15" href="#fn15">15</a></sup>ဟု ရေး​ထား​၏။</div>
<div class="v" id="v21"><span class="vn">21</span> <span class="br-p"><br><br></span>ထို့​ကြောင့် သ​ခင်​ယေ​ရှု​သည် ငါ​တို့​ထံ​၌ ဝင်​ထွက်​သွား​လာ​သည့်​အ​ချိန်​တစ်​လျှောက်​လုံး၊</div>
<div class="v" id="v22"><span class="vn">22</span> တစ်​နည်း​အား​ဖြင့် ယော​ဟန်​ဗတ္တိ​ဇံ​ပေး​သည့်​အ​ချိန်​<sup class="fnm"><a name="fnm16" href="#fn16">16</a></sup>မှ​စ​၍ ငါ​တို့​ထံ​မှ အ​ထက်​သို့ ဆောင်​ယူ​ခြင်း​ကို​ခံ​တော်​မူ​သည့်​နေ့​ရက်​<sup class="fnm"><a name="fnm17" href="#fn17">17</a></sup>တိုင်​အောင် ငါ​တို့​နှင့်​လိုက်​ပါ​သူ​များ​ထဲ​မှ တစ်​ဦး​သည် ကိုယ်​တော်​၏​ရှင်​ပြန်​ထ​မြောက်​ခြင်း​အ​ကြောင်း​ကို ငါ​တို့​နှင့်​အ​တူ သက်​သေ​ခံ​သူ​ဖြစ်​ရ​မည်”​ဟု ဆို​လေ​၏။</div>
<div class="v" id="v23"><span class="vn">23</span> <span class="br-p"><br><br></span>ထို​အ​ခါ သူ​တို့​သည် ယု​စ​တု​အ​မည်​ရှိ​သော​ဗာ​ရှ​ဗ​ခေါ်​ယော​သပ်​နှင့်​မဿိ​တို့​နှစ်​ဦး​ကို အ​ဆို​ပြု​လျက်</div>
<div class="v" id="v24"><span class="vn">24</span> “လူ​အ​ပေါင်း​တို့​၏​စိတ်​နှ​လုံး​ကို သိ​တော်​မူ​သော​သ​ခင်​ဘု​ရား၊<sup class="fnm"><a name="fnm18" href="#fn18">18</a></sup></div>
<div class="v" id="v25"><span class="vn">25</span> ယု​ဒ​သည် မိ​မိ​နေ​ရာ​သို့​သွား​ရန် တ​မန်​တော်​အ​ရိုက်​အ​ရာ​မှ ရွေ့​လျော​ဖောက်​ပြန်​သွား​သည်​ဖြစ်​၍ ဤ​အ​မှု​တော်​လုပ်​ငန်း​နှင့် တ​မန်​တော်​အ​ရိုက်​အ​ရာ​ကို​ဆက်​ခံ​ရန်<sup class="fnm"><a name="fnm19" href="#fn19">19</a></sup> ဤ​သူ​နှစ်​ဦး​ထဲ​မှ ကိုယ်​တော်​ရွေး​ကောက်​သော​သူ​ကို ဖော်​ပြ​တော်​မူ​ပါ”​ဟု ဆု​တောင်း​ကြ​၏။</div>
<div class="v" id="v26"><span class="vn">26</span> ထို့​နောက် ထို​သူ​နှစ်​ဦး​အ​တွက်​မဲ​ချ​ကြ​ရာ မဿိ​အ​ပေါ်​မဲ​ကျ​သ​ဖြင့် သူ​သည် တ​မန်​တော်​တစ်​ဆယ့်​တစ်​ပါး​တို့​နှင့်​အ​တူ တ​မန်​တော်​စာ​ရင်း​ဝင်​လေ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> လု ၁:၁-၄။</div>
<div class="fn"><sup class="fnt"><a name="fn2" href="#fnm2">2</a></sup> တ ၁၃:၃၁။</div>
<div class="fn"><sup class="fnt"><a name="fn3" href="#fnm3">3</a></sup> လု ၂၄:၄၉။</div>
<div class="fn"><sup class="fnt"><a name="fn4" href="#fnm4">4</a></sup> “နှစ်​ခြင်း၊ လွှမ်း​ခြုံ​ခြင်း၊ ဆေး​ကြော​ခြင်း” ဟူ​သော​အ​ဓိပ္ပာယ်​များ​ရှိ​၏။</div>
<div class="fn"><sup class="fnt"><a name="fn5" href="#fnm5">5</a></sup> မ ၃:၁၁၊ မာ ၁:၈၊ လု ၃:၁၆၊ ယော ၁:၃၃၊ တ ၁၁:၁၆။</div>
<div class="fn"><sup class="fnt"><a name="fn6" href="#fnm6">6</a></sup> လု ၂၄:၄၇-၄၈၊ တ ၂:၃၂။</div>
<div class="fn"><sup class="fnt"><a name="fn7" href="#fnm7">7</a></sup> မာ ၁၆:၁၉၊ လု ၂၄:၅၁။</div>
<div class="fn"><sup class="fnt"><a name="fn8" href="#fnm8">8</a></sup> ကိုက် ၁၀၀၀</div>
<div class="fn"><sup class="fnt"><a name="fn9" href="#fnm9">9</a></sup> မ ၁၀:၂-၄၊ မာ ၃:၁၆-၁၉၊ လု ၆:၁၄-၁၆။</div>
<div class="fn"><sup class="fnt"><a name="fn10" href="#fnm10">10</a></sup> သို့​မ​ဟုတ် “ဇ​နီး​သည်​များ”</div>
<div class="fn"><sup class="fnt"><a name="fn11" href="#fnm11">11</a></sup> အ​ချို့​မူ​ရင်း​ကျမ်း​၌ “ဆု​တောင်း​ခြင်း​နှင့်​အ​သ​နား​ခံ​ခြင်း”</div>
<div class="fn"><sup class="fnt"><a name="fn12" href="#fnm12">12</a></sup> အ​ချို့​မူ​ရင်း​ကျမ်း​၌ “တ​ပည့်​တော်​တို့”</div>
<div class="fn"><sup class="fnt"><a name="fn13" href="#fnm13">13</a></sup> မ ၂၇:၃-၈။</div>
<div class="fn"><sup class="fnt"><a name="fn14" href="#fnm14">14</a></sup> (ဆာ ၆၉:၂၅)</div>
<div class="fn"><sup class="fnt"><a name="fn15" href="#fnm15">15</a></sup> (ဆာ ၁၀၉:၈)</div>
<div class="fn"><sup class="fnt"><a name="fn16" href="#fnm16">16</a></sup> မ ၃:၁၆၊ မာ ၁:၉၊ လု ၃:၂၁။</div>
<div class="fn"><sup class="fnt"><a name="fn17" href="#fnm17">17</a></sup> မာ ၁၆:၁၉၊ လု ၂၄:၅၁၊ တ ၁:၉။</div>
<div class="fn"><sup class="fnt"><a name="fn18" href="#fnm18">18</a></sup> တ ၁၅:၈။</div>
<div class="fn"><sup class="fnt"><a name="fn19" href="#fnm19">19</a></sup> အ​ချို့​မူ​ရင်း​ကျမ်း​၌ “မျှ​ဝေ​ခံ​ယူ​ရန်”</div>
</div>
<!-- PARSED ABOVE; EDITING MAY BREAK PARSER -->
</body></html>