<html><head>
<meta http-equiv="Content-Type" content="text/html;charset=utf-8" />
<title>Acts 14 &ndash; တ​မန်​တော်​ဝတ္ထု &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 14);">
<div id="navbar"><a href="../index.html">Myanmar Standard Bible</a> &ndash; <b>တ​မန်​တော်​ဝတ္ထု</b> &ndash; <a href="Acts_1.html">1</a> ... <a href="Acts_12.html">12</a> <a href="Acts_13.html">13</a> <b>14</b> <a href="Acts_15.html">15</a> <a href="Acts_16.html">16</a> ... <a href="Acts_28.html">28</a> </div><hr>
<h1>Acts 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ဣ​ကော​နိ​မြို့​၌ သာ​သ​နာ​ပြု​ခြင်း​နှင့် ညှဉ်း​ပန်း​နှိပ်​စက်​ခံ​ရ​ခြင်း</h2><span class="vn">1</span> <span class="br-p"><br><br></span>ပေါ​လု​နှင့်​ဗာ​န​ဗ​တို့​သည် ဣ​ကော​နိ​မြို့​၌​လည်း ဂျူး​လူ​မျိုး​၏​ဝတ်​ပြု​စည်း​ဝေး​ကျောင်း​သို့​ဝင်​၍ ထို​နည်း​တူ ဟော​ပြော​ကြ​ရာ ဂျူး​လူ​မျိုး​နှင့်​ဂ​ရိ​လူ​မျိုး​အ​မြောက်​အ​မြား​တို့​သည် ယုံ​ကြည်​ကြ​၏။</div>
<div class="v" id="v2"><span class="vn">2</span> သို့​သော် မ​ယုံ​ကြည်​သော​ဂျူး​လူ​မျိုး​တို့​သည် လူ​မျိုး​ခြား​တို့​ကို သွေး​ထိုး​လှုံ့​ဆော်​၍ ညီ​အစ်​ကို​တို့​အ​ပေါ် မ​လို​မုန်း​ထား​စိတ် ဖြစ်​ပေါ်​စေ​ကြ​၏။</div>
<div class="v" id="v3"><span class="vn">3</span> ထို့​ကြောင့် သူ​တို့​နှစ်​ဦး​သည် အ​ချိန်​အ​တန်​ကြာ​နေ​လျက် သ​ခင်​ဘု​ရား​အား​ဖြင့် ရဲ​ရင့်​စွာ​ဟော​ပြော​ကြ​၏။ သ​ခင်​ဘု​ရား​သည်​လည်း သူ​တို့​၏​လက်​ဖြင့် နိ​မိတ်​လက္ခ​ဏာ​များ​နှင့်​အံ့​ဩ​ဖွယ်​ရာ​များ​ကို ပြု​ခွင့်​ပေး​တော်​မူ​၍ မိ​မိ​ကျေး​ဇူး​တော်​နှင့်​ဆိုင်​သော​နှုတ်​က​ပတ်​တ​ရား​ဘက်​၌ သက်​သေ​ခံ​တော်​မူ​၏။</div>
<div class="v" id="v4"><span class="vn">4</span> မြို့​သူ​မြို့​သား​တို့​သည် နှစ်​စု​ကွဲ​၍ အ​ချို့​တို့​သည် ဂျူး​လူ​မျိုး​တို့​ဘက်​၌​ပါ​ကြ​ပြီး အ​ချို့​တို့​သည် တ​မန်​တော်​တို့​ဘက်​၌​ပါ​ကြ​၏။</div>
<div class="v" id="v5"><span class="vn">5</span> လူ​မျိုး​ခြား​များ​နှင့်​ဂျူး​လူ​မျိုး​တို့​သည် သူ​တို့​၏​အ​ကြီး​အ​ကဲ​များ​နှင့်​အ​တူ တ​မန်​တော်​တို့​ကို နှိပ်​စက်​၍ ခဲ​နှင့်​ပေါက်​သတ်​ရန် ကြံ​စည်​အား​ထုတ်​ကြ​သော​အ​ခါ</div>
<div class="v" id="v6"><span class="vn">6</span> တ​မန်​တော်​တို့​သည် ကြား​သိ​၍ လု​ကော​နိ​ပြည်​ရှိ​မြို့​များ​ဖြစ်​ကြ​သည့် လုတ္တ​ရ​မြို့၊ ဒေ​ရ​ဗေ​မြို့​နှင့် ဝန်း​ကျင်​ရှိ​ဒေ​သ​များ​သို့ ထွက်​ပြေး​ကာ</div>
<div class="v" id="v7"><span class="vn">7</span> ထို​အ​ရပ်​တို့​၌ ကောင်း​မြတ်​သော​သ​တင်း​ကို​ဟော​ပြော​လျက်​နေ​ကြ​၏။</div>
<div class="v" id="v8"><h2>ဗာ​န​ဗ​နှင့်​ပေါ​လု​တို့​ကို ဘု​ရား​များ​ဟု ထင်​မှတ်​ကြ​ခြင်း</h2><span class="vn">8</span> <span class="br-p"><br><br></span>လုတ္တ​ရ​မြို့​တွင် ခြေ​ချည့်​သော​လူ​တစ်​ဦး​ထိုင်​လျက်​နေ​၏။ သူ​သည် အ​မိ​ဝမ်း​တွင်း​က​ပင် ခြေ​မ​သန်​စွမ်း​သူ​ဖြစ်​လျက် တစ်​ခါ​မျှ လမ်း​မ​လျှောက်​ခဲ့​ဖူး​ပေ။</div>
<div class="v" id="v9"><span class="vn">9</span> ထို​သူ​သည် ပေါ​လု​ဟော​ပြော​သည်​ကို နား​ထောင်​နေ​၏။ ပေါ​လု​သည် ထို​သူ​ကို စေ့​စေ့​ကြည့်​၍ အ​ကောင်း​ပ​က​တိ​ဖြစ်​စေ​ခြင်း​ကို​ခံ​ရ​ရန် သူ​၌ ယုံ​ကြည်​ခြင်း​ရှိ​ကြောင်း မြင်​လျှင်</div>
<div class="v" id="v10"><span class="vn">10</span> “ထ​၍ သင့်​ခြေ​ထောက်​ဖြင့် မတ်​မတ်​ရပ်​လော့”​ဟု ကျယ်​လောင်​သော​အ​သံ​ဖြင့်​ဆို​၏။ ထို​အ​ခါ သူ​သည် ထ​ခုန်​၍ လမ်း​လျှောက်​လေ​၏။</div>
<div class="v" id="v11"><span class="vn">11</span> <span class="br-p"><br><br></span>လူ​တို့​သည် ပေါ​လု​ပြု​သော​အ​ရာ​ကို မြင်​လျှင် “ဘု​ရား​များ​သည် လူ့​အ​သွင်​ကို​ဆောင်​လျက် ငါ​တို့​ထံ​သို့ ဆင်း​သက်​လာ​လေ​ပြီ”​ဟု မိ​မိ​တို့​အ​သံ​ကို​ကျယ်​စွာ​ပြု​၍ လု​ကော​နိ​ဘာ​သာ​စ​ကား​ဖြင့် ပြော​ဆို​ကြ​၏။</div>
<div class="v" id="v12"><span class="vn">12</span> သူ​တို့​သည် ဗာ​န​ဗ​ကို ဇု​သ​ဟု​ခေါ်​၍ ပေါ​လု​သည် ဦး​ဆောင်​ဟော​ပြော​သူ​ဖြစ်​သော​ကြောင့် သူ့​ကို ဟေ​ရ​မေ​ဟု​ခေါ်​ကြ​၏။</div>
<div class="v" id="v13"><span class="vn">13</span> မြို့​အ​ပြင်​၌​ရှိ​သော ဇု​သ​၏​ယဇ်​ပု​ရော​ဟိတ်​သည် လူ​ထု​ပ​ရိ​သတ်​နှင့်​အ​တူ ယဇ်​ပူ​ဇော်​လို​၍ နွား​လား​နှင့်​ပန်း​ကုံး​များ​ကို မြို့​တံ​ခါး​ဝ​သို့ ယူ​ဆောင်​လာ​၏။</div>
<div class="v" id="v14"><span class="vn">14</span> <span class="br-p"><br><br></span>တ​မန်​တော်​ဗာ​န​ဗ​နှင့်​ပေါ​လု​တို့​သည် ထို​အ​ကြောင်း​ကို​ကြား​လျှင် မိ​မိ​တို့​၏​အ​ဝတ်​ကို​ဆုတ်​ဖြဲ​၍ လူ​ထု​ပ​ရိ​သတ်​အ​လယ်​သို့​ပြေး​သွား​ကာ</div>
<div class="v" id="v15"><span class="vn">15</span> “မိတ်​ဆွေ​တို့၊ အ​ဘယ်​ကြောင့် ဤ​အ​ရာ​တို့​ကို ပြု​ကြ​သ​နည်း။ ငါ​တို့​သည်​လည်း သင်​တို့​နည်း​တူ သာ​မန်​လူ​သား​များ​ဖြစ်​ကြ​ပြီး သင်​တို့​သည် ဤ​အ​ချည်း​နှီး​သော​အ​ရာ​များ​ကို​စွန့်​ခွာ​၍ ကောင်း​ကင်၊ မြေ​ကြီး၊ ပင်​လယ်​နှင့် ၎င်း​တို့​၌​ရှိ​သော​အ​ရာ​အား​လုံး​တို့​ကို ဖန်​ဆင်း​တော်​မူ​သော အ​သက်​ရှင်​သည့်​ဘု​ရား​သ​ခင်​<sup class="fnm"><a name="fnm1" href="#fn1">1</a></sup>ထံ​သို့ ပြောင်း​လဲ​ကြ​ရန် သင်​တို့​အား ကောင်း​မြတ်​သော​သ​တင်း​ကို​ဟော​ပြော​နေ​သူ​များ​ဖြစ်​ကြ​၏။</div>
<div class="v" id="v16"><span class="vn">16</span> လွန်​လေ​ပြီး​သော​ခေတ်​ကာ​လ​များ​တွင် ဘု​ရား​သ​ခင်​သည် လူ​မျိုး​တ​ကာ​တို့​ကို မိ​မိ​တို့​လမ်း​စဉ်​အ​တိုင်း​လျှောက်​လှမ်း​ကြ​ရန် အ​ခွင့်​ပေး​ထား​တော်​မူ​၏။</div>
<div class="v" id="v17"><span class="vn">17</span> သို့​သော် မိ​မိ​အ​ကြောင်း​ကို သက်​သေ​မ​ခံ​ဘဲ​နေ​တော်​မူ​သည်​မ​ဟုတ်။ ကိုယ်​တော်​သည် သင်​တို့​<sup class="fnm"><a name="fnm2" href="#fn2">2</a></sup>အ​တွက် ကောင်း​ကင်​မှ​မိုး​ရွာ​စေ​တော်​မူ​၍ အ​သီး​အ​နှံ​ဖြစ်​ထွန်း​သော ရာ​သီ​တို့​ကို​ပေး​ကာ အ​စာ​အာ​ဟာ​ရ​နှင့်​ဝမ်း​မြောက်​ခြင်း​တို့​ဖြင့် သင်​တို့​<sup class="fnm"><a name="fnm3" href="#fn3">3</a></sup>စိတ်​နှ​လုံး​ကို ပြည့်​ဝ​စေ​လျက် ကောင်း​သော​အ​မှု​ကို ပြု​တော်​မူ​၏”​ဟု အော်​ဟစ်​ပြော​ဆို​ကြ​၏။</div>
<div class="v" id="v18"><span class="vn">18</span> သူ​တို့​သည် ထို​သို့​ပြော​ဆို​လျက် မိ​မိ​တို့​အား ယဇ်​ပူ​ဇော်​ခြင်း​မ​ပြု​ကြ​ရန် လူ​ထု​ပ​ရိ​သတ်​များ​ကို ခဲ​ယဉ်း​စွာ​တား​မြစ်​ရ​၏။</div>
<div class="v" id="v19"><span class="vn">19</span> <span class="br-p"><br><br></span>ထို​အ​ခါ အန္တိ​အုတ်​မြို့​နှင့်​ဣ​ကော​နိ​မြို့​တို့​မှ ဂျူး​လူ​မျိုး​တို့​သည် ရောက်​လာ​ကြ​ပြီး လူ​ထု​ပ​ရိ​သတ်​များ​ကို​စည်း​ရုံး​ကာ ပေါ​လု​ကို​ခဲ​နှင့်​ပေါက်​၍ သူ​သေ​ပြီ​ဟု​ထင်​မှတ်​လျက် မြို့​ပြင်​သို့​ဆွဲ​ထုတ်​ကြ​၏။</div>
<div class="v" id="v20"><span class="vn">20</span> သို့​သော် တ​ပည့်​တော်​တို့​သည် သူ့​ကို​ဝိုင်း​ရံ​လျက်​နေ​ကြ​စဉ် သူ​သည် ထ​၍ မြို့​ထဲ​သို့​ဝင်​လေ​၏။ နောက်​တစ်​နေ့​တွင် ပေါ​လု​သည် ဗာ​န​ဗ​နှင့်​အ​တူ ဒေ​ရ​ဗေ​မြို့​သို့ ထွက်​ခွာ​သွား​လေ​၏။</div>
<div class="v" id="v21"><h2>အ​သင်း​တော်​တည်​ထောင်​ခြင်း</h2><span class="vn">21</span> <span class="br-p"><br><br></span>သူ​တို့​သည် ထို​မြို့​၌ ကောင်း​မြတ်​သော​သ​တင်း​ကို​ဟော​ပြော​လျက် လူ​များ​စွာ​တို့​ကို တ​ပည့်​တော်​ဖြစ်​စေ​ကြ​၏။ ထို့​နောက် လုတ္တ​ရ​မြို့၊ ဣ​ကော​နိ​မြို့​နှင့် အန္တိ​အုတ်​မြို့​များ​သို့ ပြန်​သွား​ပြီး​လျှင်</div>
<div class="v" id="v22"><span class="vn">22</span> တ​ပည့်​တော်​တို့​၏​စိတ်​နှ​လုံး​ကို ခိုင်​ခံ့​မြဲ​မြံ​စေ​လျက် ယုံ​ကြည်​ခြင်း​၌ ဆက်​၍​တည်​နေ​ကြ​ရန် တိုက်​တွန်း​နှိုး​ဆော်​ကာ “ငါ​တို့​သည် ဘု​ရား​သ​ခင်​၏​နိုင်​ငံ​တော်​သို့​ဝင်​ရန် များ​စွာ​သော​ဆင်း​ရဲ​ဒုက္ခ​ကို ဖြတ်​သန်း​ရ​မည်”​<sup class="fnm"><a name="fnm4" href="#fn4">4</a></sup>ဟု ဆို​ကြ​၏။</div>
<div class="v" id="v23"><span class="vn">23</span> အ​သင်း​တော်​တိုင်း​တွင်​လည်း သူ​တို့​အ​တွက် အ​သင်း​တော်​အ​ကြီး​အ​ကဲ​များ​ကို​ခန့်​ထား​၍<sup class="fnm"><a name="fnm5" href="#fn5">5</a></sup> အ​စာ​ရှောင်​လျက် ဆု​တောင်း​ကြ​ကာ သူ​တို့​ယုံ​ကြည်​သော​သ​ခင်​ဘု​ရား​ထံ​သို့ သူ​တို့​ကို​အပ်​နှံ​ကြ​၏။</div>
<div class="v" id="v24"><span class="vn">24</span> ထို့​နောက် ပေါ​လု​နှင့်​ဗာ​န​ဗ​တို့​သည် ပိ​သိ​ဒိ​ပြည်​ကို​ဖြတ်​၍ ပံ​ဖု​လိ​ပြည်​သို့​ရောက်​ကာ</div>
<div class="v" id="v25"><span class="vn">25</span> ပေ​ရ​ဂေ​မြို့​၌ နှုတ်​က​ပတ်​တ​ရား​ကို​ဟော​ပြော​ပြီး​လျှင် အတ္တ​လိ​မြို့​သို့ ဆင်း​သွား​ကြ​၏။</div>
<div class="v" id="v26"><span class="vn">26</span> <span class="br-p"><br><br></span>ထို​မြို့​မှ​တစ်​ဆင့် ရွက်​လွှင့်​ကာ ယ​ခု သူ​တို့​ဆောင်​ရွက်​ပြီး​စီး​သွား​သော​အ​မှု​တော်​အ​တွက် ဘု​ရား​သ​ခင်​၏​ကျေး​ဇူး​တော်​၌​အပ်​နှံ​ခြင်း​ခံ​ခဲ့​ရာ​အန္တိ​အုတ်​မြို့​သို့ ပြန်​သွား​ကြ​၏။<sup class="fnm"><a name="fnm6" href="#fn6">6</a></sup></div>
<div class="v" id="v27"><span class="vn">27</span> သူ​တို့​ရောက်​ကြ​သော​အ​ခါ အ​သင်း​တော်​ကို​စု​ဝေး​စေ​လျက် မိ​မိ​တို့​အား​ဖြင့် ဘု​ရား​သ​ခင်​ပြု​တော်​မူ​သ​မျှ​တို့​ကို​လည်း​ကောင်း၊ ယုံ​ကြည်​ခြင်း​တံ​ခါး​ကို လူ​မျိုး​ခြား​တို့​အ​တွက် ဖွင့်​ပေး​တော်​မူ​ကြောင်း​ကို​လည်း​ကောင်း ပြော​ကြား​ကြ​၏။<sup class="fnm"><a name="fnm7" href="#fn7">7</a></sup></div>
<div class="v" id="v28"><span class="vn">28</span> ထို့​နောက် သူ​တို့​သည် တ​ပည့်​တော်​တို့​နှင့်​အ​တူ အ​ချိန်​ကြာ​မြင့်​စွာ​နေ​ကြ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> မ ၁၁:၂၅၊ တ ၁၇:၂၄။ ထွ ၂၀:၁၁၊ က ၁:၁၊ ဆာ ၁၄၆:၆၊ ဟေ​ရှာ ၄၂:၅။</div>
<div class="fn"><sup class="fnt"><a name="fn2" href="#fnm2">2</a></sup> အ​ချို့​မူ​ရင်း​ကျမ်း​၌ “ငါ​တို့”</div>
<div class="fn"><sup class="fnt"><a name="fn3" href="#fnm3">3</a></sup> အ​ချို့​မူ​ရင်း​ကျမ်း​၌ “ငါ​တို့”</div>
<div class="fn"><sup class="fnt"><a name="fn4" href="#fnm4">4</a></sup> ယော ၁၆:၃၃၊ တ ၉:၁၆၊ ဖိ ၁:၂၉၊ ၁သက် ၃:၃၊ ၂တိ ၃:၁၂။</div>
<div class="fn"><sup class="fnt"><a name="fn5" href="#fnm5">5</a></sup> တိ ၁:၅။</div>
<div class="fn"><sup class="fnt"><a name="fn6" href="#fnm6">6</a></sup> တ ၁၃:၁-၃။</div>
<div class="fn"><sup class="fnt"><a name="fn7" href="#fnm7">7</a></sup> တ ၁၅:၃၊ ၁၂။</div>
</div>
<!-- PARSED ABOVE; EDITING MAY BREAK PARSER -->
</body></html>