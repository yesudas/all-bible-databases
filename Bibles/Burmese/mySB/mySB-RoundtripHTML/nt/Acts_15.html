<html><head>
<meta http-equiv="Content-Type" content="text/html;charset=utf-8" />
<title>Acts 15 &ndash; တ​မန်​တော်​ဝတ္ထု &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 15);">
<div id="navbar"><a href="../index.html">Myanmar Standard Bible</a> &ndash; <b>တ​မန်​တော်​ဝတ္ထု</b> &ndash; <a href="Acts_1.html">1</a> ... <a href="Acts_13.html">13</a> <a href="Acts_14.html">14</a> <b>15</b> <a href="Acts_16.html">16</a> <a href="Acts_17.html">17</a> ... <a href="Acts_28.html">28</a> </div><hr>
<h1>Acts 15</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>အန္တိ​အုတ်​မြို့​မှ​အ​ငြင်း​ပွား​မှု</h2><span class="vn">1</span> <span class="br-p"><br><br></span>လူ​အ​ချို့​တို့​သည် ယု​ဒ​ပြည်​မှ ဆင်း​လာ​၍ “သင်​တို့​သည် မော​ရှေ​၏​ဓ​လေ့​ထုံး​စံ​အ​တိုင်း အ​ရေ​ဖျား​လှီး​ခြင်း​<sup class="fnm"><a name="fnm1" href="#fn1">1</a></sup>ကို​မ​ခံ​လျှင် ကယ်​တင်​ခြင်း​မ​ခံ​ရ​နိုင်”​ဟု ညီ​အစ်​ကို​တို့​အား သွန်​သင်​ကြ​၏။</div>
<div class="v" id="v2"><span class="vn">2</span> ထို​အ​ခါ ပေါ​လု၊ ဗာ​န​ဗ​တို့​နှင့် ထို​သူ​တို့​ကြား​၌ ပြင်း​ထန်​သော​သ​ဘော​ထား​ကွဲ​လွဲ​မှု​နှင့် အ​ငြင်း​ပွား​မှု​များ ဖြစ်​ပေါ်​ခဲ့​သ​ဖြင့် ညီ​အစ်​ကို​တို့​သည် ပေါ​လု၊ ဗာ​န​ဗ​နှင့် မိ​မိ​တို့​ထဲ​မှ လူ​အ​ချို့​တို့​ကို ဤ​ပြဿ​နာ​အ​တွက် ဂျေ​ရု​ဆ​လင်​မြို့​ရှိ တ​မန်​တော်​များ​နှင့်​အ​သင်း​တော်​အ​ကြီး​အ​ကဲ​များ​ထံ​သို့​သွား​ကြ​ရန် ခန့်​အပ်​ကြ​၏။<sup class="fnm"><a name="fnm2" href="#fn2">2</a></sup></div>
<div class="v" id="v3"><span class="vn">3</span> ဤ​သို့​ဖြင့် သူ​တို့​သည် အ​သင်း​တော်​၏​ပို့​ဆောင်​ခြင်း​အား​ဖြင့် ဖို​နီး​ရှား​နယ်​နှင့်​ရှ​မာ​ရိ​နယ်​တို့​ကို​ဖြတ်​သွား​ရင်း လူ​မျိုး​ခြား​တို့​၏​ပြောင်း​လဲ​မှု​အ​ကြောင်း​ကို အ​ကုန်​အ​စင်​ပြော​ပြ​ကာ<sup class="fnm"><a name="fnm3" href="#fn3">3</a></sup> ညီ​အစ်​ကို​အ​ပေါင်း​တို့​ကို အ​လွန်​ဝမ်း​မြောက်​စေ​ကြ​၏။</div>
<div class="v" id="v4"><span class="vn">4</span> ဂျေ​ရု​ဆ​လင်​မြို့​သို့​ရောက်​ကြ​သော​အ​ခါ အ​သင်း​တော်​မှ​စ​၍ တ​မန်​တော်​များ​နှင့် အ​သင်း​တော်​အ​ကြီး​အ​ကဲ​များ​သည် သူ​တို့​ကို ကြို​ဆို​လက်​ခံ​ကြ​၏။ သူ​တို့​သည်​လည်း မိ​မိ​တို့​အား​ဖြင့် ဘု​ရား​သ​ခင်​ပြု​တော်​မူ​သ​မျှ​တို့​ကို ပြော​ကြား​ကြ​၏။</div>
<div class="v" id="v5"><span class="vn">5</span> <span class="br-p"><br><br></span>သို့​သော် ဖာ​ရိ​ရှဲ​ဂိုဏ်း​ထဲ​မှ ယုံ​ကြည်​သူ​အ​ချို့​တို့​သည်​ထ​၍ “လူ​မျိုး​ခြား​တို့​ကို အ​ရေ​ဖျား​လှီး​ခြင်း​ပေး​ကြ​ရန်​နှင့် မော​ရှေ​၏​ပ​ညတ်​တ​ရား​ကို စောင့်​ထိန်း​ကြ​ရန် ညွှန်​ကြား​ရ​မည်”​ဟု ဆို​ကြ​၏။</div>
<div class="v" id="v6"><h2>ဂျေ​ရု​ဆ​လင်​ကောင်​စီ</h2><span class="vn">6</span> <span class="br-p"><br><br></span>ထို​အ​ခါ တ​မန်​တော်​များ​နှင့် အ​သင်း​တော်​အ​ကြီး​အ​ကဲ​များ​သည် ဤ​အ​ကြောင်း​အ​ရာ​ကို ကြည့်​ရှု​သုံး​သပ်​ရန် စု​ဝေး​ကြ​၏။</div>
<div class="v" id="v7"><span class="vn">7</span> များ​စွာ​ငြင်း​ခုံ​ဆွေး​နွေး​ကြ​ပြီး​နောက်<sup class="fnm"><a name="fnm4" href="#fn4">4</a></sup> ပေ​တ​ရု​သည် ထ​၍ “ညီ​အစ်​ကို​တို့၊ လူ​မျိုး​ခြား​တို့​သည် ငါ​၏​နှုတ်​အား​ဖြင့် ကောင်း​မြတ်​သော​သ​တင်း​နှင့်​ဆိုင်​သည့်​တ​ရား​စ​ကား​ကို​ကြား​နာ​၍ ယုံ​ကြည်​ကြ​စေ​ရန် ဘု​ရား​သ​ခင်​သည် လွန်​ခဲ့​သည့်​အ​ချိန်​က သင်​တို့​<sup class="fnm"><a name="fnm5" href="#fn5">5</a></sup>အ​ထဲ​မှ ငါ့​ကို ရွေး​ကောက်​တော်​မူ​ကြောင်း သင်​တို့​သိ​ကြ​၏။<sup class="fnm"><a name="fnm6" href="#fn6">6</a></sup></div>
<div class="v" id="v8"><span class="vn">8</span> စိတ်​နှ​လုံး​ကို​သိ​တော်​မူ​သော​ဘု​ရား​သ​ခင်​သည်<sup class="fnm"><a name="fnm7" href="#fn7">7</a></sup> သန့်​ရှင်း​သော​ဝိ​ညာဉ်​တော်​ကို ငါ​တို့​အား ပေး​တော်​မူ​<sup class="fnm"><a name="fnm8" href="#fn8">8</a></sup>သည့်​နည်း​တူ ထို​သူ​တို့​အား​လည်း ပေး​၍ သူ​တို့​ကို အ​သိ​အ​မှတ်​ပြု​တော်​မူ​၏။<sup class="fnm"><a name="fnm9" href="#fn9">9</a></sup></div>
<div class="v" id="v9"><span class="vn">9</span> ဘု​ရား​သ​ခင်​သည် သူ​တို့​နှင့်​ငါ​တို့​ကို လုံး​ဝ​ခွဲ​ခြား​တော်​<sup class="fnm"><a name="fnm10" href="#fn10">10</a></sup>မ​မူ​ဘဲ ယုံ​ကြည်​ခြင်း​အား​ဖြင့် သူ​တို့​၏​စိတ်​နှ​လုံး​ကို စင်​ကြယ်​စေ​တော်​မူ​၏။<sup class="fnm"><a name="fnm11" href="#fn11">11</a></sup></div>
<div class="v" id="v10"><span class="vn">10</span> သို့​ဖြစ်​လျှင် သင်​တို့​သည် ငါ​တို့​ဘိုး​ဘေး​များ​နှင့် ငါ​တို့​ကိုယ်​တိုင်​လည်း မ​ထမ်း​နိုင်​သော​ထမ်း​ပိုး​ကို ထို​တ​ပည့်​တော်​တို့​၏​လည်​ပင်း​ပေါ်​၌ တင်​ခြင်း​အား​ဖြင့် ဘု​ရား​သ​ခင်​ကို အ​ဘယ်​ကြောင့် စမ်း​သပ်​ကြ​သ​နည်း။<sup class="fnm"><a name="fnm12" href="#fn12">12</a></sup></div>
<div class="v" id="v11"><span class="vn">11</span> ငါ​တို့​သည်​လည်း ထို​သူ​တို့​နည်း​တူ သ​ခင်​ယေ​ရှု​<sup class="fnm"><a name="fnm13" href="#fn13">13</a></sup>၏​ကျေး​ဇူး​တော်​အား​ဖြင့် ကယ်​တင်​ခြင်း​ခံ​ရ​သည်​ဟု ယုံ​ကြည်​ကြ​၏”​<sup class="fnm"><a name="fnm14" href="#fn14">14</a></sup>ဟု ပြော​ဆို​၏။</div>
<div class="v" id="v12"><span class="vn">12</span> <span class="br-p"><br><br></span>ထို​အ​ခါ စု​ဝေး​သော​သူ​အ​ပေါင်း​တို့​သည် တိတ်​ဆိတ်​သွား​၍ ဗာ​န​ဗ​နှင့်​ပေါ​လု​တို့​က မိ​မိ​တို့​အား​ဖြင့် လူ​မျိုး​ခြား​တို့​အ​လယ်​၌ ဘု​ရား​သ​ခင်​ပြု​တော်​မူ​သ​မျှ​သော နိ​မိတ်​လက္ခ​ဏာ​များ​နှင့်​အံ့​ဩ​ဖွယ်​ရာ​များ​အ​ကြောင်း ပြော​ပြ​ကြ​သည်​<sup class="fnm"><a name="fnm15" href="#fn15">15</a></sup>ကို နား​ထောင်​လျက်​နေ​ကြ​၏။</div>
<div class="v" id="v13"><span class="vn">13</span> သူ​တို့​ပြော​ဆို​ပြီး​သော​အ​ခါ ယာ​ကုပ်​က “ညီ​အစ်​ကို​တို့၊ ငါ့​စ​ကား​ကို နား​ထောင်​ကြ​ပါ။</div>
<div class="v" id="v14"><span class="vn">14</span> ဘု​ရား​သ​ခင်​သည် မိ​မိ​နာ​မ​တော်​အ​တွက် လူ​မျိုး​ခြား​တို့​ထဲ​မှ လူ​မျိုး​တော်​ကို​ရ​ယူ​ရန် သူ​တို့​ထံ ဦး​စွာ​အ​ကြည့်​အ​ရှု​ကြွ​လာ​တော်​မူ​ကြောင်း ရှိ​မုန်​က ပြော​ပြ​ခဲ့​ပြီ။</div>
<div class="v" id="v15"><span class="vn">15</span> ပ​ရော​ဖက်​တို့​၏​စ​ကား​သည်​လည်း ဤ​အ​ကြောင်း​အ​ရာ​နှင့် ကိုက်​ညီ​၏။ ကျမ်း​စာ​၌</div>
<div class="v" id="v16"><span class="vn">16</span> ‘ဤ​အ​ရာ​များ​နောက်​တွင် ငါ​သည် ပြန်​လာ​၍ ပြို​လဲ​သော​ဒါ​ဝိဒ်​၏​တဲ​ကို ပြန်​လည်​တည်​ဆောက်​မည်။ ငါ​သည် ဖြို​ဖျက်​ခြင်း​ခံ​ရ​သော ထို​တဲ​ကို ပြန်​လည်​တည်​ဆောက်​၍ ၎င်း​ကို ခိုင်​ခံ့​တည့်​မတ်​စေ​မည်။</div>
<div class="v" id="v17"><span class="vn">17</span> ဤ​သည်​ကား ကြွင်း​ကျန်​သော​လူ​တို့​နှင့် ငါ​၏​နာ​မ​ဖြင့် ခေါ်​ဝေါ်​သ​မုတ်​ခြင်း​ခံ​ရ​သော လူ​မျိုး​ခြား​အ​ပေါင်း​တို့​သည် ထာ​ဝ​ရ​ဘု​ရား​ကို ရှာ​ဖွေ​ကြ​မည့်​အ​ကြောင်း​တည်း​ဟု</div>
<div class="v" id="v18"><span class="vn">18</span> ရှေး​ကာ​လ​မှ​စ​၍ ဤ​အ​မှု​အ​ရာ​များ​ကို သိ​စေ​တော်​မူ​သော​ထာ​ဝ​ရ​ဘု​ရား မိန့်​တော်​မူ​၏’​<sup class="fnm"><a name="fnm16" href="#fn16">16</a></sup><sup class="fnm"><a name="fnm17" href="#fn17">17</a></sup>ဟူ​၍ ရေး​ထား​သည့်​အ​တိုင်း​ဖြစ်​၏။</div>
<div class="v" id="v19"><span class="vn">19</span> <span class="br-p"><br><br></span>ထို့​ကြောင့် လူ​မျိုး​ခြား​တို့​ထဲ​မှ ဘု​ရား​သ​ခင်​ထံ​ပြောင်း​လဲ​လာ​သော​သူ​တို့​ကို ဒုက္ခ​မ​ပေး​ဘဲ</div>
<div class="v" id="v20"><span class="vn">20</span> ရုပ်​တု​များ​ကြောင့်​ညစ်​ညူး​သော​အ​ရာ၊ တ​ရား​နှင့်​မ​ညီ​မေ​ထုန်​ပြု​ခြင်း၊ လည်​ညှစ်​သတ်​သော​တိ​ရစ္ဆာန်​နှင့် သွေး​တို့​ကို​ရှောင်​ကြဉ်​ကြ​ရန် သူ​တို့​ထံ စာ​ရေး​သင့်​သည်​ဟု ငါ​ယူ​ဆ​၏။<sup class="fnm"><a name="fnm18" href="#fn18">18</a></sup></div>
<div class="v" id="v21"><span class="vn">21</span> အ​ကြောင်း​မူ​ကား ရှေး​အ​ခါ​က​ပင် မြို့​တိုင်း​၌ မော​ရှေ​၏​ပ​ညတ်​တ​ရား​ကို ဟော​ပြော​သော​သူ​ရှိ​၍ ထို​ကျမ်း​ကို ဥ​ပုသ်​နေ့​တိုင်း ဝတ်​ပြု​စည်း​ဝေး​ကျောင်း​များ​တွင် ဖတ်​လေ့​ရှိ​ကြ​၏”​ဟု ဆို​လေ​၏။</div>
<div class="v" id="v22"><h2>လူ​မျိုး​ခြား​တို့​ထံ​သို့ ပေး​စာ</h2><span class="vn">22</span> <span class="br-p"><br><br></span>ထို​အ​ခါ တ​မန်​တော်​များ၊ အ​သင်း​တော်​အ​ကြီး​အ​ကဲ​များ​နှင့် အ​သင်း​တော်​တစ်​ခု​လုံး​သည် သူ​တို့​အ​ထဲ​မှ လူ​ကို​ရွေး​ကောက်​၍ ပေါ​လု၊ ဗာ​န​ဗ​တို့​နှင့်​အ​တူ အန္တိ​အုတ်​မြို့​သို့​စေ​လွှတ်​ရန် ဆုံး​ဖြတ်​ကြ​ကာ ညီ​အစ်​ကို​တို့​တွင် ဦး​ဆောင်​သူ​များ​ဖြစ်​ကြ​သော ဗာ​ရှ​ဗ​ခေါ်​ယု​ဒ​နှင့် သိ​လ​တို့​ကို ရွေး​ကောက်​ကြ​၏။</div>
<div class="v" id="v23"><span class="vn">23</span> ထို​သူ​တို့​မှ​တစ်​ဆင့်​ပေး​လိုက်​သော စာ​၌​ကား “တ​မန်​တော်​များ၊ အ​သင်း​တော်​အ​ကြီး​အ​ကဲ​များ​နှင့် ညီ​အစ်​ကို​တို့​သည် အန္တိ​အုတ်​မြို့၊ ဆီး​ရီး​ယား​ပြည်​နှင့် ဆီ​လီ​ဆီး​ယား​ပြည်​ရှိ လူ​မျိုး​ခြား​ထဲ​မှ ညီ​အစ်​ကို​တို့​အား နှုတ်​ခွန်း​ဆက်​သ​လိုက်​ပါ​၏။</div>
<div class="v" id="v24"><span class="vn">24</span> ငါ​တို့​ထံ​မှ လူ​အ​ချို့​တို့​သည် ငါ​တို့​၏​ညွှန်​ကြား​ချက်​မ​ရှိ​ဘဲ​ထွက်​သွား​၍ အ​မျိုး​မျိုး​သော​စ​ကား​အား​ဖြင့်<sup class="fnm"><a name="fnm19" href="#fn19">19</a></sup> သင်​တို့​ကို​ပူ​ပန်​စေ​ပြီး သင်​တို့​ကို စိတ်​အ​နှောင့်​အ​ယှက်​ဖြစ်​စေ​ခဲ့​သည်​ဟု ငါ​တို့​ကြား​ရ​၏။</div>
<div class="v" id="v25"><span class="vn">25</span> သို့​ဖြစ်​၍ ငါ​တို့​သ​ခင်​ယေ​ရှု​ခ​ရစ်​တော်​၏​နာ​မ​တော်​အ​တွက် မိ​မိ​တို့​အ​သက်​ကို​ဆက်​ကပ်​ထား​သူ​များ​ဖြစ်​ကြ​သည့် ငါ​တို့​ချစ်​သော ဗာ​န​ဗ၊ ပေါ​လု​တို့​နှင့်​အ​တူ လူ​တို့​ကို​ရွေး​ကောက်​ပြီး သင်​တို့​ထံ​သို့ စေ​လွှတ်​ရန် ငါ​တို့​အား​လုံး သ​ဘော​တူ​ဆုံး​ဖြတ်​ကြ​သည်​နှင့်​အ​ညီ</div>
<div class="v" id="v27"><span class="vn">27</span> ယု​ဒ​နှင့်​သိ​လ​တို့​ကို ငါ​တို့​စေ​လွှတ်​လိုက်​ပါ​၏။ သူ​တို့​သည် ဤ​အ​ကြောင်း​အ​ရာ​တို့​ကို နှုတ်​ဖြင့်​လည်း ပြော​ပြ​ကြ​ပါ​လိမ့်​မည်။</div>
<div class="v" id="v28"><span class="vn">28</span> အ​ကြောင်း​မူ​ကား သန့်​ရှင်း​သော​ဝိ​ညာဉ်​တော်​နှင့်​ငါ​တို့​သည် လိုက်​နာ​ရန်​လို​အပ်​သည့်​အောက်​ပါ​အ​ချက်​များ​မှ​တစ်​ပါး အ​ခြား​မည်​သည့်​ဝန်​ထုပ်​ဝန်​ပိုး​ကို​မျှ သင်​တို့​အ​ပေါ်​မ​တင်​ရန် ဆုံး​ဖြတ်​ထား​ကြ​၏။</div>
<div class="v" id="v29"><span class="vn">29</span> ၎င်း​မှာ သင်​တို့​သည် ရုပ်​တု​အား​ပူ​ဇော်​ထား​သော​အ​ရာ၊ သွေး၊ လည်​ညှစ်​သတ်​သော​တိ​ရစ္ဆာန်​နှင့် တ​ရား​နှင့်​မ​ညီ​မေ​ထုန်​ပြု​ခြင်း​တို့​ကို ရှောင်​ကြဉ်​ကြ​ရန်​ဖြစ်​၏။ သင်​တို့​သည် ဤ​အ​ရာ​တို့​နှင့်​ကင်း​ရှင်း​လျက်​နေ​လျှင် ကောင်း​ပေ​၏။ ကျန်း​မာ​ရွှင်​လန်း​ကြ​ပါ​စေ”​ဟူ​၍ ရေး​ထား​၏။<sup class="fnm"><a name="fnm20" href="#fn20">20</a></sup></div>
<div class="v" id="v30"><h2>ဂျေ​ရု​ဆ​လင်​မြို့​မှ​ပေး​ပို့​သော စာ​၏​အ​ကျိုး​ရ​လဒ်</h2><span class="vn">30</span> <span class="br-p"><br><br></span>ဤ​သို့​ဖြင့် သူ​တို့​ကို လွှတ်​လိုက်​သော​အ​ခါ သူ​တို့​သည် အန္တိ​အုတ်​မြို့​သို့ ဆင်း​သွား​<sup class="fnm"><a name="fnm21" href="#fn21">21</a></sup>ကြ​၍ တ​ပည့်​တော်​အ​စု​အ​ဝေး​ကို စု​ဝေး​စေ​ပြီး​လျှင် စာ​ကို ပေး​အပ်​ကြ​၏။</div>
<div class="v" id="v31"><span class="vn">31</span> သူ​တို့​သည် ထို​စာ​ကို​ဖတ်​ကြ​သော​အ​ခါ ၎င်း​၌​ပါ​သော တိုက်​တွန်း​အား​ပေး​မှု​ကြောင့် ဝမ်း​မြောက်​ကြ​၏။</div>
<div class="v" id="v32"><span class="vn">32</span> ယု​ဒ​နှင့်​သိ​လ​တို့​ကိုယ်​တိုင်​သည်​လည်း ပ​ရော​ဖက်​များ​ဖြစ်​ကြ​သော​ကြောင့် များ​စွာ​သော​စ​ကား​တို့​ဖြင့် ညီ​အစ်​ကို​တို့​ကို တိုက်​တွန်း​နှိုး​ဆော်​လျက် ခိုင်​ခံ့​မြဲ​မြံ​စေ​ကြ​၏။</div>
<div class="v" id="v33"><span class="vn">33</span> ထို့​နောက် အ​ချိန်​အ​တန်​ကြာ​နေ​ပြီး​မှ ညီ​အစ်​ကို​တို့​သည် သူ​တို့​ကို ငြိမ်း​ချမ်း​စွာ​ပြန်​လွှတ်​သ​ဖြင့် သူ​တို့​သည် မိ​မိ​တို့​ကို​စေ​လွှတ်​သော​သူ​တို့​<sup class="fnm"><a name="fnm22" href="#fn22">22</a></sup>ထံ​သို့ ပြန်​သွား​ကြ​၏။<sup class="fnm"><a name="fnm23" href="#fn23">23</a></sup></div>
<div class="v" id="v34"><span class="vn">34</span> [သို့​သော် သိ​လ​သည် ထို​နေ​ရာ​၌​နေ​ရစ်​ရန် ဆုံး​ဖြတ်​လေ​၏။]<sup class="fnm"><a name="fnm24" href="#fn24">24</a></sup></div>
<div class="v" id="v35"><span class="vn">35</span> ပေါ​လု​နှင့်​ဗာ​န​ဗ​တို့​သည်​လည်း အန္တိ​အုတ်​မြို့​၌​နေ​လျက် အ​ခြား​သော​သူ​များ​စွာ​တို့​နှင့်​အ​တူ သ​ခင်​ဘု​ရား​၏​နှုတ်​က​ပတ်​တ​ရား​ကို ဟော​ပြော​၍​သွန်​သင်​ကြ​၏။</div>
<div class="v" id="v36"><h2>ပေါ​လု​နှင့်​ဗာ​န​ဗ​တို့ လမ်း​ခွဲ​ကြ​ခြင်း</h2><span class="vn">36</span> <span class="br-p"><br><br></span>ရက်​ပေါင်း​အ​တန်​ကြာ​သော​အ​ခါ ပေါ​လု​သည် ဗာ​န​ဗ​အား “သ​ခင်​ဘု​ရား​၏​နှုတ်​က​ပတ်​တ​ရား​ကို ငါ​တို့​ဟော​ပြော​ခဲ့​သော​မြို့​တိုင်း​ရှိ ညီ​အစ်​ကို​တို့​ထံ​သို့ ပြန်​သွား​၍ သူ​တို့​မည်​သို့​ရှိ​နေ​ကြ​သည်​ကို ကြည့်​ရှု​ကြ​ကုန်​စို့”​ဟု ဆို​၏။</div>
<div class="v" id="v37"><span class="vn">37</span> ဗာ​န​ဗ​သည် မာ​ကု​ဟု​ခေါ်​သော​ယော​ဟန်​ကို​လည်း မိ​မိ​နှင့်​အ​တူ​ခေါ်​ဆောင်​သွား​လို​၏။</div>
<div class="v" id="v38"><span class="vn">38</span> သို့​သော် ပေါ​လု​က ပံ​ဖု​လိ​ပြည်​တွင် သူ​တို့​ထံ​မှ ထွက်​ခွာ​သွား​ပြီး အ​မှု​တော်​ထမ်း​ဆောင်​ရာ​သို့ သူ​တို့​နှင့်​အ​တူ​မ​လိုက်​ခဲ့​သော​သူ​ကို မ​ခေါ်​သွား​သင့်​ဟု မှတ်​ယူ​၏။<sup class="fnm"><a name="fnm25" href="#fn25">25</a></sup></div>
<div class="v" id="v39"><span class="vn">39</span> ထို​အ​ခါ ပြင်း​ထန်​သော​ငြင်း​ခုံ​မှု​ဖြစ်​ပွား​သ​ဖြင့် သူ​တို့​သည် တစ်​ဦး​နှင့်​တစ်​ဦး​လမ်း​ခွဲ​ကြ​၍ ဗာ​န​ဗ​သည် မာ​ကု​ကို​ခေါ်​ပြီး ဆိုက်​ပ​ရပ်​ကျွန်း​သို့ ရွက်​လွှင့်​သွား​ကြ​၏။</div>
<div class="v" id="v40"><span class="vn">40</span> ပေါ​လု​မူ​ကား သိ​လ​ကို​ရွေး​ချယ်​ပြီး ညီ​အစ်​ကို​တို့​အား​ဖြင့် သ​ခင်​ဘု​ရား​<sup class="fnm"><a name="fnm26" href="#fn26">26</a></sup>၏​ကျေး​ဇူး​တော်​သို့ အပ်​နှံ​ခြင်း​ကို​ခံ​ယူ​လျက် ထွက်​ခွာ​သွား​လေ​၏။</div>
<div class="v" id="v41"><span class="vn">41</span> သူ​သည် ဆီး​ရီး​ယား​ပြည်​နှင့်​ဆီ​လီ​ဆီး​ယား​ပြည်​တို့​ကို လှည့်​လည်​၍ အ​သင်း​တော်​များ​ကို ခိုင်​ခံ့​မြဲ​မြံ​စေ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ထွ ၁၂:၃။</div>
<div class="fn"><sup class="fnt"><a name="fn2" href="#fnm2">2</a></sup> တ ၁၅:၅-၇။</div>
<div class="fn"><sup class="fnt"><a name="fn3" href="#fnm3">3</a></sup> တ ၁၄:၂၇၊ ၁၅:၁၂။</div>
<div class="fn"><sup class="fnt"><a name="fn4" href="#fnm4">4</a></sup> တ ၁၅:၁-၂။</div>
<div class="fn"><sup class="fnt"><a name="fn5" href="#fnm5">5</a></sup> အ​ချို့​မူ​ရင်း​ကျမ်း​၌ “ငါ​တို့”</div>
<div class="fn"><sup class="fnt"><a name="fn6" href="#fnm6">6</a></sup> တ ၁၀:၁-၄၈။</div>
<div class="fn"><sup class="fnt"><a name="fn7" href="#fnm7">7</a></sup> တ ၁:၂၄။</div>
<div class="fn"><sup class="fnt"><a name="fn8" href="#fnm8">8</a></sup> တ ၂:၃-၄။</div>
<div class="fn"><sup class="fnt"><a name="fn9" href="#fnm9">9</a></sup> တ ၁၀:၄၄။</div>
<div class="fn"><sup class="fnt"><a name="fn10" href="#fnm10">10</a></sup> တ ၁၀:၃၄၊ ရော ၂:၁၁၊ ဂ​လ ၂:၆၊ ဧ ၆:၉၊ ကော ၃:၂၅၊ ၁ပေ ၁:၁၇။ တ​ရား ၁၀:၁၇၊ ၆ရာ ၁၉:၇။</div>
<div class="fn"><sup class="fnt"><a name="fn11" href="#fnm11">11</a></sup> ၁ပေ ၁:၂၂။</div>
<div class="fn"><sup class="fnt"><a name="fn12" href="#fnm12">12</a></sup> မ ၂၃:၄၊ လု ၁၁:၄၆။</div>
<div class="fn"><sup class="fnt"><a name="fn13" href="#fnm13">13</a></sup> အ​ချို့​မူ​ရင်း​ကျမ်း​၌ “ယေ​ရှု​ခ​ရစ်​တော်”</div>
<div class="fn"><sup class="fnt"><a name="fn14" href="#fnm14">14</a></sup> ရော ၃:၂၄၊ ဧ ၂:၅၊ ၈၊ ၂တိ ၁:၉။</div>
<div class="fn"><sup class="fnt"><a name="fn15" href="#fnm15">15</a></sup> တ ၁၄:၂၇၊ ၁၅:၃။</div>
<div class="fn"><sup class="fnt"><a name="fn16" href="#fnm16">16</a></sup> အ​ချို့​မူ​ရင်း​ကျမ်း​၌ “ဘု​ရား​သ​ခင်​သည် ကမ္ဘာ​ဦး​မှ​စ​၍​မိ​မိ​စီ​ရင်​တော်​မူ​သ​မျှ​တို့​ကို သိ​တော်​မူ​၏” ပါ​သည်။</div>
<div class="fn"><sup class="fnt"><a name="fn17" href="#fnm17">17</a></sup> (အာ ၉:၁၁-၁၂)</div>
<div class="fn"><sup class="fnt"><a name="fn18" href="#fnm18">18</a></sup> တ ၁၅:၂၉၊ ၂၁:၂၅။ ထွ ၃၄:၁၅-၁၇၊ ဝတ် ၁၇:၁၀-၁၄၊ ၁၈:၆-၂၃။</div>
<div class="fn"><sup class="fnt"><a name="fn19" href="#fnm19">19</a></sup> အ​ချို့​မူ​ရင်း​ကျမ်း​၌ “သင်​တို့​သည် အ​ရေ​ဖျား​လှီး​ရ​မည်၊ ပ​ညတ်​တ​ရား​ကို​စောင့်​ရှောက်​ရ​မည် ဟူ​သော​စ​ကား​တို့​ဖြင့်”</div>
<div class="fn"><sup class="fnt"><a name="fn20" href="#fnm20">20</a></sup> တ ၁၅:၂၀၊ ၂၁:၂၅။ ထွ ၃၄:၁၅-၁၇၊ ဝတ် ၁၇:၁၀-၁၄၊ ၁၈:၆-၂၃။</div>
<div class="fn"><sup class="fnt"><a name="fn21" href="#fnm21">21</a></sup> အ​ချို့​မူ​ရင်း​ကျမ်း​၌ “သွား”</div>
<div class="fn"><sup class="fnt"><a name="fn22" href="#fnm22">22</a></sup> အ​ချို့​မူ​ရင်း​ကျမ်း​၌ “တ​မန်​တော်​တို့”</div>
<div class="fn"><sup class="fnt"><a name="fn23" href="#fnm23">23</a></sup> တ ၁၅:၂၂။</div>
<div class="fn"><sup class="fnt"><a name="fn24" href="#fnm24">24</a></sup> အ​ချို့​မူ​ရင်း​ကျမ်း​၌ ကွင်း​ထဲ​မှ​ကျမ်း​ပိုဒ်​မ​ပါ။</div>
<div class="fn"><sup class="fnt"><a name="fn25" href="#fnm25">25</a></sup> တ ၁၃:၁၃။</div>
<div class="fn"><sup class="fnt"><a name="fn26" href="#fnm26">26</a></sup> အ​ချို့​မူ​ရင်း​ကျမ်း​၌ “ဘု​ရား​သ​ခင်”</div>
</div>
<!-- PARSED ABOVE; EDITING MAY BREAK PARSER -->
</body></html>