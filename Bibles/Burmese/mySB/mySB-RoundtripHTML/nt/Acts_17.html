<html><head>
<meta http-equiv="Content-Type" content="text/html;charset=utf-8" />
<title>Acts 17 &ndash; တ​မန်​တော်​ဝတ္ထု &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Acts', 17);">
<div id="navbar"><a href="../index.html">Myanmar Standard Bible</a> &ndash; <b>တ​မန်​တော်​ဝတ္ထု</b> &ndash; <a href="Acts_1.html">1</a> ... <a href="Acts_15.html">15</a> <a href="Acts_16.html">16</a> <b>17</b> <a href="Acts_18.html">18</a> <a href="Acts_19.html">19</a> ... <a href="Acts_28.html">28</a> </div><hr>
<h1>Acts 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>သက်​သာ​လော​နိတ်​မြို့​မှ အ​မှု​တော်​လုပ်​ငန်း</h2><span class="vn">1</span> <span class="br-p"><br><br></span>ထို့​နောက် ပေါ​လု​နှင့်​သိ​လ​တို့​သည် အံ​ဖိ​ပေါ​လိ​မြို့​နှင့်​အာ​ပေါ​လော​နိ​မြို့​တို့​ကို ဖြတ်​၍ သက်​သာ​လော​နိတ်​မြို့​သို့​ရောက်​ကြ​၏။ ထို​မြို့​တွင် ဂျူး​လူ​မျိုး​၏​ဝတ်​ပြု​စည်း​ဝေး​ကျောင်း​ရှိ​၏။</div>
<div class="v" id="v2"><span class="vn">2</span> ပေါ​လု​သည် မိ​မိ​ပြု​လေ့​ရှိ​သည့်​အ​တိုင်း သူ​တို့​ထံ​သို့​ဝင်​၍ ဥ​ပုသ်​နေ့​သုံး​ကြိမ်​တိုင်​တိုင် ကျမ်း​စာ​ကို​အ​မှီ​ပြု​လျက် သူ​တို့​နှင့်​ဆွေး​နွေး​ပြော​ဆို​ကာ</div>
<div class="v" id="v3"><span class="vn">3</span> ခ​ရစ်​တော်​သည် ဒုက္ခ​ဝေ​ဒ​နာ​ခံ​စား​ရ​၍ သေ​သော​သူ​တို့​ထဲ​မှ ထ​မြောက်​ရ​မည်​ဖြစ်​ကြောင်း ရှင်း​လင်း​ဖော်​ပြ​ပြီး သင်​တို့​အား ငါ​ဟော​ပြော​သော​ဤ​ယေ​ရှု​ပင် ခ​ရစ်​တော်​ဖြစ်​သည်​ဟု​ဆို​လေ​၏။<sup class="fnm"><a name="fnm1" href="#fn1">1</a></sup></div>
<div class="v" id="v4"><span class="vn">4</span> သူ​တို့​ထဲ​မှ အ​ချို့​တို့​သည် ယုံ​ကြည်​၍ ပေါ​လု​နှင့်​သိ​လ​တို့​နောက်​သို့ လိုက်​ကြ​၏။ ထို​သူ​တို့​တွင် ဘု​ရား​သ​ခင်​ကို​ကိုး​ကွယ်​သော ဂ​ရိ​အ​မျိုး​သား​အ​မြောက်​အ​မြား​ပါ​၍ ထင်​ပေါ်​ကျော်​ကြား​သော အ​မျိုး​သ​မီး​တို့​သည်​လည်း​မ​နည်း​လှ​ပေ။</div>
<div class="v" id="v5"><h2>ယာ​သုန်​၏​အိမ်​၌ ပြင်း​စွာ​ရန်​ပြု​ခံ​ရ​ခြင်း</h2><span class="vn">5</span> <span class="br-p"><br><br></span>သို့​ရာ​တွင် ဂျူး​လူ​မျိုး​<sup class="fnm"><a name="fnm2" href="#fn2">2</a></sup>တို့​သည် မ​နာ​လို​ကြ​သော​ကြောင့် လူ​ဆိုး​အ​ချို့​ကို ဈေး​အ​ရပ်​မှ ခေါ်​ယူ​စု​ဝေး​စေ​ပြီး​လျှင် မြို့​ကို​ရုတ်​ရုတ်​သဲ​သဲ​ဖြစ်​စေ​ကာ ယာ​သုန်​၏​အိမ်​ကို​ဝိုင်း​၍ ပေါ​လု​နှင့်​သိ​လ​တို့​ကို လူ​စု​လူ​ဝေး​ရှေ့​သို့ ထုတ်​ဆောင်​ရန် ရှာ​ဖွေ​ကြ​၏။</div>
<div class="v" id="v6"><span class="vn">6</span> သို့​သော် သူ​တို့​ကို​မ​တွေ့​ကြ​သ​ဖြင့် ယာ​သုန်​နှင့် ညီ​အစ်​ကို​အ​ချို့​တို့​ကို အာ​ဏာ​ပိုင်​များ​ထံ​သို့ ဆွဲ​ခေါ်​သွား​ကာ “ကမ္ဘာ​လော​က​ကို​မွှေ​နှောက်​ရှုပ်​ထွေး​စေ​သော​သူ​တို့​သည် ဤ​အ​ရပ်​သို့​လည်း ရောက်​လာ​ကြ​၍</div>
<div class="v" id="v7"><span class="vn">7</span> ယာ​သုန်​သည် သူ​တို့​ကို လက်​ခံ​ထား​ပါ​သည်။ သူ​တို့​အား​လုံး​သည် ယေ​ရှု​ဟူ​သော​အ​ခြား​ဘု​ရင်​တစ်​ပါး​ရှိ​သည်​ဟု​ဆို​လျက် ဆီ​ဇာ​ဧ​က​ရာဇ်​၏​အ​မိန့်​ကို ဆန့်​ကျင်​ဘက်​ပြု​ကြ​ပါ​သည်”​ဟု အော်​ဟစ်​ပြော​ဆို​ကြ​၏။<sup class="fnm"><a name="fnm3" href="#fn3">3</a></sup></div>
<div class="v" id="v8"><span class="vn">8</span> ထို​အ​ရာ​များ​ကို​ကြား​ရ​သော လူ​ထု​ပ​ရိ​သတ်​နှင့်​အာ​ဏာ​ပိုင်​တို့​သည် စိတ်​ပူ​ပန်​လျက်</div>
<div class="v" id="v9"><span class="vn">9</span> ယာ​သုန်​နှင့် အ​ခြား​ညီ​အစ်​ကို​တို့​ထံ​မှ အာ​မ​ခံ​ငွေ​ကို​ယူ​ပြီး​လျှင် သူ​တို့​ကို ပြန်​လွှတ်​ကြ​၏။</div>
<div class="v" id="v10"><h2>ကျမ်း​စာ​ကို​ဖတ်​ရှု​လေ့​လာ​ကြ​သော ဗိ​ရိ​မြို့​သား​များ</h2><span class="vn">10</span> <span class="br-p"><br><br></span>ညီ​အစ်​ကို​တို့​သည် ပေါ​လု​နှင့်​သိ​လ​တို့​ကို ည​တွင်း​ချင်း​ပင် ဗေ​ရိ​မြို့​သို့ စေ​လွှတ်​လိုက်​ကြ​၏။ သူ​တို့​သည် ထို​မြို့​သို့​ရောက်​ကြ​သော​အ​ခါ ဂျူး​လူ​မျိုး​တို့​၏​ဝတ်​ပြု​စည်း​ဝေး​ကျောင်း​သို့ သွား​ကြ​၏။</div>
<div class="v" id="v11"><span class="vn">11</span> ဗေ​ရိ​မြို့​သား​တို့​သည် သက်​သာ​လော​နိတ်​မြို့​၌​ရှိ​သော​သူ​တို့​ထက် စိတ်​ထား​မြင့်​မြတ်​ကြ​၏။ အ​ကြောင်း​မှာ သူ​တို့​သည် နှုတ်​က​ပတ်​တ​ရား​ကို စေ​တ​နာ​စိတ်​အ​ပြည့်​အ​ဝ​ဖြင့် လက်​ခံ​၍ ထို​အ​တိုင်း​ဟုတ်​မ​ဟုတ် ကျမ်း​စာ​ကို နေ့​စဉ်​လေ့​လာ​ကြ​၏။</div>
<div class="v" id="v12"><span class="vn">12</span> ထို့​ကြောင့် များ​စွာ​သော​သူ​တို့​သည် ယုံ​ကြည်​ကြ​၏။ ထို​သူ​တို့​တွင် ဂုဏ်​သ​ရေ​ရှိ​သော​ဂ​ရိ​အ​မျိုး​သ​မီး​များ​နှင့်​အ​မျိုး​သား​များ​လည်း မ​နည်း​လှ​ပေ။</div>
<div class="v" id="v13"><span class="vn">13</span> <span class="br-p"><br><br></span>သို့​သော် ပေါ​လု​သည် ဘု​ရား​သ​ခင်​၏​နှုတ်​က​ပတ်​တ​ရား​ကို ဗေ​ရိ​မြို့​တွင်​လည်း ဟော​ပြော​နေ​ကြောင်း သက်​သာ​လော​နိတ်​မြို့​မှ ဂျူး​လူ​မျိုး​တို့ ကြား​သိ​ကြ​သော​အ​ခါ ထို​အ​ရပ်​သို့​လိုက်​လာ​၍ လူ​ထု​ပ​ရိ​သတ်​များ​ကို​လှုံ့​ဆော်​ကာ မ​ငြိမ်​မ​သက်​ဖြစ်​စေ​<sup class="fnm"><a name="fnm4" href="#fn4">4</a></sup>ကြ​၏။</div>
<div class="v" id="v14"><span class="vn">14</span> ထို​အ​ခါ ညီ​အစ်​ကို​တို့​သည် ပေါ​လု​ကို ချက်​ချင်း​ပို့​ဆောင်​လျက် ပင်​လယ်​ကမ်း​ခြေ​အ​ထိ​သွား​စေ​ကြ​၏။ သိ​လ​နှင့်​တိ​မော​သေ​တို့​မူ​ကား ထို​မြို့​၌​နေ​ရစ်​ကြ​၏။</div>
<div class="v" id="v15"><span class="vn">15</span> ပေါ​လု​ကို​လိုက်​ပို့​သော​သူ​တို့​သည် သူ့​ကို အေ​သင်​မြို့​တိုင်​အောင် ပို့​ဆောင်​ပြီး​နောက် သိ​လ​နှင့်​တိ​မော​သေ​တို့​အား မိ​မိ​ထံ​သို့ တတ်​နိုင်​သ​မျှ အ​မြန်​ဆုံး​လာ​ကြ​ပါ​ဟူ​သော ပေါ​လု​၏​ညွှန်​ကြား​ချက်​ကို​ယူ​၍ ပြန်​သွား​ကြ​၏။</div>
<div class="v" id="v16"><h2>အေ​သင်​မြို့​သို့​ပေါ​လု​ရောက်​ရှိ​ခြင်း</h2><span class="vn">16</span> <span class="br-p"><br><br></span>ပေါ​လု​သည် အေ​သင်​မြို့​၌ သူ​တို့​ကို​စောင့်​နေ​စဉ် ထို​မြို့​သည် ရုပ်​တု​များ​နှင့်​ပြည့်​နေ​သည်​ကို​မြင်​၍ မိ​မိ​စိတ်​တွင် မ​ခံ​မ​ရပ်​နိုင်​ဖြစ်​ရ​လေ​၏။</div>
<div class="v" id="v17"><span class="vn">17</span> ထို့​ကြောင့် သူ​သည် ဝတ်​ပြု​စည်း​ဝေး​ကျောင်း​တွင် ဂျူး​လူ​မျိုး​မှ​စ​၍ ဘု​ရား​သ​ခင်​ကို​ကိုး​ကွယ်​သော​သူ​တို့​နှင့် ဆွေး​နွေး​ပြော​ဆို​လျက် ဈေး​အ​ရပ်​တွင်​လည်း ထို​အ​ရပ်​၌​ရှိ​သော​သူ​တို့​နှင့် နေ့​စဉ်​နေ့​တိုင်း ဆွေး​နွေး​ပြော​ဆို​၏။</div>
<div class="v" id="v18"><span class="vn">18</span> ဧ​ပိ​ကု​ရု​၏​တ​ပည့်​များ​နှင့် သ​တော​အိပ်​အ​တွေး​အ​ခေါ်​ပ​ညာ​ရှင်​အ​ချို့​တို့​သည်​လည်း ပေါ​လု​နှင့်​ဆွေး​နွေး​ကြ​၏။ အ​ချို့​က “ဤ​စ​ကား​အိုး​သည် မည်​သည့်​အ​ရာ​ကို ပြော​ဆို​လို​သ​နည်း”​ဟု ဆို​ကြ​၏။ အ​ချို့​တို့​က​မူ “သူ​သည် တစ်​ပြည်​တစ်​ရပ်​ခြား​၏​နတ်​ဘု​ရား​များ​အ​ကြောင်း​ကို ဟော​ပြော​နေ​ဟန်​ရှိ​သည်”​ဟု ဆို​ကြ​၏။ ဤ​သို့​ဆို​ခြင်း​မှာ ပေါ​လု​သည် ယေ​ရှု​နှင့် ရှင်​ပြန်​ထ​မြောက်​ခြင်း​အ​ကြောင်း​တို့​ကို ဟော​ပြော​နေ​<sup class="fnm"><a name="fnm5" href="#fn5">5</a></sup>သော​ကြောင့်​ဖြစ်​၏။</div>
<div class="v" id="v19"><span class="vn">19</span> ထို​အ​ခါ သူ​တို့​သည် ပေါ​လု​ကို အာ​ရေ​ပါ​ဂု​ရုံး​တော်​သို့ ခေါ်​သွား​ပြီး​လျှင် “သင်​ဟော​ပြော​နေ​သော ဤ​အ​ယူ​ဝါ​ဒ​အ​သစ်​သည် မည်​သည့်​အ​ရာ​ဖြစ်​သည်​ကို ငါ​တို့​သိ​ပါ​ရ​စေ။</div>
<div class="v" id="v20"><span class="vn">20</span> အ​ကြောင်း​မူ​ကား သင်​သည် ငါ​တို့​အ​တွက်​အ​သစ်​အ​ဆန်း​ဖြစ်​သော​အ​ရာ​အ​ချို့​တို့​ကို ယူ​ဆောင်​လာ​သည်​ဖြစ်​၍ ၎င်း​တို့​သည် မည်​သည့်​အ​ရာ​ဖြစ်​သည်​ကို ငါ​တို့​သိ​လို​ပါ​သည်”​ဟု ဆို​ကြ​၏။</div>
<div class="v" id="v21"><span class="vn">21</span> အေ​သင်​မြို့​သား​များ​မှ​စ​၍ အ​လည်​အ​ပတ်​ရောက်​ရှိ​လာ​သော သူ​စိမ်း​ဧည့်​သည်​အ​ပေါင်း​တို့​သည် အ​သစ်​အ​ဆန်း​ဖြစ်​သော​အ​ရာ​တစ်​စုံ​တစ်​ခု​ကို ပြော​ဆို​ရန် သို့​မ​ဟုတ် ကြား​နာ​ရန်​အ​တွက်​သာ အ​ချိန်​ကို​အ​သုံး​ချ​တတ်​ကြ​၏။</div>
<div class="v" id="v22"><h2>အာ​ရေ​ပါ​ဂု​ရုံး​တော်​၌​ဟော​ပြော​ခြင်း</h2><span class="vn">22</span> <span class="br-p"><br><br></span>ထို့​ကြောင့် ပေါ​လု​သည် အာ​ရေ​ပါ​ဂု​ရုံး​တော်​အ​လယ်​၌​ရပ်​လျက် “အေ​သင်​မြို့​သား​တို့၊ သင်​တို့​သည် အ​ရာ​ရာ​၌ ဘာ​သာ​တ​ရား​အ​လွန်​ကိုင်း​ရှိုင်း​သူ​များ​ဖြစ်​ကြ​သည်​ကို ငါ​မြင်​ရ​၏။</div>
<div class="v" id="v23"><span class="vn">23</span> သင်​တို့​ကိုး​ကွယ်​သော​အ​ရာ​များ​ကို လှည့်​လည်​၍​ကြည့်​ရှု​စဉ် ‘မ​သိ​သော​ဘု​ရား​အ​တွက်’​ဟု ကမ္ပည်း​ထိုး​ထား​သည့် ယဇ်​ပလ္လင်​တစ်​ခု​ကို ငါ​တွေ့​ရ​၏။ ထို့​ကြောင့် သင်​တို့​မ​သိ​ဘဲ ဝတ်​ပြု​ကိုး​ကွယ်​နေ​သော ထို​ဘု​ရား​အ​ကြောင်း​ကို သင်​တို့​အား ငါ​ဟော​ပြော​ပါ​မည်။</div>
<div class="v" id="v24"><span class="vn">24</span> <span class="br-p"><br><br></span>ကမ္ဘာ​လော​က​နှင့် ၎င်း​၌​ရှိ​သော​အ​ရာ​အား​လုံး​တို့​ကို ဖန်​ဆင်း​တော်​မူ​သော ဘု​ရား​သ​ခင်​သည် ကောင်း​ကင်​နှင့်​မြေ​ကြီး​၏​အ​ရှင်​သ​ခင်​<sup class="fnm"><a name="fnm6" href="#fn6">6</a></sup>ဖြစ်​၍ လူ့​လက်​ဖြင့်​တည်​ဆောက်​သော​ဗိ​မာန်​များ​တွင် ကိန်း​ဝပ်​တော်​မူ​သည်​မ​ဟုတ်။<sup class="fnm"><a name="fnm7" href="#fn7">7</a></sup></div>
<div class="v" id="v25"><span class="vn">25</span> ကိုယ်​တော်​သည် အ​သက်​နှင့်​တ​ကွ ထွက်​သက်​ဝင်​သက်​နှင့် အ​ရာ​ခပ်​သိမ်း​တို့​ကို လူ​အ​ပေါင်း​တို့​အား ပေး​တော်​မူ​သည်​<sup class="fnm"><a name="fnm8" href="#fn8">8</a></sup>ဖြစ်​၍ တစ်​စုံ​တစ်​ခု​ကို​လို​အပ်​သည့်​အ​လား လူ့​လက်​ဖြင့်​ပြု​စု​ခြင်း​ကို ခံ​တော်​မူ​သည်​မ​ဟုတ်။<sup class="fnm"><a name="fnm9" href="#fn9">9</a></sup></div>
<div class="v" id="v26"><span class="vn">26</span> ကိုယ်​တော်​သည် လူ​တစ်​ဦး​တည်း​မှ လူ​မျိုး​အား​လုံး​ကို ဖန်​ဆင်း​၍<sup class="fnm"><a name="fnm10" href="#fn10">10</a></sup> ကမ္ဘာ​မြေ​ပြင်​အ​နှံ့​တွင်​နေ​ထိုင်​စေ​ကာ အ​ချိန်​ကာ​လ​များ​နှင့် သူ​တို့​နေ​ထိုင်​ရာ​နယ်​နိ​မိတ်​များ​ကို ကြို​တင်​ချ​မှတ်​ပေး​တော်​မူ​၏။<sup class="fnm"><a name="fnm11" href="#fn11">11</a></sup></div>
<div class="v" id="v27"><span class="vn">27</span> ဤ​သို့​ပြု​ခြင်း​မှာ လူ​တို့​သည် ဘု​ရား​သ​ခင်​<sup class="fnm"><a name="fnm12" href="#fn12">12</a></sup>ကို လိုက်​စမ်း​၍ တွေ့​လို​တွေ့​ငြား ရှာ​ဖွေ​ကြ​စေ​ရန် အ​တွက်​ဖြစ်​၏။ အ​မှန်​စင်​စစ် ကိုယ်​တော်​သည် ငါ​တို့​တစ်​စုံ​တစ်​ဦး​နှင့်​မျှ ဝေး​ကွာ​တော်​မူ​သည်​မ​ဟုတ်။<sup class="fnm"><a name="fnm13" href="#fn13">13</a></sup></div>
<div class="v" id="v28"><span class="vn">28</span> အ​ကြောင်း​မူ​ကား သင်​တို့​ထဲ​မှ က​ဗျာ​ဆ​ရာ​အ​ချို့​တို့​က “စင်​စစ်​ဆို​သော် ငါ​တို့​သည်​ကား ကိုယ်​တော့်​အ​မျိုး​အ​နွယ် ဖြစ်​ကြ​ကုန်​၏”​ဟု စပ်​ဆို​ထား​သည့်​အ​တိုင်း ငါ​တို့​သည် ကိုယ်​တော်​၌ အ​သက်​ရှင်​လျက်၊ လှုပ်​ရှား​လျက်၊ ဖြစ်​တည်​လျက် ရှိ​ကြ​၏။</div>
<div class="v" id="v29"><span class="vn">29</span> <span class="br-p"><br><br></span>ငါ​တို့​သည် ဘု​ရား​သ​ခင်​၏​သား​သ​မီး​များ​ဖြစ်​ကြ​သော​ကြောင့် ဘု​ရား​သ​ခင်​ကို လူ​၏​အ​တတ်​ပ​ညာ​နှင့်​စဉ်း​စား​ဆင်​ခြင်​မှု​တို့​ဖြင့် ရွှေ၊ ငွေ၊ ကျောက်​တုံး​တို့​ကို​ထွင်း​ထု​ပြု​လုပ်​ထား​သည့် ရုပ်​တု​နှင့်​တူ​သည်​ဟု​မ​ထင်​မှတ်​သင့်​ပေ။<sup class="fnm"><a name="fnm14" href="#fn14">14</a></sup></div>
<div class="v" id="v30"><span class="vn">30</span> ဘု​ရား​သ​ခင်​သည် လူ​တို့​မ​သိ​နား​မ​လည်​သည့်​အ​ချိန်​ကာ​လ​ကို အ​မှု​မ​ထား​ခဲ့​သော်​လည်း ယ​ခု​အ​ခါ နေ​ရာ​တိုင်း​ရှိ လူ​အ​ပေါင်း​တို့​အား နောင်​တ​ရ​ကြ​ရန် အ​မိန့်​ပေး​တော်​မူ​၏။</div>
<div class="v" id="v31"><span class="vn">31</span> အ​ကြောင်း​မူ​ကား ဘု​ရား​သ​ခင်​သည် မိ​မိ​ခန့်​အပ်​ထား​သော​အ​ရှင်​အား​ဖြင့် ကမ္ဘာ​လော​က​အား ဖြောင့်​မတ်​စွာ​တ​ရား​စီ​ရင်​မည့်​နေ့​ရက်​ကို သတ်​မှတ်​ထား​တော်​မူ​ပြီး<sup class="fnm"><a name="fnm15" href="#fn15">15</a></sup> ထို​အ​ရှင်​ကို သေ​သော​သူ​တို့​ထဲ​မှ ထ​မြောက်​စေ​တော်​မူ​ခြင်း​အား​ဖြင့် လူ​အ​ပေါင်း​တို့​အား ခိုင်​လုံ​သော​အ​ထောက်​အ​ထား​ကို​ပေး​တော်​မူ​၏”​ဟု ဆို​လေ​၏။</div>
<div class="v" id="v32"><span class="vn">32</span> <span class="br-p"><br><br></span>သေ​လွန်​သော​သူ​တို့​၏​ရှင်​ပြန်​ထ​မြောက်​ခြင်း​အ​ကြောင်း​ကို ကြား​ကြ​သော​အ​ခါ အ​ချို့​သော​သူ​တို့​သည် ကဲ့​ရဲ့​ကြ​၏။ အ​ချို့​သော​သူ​တို့​က​မူ “ဤ​အ​ကြောင်း​နှင့်​ပတ်​သက်​၍ သင့်​ထံ​မှ နောက်​တစ်​ဖန် နား​ထောင်​ဦး​မည်”​ဟု ဆို​ကြ​၏။</div>
<div class="v" id="v33"><span class="vn">33</span> ထို​အ​ခါ ပေါ​လု​သည် သူ​တို့​ထံ​မှ ထွက်​သွား​လေ​၏။</div>
<div class="v" id="v34"><span class="vn">34</span> သို့​သော် လူ​အ​ချို့​တို့​သည် ပေါ​လု​နှင့်​ပေါင်း​ဖော်​၍ ယုံ​ကြည်​ကြ​၏။ သူ​တို့​ထဲ​တွင် အာ​ရေ​ပါ​ဂု​ရုံး​တော်​အ​ဖွဲ့​ဝင်​တစ်​ဦး​ဖြစ်​သော ဒ​ယော​နု​သိ​နှင့် ဒ​မာ​ရိ​အ​မည်​ရှိ​အ​မျိုး​သ​မီး​တို့​အ​ပြင် သူ​တို့​နှင့်​အ​တူ​ရှိ​သော အ​ခြား​သူ​များ​ပါ​ကြ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> လု ၂၄:၂၆၊ ယော ၂၀:၉၊ တ ၃:၁၈၊ ၉:၂၂၊ ၁၈:၅၊ ၂၈။ ဟေ​ရှာ ၅၃:၁-၁၂။</div>
<div class="fn"><sup class="fnt"><a name="fn2" href="#fnm2">2</a></sup> အ​ချို့​မူ​ရင်း​ကျမ်း​၌ “မ​ယုံ​ကြည်​သော​ဂျူး​လူ​မျိုး”</div>
<div class="fn"><sup class="fnt"><a name="fn3" href="#fnm3">3</a></sup> လု ၂၃:၂။</div>
<div class="fn"><sup class="fnt"><a name="fn4" href="#fnm4">4</a></sup> အ​ချို့​မူ​ရင်း​ကျမ်း​၌ “မ​ငြိမ်​မ​သက်​ဖြစ်​စေ” မ​ပါ။</div>
<div class="fn"><sup class="fnt"><a name="fn5" href="#fnm5">5</a></sup> တ ၄:၂။</div>
<div class="fn"><sup class="fnt"><a name="fn6" href="#fnm6">6</a></sup> မ ၁၁:၂၅၊ တ ၁၄:၁၅။ က ၁:၁၊ ထွ ၂၀:၁၁၊ ဆာ ၁၄၆:၆၊ ဟေ​ရှာ ၄၂:၅။</div>
<div class="fn"><sup class="fnt"><a name="fn7" href="#fnm7">7</a></sup> တ ၇:၄၈။ ၃ရာ ၈:၂၇။</div>
<div class="fn"><sup class="fnt"><a name="fn8" href="#fnm8">8</a></sup> က ၂:၇၊ ယော​ဘ ၂၇:၃၊ ၃၃:၄၊ ဟေ​ရှာ ၄၂:၅၊ ဇာ ၁၂:၁။</div>
<div class="fn"><sup class="fnt"><a name="fn9" href="#fnm9">9</a></sup> ယော​ဘ ၂၂:၂။</div>
<div class="fn"><sup class="fnt"><a name="fn10" href="#fnm10">10</a></sup> အ​ချို့​မူ​ရင်း​ကျမ်း​၌ “လူ​အား​လုံး​ကို တစ်​သွေး​တည်း​နှင့် ဖန်​ဆင်း​၍”</div>
<div class="fn"><sup class="fnt"><a name="fn11" href="#fnm11">11</a></sup> တ​ရား ၃၂:၈။</div>
<div class="fn"><sup class="fnt"><a name="fn12" href="#fnm12">12</a></sup> အ​ချို့​မူ​ရင်း​ကျမ်း​၌ “ထာ​ဝ​ရ​ဘု​ရား”</div>
<div class="fn"><sup class="fnt"><a name="fn13" href="#fnm13">13</a></sup> ယေ ၂၃:၂၃-၂၄။</div>
<div class="fn"><sup class="fnt"><a name="fn14" href="#fnm14">14</a></sup> ဗျာ ၉:၂၀။ ဆာ ၁၁၅:၄-၇၊ ၁၃၅:၁၅-၁၇။</div>
<div class="fn"><sup class="fnt"><a name="fn15" href="#fnm15">15</a></sup> ဆာ ၉:၈၊ ၉၆:၁၃၊ ၉၈:၉။</div>
</div>
<!-- PARSED ABOVE; EDITING MAY BREAK PARSER -->
</body></html>