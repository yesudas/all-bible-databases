<html><head>
<meta http-equiv="Content-Type" content="text/html;charset=utf-8" />
<title>Eph 1 &ndash; ဧ​ဖက်​ဩ​ဝါ​ဒ​စာ &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eph', 1);">
<div id="navbar"><a href="../index.html">Myanmar Standard Bible</a> &ndash; <b>ဧ​ဖက်​ဩ​ဝါ​ဒ​စာ</b> &ndash; <b>1</b> <a href="Eph_2.html">2</a> <a href="Eph_3.html">3</a> ... <a href="Eph_6.html">6</a> </div><hr>
<h1>Eph 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>နှုတ်​ခွန်း​ဆက်​ခြင်း</h2><span class="vn">1</span> <span class="br-p"><br><br></span>ဘု​ရား​သ​ခင်​၏​အ​လို​တော်​အား​ဖြင့် ခ​ရစ်​တော်​ယေ​ရှု​၏​တ​မန်​တော်​ဖြစ်​သော ငါ​ပေါ​လု​သည် ခ​ရစ်​တော်​ယေ​ရှု​၌​သစ္စာ​ရှိ​သည့် ဧ​ဖက်​မြို့​တွင်​နေ​ကြ​သော​သန့်​ရှင်း​သူ​များ​ထံ​သို့ စာ​ရေး​လိုက်​ပါ​၏။</div>
<div class="v" id="v2"><span class="vn">2</span> ငါ​တို့​အ​ဖ​ဘု​ရား​သ​ခင်​နှင့် သ​ခင်​ယေ​ရှု​ခ​ရစ်​တော်​ထံ​မှ ကျေး​ဇူး​တော်​နှင့်​ငြိမ်​သက်​ခြင်း​သည် သင်​တို့​၌​ရှိ​ပါ​စေ​သော။</div>
<div class="v" id="v3"><h2>ဘု​ရား​သ​ခင်​၏​ကြွယ်​ဝ​သော​ကောင်း​ချီးမင်္ဂ​လာ</h2><span class="vn">3</span> <span class="br-p"><br><br></span>အ​ထက်​ကောင်း​ကင်​အ​ရပ်​တွင်​ရှိ​သော ဝိ​ညာဉ်​ရေး​ဆိုင်​ရာ​ကောင်း​ချီး​မင်္ဂ​လာ​အ​ပေါင်း​တို့​ဖြင့် ငါ​တို့​ကို ခ​ရစ်​တော်​၌ ကောင်း​ချီး​ပေး​တော်​မူ​သည့် ငါ​တို့​သ​ခင်​ယေ​ရှု​ခ​ရစ်​တော်​၏​ခ​မည်း​တော်​ဖြစ်​တော်​မူ​သော ဘု​ရား​သ​ခင်​သည် မင်္ဂ​လာ​ရှိ​ပါ​စေ​သော။</div>
<div class="v" id="v4"><span class="vn">4</span> ငါ​တို့​သည် ရှေ့​တော်​၌ သန့်​ရှင်း​၍ အ​ပြစ်​အ​နာ​အ​ဆာ​ကင်း​သော​သူ​ဖြစ်​ကြ​မည့်​အ​ကြောင်း ဘု​ရား​သ​ခင်​သည် ကမ္ဘာ​မ​တည်​မ​ရှိ​မီ​က​ပင် ငါ​တို့​ကို ခ​ရစ်​တော်​၌​ရွေး​ကောက်​တော်​မူ​ပြီး</div>
<div class="v" id="v5"><span class="vn">5</span> မိ​မိ​အ​လို​တော်​နှင့်​ညီ​သော​စေ​တ​နာ​အ​တိုင်း ယေ​ရှု​ခ​ရစ်​တော်​အား​ဖြင့် ငါ​တို့​ကို မိ​မိ​၏​သား​သ​မီး​အ​ရာ​၌ မေတ္တာ​တော်​ဖြင့် ကြို​တင်​သတ်​မှတ်​ထား​တော်​မူ​၏။</div>
<div class="v" id="v6"><span class="vn">6</span> ဤ​သည်​ကား ချစ်​တော်​မူ​သော​သား​တော်​အား​ဖြင့် ငါ​တို့​အား​ပေး​သ​နား​တော်​မူ​သော မိ​မိ​ကျေး​ဇူး​တော်​၏​ဘုန်း​တော်​ကို ငါ​တို့​ချီး​မွမ်း​ကြ​မည့်​အ​ကြောင်း​တည်း။<sup class="fnm"><a name="fnm1" href="#fn1">1</a></sup></div>
<div class="v" id="v7"><span class="vn">7</span> ဘု​ရား​သ​ခင်​၏​ကျေး​ဇူး​တော်​ကြွယ်​ဝ​တော်​မူ​သည်​နှင့်​အ​ညီ ငါ​တို့​သည် သား​တော်​၏​သွေး​တော်​အား​ဖြင့် ရွေး​နုတ်​ခြင်း​တည်း​ဟူ​သော ကျူး​လွန်​သည့်​အ​ပြစ်​များ​ခွင့်​လွှတ်​ခြင်း​ကျေး​ဇူး​ကို ထို​သား​တော်​အား​ဖြင့်​ရ​ရှိ​ကြ​၏။<sup class="fnm"><a name="fnm2" href="#fn2">2</a></sup></div>
<div class="v" id="v8"><span class="vn">8</span> ဘု​ရား​သ​ခင်​သည် ထို​ကျေး​ဇူး​တော်​ကို ငါ​တို့​၌​ကြွယ်​ဝ​ပြည့်​စုံ​စေ​တော်​မူ​၍ ခပ်​သိမ်း​သော​ဉာဏ်​ပ​ညာ​နှင့်​အ​သိ​ပ​ညာ​အား​ဖြင့်</div>
<div class="v" id="v9"><span class="vn">9</span> ခ​ရစ်​တော်​၌​ကြံ​ရွယ်​ထား​သည့် အ​လို​တော်​၏​လျှို့​ဝှက်​နက်​နဲ​သော​အ​ရာ​ကို မိ​မိ​စေ​တ​နာ​တော်​အ​တိုင်း ငါ​တို့​အား​သိ​စေ​တော်​မူ​၏။</div>
<div class="v" id="v10"><span class="vn">10</span> ထို​နက်​နဲ​သော​အ​ရာ​ဟူ​မူ​ကား အ​ချိန်​အ​ခါ​များ​ပြည့်​စုံ​သော​အ​ခါ ကောင်း​ကင်​ဘုံ​၌​ရှိ​သော​အ​ရာ​များ​ဖြစ်​စေ၊ မြေ​ကြီး​ပေါ်​၌​ရှိ​သော​အ​ရာ​များ​ဖြစ်​စေ၊ အ​ရာ​ခပ်​သိမ်း​တို့​ကို ခ​ရစ်​တော်​၌​ပေါင်း​စည်း​စေ​ရန် စီ​မံ​ခန့်​ခွဲ​တော်​မူ​ခြင်း​ဖြစ်​၏။<sup class="fnm"><a name="fnm3" href="#fn3">3</a></sup></div>
<div class="v" id="v11"><span class="vn">11</span> <span class="br-p"><br><br></span>ငါ​တို့​သည်​လည်း အ​ရာ​ခပ်​သိမ်း​တို့​ကို မိ​မိ​အ​လို​တော်​နှင့်​ညီ​သော​ဆုံး​ဖြတ်​ချက်​အ​တိုင်း လုပ်​ဆောင်​စေ​တော်​မူ​သော​အ​ရှင်​၏​အ​ကြံ​အ​စည်​တော်​နှင့်​အ​ညီ ကြို​တင်​သတ်​မှတ်​ထား​ခြင်း​ခံ​ရ​၍ ထို​ခ​ရစ်​တော်​အား​ဖြင့် အ​မွေ​တော်​ကို​ရ​ရှိ​ကြ​၏။</div>
<div class="v" id="v12"><span class="vn">12</span> ဤ​သည်​ကား ခ​ရစ်​တော်​၌ ဦး​စွာ​မျှော်​လင့်​ထား​သော​ငါ​တို့​သည် ဘု​ရား​သ​ခင်​၏​ဘုန်း​တော်​ကို ချီး​မွမ်း​ကြ​မည့်​အ​ကြောင်း​တည်း။</div>
<div class="v" id="v13"><span class="vn">13</span> သင်​တို့​သည်​လည်း သင်​တို့​၏​ကယ်​တင်​ခြင်း​နှင့်​ဆိုင်​သည့် ကောင်း​မြတ်​သော​သ​တင်း​တည်း​ဟူ​သော သမ္မာ​တ​ရား​၏​နှုတ်​က​ပတ်​တော်​ကို ထို​သ​ခင်​၌​ကြား​ရ​၍ ကိုယ်​တော်​ကို​ယုံ​ကြည်​သ​ဖြင့် က​တိ​ထား​တော်​မူ​သော သန့်​ရှင်း​သော​ဝိ​ညာဉ်​တော်​ဖြင့် တံ​ဆိပ်​ခတ်​နှိပ်​ခြင်း​ကို​ခံ​ရ​ကြ​၏။</div>
<div class="v" id="v14"><span class="vn">14</span> ထို​ဝိ​ညာဉ်​တော်​သည် ပိုင်​ဆိုင်​တော်​မူ​သော​သူ​တို့​ရွေး​နုတ်​ခြင်း​ခံ​ရ​သည်​အ​ထိ ငါ​တို့​၏​အ​မွေ​အ​တွက် စ​ရန်​ဖြစ်​တော်​မူ​၏။<sup class="fnm"><a name="fnm4" href="#fn4">4</a></sup> ဘု​ရား​သ​ခင်​၏​ဘုန်း​တော်​ကို​ချီး​မွမ်း​ကြ​ရန်​အ​တွက်​လည်း​ဖြစ်​၏။</div>
<div class="v" id="v15"><h2>ကျေး​ဇူး​တော်​ချီး​မွမ်း​ခြင်း​နှင့်​ဆု​တောင်း​ခြင်း</h2><span class="vn">15</span> <span class="br-p"><br><br></span>ထို့​ကြောင့် ငါ​သည်​လည်း သ​ခင်​ယေ​ရှု​အ​ပေါ်​၌​ရှိ​သော သင်​တို့​၏​ယုံ​ကြည်​ခြင်း​နှင့် သန့်​ရှင်း​သူ​အ​ပေါင်း​တို့​အ​ပေါ်​ထား​ရှိ​သော သင်​တို့​၏​ချစ်​ခြင်း​မေတ္တာ​အ​ကြောင်း​ကို ကြား​သိ​သ​ဖြင့်</div>
<div class="v" id="v16"><span class="vn">16</span> သင်​တို့​အ​တွက် အ​စဉ်​မ​ပြတ်​ကျေး​ဇူး​တော်​ချီး​မွမ်း​လျက် ငါ​၏​ဆု​တောင်း​ချက်​များ​၌ သင်​တို့​ကို​သ​တိ​ရ​ကာ</div>
<div class="v" id="v17"><span class="vn">17</span> ငါ​တို့​သ​ခင်​ယေ​ရှု​ခ​ရစ်​တော်​၏​ဘု​ရား​သ​ခင်​တည်း​ဟူ​သော ဘုန်း​အ​သ​ရေ​နှင့်​ပြည့်​စုံ​တော်​မူ​သည့်​ခ​မည်း​တော်​သည် မိ​မိ​ကို​သိ​ရှိ​စေ​ရန် ဉာဏ်​ပ​ညာ​နှင့်​ဗျာ​ဒိတ်​တော်​ဆိုင်​ရာ​ဝိ​ညာဉ်​<sup class="fnm"><a name="fnm5" href="#fn5">5</a></sup>ကို သင်​တို့​အား ပေး​တော်​မူ​မည့်​အ​ကြောင်း​နှင့်</div>
<div class="v" id="v18"><span class="vn">18</span> ဘု​ရား​သ​ခင်​သည် သင်​တို့​၏​စိတ်​နှ​လုံး​<sup class="fnm"><a name="fnm6" href="#fn6">6</a></sup>မျက်​စိ​ကို ပွင့်​လင်း​စေ​၍ ခေါ်​ယူ​တော်​မူ​ခြင်း​နှင့်​ဆိုင်​သော မျှော်​လင့်​ခြင်း​သည် မည်​သည့်​အ​ရာ​ဖြစ်​သည်​ကို​လည်း​ကောင်း၊ သန့်​ရှင်း​သူ​တို့​ခံ​ရ​မည့်​အ​မွေ​တော်​သည် ဘုန်း​အ​သ​ရေ​နှင့် မည်​မျှ​ကြွယ်​ဝ​သည်​ကို​လည်း​ကောင်း၊</div>
<div class="v" id="v19"><span class="vn">19</span> ကိုယ်​တော်​၏​အ​စွမ်း​သတ္တိ​နှင့်​တန်​ခိုး​အ​ရှိန်​အ​ဝါ​တို့​၏​လုပ်​ဆောင်​မှု​အား​ဖြင့် ယုံ​ကြည်​သော​ငါ​တို့​အ​ပေါ်​သက်​ရောက်​သည့် ကိုယ်​တော်​၏​တန်​ခိုး​သည် မည်​မျှ​ထူး​ကဲ​ကြီး​မား​သည်​ကို​လည်း​ကောင်း သင်​တို့​အား​သိ​စေ​မည့်​အ​ကြောင်း တောင်း​လျှောက်​၏။</div>
<div class="v" id="v20"><h2>ခ​ရစ်​တော်​၌​ရှိ​သော ဘု​ရား​သ​ခင်​၏​တန်​ခိုး​တော်</h2><span class="vn">20</span> <span class="br-p"><br><br></span>ဘု​ရား​သ​ခင်​သည် ထို​အ​စွမ်း​သတ္တိ​နှင့်​တန်​ခိုး​အ​ရှိန်​အ​ဝါ​တို့​ကို ခ​ရစ်​တော်​ထဲ​၌ သက်​ဝင်​လှုပ်​ရှား​စေ​တော်​မူ​၍ ခ​ရစ်​တော်​ကို သေ​သော​သူ​တို့​ထဲ​မှ ထ​မြောက်​စေ​ကာ</div>
<div class="v" id="v21"><span class="vn">21</span> ခပ်​သိမ်း​သော အုပ်​ချုပ်​မှု၊ အာ​ဏာ​စက်၊ တန်​ခိုး၊ စိုး​ပိုင်​ခွင့်​နှင့် မျက်​မှောက်​ကာ​လ​၌​သာ​မ​က တ​မ​လွန်​ကာ​လ​၌​လည်း ခေါ်​ဝေါ်​သ​မုတ်​ခြင်း​ခံ​ရ​သည့် ဘွဲ့​နာ​မ​ရှိ​သ​မျှ​တို့​၏​အ​ပေါ် အ​ထက်​ကောင်း​ကင်​အ​ရပ်​၌ မိ​မိ​၏​လက်​ယာ​တော်​ဘက်​တွင် ထိုင်​စေ​တော်​မူ​၏။</div>
<div class="v" id="v22"><span class="vn">22</span> အ​ရာ​ခပ်​သိမ်း​တို့​ကို​လည်း ခ​ရစ်​တော်​၏​ခြေ​တော်​အောက်​၌ ချ​ထား​၍ ကိုယ်​တော်​ကို အ​ရာ​ခပ်​သိမ်း​တို့​အ​ပေါ် ဦး​ခေါင်း​ဖြစ်​စေ​ပြီး<sup class="fnm"><a name="fnm7" href="#fn7">7</a></sup> အ​သင်း​တော်​အား​ပေး​တော်​မူ​၏။</div>
<div class="v" id="v23"><span class="vn">23</span> ထို​အ​သင်း​တော်​သည် အ​လုံး​စုံ​တို့​ကို အ​လုံး​စုံ​တို့​၌ ပြည့်​စုံ​စေ​တော်​မူ​သော​အ​ရှင်​၏​ပြည့်​စုံ​ခြင်း​တည်း​ဟူ​သော ခ​ရစ်​တော်​၏​ကိုယ်​ခန္ဓာ​တော်​ဖြစ်​၏။<sup class="fnm"><a name="fnm8" href="#fn8">8</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ၂ကော ၄:၁၅။</div>
<div class="fn"><sup class="fnt"><a name="fn2" href="#fnm2">2</a></sup> ကော ၁:၁၄။</div>
<div class="fn"><sup class="fnt"><a name="fn3" href="#fnm3">3</a></sup> ဧ ၃:၄-၆၊ ကော ၁:၂၆-၂၇၊ ၂:၂။</div>
<div class="fn"><sup class="fnt"><a name="fn4" href="#fnm4">4</a></sup> ၂ကော ၁:၂၂၊ ၅:၅။</div>
<div class="fn"><sup class="fnt"><a name="fn5" href="#fnm5">5</a></sup> သို့​မ​ဟုတ် “ဝိ​ညာဉ်​တော်”</div>
<div class="fn"><sup class="fnt"><a name="fn6" href="#fnm6">6</a></sup> အ​ချို့​မူ​ရင်း​ကျမ်း​၌ “အ​သိ​ဉာဏ်”</div>
<div class="fn"><sup class="fnt"><a name="fn7" href="#fnm7">7</a></sup> မ ၂၂:၄၄၊ ၂၆:၆၄၊ မာ ၁၂:၃၆၊ ၁၄:၆၂၊ ၁၆:၁၉၊ လု ၂၀:၄၃၊ ၂၂:၆၉၊ တ ၂:၃၃၊ ၃၅၊ ၇:၅၅-၅၆၊ ရော ၈:၃၄၊ ဖိ ၂:၉၊ ကော ၂:၆၊ ၃:၁၊ ဟေ​ဗြဲ ၁:၃၊ ၄၊ ၁၃၊ ၈:၁၊ ၁၀:၁၂-၁၃၊ ၁၂:၂၊ ၁ပေ ၃:၂၂။ ဆာ ၈:၆၊ ၁၆:၁၁၊ ၁၁၀:၁။</div>
<div class="fn"><sup class="fnt"><a name="fn8" href="#fnm8">8</a></sup> ဧ ၅:၂၃၊ ကော ၁:၁၈။</div>
</div>
<!-- PARSED ABOVE; EDITING MAY BREAK PARSER -->
</body></html>