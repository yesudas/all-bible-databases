<html><head>
<meta http-equiv="Content-Type" content="text/html;charset=utf-8" />
<title>Eph 2 &ndash; ဧ​ဖက်​ဩ​ဝါ​ဒ​စာ &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eph', 2);">
<div id="navbar"><a href="../index.html">Myanmar Standard Bible</a> &ndash; <b>ဧ​ဖက်​ဩ​ဝါ​ဒ​စာ</b> &ndash; <a href="Eph_1.html">1</a> <b>2</b> <a href="Eph_3.html">3</a> <a href="Eph_4.html">4</a> ... <a href="Eph_6.html">6</a> </div><hr>
<h1>Eph 2</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>သေ​ခြင်း​မှ အ​သက်​ရှင်​ခြင်း​သို့</h2><span class="vn">1</span> <span class="br-p"><br><br></span>တစ်​ချိန်​က သင်​တို့​သည် မိ​မိ​တို့​၏​အ​ပြစ်​နှင့်​ကျူး​လွန်​သော​အ​ပြစ်​များ​၌​သေ​နေ​ကြ​၍<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> အာ​ကာ​သ​နှင့်​ဆိုင်​သော​အာ​ဏာ​စက်​ကို စွဲ​ကိုင်​အုပ်​ချုပ်​သူ​တည်း​ဟူ​သော နာ​ခံ​မှု​မ​ရှိ​သော​သူ​တို့​ထဲ​၌ ယ​ခု​အ​လုပ်​လုပ်​နေ​သည့် ဝိ​ညာဉ်​အ​လို​အ​တိုင်း ဤ​လော​က​၏​လမ်း​စဉ်​နှင့်​အ​ညီ ထို​အ​ပြစ်​များ​တွင် အ​သက်​ရှင်​လျှောက်​လှမ်း​ခဲ့​ကြ​၏။</div>
<div class="v" id="v3"><span class="vn">3</span> ငါ​တို့​အား​လုံး​သည်​လည်း တစ်​ချိန်​က ထို​သူ​တို့​ထဲ​တွင်​ပါ​လျက် မိ​မိ​တို့​သွေး​သား​ဇာ​တိ​၏​တပ်​မက်​ခြင်း​များ​ထဲ​၌ အ​သက်​ရှင်​နေ​ထိုင်​ခဲ့​ပြီး ကိုယ်​ကာ​ယ​နှင့်​စိတ်​နှ​လုံး​တို့​၏​အ​လို​အ​တိုင်း​ပြု​၍ အ​ခြား​သော​သူ​တို့​ကဲ့​သို့​ပင် သ​ဘာ​ဝ​အ​လျောက် အ​မျက်​တော်​ခံ​ထိုက်​သော​သူ​များ​ဖြစ်​ကြ​၏။</div>
<div class="v" id="v4"><span class="vn">4</span> သို့​သော် က​ရု​ဏာ​တော်​နှင့်​ကြွယ်​ဝ​တော်​မူ​သော​ဘု​ရား​သ​ခင်​သည် ငါ​တို့​ကို​ချစ်​တော်​မူ​သည့် ကြီး​မား​သော​မေတ္တာ​တော်​အား​ဖြင့်</div>
<div class="v" id="v5"><span class="vn">5</span> ကျူး​လွန်​သော​အ​ပြစ်​များ​၌ သေ​နေ​သော​ငါ​တို့​ကို ခ​ရစ်​တော်​နှင့်​အ​တူ အ​သက်​ရှင်​စေ​တော်​မူ​၏။<sup class="fnm"><a name="fnm2" href="#fn2">2</a></sup> (သင်​တို့​သည် ကျေး​ဇူး​တော်​အား​ဖြင့် ကယ်​တင်​ခြင်း​ခံ​ရ​ကြ​၏။)<sup class="fnm"><a name="fnm3" href="#fn3">3</a></sup></div>
<div class="v" id="v6"><span class="vn">6</span> ထို့​နောက် ခ​ရစ်​တော်​ယေ​ရှု​အား​ဖြင့် ငါ​တို့​ကို ကိုယ်​တော်​နှင့်​အ​တူ​ထ​မြောက်​စေ​၍ အ​ထက်​ကောင်း​ကင်​အ​ရပ်​၌ ကိုယ်​တော်​နှင့်​အ​တူ​ထိုင်​စေ​တော်​မူ​၏။</div>
<div class="v" id="v7"><span class="vn">7</span> ဤ​သည်​ကား ခ​ရစ်​တော်​ယေ​ရှု​၌ ငါ​တို့​အား​ကျေး​ဇူး​ပြု​တော်​မူ​ခြင်း​အား​ဖြင့် မိ​မိ​၏​ထူး​ကဲ​သော​ကျေး​ဇူး​တော်​၏​ကြွယ်​ဝ​မှု​ကို နောင်​လာ​မည့်​ကာ​လ​အ​စဉ်​အ​ဆက်​တို့​၌ ပြ​သ​ရန်​အ​တွက်​ဖြစ်​၏။</div>
<div class="v" id="v8"><span class="vn">8</span> အ​ကြောင်း​မူ​ကား သင်​တို့​သည် ကျေး​ဇူး​တော်​ကြောင့် ယုံ​ကြည်​ခြင်း​အား​ဖြင့် ကယ်​တင်​ခြင်း​ခံ​ရ​ကြ​၏။ ၎င်း​သည် သင်​တို့​ကိုယ်​တိုင်​ကြောင့်​မ​ဟုတ်​ဘဲ ဘု​ရား​သ​ခင်​ပေး​တော်​မူ​သော​လက်​ဆောင်​ဖြစ်​၏။<sup class="fnm"><a name="fnm4" href="#fn4">4</a></sup></div>
<div class="v" id="v9"><span class="vn">9</span> မိ​မိ​ပြု​သော​အ​မှု​များ​ကြောင့်​မ​ဟုတ်။ သို့​ဖြစ်​၍ မည်​သူ​မျှ ဝါ​ကြွား​စ​ရာ​အ​ကြောင်း​မ​ရှိ။</div>
<div class="v" id="v10"><span class="vn">10</span> အ​ကြောင်း​မူ​ကား ငါ​တို့​သည် ကောင်း​သော​အ​မှု​များ​ကို​ပြု​ရန် ခ​ရစ်​တော်​ယေ​ရှု​၌​ဖန်​ဆင်း​ခြင်း​ခံ​ရ​သော ဘု​ရား​သ​ခင်​၏​လက်​ရာ​တော်​ဖြစ်​ကြ​၏။ ထို​ကောင်း​သော​အ​မှု​များ​၌ ငါ​တို့​အ​သက်​ရှင်​လျှောက်​လှမ်း​ကြ​ရန် ဘု​ရား​သ​ခင်​သည် ထို​အ​မှု​များ​ကို ကြို​တင်​ပြင်​ဆင်​ထား​တော်​မူ​၏။</div>
<div class="v" id="v11"><h2>ခ​ရစ်​တော်​၌​တစ်​လုံး​တစ်​ဝ​တည်း​ဖြစ်​ခြင်း</h2><span class="vn">11</span> <span class="br-p"><br><br></span>ထို့​ကြောင့် တစ်​ချိန်​က သင်​တို့​သည် ဇာ​တိ​အား​ဖြင့် လူ​မျိုး​ခြား​များ​ဖြစ်​ကြ​ပြီး ကိုယ်​ကာ​ယ​၌ လက်​ဖြင့်​အ​ရေ​ဖျား​လှီး​ထား​သော​သူ​တို့​က သင်​တို့​ကို အ​ရေ​ဖျား​မ​လှီး​သော​သူ​ဟု ခေါ်​ဝေါ်​ခဲ့​ကြ​သည်​ကို သ​တိ​ရ​ကြ​လော့။</div>
<div class="v" id="v12"><span class="vn">12</span> ထို​အ​ချိန်​က သင်​တို့​သည် ခ​ရစ်​တော်​နှင့်​ကင်း​ကွာ​၍ အစ္စ​ရေး​အ​မျိုး​သား​စာ​ရင်း​မ​ဝင်၊ က​တိ​တော်​နှင့်​ဆိုင်​သော​ပ​ဋိ​ညာဉ်​များ​နှင့်​မ​သက်​ဆိုင်၊ ဤ​လော​က​၌​မျှော်​လင့်​ခြင်း​မ​ရှိ၊ ဘု​ရား​မဲ့​လျက်​နေ​ခဲ့​ကြ​၏။</div>
<div class="v" id="v13"><span class="vn">13</span> သို့​သော် တစ်​ချိန်​က ဝေး​ကွာ​လျက်​ရှိ​ခဲ့​သော​သင်​တို့​သည် ယ​ခု​အ​ခါ ခ​ရစ်​တော်​ယေ​ရှု​၌ ခ​ရစ်​တော်​၏​သွေး​တော်​အား​ဖြင့် အ​နီး​သို့​ရောက်​ကြ​ရ​ပြီ။</div>
<div class="v" id="v14"><span class="vn">14</span> အ​ကြောင်း​မူ​ကား ကိုယ်​တော်​သည် ငါ​တို့​၏​သင့်​မြတ်​ငြိမ်း​ချမ်း​ခြင်း​အ​ကြောင်း​ဖြစ်​တော်​မူ​၍ ငါ​တို့​နှစ်​မျိုး​စ​လုံး​ကို တစ်​မျိုး​တည်း​ဖြစ်​စေ​ပြီး ပိုင်း​ခြား​သော​ရန်​ငြိုး​တံ​တိုင်း​ကို ဖြို​ဖျက်​ကာ</div>
<div class="v" id="v15"><span class="vn">15</span> စည်း​မျဉ်း​များ​ပါ​သည့် ပ​ညတ်​ချက်​တို့​နှင့်​ဆိုင်​သော​ပ​ညတ်​တ​ရား​ကို မိ​မိ​ကိုယ်​ခန္ဓာ​တော်​အား​ဖြင့် ပယ်​ဖျက်​တော်​မူ​၏။<sup class="fnm"><a name="fnm5" href="#fn5">5</a></sup> ဤ​သည်​ကား လူ​နှစ်​မျိုး​ကို မိ​မိ​၌ တစ်​မျိုး​တည်း​သော​လူ​သစ်​အ​ဖြစ် ဖန်​ဆင်း​လျက် သင့်​မြတ်​ငြိမ်း​ချမ်း​ခြင်း​ကို​ဖြစ်​စေ​ကာ</div>
<div class="v" id="v16"><span class="vn">16</span> လက်​ဝါး​ကပ်​တိုင်​တွင် ရန်​ငြိုး​ကို​သုတ်​သင်​ပြီး လက်​ဝါး​ကပ်​တိုင်​အား​ဖြင့် ငါ​တို့​နှစ်​မျိုး​စ​လုံး​ကို ကိုယ်​ခန္ဓာ​တစ်​ခု​တည်း​၌ ဘု​ရား​သ​ခင်​နှင့်​ပြန်​လည်​သင့်​မြတ်​စေ​ရန်​ဖြစ်​၏။<sup class="fnm"><a name="fnm6" href="#fn6">6</a></sup></div>
<div class="v" id="v17"><span class="vn">17</span> ထို့​နောက် ကိုယ်​တော်​သည် ကြွ​လာ​တော်​မူ​၍ အ​ဝေး​၌​ရှိ​သော​သင်​တို့​ကို​လည်း​ကောင်း၊ အ​နီး​၌​ရှိ​သော​သူ​တို့​ကို​လည်း​ကောင်း သင့်​မြတ်​ငြိမ်း​ချမ်း​ခြင်း​နှင့်​ဆိုင်​သည့် ကောင်း​မြတ်​သော​သ​တင်း​ကို​ဟော​ပြော​တော်​မူ​၏။<sup class="fnm"><a name="fnm7" href="#fn7">7</a></sup></div>
<div class="v" id="v18"><span class="vn">18</span> ဤ​သို့​ဖြင့် ငါ​တို့​နှစ်​မျိုး​စ​လုံး​သည် ဝိ​ညာဉ်​တော်​တစ်​ပါး​တည်း​၌ ခ​မည်း​တော်​ထံ​သို့​တိုး​ဝင်​ခွင့်​ကို ကိုယ်​တော်​အား​ဖြင့်​ရ​ရှိ​ကြ​၏။<sup class="fnm"><a name="fnm8" href="#fn8">8</a></sup></div>
<div class="v" id="v19"><span class="vn">19</span> <span class="br-p"><br><br></span>ထို့​ကြောင့် သင်​တို့​သည် လူ​မျိုး​ခြား​များ​နှင့်​သူ​စိမ်း​ဧည့်​သည်​များ​မ​ဟုတ်​တော့​ဘဲ သန့်​ရှင်း​သူ​တို့​နှင့်​တစ်​မျိုး​သား​တည်း​ဖြစ်​ကြ​ပြီး ဘု​ရား​သ​ခင်​၏​အိမ်​သူ​အိမ်​သား​များ​ဖြစ်​ကြ​၏။</div>
<div class="v" id="v20"><span class="vn">20</span> သင်​တို့​သည် တ​မန်​တော်​များ​နှင့်​ပ​ရော​ဖက်​များ​၏​အုတ်​မြစ်​ပေါ်​တွင် တည်​ဆောက်​ခြင်း​ခံ​ရ​ကြ​၍ ခ​ရစ်​တော်​ယေ​ရှု​ကိုယ်​တော်​တိုင် ထောင့်​ချုပ်​ကျောက်​ဖြစ်​တော်​မူ​၏။</div>
<div class="v" id="v21"><span class="vn">21</span> ထို​ထောင့်​ချုပ်​ကျောက်​အား​ဖြင့် အ​ဆောက်​အ​အုံ​တစ်​ခု​လုံး​သည် အံ​ဝင်​ခွင်​ကျ​ဆက်​စပ်​လျက် သ​ခင်​ဘု​ရား​၌ သန့်​ရှင်း​သော​ဗိ​မာန်​တော်​အ​ဖြစ်​သို့ တိုး​ပွား​လေ​၏။<sup class="fnm"><a name="fnm9" href="#fn9">9</a></sup></div>
<div class="v" id="v22"><span class="vn">22</span> သင်​တို့​သည်​လည်း ဝိ​ညာဉ်​တော်​အား​ဖြင့် ဘု​ရား​သ​ခင်​ကိန်း​ဝပ်​တော်​မူ​ရာ​အ​ဖြစ်​သို့ ထို​သ​ခင်​၌ အ​တူ​တ​ကွ​တည်​ဆောက်​ခြင်း​ခံ​ရ​ကြ​၏။<sup class="fnm"><a name="fnm10" href="#fn10">10</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> အ​ချို့​မူ​ရင်း​ကျမ်း​၌ “သေ​နေ​ကြ​သော်​လည်း ကိုယ်​တော်​သည် သင်​တို့​ကို​အ​သက်​ရှင်​စေ​တော်​မူ​၍”</div>
<div class="fn"><sup class="fnt"><a name="fn2" href="#fnm2">2</a></sup> ကော ၂:၁၃။</div>
<div class="fn"><sup class="fnt"><a name="fn3" href="#fnm3">3</a></sup> တ ၁၅:၁၁၊ ရော ၃:၂၄၊ ဧ ၂:၈၊ ၂တိ ၁:၉။</div>
<div class="fn"><sup class="fnt"><a name="fn4" href="#fnm4">4</a></sup> တ ၁၅:၁၁၊ ရော ၃:၂၄၊ ဧ ၂:၅၊ ၂တိ ၁:၉။</div>
<div class="fn"><sup class="fnt"><a name="fn5" href="#fnm5">5</a></sup> ကော ၂:၁၄။</div>
<div class="fn"><sup class="fnt"><a name="fn6" href="#fnm6">6</a></sup> ကော ၁:၂၀။</div>
<div class="fn"><sup class="fnt"><a name="fn7" href="#fnm7">7</a></sup> ဟေ​ရှာ ၅၇:၁၉။</div>
<div class="fn"><sup class="fnt"><a name="fn8" href="#fnm8">8</a></sup> ရော ၅:၂၊ ဧ ၃:၁၂၊ ဟေ​ဗြဲ ၁၀:၁၉-၂၀။</div>
<div class="fn"><sup class="fnt"><a name="fn9" href="#fnm9">9</a></sup> ဧ ၄:၁၆၊ ကော ၂:၁၉။</div>
<div class="fn"><sup class="fnt"><a name="fn10" href="#fnm10">10</a></sup> ၁ပေ ၂:၅။</div>
</div>
<!-- PARSED ABOVE; EDITING MAY BREAK PARSER -->
</body></html>