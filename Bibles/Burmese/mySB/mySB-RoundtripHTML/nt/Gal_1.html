<html><head>
<meta http-equiv="Content-Type" content="text/html;charset=utf-8" />
<title>Gal 1 &ndash; ဂ​လာ​တိ​ဩ​ဝါ​ဒ​စာ &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Gal', 1);">
<div id="navbar"><a href="../index.html">Myanmar Standard Bible</a> &ndash; <b>ဂ​လာ​တိ​ဩ​ဝါ​ဒ​စာ</b> &ndash; <b>1</b> <a href="Gal_2.html">2</a> <a href="Gal_3.html">3</a> ... <a href="Gal_6.html">6</a> </div><hr>
<h1>Gal 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>နှုတ်​ခွန်း​ဆက်​ခြင်း</h2><span class="vn">1</span> <span class="br-p"><br><br></span>လူ​တို့​ထံ​မှ​မ​ဟုတ်၊ လူ့​အား​ဖြင့်​လည်း​မ​ဟုတ်​ဘဲ ယေ​ရှု​ခ​ရစ်​တော်​နှင့် ကိုယ်​တော်​ကို သေ​သော​သူ​တို့​ထဲ​မှ ထ​မြောက်​စေ​တော်​မူ​သော​ခ​မည်း​တော်​ဘု​ရား​သ​ခင်​အား​ဖြင့် တ​မန်​တော်​ဖြစ်​သော​ငါ​ပေါ​လု​မှ​စ​၍</div>
<div class="v" id="v2"><span class="vn">2</span> ငါ​နှင့်​အ​တူ​ရှိ​သော​ညီ​အစ်​ကို​အ​ပေါင်း​တို့​သည် ဂ​လာ​တိ​ပြည်​၌​ရှိ​သည့် အ​သင်း​တော်​များ​ထံ​သို့ စာ​ရေး​လိုက်​ပါ​၏။</div>
<div class="v" id="v3"><span class="vn">3</span> ငါ​တို့​အ​ဖ​ဘု​ရား​သ​ခင်​နှင့်​သ​ခင်​ယေ​ရှု​ခ​ရစ်​တော်​ထံ​မှ ကျေး​ဇူး​တော်​နှင့်​ငြိမ်​သက်​ခြင်း​သည် သင်​တို့​၌​ရှိ​ပါ​စေ​သော။</div>
<div class="v" id="v4"><span class="vn">4</span> ထို​သ​ခင်​သည် ငါ​တို့​အ​ဖ​ဖြစ်​တော်​မူ​သော​ဘု​ရား​သ​ခင်​၏​အ​လို​တော်​နှင့်​အ​ညီ ဆိုး​ညစ်​သော​မျက်​မှောက်​ကာ​လ​မှ ငါ​တို့​ကို​ကယ်​နုတ်​ရန် ငါ​တို့​၏​အ​ပြစ်​အ​တွက် မိ​မိ​ကိုယ်​ကို​ပေး​အပ်​တော်​မူ​၏။<sup class="fnm"><a name="fnm1" href="#fn1">1</a></sup></div>
<div class="v" id="v5"><span class="vn">5</span> အ​ဖ​ဘု​ရား​သ​ခင်​၌ ကမ္ဘာ​အ​ဆက်​ဆက်​ဘုန်း​အ​သ​ရေ​တော်​ရှိ​ပါ​စေ​သော။ အာ​မင်။</div>
<div class="v" id="v6"><h2>အ​ခြား​ကောင်း​မြတ်​သော​သ​တင်း​မ​ရှိ</h2><span class="vn">6</span> <span class="br-p"><br><br></span>သင်​တို့​သည် ခ​ရစ်​တော်​၏​ကျေး​ဇူး​တော်​အား​ဖြင့် သင်​တို့​ကို​ခေါ်​ယူ​တော်​မူ​သော​အ​ရှင်​ထံ​မှ ခြား​နား​သည့်​ကောင်း​မြတ်​သော​သ​တင်း​ဘက်​သို့ ဤ​မျှ​လောက်​အ​လျင်​အ​မြန်​လှည့်​သွား​ကြ​သည်​ကို ငါ​အ​လွန်​အံ့​ဩ​မိ​၏။</div>
<div class="v" id="v7"><span class="vn">7</span> ထို​သို့​ဆို​သော် အ​ခြား​ကောင်း​မြတ်​သော​သ​တင်း​ရှိ​သည်​မ​ဟုတ်။ လူ​အ​ချို့​တို့​သည် သင်​တို့​ကို မ​ငြိမ်​မ​သက်​ဖြစ်​စေ​၍ ခ​ရစ်​တော်​၏​ကောင်း​မြတ်​သော​သ​တင်း​ကို မှောက်​လှန်​လို​ကြ​ခြင်း​သာ​ဖြစ်​၏။</div>
<div class="v" id="v8"><span class="vn">8</span> သို့​သော် ငါ​တို့​က​ဖြစ်​စေ၊ ကောင်း​ကင်​မှ ကောင်း​ကင်​တ​မန်​က​ဖြစ်​စေ သင်​တို့​အား ငါ​တို့​ဟော​ပြော​သည့်​ကောင်း​မြတ်​သော​သ​တင်း​နှင့် ကွဲ​လွဲ​ခြား​နား​သည့်​အ​ရာ​ကို ဟော​ပြော​လျှင် ထို​သူ​သည် ကျိန်​ခြင်း​ကို​ခံ​ပါ​စေ။</div>
<div class="v" id="v9"><span class="vn">9</span> ယ​ခင်​က ငါ​တို့​ပြော​ခဲ့​သည့်​အ​တိုင်း ယ​ခု​ထပ်​မံ​၍ ငါ​ပြော​သည်​မှာ မည်​သူ​မ​ဆို သင်​တို့​လက်​ခံ​ခဲ့​ပြီး​ဖြစ်​သည့် ကောင်း​မြတ်​သော​သ​တင်း​နှင့် ကွဲ​လွဲ​ခြား​နား​သည့်​အ​ရာ​ကို ဟော​ပြော​လျှင် ထို​သူ​သည် ကျိန်​ခြင်း​ကို​ခံ​ပါ​စေ။</div>
<div class="v" id="v10"><span class="vn">10</span> <span class="br-p"><br><br></span>အ​ကြောင်း​မူ​ကား ယ​ခု ငါ​သည် လူ​တို့​ထံ​မှ​မျက်​နှာ​ရ​ရန် ကြိုး​စား​နေ​သ​လော။ သို့​မ​ဟုတ် ဘု​ရား​သ​ခင်​ထံ​မှ​မျက်​နှာ​ရ​ရန် ကြိုး​စား​နေ​သ​လော။ သို့​တည်း​မ​ဟုတ် လူ​တို့​ကို​နှစ်​သက်​စေ​ရန် ကြိုး​စား​နေ​သ​လော။ လူ​တို့​ကို​နှစ်​သက်​စေ​ရန် ငါ​ကြိုး​စား​နေ​သေး​လျှင် ငါ​သည် ခ​ရစ်​တော်​၏​အ​စေ​အ​ပါး​ဖြစ်​သည်​မ​ဟုတ်။</div>
<div class="v" id="v11"><h2>အ​ခြား​တ​မန်​တော်​များ​က ပေါ​လု​ကို လက်​ခံ​ကြ​ခြင်း</h2><span class="vn">11</span> <span class="br-p"><br><br></span>ညီ​အစ်​ကို​တို့၊ ငါ​ဟော​ပြော​သည့်​ကောင်း​မြတ်​သော​သ​တင်း​သည် လူ​က​ဖန်​တီး​ထား​သော​အ​ရာ​မ​ဟုတ်​ကြောင်း သင်​တို့​အား ငါ​သိ​စေ​လို​ပါ​၏။</div>
<div class="v" id="v12"><span class="vn">12</span> အ​ကြောင်း​မူ​ကား ၎င်း​ကို လူ့​ထံ​မှ ငါ​ရ​ရှိ​ခဲ့​သည်​မ​ဟုတ်။ သင်​ယူ​ခဲ့​သည်​လည်း​မ​ဟုတ်။ ယေ​ရှု​ခ​ရစ်​တော်​၏​ဗျာ​ဒိတ်​တော်​အား​ဖြင့်​သာ ငါ​ရ​ရှိ​ခဲ့​၏။</div>
<div class="v" id="v13"><span class="vn">13</span> <span class="br-p"><br><br></span>ဂျူး​ဘာ​သာ​ဝင်​အ​ဖြစ် ငါ​အ​သက်​ရှင်​နေ​ထိုင်​ခဲ့​စဉ်​အ​ခါ​က ငါ​သည် ဘု​ရား​သ​ခင်​၏​အ​သင်း​တော်​ကို အ​တိုင်း​ထက်​အ​လွန်​ညှဉ်း​ဆဲ​၍ ထို​အ​သင်း​တော်​ကို ဖျက်​ဆီး​ရန်​ကြိုး​စား​ခဲ့​သည်​ကို​လည်း​ကောင်း၊<sup class="fnm"><a name="fnm2" href="#fn2">2</a></sup></div>
<div class="v" id="v14"><span class="vn">14</span> ငါ​သည် ဂျူး​ဘာ​သာ​တ​ရား​၌ ငါ့​လူ​မျိုး​ထဲ​ရှိ​သက်​တူ​ရွယ်​တူ​များ​ထက် သာ​လွန်​ပြီး ငါ့​ဘိုး​ဘေး​တို့​၏​ဓ​လေ့​ထုံး​တမ်း​များ​နှင့်​ပတ်​သက်​၍ အ​လွန်​စိတ်​အား​ထက်​သန်​ခဲ့​သည်​ကို​လည်း​ကောင်း သင်​တို့​ကြား​သိ​ထား​၏။<sup class="fnm"><a name="fnm3" href="#fn3">3</a></sup></div>
<div class="v" id="v15"><span class="vn">15</span> သို့​သော် အ​မိ​ဝမ်း​ထဲ​၌​ငါ​ရှိ​စဉ်​က​ပင် ငါ့​ကို​သီး​သန့်​ရွေး​ချယ်​ထား​၍ မိ​မိ​၏​ကျေး​ဇူး​တော်​အား​ဖြင့် ငါ့​ကို​ခေါ်​ယူ​တော်​မူ​<sup class="fnm"><a name="fnm4" href="#fn4">4</a></sup>သော​ဘု​ရား​သ​ခင်​သည်</div>
<div class="v" id="v16"><span class="vn">16</span> မိ​မိ​၏​သား​တော်​အ​ကြောင်း​ကို လူ​မျိုး​ခြား​တို့​တွင်​ဟော​ပြော​စေ​ရန်​အ​တွက် ထို​သား​တော်​ကို ငါ့​အား​ဖော်​ပြ​ရန် အ​လို​ရှိ​တော်​မူ​သော​အ​ခါ ငါ​သည် အ​သွေး​အ​သား​နှင့်​တိုင်​ပင်​ခြင်း​ကို​မ​ပြု။</div>
<div class="v" id="v17"><span class="vn">17</span> ငါ့​ထက်​အ​လျင်​ဦး​စွာ တ​မန်​တော်​ဖြစ်​နှင့်​သော​သူ​တို့​ရှိ​ရာ ဂျေ​ရု​ဆ​လင်​မြို့​သို့​လည်း မ​သွား​ဘဲ အာ​ရေ​ဗျ​ပြည်​သို့ ချက်​ချင်း​ထွက်​ခွာ​သွား​ပြီး​လျှင် ဒ​မတ်​စ​ကပ်​မြို့​သို့ တစ်​ဖန်​ပြန်​လာ​ခဲ့​၏။</div>
<div class="v" id="v18"><span class="vn">18</span> <span class="br-p"><br><br></span>ထို့​နောက် သုံး​နှစ်​လွန်​ပြီး​မှ ကေ​ဖ​<sup class="fnm"><a name="fnm5" href="#fn5">5</a></sup>နှင့်​အ​ကျွမ်း​ဝင်​စေ​ရန် ဂျေ​ရု​ဆ​လင်​မြို့​သို့​သွား​၍ သူ​နှင့်​အ​တူ တစ်​ဆယ့်​ငါး​ရက်​နေ​ခဲ့​၏။<sup class="fnm"><a name="fnm6" href="#fn6">6</a></sup></div>
<div class="v" id="v19"><span class="vn">19</span> သို့​သော် အ​ခြား​မည်​သည့်​တ​မန်​တော်​ကို​မျှ ငါ​မ​တွေ့​ခဲ့​ဘဲ သ​ခင်​ဘု​ရား​၏​ညီ​တော်​ယာ​ကုပ်​ကို​သာ​တွေ့​ခဲ့​၏။</div>
<div class="v" id="v20"><span class="vn">20</span> သင်​တို့​ထံ​သို့ ငါ​ရေး​နေ​သော​အ​ကြောင်း​အ​ရာ​များ​တွင် မု​သား​မ​ပါ​ကြောင်း ဘု​ရား​သ​ခင်​သိ​တော်​မူ​၏။</div>
<div class="v" id="v21"><span class="vn">21</span> ထို့​နောက် ဆီး​ရီး​ယား​ပြည်​နှင့် ဆီ​လီ​ဆီး​ယား​ပြည်​သို့ ငါ​သွား​ခဲ့​၏။</div>
<div class="v" id="v22"><span class="vn">22</span> သို့​ရာ​တွင် ခ​ရစ်​တော်​၌​တည်​သော ယု​ဒ​ပြည်​ရှိ အ​သင်း​တော်​များ​သည် ငါ​နှင့်​လူ​ချင်း​မ​သိ​ကြ​သေး​ဘဲ</div>
<div class="v" id="v23"><span class="vn">23</span> “ယ​ခင်​က ငါ​တို့​ကို​ညှဉ်း​ဆဲ​ခဲ့​သော​သူ​သည် တစ်​ချိန်​က သူ​ဖျက်​ဆီး​ရန်​ကြိုး​စား​ခဲ့​သော​ယုံ​ကြည်​ခြင်း​တ​ရား​ကို ယ​ခု ဟော​ပြော​လျက်​နေ​သည်”​ဟူ​၍​သာ ကြား​ရ​ကြ​၏။</div>
<div class="v" id="v24"><span class="vn">24</span> ထို​အ​ခါ သူ​တို့​သည် ငါ့​ကြောင့် ဘု​ရား​သ​ခင်​၏​ဘုန်း​တော်​ကို​ချီး​မွမ်း​ကြ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> မ ၂၀:၂၈၊ ၁တိ ၂:၆။</div>
<div class="fn"><sup class="fnt"><a name="fn2" href="#fnm2">2</a></sup> တ ၈:၃၊ ၉:၁-၂၊ ၂၂:၄-၅။</div>
<div class="fn"><sup class="fnt"><a name="fn3" href="#fnm3">3</a></sup> တ ၂၂:၃။</div>
<div class="fn"><sup class="fnt"><a name="fn4" href="#fnm4">4</a></sup> ဟေ​ရှာ ၄၉:၁၊ ယေ ၁:၅။</div>
<div class="fn"><sup class="fnt"><a name="fn5" href="#fnm5">5</a></sup> အ​ချို့​မူ​ရင်း​ကျမ်း​၌ “ပေ​တ​ရု”</div>
<div class="fn"><sup class="fnt"><a name="fn6" href="#fnm6">6</a></sup> တ ၉:၂၆၊ ၂၈။</div>
</div>
<!-- PARSED ABOVE; EDITING MAY BREAK PARSER -->
</body></html>