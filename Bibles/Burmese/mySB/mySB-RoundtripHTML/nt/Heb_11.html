<html><head>
<meta http-equiv="Content-Type" content="text/html;charset=utf-8" />
<title>Heb 11 &ndash; ဟေ​ဗြဲ​ဩ​ဝါ​ဒ​စာ &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 11);">
<div id="navbar"><a href="../index.html">Myanmar Standard Bible</a> &ndash; <b>ဟေ​ဗြဲ​ဩ​ဝါ​ဒ​စာ</b> &ndash; <a href="Heb_1.html">1</a> ... <a href="Heb_9.html">9</a> <a href="Heb_10.html">10</a> <b>11</b> <a href="Heb_12.html">12</a> <a href="Heb_13.html">13</a> </div><hr>
<h1>Heb 11</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ယုံ​ကြည်​ခြင်း​သူ​ရဲ​ကောင်း​များ</h2><span class="vn">1</span> <span class="br-p"><br><br></span>ယုံ​ကြည်​ခြင်း​ဆို​သည်​မှာ မျှော်​လင့်​ထား​သော​အ​ရာ​များ​အ​ပေါ်​စိတ်​ချ​မှု​ရှိ​ခြင်း၊ မ​မြင်​ရ​သော​အ​ရာ​တို့​အ​မှန်​တ​ကယ်​ရှိ​သည်​ဟု​မှတ်​ယူ​ခြင်း​ဖြစ်​၏။</div>
<div class="v" id="v2"><span class="vn">2</span> ရှေး​လူ​ကြီး​တို့​သည် ဤ​ယုံ​ကြည်​ခြင်း​ကြောင့် ချီး​ကျူး​ခံ​ရ​ကြ​၏။</div>
<div class="v" id="v3"><span class="vn">3</span> <span class="br-p"><br><br></span>ဤ​လော​က​ဓာတ်​ကို ဘု​ရား​သ​ခင်​၏​နှုတ်​က​ပတ်​တော်​အား​ဖြင့် ဖန်​ဆင်း​တော်​မူ​သည်​ဖြစ်​၍<sup class="fnm"><a name="fnm1" href="#fn1">1</a></sup> ယ​ခု​မြင်​ရ​သော​အ​ရာ​သည် ထင်​ရှား​လျက်​ရှိ​သော​အ​ရာ​များ​မှ​ဖြစ်​လာ​သည်​မ​ဟုတ်​ကြောင်း ယုံ​ကြည်​ခြင်း​အား​ဖြင့် ငါ​တို့​သိ​ရ​ကြ​၏။</div>
<div class="v" id="v4"><span class="vn">4</span> <span class="br-p"><br><br></span>ယုံ​ကြည်​ခြင်း​အား​ဖြင့် အာ​ဗေ​လ​သည် ကာ​ဣ​န​ထက် မြတ်​သော​ယဇ်​ကို ဘု​ရား​သ​ခင်​အား​ပူ​ဇော်​ခဲ့​ပြီး ထို​ယုံ​ကြည်​ခြင်း​အား​ဖြင့် ဖြောင့်​မတ်​သော​သူ​အ​ဖြစ် အ​သိ​အ​မှတ်​ပြု​ခြင်း​ခံ​ရ​၏။<sup class="fnm"><a name="fnm2" href="#fn2">2</a></sup> အ​ကြောင်း​မူ​ကား ဘု​ရား​သ​ခင်​သည် သူ​၏​ပူ​ဇော်​သက္ကာ​များ​ကို အ​သိ​အ​မှတ်​ပြု​တော်​မူ​၏။<sup class="fnm"><a name="fnm3" href="#fn3">3</a></sup> သူ​သည် သေ​လွန်​သော်​လည်း ထို​ယုံ​ကြည်​ခြင်း​အား​ဖြင့် ယ​ခု​တိုင်​အောင် စ​ကား​ပြော​နေ​သေး​၏။</div>
<div class="v" id="v5"><span class="vn">5</span> <span class="br-p"><br><br></span>ယုံ​ကြည်​ခြင်း​အား​ဖြင့် ဧ​နောက်​သည် သေ​ခြင်း​နှင့်​မ​ကြုံ​တွေ့​ရ​ဘဲ ဘ​ဝ​ပြောင်း​ခွင့်​ရ​၏။ ဘု​ရား​သ​ခင်​သည် သူ့​အား​ဘ​ဝ​ပြောင်း​စေ​တော်​မူ​သော​ကြောင့် သူ့​ကို​မ​တွေ့​ရ​ကြ​တော့​ချေ။<sup class="fnm"><a name="fnm4" href="#fn4">4</a></sup> သူ​သည် ဘ​ဝ​မ​ပြောင်း​မီ ဘု​ရား​သ​ခင်​၏​စိတ်​တော်​နှင့်​တွေ့​သော​သူ​ဖြစ်​ကြောင်း အ​သိ​အ​မှတ်​ပြု​ခြင်း​ကို​ခံ​ရ​၏။</div>
<div class="v" id="v6"><span class="vn">6</span> ယုံ​ကြည်​ခြင်း​မ​ရှိ​လျှင် ဘု​ရား​သ​ခင်​၏​စိတ်​တော်​နှင့်​မ​တွေ့​နိုင်။ အ​ကြောင်း​မူ​ကား ဘု​ရား​သ​ခင်​ထံ​ချဉ်း​ကပ်​သော​သူ​သည် ဘု​ရား​သ​ခင်​ရှိ​တော်​မူ​ကြောင်း​ကို​လည်း​ကောင်း၊ ဘု​ရား​သ​ခင်​သည် မိ​မိ​ကို​ရှာ​သော​သူ​တို့​အား အ​ကျိုး​ပေး​တော်​မူ​သော​အ​ရှင်​ဖြစ်​ကြောင်း​ကို​လည်း​ကောင်း ယုံ​ကြည်​ရ​မည်။</div>
<div class="v" id="v7"><span class="vn">7</span> <span class="br-p"><br><br></span>နော​ဧ​သည် မ​မြင်​ရ​သေး​သော​အ​ရာ​များ​နှင့်​ပတ်​သက်​၍ ဗျာ​ဒိတ်​တော်​ရ​သော​အ​ခါ ကြောက်​ရွံ့​ရို​သေ​သော​စိတ်​ရှိ​၍ မိ​မိ​အိမ်​သူ​အိမ်​သား​တို့​ကယ်​တင်​ခြင်း​ခံ​ရ​ရန်​အ​တွက် ယုံ​ကြည်​ခြင်း​အား​ဖြင့် သင်္ဘော​ကို​တည်​ဆောက်​လေ​၏။<sup class="fnm"><a name="fnm5" href="#fn5">5</a></sup> ထို​ယုံ​ကြည်​ခြင်း​အား​ဖြင့် သူ​သည် လော​က​၏​အ​ပြစ်​ကို​ထင်​ရှား​စေ​၍ ယုံ​ကြည်​ခြင်း​အား​ဖြင့်​ရ​ရှိ​သော​ဖြောင့်​မတ်​ခြင်း​ကို အ​မွေ​ဆက်​ခံ​သူ​ဖြစ်​လာ​၏။</div>
<div class="v" id="v8"><span class="vn">8</span> <span class="br-p"><br><br></span>အာ​ဗြ​ဟံ​သည် အ​မွေ​အ​ဖြစ်​ဆက်​ခံ​ရ​မည့်​ပြည်​သို့​ထွက်​ခွာ​သွား​ရန် ခေါ်​ယူ​တော်​မူ​ခြင်း​ခံ​ရ​သော​အ​ခါ မည်​သည့်​အ​ရပ်​သို့​သွား​ရ​မည်​ကို​မ​သိ​ဘဲ​လျက် ယုံ​ကြည်​ခြင်း​အား​ဖြင့်​နာ​ခံ​၍ ထွက်​သွား​လေ​၏။<sup class="fnm"><a name="fnm6" href="#fn6">6</a></sup></div>
<div class="v" id="v9"><span class="vn">9</span> သူ​သည် ယုံ​ကြည်​ခြင်း​အား​ဖြင့် က​တိ​ထား​တော်​မူ​သော​ပြည်​၌ တိုင်း​တစ်​ပါး​သား​ကဲ့​သို့ ဧည့်​သည်​အ​ဖြစ်​နေ​ထိုင်​၍ တစ်​ခု​တည်း​သော​က​တိ​တော်​ကို အ​တူ​တ​ကွ​အ​မွေ​ဆက်​ခံ​သူ​များ​ဖြစ်​ကြ​သော ဣ​ဇက်၊ ယာ​ကုပ်​တို့​နှင့်​အ​တူ တဲ​များ​တွင်​နေ​ထိုင်​ကြ​၏။</div>
<div class="v" id="v10"><span class="vn">10</span> အ​ကြောင်း​မူ​ကား သူ​သည် ဘု​ရား​သ​ခင်​ရေး​ဆွဲ​စီ​မံ​၍ တည်​ဆောက်​တော်​မူ​သော ခိုင်​ခံ့​သည့်​အုတ်​မြစ်​ရှိ​သော​မြို့​ကို မျှော်​လင့်​နေ​၏။</div>
<div class="v" id="v11"><span class="vn">11</span> <span class="br-p"><br><br></span>ထို​နည်း​တူ အ​မြုံ​ဖြစ်​သော​စာ​ရာ​သည်​လည်း အ​သက်​အ​ရွယ်​လွန်​ပြီး​သော​အ​ခါ ယုံ​ကြည်​ခြင်း​အား​ဖြင့် ပ​ဋိ​သန္ဓေ​တည်​နိုင်​သော​အ​စွမ်း​ကို​ရ​ရှိ​၏။<sup class="fnm"><a name="fnm7" href="#fn7">7</a></sup> အ​ကြောင်း​မူ​ကား က​တိ​ပေး​တော်​မူ​သော​အ​ရှင်​သည် သစ္စာ​ရှိ​သည်​ဟု​မှတ်​ယူ​သော​ကြောင့်​ဖြစ်​၏။</div>
<div class="v" id="v12"><span class="vn">12</span> ဤ​သို့​ဖြင့် ကောင်း​ကင်​ကြယ်​များ​ကဲ့​သို့​လည်း​ကောင်း၊ ပင်​လယ်​ကမ်း​ခြေ​မှ မ​ရေ​တွက်​နိုင်​သော​သဲ​ပွင့်​များ​ကဲ့​သို့​လည်း​ကောင်း များ​စွာ​သော​သူ​တို့​သည် သေ​သူ​ကဲ့​သို့​ဖြစ်​နေ​သော​လူ​တစ်​ဦး​ထံ​မှ ပေါက်​ဖွား​လာ​ကြ​၏။<sup class="fnm"><a name="fnm8" href="#fn8">8</a></sup></div>
<div class="v" id="v13"><span class="vn">13</span> <span class="br-p"><br><br></span>ထို​သူ​အ​ပေါင်း​တို့​သည် က​တိ​ပေး​တော်​မူ​သော​အ​ရာ​များ​ကို မ​ခံ​စား​ရ​သော်​လည်း ၎င်း​တို့​ကို အ​ဝေး​မှ​လှမ်း​မြင်​၍ ကြို​ဆို​လက်​ခံ​ကာ မိ​မိ​တို့​သည် မြေ​ကြီး​ပေါ်​၌ အာ​ဂန္တု​များ​နှင့်​သူ​စိမ်း​ဧည့်​သည်​များ​သာ​ဖြစ်​ကြောင်း ဝန်​ခံ​လျက် ယုံ​ကြည်​ရင်း​သေ​လွန်​ကြ​၏။<sup class="fnm"><a name="fnm9" href="#fn9">9</a></sup></div>
<div class="v" id="v14"><span class="vn">14</span> ထို​သို့​ဝန်​ခံ​သော​သူ​တို့​သည် မိ​မိ​တို့​နေ​ရင်း​ပြည်​ကို ကြိုး​စား​ရှာ​ဖွေ​နေ​ကြောင်း ထင်​ရှား​စေ​ကြ​၏။</div>
<div class="v" id="v15"><span class="vn">15</span> သူ​တို့​သည် မိ​မိ​တို့​ထွက်​ခွာ​လာ​ခဲ့​သော​ပြည်​ကို သ​တိ​ရ​ကြ​သည်​မှန်​လျှင် ပြန်​ရ​သော​အ​ခွင့်​အ​ခါ​ရှိ​ခဲ့​ပေ​လိမ့်​မည်။</div>
<div class="v" id="v16"><span class="vn">16</span> သို့​သော် အ​မှန်​အား​ဖြင့် သူ​တို့​သည် အ​ထက်​ကောင်း​ကင်​အ​ရပ်​၌​ရှိ​သည့်​ပြည်​တည်း​ဟူ​သော သာ​၍​မြတ်​သော​ပြည်​ကို အ​လွန်​တောင့်​တ​နေ​ကြ​၏။ ထို့​ကြောင့် ဘု​ရား​သ​ခင်​သည် သူ​တို့​၏​ဘု​ရား​ဟု​ခေါ်​ဝေါ်​ခြင်း​ခံ​ရ​သည်​ကို ရှက်​တော်​မ​မူ။ အ​ကြောင်း​မူ​ကား ကိုယ်​တော်​သည် သူ​တို့​အ​တွက် မြို့​တော်​ကို​ပြင်​ဆင်​ထား​တော်​မူ​၏။</div>
<div class="v" id="v17"><span class="vn">17</span> <span class="br-p"><br><br></span>အာ​ဗြ​ဟံ​သည် စမ်း​သပ်​စစ်​ဆေး​ခြင်း​ကို​ခံ​ရ​သော​အ​ခါ ယုံ​ကြည်​ခြင်း​အား​ဖြင့် ဣ​ဇက်​ကို​ပူ​ဇော်​၏။ က​တိ​တော်​များ​ကို​ရ​ရှိ​ထား​သော​သူ​သည် တစ်​ဦး​တည်း​သော​သား​ကို​ပူ​ဇော်​ရန်​ပြင်​ဆင်​၏။<sup class="fnm"><a name="fnm10" href="#fn10">10</a></sup></div>
<div class="v" id="v18"><span class="vn">18</span> ထို​သား​နှင့်​ပတ်​သက်​၍ “ဣ​ဇက်​မှ​ဆင်း​သက်​သော​သူ​သည် သင်​၏​အ​မျိုး​အ​နွယ်​ဟူ​၍ ခေါ်​ဝေါ်​ခြင်း​ခံ​ရ​လိမ့်​မည်”​<sup class="fnm"><a name="fnm11" href="#fn11">11</a></sup>ဟု မြွက်​ဆို​ထား​၏။</div>
<div class="v" id="v19"><span class="vn">19</span> ဘု​ရား​သ​ခင်​သည် သေ​လွန်​သော​သူ​တို့​ကို​ပင် ထ​မြောက်​စေ​နိုင်​သည်​ဟု သူ​သည်​မှတ်​ယူ​လျက် ထို​သို့​ပူ​ဇော်​၏။ ပုံ​ဥ​ပ​မာ​အ​ဖြစ်​ဆို​ရ​လျှင် သူ​သည် ထို​သား​ကို သေ​သော​သူ​တို့​ထဲ​မှ ပြန်​ရ​ခဲ့​၏။</div>
<div class="v" id="v20"><span class="vn">20</span> <span class="br-p"><br><br></span>ယုံ​ကြည်​ခြင်း​အား​ဖြင့် ဣ​ဇက်​သည် နောင်​ဖြစ်​မည့်​အ​ရာ​များ​နှင့်​ပတ်​သက်​၍ ယာ​ကုပ်​နှင့်​ဧ​သော​တို့​ကို ကောင်း​ချီး​ပေး​၏။<sup class="fnm"><a name="fnm12" href="#fn12">12</a></sup></div>
<div class="v" id="v21"><span class="vn">21</span> <span class="br-p"><br><br></span>ယာ​ကုပ်​သည် သေ​ချိန်​နီး​စဉ်​တွင် ယုံ​ကြည်​ခြင်း​အား​ဖြင့် ယော​သပ်​၏​သား​တစ်​ဦး​စီ​ကို ကောင်း​ချီး​ပေး​၍ မိ​မိ​တောင်​ဝှေး​ထိပ်​ကို​မှီ​လျက်​ရှိ​ခိုး​လေ​၏။<sup class="fnm"><a name="fnm13" href="#fn13">13</a></sup></div>
<div class="v" id="v22"><span class="vn">22</span> <span class="br-p"><br><br></span>ယော​သပ်​သည် သေ​ချိန်​နီး​စဉ်​တွင် ယုံ​ကြည်​ခြင်း​အား​ဖြင့် အစ္စ​ရေး​အ​မျိုး​သား​တို့​၏​ထွက်​မြောက်​ခြင်း​အ​ကြောင်း​ကို ပြော​ပြ​လျက် မိ​မိ​၏​အ​ရိုး​များ​နှင့်​ပတ်​သက်​၍ မှာ​ကြား​ခဲ့​၏။<sup class="fnm"><a name="fnm14" href="#fn14">14</a></sup></div>
<div class="v" id="v23"><span class="vn">23</span> <span class="br-p"><br><br></span>မော​ရှေ​ဖွား​မြင်​သော​အ​ခါ အ​ဆင်း​လှ​သော​သူ​ငယ်​ဖြစ်​ကြောင်း သူ​၏​မိ​ဘ​တို့​မြင်​သ​ဖြင့် ရှင်​ဘု​ရင်​၏​အ​မိန့်​တော်​ကို​ပင်​မ​ကြောက်​ဘဲ ယုံ​ကြည်​ခြင်း​အား​ဖြင့် သူ့​ကို​သုံး​လ​ပတ်​လုံး​ဝှက်​ထား​ကြ​၏။<sup class="fnm"><a name="fnm15" href="#fn15">15</a></sup></div>
<div class="v" id="v24"><span class="vn">24</span> <span class="br-p"><br><br></span>မော​ရှေ​သည် အ​ရွယ်​ရောက်​သော​အ​ခါ ဖာ​ရော​ဘု​ရင်​သ​မီး​တော်​၏​သား​<sup class="fnm"><a name="fnm16" href="#fn16">16</a></sup>ဟု​ခေါ်​ဝေါ်​ခြင်း​ခံ​ရ​သည်​ကို​ငြင်း​ပယ်​၍</div>
<div class="v" id="v25"><span class="vn">25</span> အ​ပြစ်​နှင့်​ဆိုင်​သော​ပျော်​ရွှင်​မှု​ကို ခ​ဏ​သာ​ခံ​စား​ရ​ခြင်း​ထက် ဘု​ရား​သ​ခင်​၏​လူ​မျိုး​တော်​နှင့်​အ​တူ ဆင်း​ရဲ​ဒုက္ခ​ခံ​ရ​ခြင်း​ကို ယုံ​ကြည်​ခြင်း​အား​ဖြင့်​ရွေး​ချယ်​၏။<sup class="fnm"><a name="fnm17" href="#fn17">17</a></sup></div>
<div class="v" id="v26"><span class="vn">26</span> သူ​သည် အ​ကျိုး​ကျေး​ဇူး​ကို ရှေး​ရှု​မျှော်​မှန်း​လျက်​နေ​သော​ကြောင့် ခ​ရစ်​တော်​အ​တွက်​ကဲ့​ရဲ့​ပြစ်​တင်​ခြင်း​ခံ​ရ​သည်​ကို အီ​ဂျစ်​ပြည်​၏​ဥစ္စာ​ဘဏ္ဍာ​များ​ထက် ပို​၍​မြတ်​သော​စည်း​စိမ်​ဖြစ်​သည်​ဟု မှတ်​ယူ​လေ​၏။</div>
<div class="v" id="v27"><span class="vn">27</span> သူ​သည် မ​မြင်​ရ​သော​အ​ရှင်​ကို​မြင်​နေ​ရ​သ​ကဲ့​သို့ သည်း​ခံ​တည်​ကြည်​ခဲ့​သည်​ဖြစ်​၍ ရှင်​ဘု​ရင်​၏​ပြင်း​စွာ​သော​ဒေါ​သ​ကို​ပင်​မ​ကြောက်​ဘဲ ယုံ​ကြည်​ခြင်း​အား​ဖြင့် အီ​ဂျစ်​ပြည်​ကို​စွန့်​ခွါ​ခဲ့​၏။</div>
<div class="v" id="v28"><span class="vn">28</span> သား​ဦး​တို့​ကို​ဖျက်​ဆီး​သော​သူ​သည် အစ္စ​ရေး​လူ​မျိုး​တို့​ကို​မ​ထိ​ခိုက်​စေ​ရန် သူ​သည် ယုံ​ကြည်​ခြင်း​အား​ဖြင့် ပ​သ​ခါ​ပွဲ​တော်​နှင့်​သွေး​ဖျန်း​ခြင်း​တို့​ကို စီ​မံ​ဆောင်​ရွက်​လေ​၏။<sup class="fnm"><a name="fnm18" href="#fn18">18</a></sup></div>
<div class="v" id="v29"><span class="vn">29</span> <span class="br-p"><br><br></span>အစ္စ​ရေး​အ​မျိုး​သား​တို့​သည် ယုံ​ကြည်​ခြင်း​အား​ဖြင့် ပင်​လယ်​နီ​ကို ခြောက်​သွေ့​သော​မြေ​ကဲ့​သို့​ဖြတ်​သွား​ကြ​၏။ ထို​နည်း​တူ​ပြု​ရန် ကြံ​စည်​အား​ထုတ်​သော​အီ​ဂျစ်​အ​မျိုး​သား​တို့​သည် နစ်​မြုပ်​ကြ​ကုန်​၏။<sup class="fnm"><a name="fnm19" href="#fn19">19</a></sup></div>
<div class="v" id="v30"><span class="vn">30</span> <span class="br-p"><br><br></span>ယုံ​ကြည်​ခြင်း​အား​ဖြင့် ဂျေ​ရိ​ခေါ​မြို့​ကို ခု​နစ်​ရက်​တိုင်​တိုင် ဝိုင်း​ရံ​လှည့်​ပတ်​ကြ​ရာ မြို့​ရိုး​သည်​ပြို​ကျ​လေ​၏။<sup class="fnm"><a name="fnm20" href="#fn20">20</a></sup></div>
<div class="v" id="v31"><span class="vn">31</span> <span class="br-p"><br><br></span>ပြည့်​တန်​ဆာ​ရာ​ခပ်​သည် ယုံ​ကြည်​ခြင်း​အား​ဖြင့် သူ​လျှို​တို့​ကို ငြိမ်း​ချမ်း​စွာ​လက်​ခံ​သော​ကြောင့် မ​ယုံ​ကြည်​သော​သူ​တို့​နှင့်​အ​တူ​မ​ပျက်​စီး​ခဲ့​ရ​ပေ။<sup class="fnm"><a name="fnm21" href="#fn21">21</a></sup></div>
<div class="v" id="v32"><span class="vn">32</span> <span class="br-p"><br><br></span>ထို့​ပြင် ထပ်​၍ မည်​သည့်​အ​ကြောင်း​ကို ပြော​ရ​ဦး​မည်​နည်း။ ဂိ​ဒေါင်၊ ဗာ​ရက်၊ ရှံ​ဆုန်၊ ယေ​ဖ​သ၊ ဒါ​ဝိဒ်၊ ရှ​မွေ​လ​နှင့် ပ​ရော​ဖက်​တို့​၏​အ​ကြောင်း​များ​ကို​ပြော​လျှင် အ​ချိန်​လောက်​မည်​မ​ဟုတ်။</div>
<div class="v" id="v33"><span class="vn">33</span> ထို​သူ​တို့​သည် ယုံ​ကြည်​ခြင်း​အား​ဖြင့် တိုင်း​နိုင်​ငံ​များ​ကို​အောင်​ခြင်း၊ ဖြောင့်​မတ်​စွာ​အုပ်​ချုပ်​ခြင်း၊ က​တိ​တော်​များ​ကို​ခံ​စား​ရ​ခြင်း၊ ခြင်္သေ့​နှုတ်​ကို​ပိတ်​ခြင်း၊</div>
<div class="v" id="v34"><span class="vn">34</span> မီး​အ​ရှိန်​ကို​ငြိမ်း​စေ​ခြင်း၊ ဓား​ဘေး​မှ​လွတ်​မြောက်​ခြင်း၊ အား​နည်း​ရာ​မှ အား​ကြီး​လာ​ခြင်း၊ စစ်​ပွဲ​၌ ခွန်​အား​နှင့်​ပြည့်​စုံ​လာ​၍ တိုင်း​တစ်​ပါး​သား​တို့​၏​စ​ခန်း​များ​ကို​ဖြို​ခွင်း​ခြင်း စ​သည့်​အ​မှု​များ​ကို​ပြု​ခဲ့​ကြ​၏။</div>
<div class="v" id="v35"><span class="vn">35</span> မိန်း​မ​တို့​သည်​လည်း သေ​သော​သူ​တို့​ထဲ​မှ​ရှင်​ပြန်​ထ​မြောက်​စေ​ခြင်း​ခံ​ရ​သည့် မိ​မိ​တို့​နှင့်​ဆိုင်​သော​သူ​တို့​ကို ပြန်​လည်​ရ​ရှိ​ကြ​၏။ လူ​အ​ချို့​တို့​သည်​လည်း သာ​၍​မြတ်​သော​ရှင်​ပြန်​ထ​မြောက်​ခြင်း​ကို​ရ​ရှိ​ရန် လွတ်​မြောက်​ခြင်း​ကို​မ​ခံ​ယူ​ဘဲ ပြင်း​ထန်​သော​နှိပ်​စက်​ခြင်း​ကို​ခံ​ယူ​ကြ​၏။</div>
<div class="v" id="v36"><span class="vn">36</span> အ​ချို့​သော​သူ​တို့​မူ​ကား ကဲ့​ရဲ့​ခြင်း၊ ကြိမ်​ဒဏ်​ပေး​ခြင်း​တို့​ကို​ခံ​ရ​သည်​သာ​မ​က ထောင်​ထဲ​၌​ချုပ်​နှောင်​ထား​ခြင်း​ကို​လည်း​ခံ​ခဲ့​ရ​ကြ​၏။</div>
<div class="v" id="v37"><span class="vn">37</span> သူ​တို့​သည် ခဲ​နှင့်​ပေါက်​သတ်​ခြင်း၊ လွှ​နှင့်​ပိုင်း​ဖြတ်​ခြင်း<sup class="fnm"><a name="fnm22" href="#fn22">22</a></sup>၊ ဓား​နှင့်​ခုတ်​သတ်​ခြင်း​တို့​ကို​ခံ​ကြ​ရ​၍ ဆင်း​ရဲ​နွမ်း​ပါး​လျက် နှိပ်​စက်​ခြင်း၊ မ​တ​ရား​ပြု​မူ​ဆက်​ဆံ​ခြင်း​တို့​ကို​ခံ​ရ​လျက် သိုး​သား​ရေ၊ ဆိတ်​သား​ရေ​တို့​ကို​ဝတ်​လျက် လှည့်​လှည်​ကြ​ရ​၏။</div>
<div class="v" id="v38"><span class="vn">38</span> ဤ​လော​က​သည် ထို​သူ​တို့​နှင့်​မ​ထိုက်​တန်​ချေ။ သူ​တို့​သည် တော​ကန္တာ​ရ​များ၊ တောင်​တန်း​များ၊ လိုဏ်​ဂူ​များ​နှင့် မြေ​တွင်း​များ​တွင် လှည့်​လည်​နေ​ထိုင်​ကြ​ရ​၏။</div>
<div class="v" id="v39"><span class="vn">39</span> <span class="br-p"><br><br></span>ဤ​သူ​အ​ပေါင်း​တို့​သည် ယုံ​ကြည်​ခြင်း​အား​ဖြင့် ချီး​ကျူး​ခံ​ရ​ကြ​သော်​လည်း က​တိ​ပေး​တော်​မူ​သော​အ​ရာ​ကို မ​ရ​ရှိ​ခဲ့​ကြ​ချေ။<sup class="fnm"><a name="fnm23" href="#fn23">23</a></sup></div>
<div class="v" id="v40"><span class="vn">40</span> ဘု​ရား​သ​ခင်​သည် ငါ​တို့​အ​တွက် သာ​၍​မြတ်​သော​အ​ရာ​ကို ကြို​တင်​ပြင်​ဆင်​ပေး​တော်​မူ​သည်​ဖြစ်​၍ သူ​တို့​သည် ငါ​တို့​မ​ပါ​ဘဲ စုံ​လင်​ခြင်း​သို့​မ​ရောက်​နိုင်​ရာ။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ယော ၁:၃၊ ဟေ​ဗြဲ ၁:၃၊ ၂ပေ ၃:၅။ က ၁:၁။</div>
<div class="fn"><sup class="fnt"><a name="fn2" href="#fnm2">2</a></sup> ရော ၁:၁၇၊ ၃:၂၂၊ ၂၆၊ ၂၈၊ ၃၀၊ ၄:၃၊ ၅၊ ၉၊ ၂၂၊ ၂၄၊ ၅:၁၊ ၁၀:၄၊ ဂ​လ ၂:၁၆၊ ၃:၆၊ ၈၊ ၂၄၊ ဖိ ၃:၉၊ ယာ ၂:၂၃။</div>
<div class="fn"><sup class="fnt"><a name="fn3" href="#fnm3">3</a></sup> က ၄:၄။</div>
<div class="fn"><sup class="fnt"><a name="fn4" href="#fnm4">4</a></sup> က ၅:၂၄။</div>
<div class="fn"><sup class="fnt"><a name="fn5" href="#fnm5">5</a></sup> က ၆:၁၃-၂၂။</div>
<div class="fn"><sup class="fnt"><a name="fn6" href="#fnm6">6</a></sup> က ၁၂:၁-၄။</div>
<div class="fn"><sup class="fnt"><a name="fn7" href="#fnm7">7</a></sup> က ၁၇:၁၉၊ ၁၈:၁၀-၁၁၊ ၂၁:၁-၂။</div>
<div class="fn"><sup class="fnt"><a name="fn8" href="#fnm8">8</a></sup> က ၂၂:၁၇၊ ၁၅:၅၊ ၃၂:၁၂။</div>
<div class="fn"><sup class="fnt"><a name="fn9" href="#fnm9">9</a></sup> ဟေ​ဗြဲ ၁၁:၃၉။ ၅ရာ ၂၉:၁၅၊ ဆာ ၃၉:၁၂။</div>
<div class="fn"><sup class="fnt"><a name="fn10" href="#fnm10">10</a></sup> က ၂၂:၁-၁၀။</div>
<div class="fn"><sup class="fnt"><a name="fn11" href="#fnm11">11</a></sup> (က ၂၁:၁၂)</div>
<div class="fn"><sup class="fnt"><a name="fn12" href="#fnm12">12</a></sup> က ၂၇:၂၇-၂၉၊ ၃၉-၄၀။</div>
<div class="fn"><sup class="fnt"><a name="fn13" href="#fnm13">13</a></sup> က ၄၇:၃၁၊ ၄၈:၉-၂၀။</div>
<div class="fn"><sup class="fnt"><a name="fn14" href="#fnm14">14</a></sup> က ၅၀:၂၄-၂၅၊ ထွ ၁၃:၁၉။</div>
<div class="fn"><sup class="fnt"><a name="fn15" href="#fnm15">15</a></sup> တ ၇:၂၀။ ထွ ၂:၂။</div>
<div class="fn"><sup class="fnt"><a name="fn16" href="#fnm16">16</a></sup> ထွ ၂:၁၀။</div>
<div class="fn"><sup class="fnt"><a name="fn17" href="#fnm17">17</a></sup> ထွ ၂:၁၀-၁၁။</div>
<div class="fn"><sup class="fnt"><a name="fn18" href="#fnm18">18</a></sup> ထွ ၁၂:၁-၂၈။</div>
<div class="fn"><sup class="fnt"><a name="fn19" href="#fnm19">19</a></sup> ထွ ၁၄:၂၂-၃၀။</div>
<div class="fn"><sup class="fnt"><a name="fn20" href="#fnm20">20</a></sup> ယော​ရှု ၆:၁၁-၁၅၊ ၂၀။</div>
<div class="fn"><sup class="fnt"><a name="fn21" href="#fnm21">21</a></sup> ယာ ၂:၂၅။ ယော​ရှု ၂:၁-၂၁၊ ၆:၁၇၊ ၂၅။</div>
<div class="fn"><sup class="fnt"><a name="fn22" href="#fnm22">22</a></sup> အ​ချို့​မူ​ရင်း​ကျမ်း​၌ “စုံ​စမ်း​နှောင့်​ယှက်​ခြင်း”ပါ​သည်။</div>
<div class="fn"><sup class="fnt"><a name="fn23" href="#fnm23">23</a></sup> ဟေ​ဗြဲ ၁၁:၁၃။</div>
</div>
<!-- PARSED ABOVE; EDITING MAY BREAK PARSER -->
</body></html>