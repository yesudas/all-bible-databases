<html><head>
<meta http-equiv="Content-Type" content="text/html;charset=utf-8" />
<title>Heb 8 &ndash; ဟေ​ဗြဲ​ဩ​ဝါ​ဒ​စာ &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Heb', 8);">
<div id="navbar"><a href="../index.html">Myanmar Standard Bible</a> &ndash; <b>ဟေ​ဗြဲ​ဩ​ဝါ​ဒ​စာ</b> &ndash; <a href="Heb_1.html">1</a> ... <a href="Heb_6.html">6</a> <a href="Heb_7.html">7</a> <b>8</b> <a href="Heb_9.html">9</a> <a href="Heb_10.html">10</a> ... <a href="Heb_13.html">13</a> </div><hr>
<h1>Heb 8</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ကောင်း​ကင်​ယဇ်​ပု​ရော​ဟိတ်​မင်း</h2><span class="vn">1</span> <span class="br-p"><br><br></span>ငါ​တို့​ပြော​ဆို​နေ​သော အ​ကြောင်း​အ​ရာ​များ​၏​အ​ဓိ​က​အ​ချက်​ဟူ​မူ​ကား ငါ​တို့​၌ ဤ​သို့​သော​ယဇ်​ပု​ရော​ဟိတ်​မင်း​ရှိ​သည်​ဟူ​၍​ဖြစ်​၏။ ကိုယ်​တော်​သည် ကောင်း​ကင်​ဘုံ​ရှိ ဘုန်း​တန်​ခိုး​ရှင်​၏​ပလ္လင်​တော်​လက်​ယာ​ဘက်​၌​ထိုင်​လျက်<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> လူ​က​မ​ဟုတ်​ဘဲ ထာ​ဝ​ရ​ဘု​ရား​က​တည်​ဆောက်​တော်​မူ​သော စစ်​မှန်​သည့်​တဲ​တော်​နှင့် သန့်​ရှင်း​ရာ​ဌာ​န​၏​အ​မှု​ကို​ထမ်း​ဆောင်​သူ​ဖြစ်​တော်​မူ​၏။<sup class="fnm"><a name="fnm2" href="#fn2">2</a></sup></div>
<div class="v" id="v3"><span class="vn">3</span> <span class="br-p"><br><br></span>ယဇ်​ပု​ရော​ဟိတ်​မင်း​အား​လုံး​သည် ပူ​ဇော်​သက္ကာ​နှင့်​ယဇ်​တို့​ကို​ပူ​ဇော်​ရန် ခန့်​ထား​ခြင်း​ခံ​ရ​သည်​ဖြစ်​၍ ဤ​ယဇ်​ပု​ရော​ဟိတ်​မင်း​သည်​လည်း ပူ​ဇော်​စ​ရာ​တစ်​စုံ​တစ်​ခု​ရှိ​ရန်​လို​အပ်​၏။</div>
<div class="v" id="v4"><span class="vn">4</span> ကိုယ်​တော်​သည် ကမ္ဘာ​မြေ​ကြီး​ပေါ်​တွင်​ရှိ​ခဲ့​လျှင် ပ​ညတ်​တ​ရား​အ​ရ ပူ​ဇော်​သက္ကာ​ကို​ပူ​ဇော်​သော​သူ​များ​<sup class="fnm"><a name="fnm3" href="#fn3">3</a></sup>ရှိ​နေ​ကြ​သည်​ဖြစ်​၍ ယဇ်​ပု​ရော​ဟိတ်​ဖြစ်​လိမ့်​မည်​မ​ဟုတ်။</div>
<div class="v" id="v5"><span class="vn">5</span> မော​ရှေ​သည် တဲ​တော်​ကို​ဆောက်​လုပ်​မည်​ပြု​စဉ်​က “အ​လုံး​စုံ​တို့​ကို တောင်​ပေါ်​တွင် သင့်​အား ငါ​ပြ​ခဲ့​သည့်​စံ​န​မူ​နာ​အ​တိုင်း​ပြု​လုပ်​ရန် သ​တိ​ပြု​လော့”​<sup class="fnm"><a name="fnm4" href="#fn4">4</a></sup>ဟူ​သော​ဗျာ​ဒိတ်​တော်​ကို​ရ​သည့်​နည်း​တူ ထို​သူ​တို့​သည် အ​ထက်​ကောင်း​ကင်​အ​ရပ်​၌​ရှိ​သော​အ​ရာ​များ​၏​န​မူ​နာ​ပုံ​ရိပ်​နှင့်​ဆိုင်​သော​ဝတ်​ကို ပြု​ကြ​၏။</div>
<div class="v" id="v6"><span class="vn">6</span> သို့​သော် ယ​ခု​အ​ခါ ကိုယ်​တော်​သည် သာ​၍​မြတ်​သော​က​တိ​တော်​များ​အ​ပေါ်​အ​ခြေ​ခံ​ထား​သည့် သာ​၍​မြတ်​သော​ပ​ဋိ​ညာဉ်​၏​ကြား​ဝင်​စေ့​စပ်​သူ​ဖြစ်​တော်​မူ​သည်​နှင့်​အ​ညီ သာ​၍​ထူး​မြတ်​သော​အ​မှု​တော်​ကို​ရ​ရှိ​တော်​မူ​၏။<sup class="fnm"><a name="fnm5" href="#fn5">5</a></sup></div>
<div class="v" id="v7"><h2>ပ​ဋိ​ညာဉ်​သစ်</h2><span class="vn">7</span> <span class="br-p"><br><br></span>အ​ကြောင်း​မူ​ကား ပ​ထ​မ​ပ​ဋိ​ညာဉ်​၌ အ​ပြစ်​တင်​စ​ရာ​မ​ရှိ​ခဲ့​လျှင် ဒု​တိ​ယ​ပ​ဋိ​ညာဉ်​သည် လို​အပ်​စ​ရာ​အ​ကြောင်း​ရှိ​ခဲ့​မည်​မ​ဟုတ်။</div>
<div class="v" id="v8"><span class="vn">8</span> သို့​သော် ဘု​ရား​သ​ခင်​သည် သူ​တို့​ကို​အ​ပြစ်​တင်​၍ “ထာ​ဝ​ရ​ဘု​ရား​မိန့်​တော်​မူ​သည်​ကား ကြည့်​ရှု​လော့။ အစ္စ​ရေး​အ​မျိုး​နှင့်​လည်း​ကောင်း၊ ယု​ဒ​အ​မျိုး​နှင့်​လည်း​ကောင်း ပ​ဋိ​ညာဉ်​သစ်​ကို ငါ​ပြု​မည့်​နေ့​ရက်​များ​ကျ​ရောက်​တော့​မည်။</div>
<div class="v" id="v9"><span class="vn">9</span> ထို​ပ​ဋိ​ညာဉ်​သည် သူ​တို့​ဘိုး​ဘေး​များ​၏​လက်​ကို​ဆွဲ​၍ အီ​ဂျစ်​ပြည်​မှ​ထုတ်​ဆောင်​လာ​စဉ်​က သူ​တို့​နှင့် ငါ​ပြု​ခဲ့​သော​ပ​ဋိ​ညာဉ်​နှင့်​တူ​လိမ့်​မည်​မ​ဟုတ်။ သူ​တို့​သည် ငါ​၏​ပ​ဋိ​ညာဉ်​၌​မ​တည်​သော​ကြောင့် ငါ​သည်​လည်း သူ​တို့​ကို​လျစ်​လျူ​ရှု​ထား​၏”​ဟု ထာ​ဝ​ရ​ဘု​ရား​မိန့်​တော်​မူ​၏။</div>
<div class="v" id="v10"><span class="vn">10</span> ထာ​ဝ​ရ​ဘု​ရား​က “ထို​နေ့​ရက်​များ​နောက်​တွင် အစ္စ​ရေး​အ​မျိုး​နှင့် ငါ​ပြု​မည့်​ပ​ဋိ​ညာဉ်​ကား ဤ​သို့​တည်း။ ငါ​သည် ငါ​၏​ပ​ညတ်​တ​ရား​တို့​ကို သူ​တို့​၏​အ​သိ​ဉာဏ်​ထဲ​တွင် ထည့်​သွင်း​၍ သူ​တို့​၏​စိတ်​နှ​လုံး​ပေါ်​မှာ ရေး​ထား​မည်။ ငါ​သည် သူ​တို့​၏​ဘု​ရား​ဖြစ်​ပြီး သူ​တို့​သည်​လည်း ငါ​၏​လူ​မျိုး​တော်​ဖြစ်​ကြ​လိမ့်​မည်။<sup class="fnm"><a name="fnm6" href="#fn6">6</a></sup></div>
<div class="v" id="v11"><span class="vn">11</span> သူ​တို့​အ​သီး​သီး​သည် မိ​မိ​အ​မျိုး​သား​ချင်း​နှင့် မိ​မိ​ညီ​အစ်​ကို​ချင်း​အား ‘ထာ​ဝ​ရ​ဘု​ရား​ကို​သိ​လော့’​ဟု သင်​ပေး​ရ​လိမ့်​မည်​မ​ဟုတ်။ အ​ကြောင်း​မူ​ကား အ​ငယ်​ဆုံး​သော​သူ​မှ​စ​၍ အ​ကြီး​ဆုံး​သော​သူ​တိုင်​အောင် လူ​အ​ပေါင်း​တို့​သည် ငါ့​ကို​သိ​ကျွမ်း​ကြ​လိမ့်​မည်။</div>
<div class="v" id="v12"><span class="vn">12</span> အ​ဘယ်​ကြောင့်​ဆို​သော် ငါ​သည် သူ​တို့​၏​မ​တ​ရား​မှု​များ​အ​ပေါ်​က​ရု​ဏာ​ထား​၍ သူ​တို့​၏​အ​ပြစ်​များ​ကို<sup class="fnm"><a name="fnm7" href="#fn7">7</a></sup> လုံး​ဝ​သ​တိ​ရ​တော့​မည်​မ​ဟုတ်​သော​ကြောင့်​ဖြစ်​၏”​<sup class="fnm"><a name="fnm8" href="#fn8">8</a></sup>ဟု မိန့်​တော်​မူ​၏။</div>
<div class="v" id="v13"><span class="vn">13</span> ဘု​ရား​သ​ခင်​သည် “ပ​ဋိ​ညာဉ်​သစ်”​ဟု မိန့်​တော်​မူ​ခြင်း​အား​ဖြင့် ပ​ထ​မ​ပ​ဋိ​ညာဉ်​ကို ဟောင်း​နွမ်း​စေ​တော်​မူ​၏။ ကြာ​ညောင်း​၍ ဟောင်း​နွမ်း​သော​အ​ရာ​သည် မ​ကြာ​မီ​ပျောက်​ကွယ်​သွား​လိမ့်​မည်။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> မ ၂၂:၄၄၊ ၂၆:၆၄၊ မာ ၁၂:၃၆၊ ၁၄:၆၂၊ ၁၆:၁၉၊ လု ၂၀:၄၃၊ ၂၂:၆၉၊ တ ၂:၃၃၊ ၃၅၊ ၇:၅၅-၅၆၊ ရော ၈:၃၄၊ ဧ ၁:၂၁၊ ကော ၃:၁၊ ဟေ​ဗြဲ ၁:၃၊ ၁၃၊ ၁၀:၁၂၊ ၁၂:၂၊ ၁ပေ ၃:၂၂။ ဆာ ၁၆:၁၁၊ ၁၁၀:၁။</div>
<div class="fn"><sup class="fnt"><a name="fn2" href="#fnm2">2</a></sup> ဟေ​ဗြဲ ၉:၁၁-၁၂၊ ၂၄။</div>
<div class="fn"><sup class="fnt"><a name="fn3" href="#fnm3">3</a></sup> အ​ချို့​မူ​ရင်း​ကျမ်း​တွင် “ယဇ်​ပု​ရော​ဟိတ်​များ”ပါ​သည်။</div>
<div class="fn"><sup class="fnt"><a name="fn4" href="#fnm4">4</a></sup> (ထွက် ၂၅:၄၀)</div>
<div class="fn"><sup class="fnt"><a name="fn5" href="#fnm5">5</a></sup> ဟေ​ဗြဲ ၇:၂၂၊ ၉:၁၅၊ ၁၂:၂၄။</div>
<div class="fn"><sup class="fnt"><a name="fn6" href="#fnm6">6</a></sup> ၂ကော ၆:၁၆၊ ဗျာ ၂၁:၇။ (ဝတ် ၂၆:၁၂၊ ယေ​ဇ ၃၇:၂၇) ယေ ၃၂:၃၈။</div>
<div class="fn"><sup class="fnt"><a name="fn7" href="#fnm7">7</a></sup> အ​ချို့​မူ​ရင်း​ကျမ်း​၌ “အ​ပြစ်​များ​နှင့်​လွန်​ကျူး​ခြင်း​များ​ကို”</div>
<div class="fn"><sup class="fnt"><a name="fn8" href="#fnm8">8</a></sup> ရော ၁၁:၂၇။ (ယေ ၃၁:၃၁-၃၄)</div>
</div>
<!-- PARSED ABOVE; EDITING MAY BREAK PARSER -->
</body></html>