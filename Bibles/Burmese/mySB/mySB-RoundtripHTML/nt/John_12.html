<html><head>
<meta http-equiv="Content-Type" content="text/html;charset=utf-8" />
<title>John 12 &ndash; ရှင်​ယော​ဟန်​ခ​ရစ်​ဝင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('John', 12);">
<div id="navbar"><a href="../index.html">Myanmar Standard Bible</a> &ndash; <b>ရှင်​ယော​ဟန်​ခ​ရစ်​ဝင်</b> &ndash; <a href="John_1.html">1</a> ... <a href="John_10.html">10</a> <a href="John_11.html">11</a> <b>12</b> <a href="John_13.html">13</a> <a href="John_14.html">14</a> ... <a href="John_21.html">21</a> </div><hr>
<h1>John 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ယေ​ရှု​၏​ခြေ​တော်​ကို​ဆီ​မွှေး​နှင့်​လိမ်း​သပ်​ခြင်း</h2><span class="vn">1</span> <span class="br-p"><br><br></span>ပ​သ​ခါ​ပွဲ​တော်​မ​တိုင်​မီ ခြောက်​ရက်​အ​လို​တွင် ယေ​ရှု​သည် ဗေ​သ​နိ​ရွာ​သို့​ကြွ​တော်​မူ​၏။ ထို​ရွာ​သည် သေ​သော​သူ​တို့​ထဲ​မှ ယေ​ရှု​ထ​မြောက်​စေ​ခဲ့​သော လာ​ဇ​ရု​<sup class="fnm"><a name="fnm1" href="#fn1">1</a></sup>နေ​ထိုင်​ရာ​အ​ရပ်​ဖြစ်​၏။</div>
<div class="v" id="v2"><span class="vn">2</span> လူ​တို့​သည် ထို​အ​ရပ်​၌ ကိုယ်​တော်​အ​တွက် ည​စာ​ကို​ပြင်​ဆင်​ကြ​ပြီး မာ​သ​သည် ဧည့်​ဝတ်​ပြု​နေ​၏။ ကိုယ်​တော်​နှင့်​အ​တူ စား​ပွဲ​၌​ထိုင်​နေ​သူ​များ​ထဲ​တွင် လာ​ဇ​ရု​လည်း​ပါ​၏။</div>
<div class="v" id="v3"><span class="vn">3</span> ထို​အ​ခါ မာ​ရိ​သည် အ​လွန်​တန်​ဖိုး​ကြီး​သော နာ​ဒု​ဆီ​မွှေး​အ​စစ်​နှစ်​ဆယ်​သား​<sup class="fnm"><a name="fnm2" href="#fn2">2</a></sup>ကို​ယူ​၍ ယေ​ရှု​၏​ခြေ​တော်​ကို​လိမ်း​သပ်​ကာ မိ​မိ​ဆံ​ပင်​နှင့် ခြေ​တော်​ကို​သုတ်​သ​ဖြင့် ထို​ဆီ​မွှေး​၏​ရ​နံ့​သည် တစ်​အိမ်​လုံး​ပျံ့​နှံ့​လေ​၏။<sup class="fnm"><a name="fnm3" href="#fn3">3</a></sup></div>
<div class="v" id="v4"><span class="vn">4</span> <span class="br-p"><br><br></span>သို့​သော် တ​ပည့်​တော်​တို့​ထဲ​မှ တစ်​ပါး​ဖြစ်​ပြီး ကိုယ်​တော်​ကို​အပ်​နှံ​တော့​မည့်​သူ ယု​ဒ​ဣ​ရှ​ကာ​ရုတ်​က</div>
<div class="v" id="v5"><span class="vn">5</span> “အ​ဘယ်​ကြောင့် ဤ​ဆီ​မွှေး​ကို ဒေ​နာ​ရိ​<sup class="fnm"><a name="fnm4" href="#fn4">4</a></sup>သုံး​ရာ​နှင့်​ရောင်း​၍ ဆင်း​ရဲ​သား​တို့​အား မ​ပေး​ကမ်း​ခဲ့​သ​နည်း”​ဟု ဆို​၏။<sup class="fnm"><a name="fnm5" href="#fn5">5</a></sup></div>
<div class="v" id="v6"><span class="vn">6</span> ထို​သို့​ဆို​ခြင်း​မှာ သူ​သည် ဆင်း​ရဲ​သား​တို့​၏​အ​ကျိုး​ကို ထောက်​ထား​ငဲ့​ညှာ​၍​မ​ဟုတ်​ဘဲ မိ​မိ​သည် သူ​ခိုး​ဖြစ်​ပြီး ငွေ​အိတ်​ကို​ထိန်း​သိမ်း​ရင်း ထည့်​ဝင်​ငွေ​ကို နှိုက်​ယူ​လေ့​ရှိ​သော​ကြောင့်​ဖြစ်​၏။</div>
<div class="v" id="v7"><span class="vn">7</span> ထို့​ကြောင့် ယေ​ရှု​က <span class="fmt-words-of-jesus">“</span><span class="fmt-words-of-jesus">ငါ့</span>​<span class="fmt-words-of-jesus">ကို</span>​<span class="fmt-words-of-jesus">သင်္ဂြိုဟ်</span>​<span class="fmt-words-of-jesus">မည့်</span>​<span class="fmt-words-of-jesus">နေ့</span>​<span class="fmt-words-of-jesus">အ​တွက်</span> <span class="fmt-words-of-jesus">သူ</span>​<span class="fmt-words-of-jesus">သည်</span> <span class="fmt-words-of-jesus">ဤ</span>​<span class="fmt-words-of-jesus">ဆီ​မွှေး</span>​<span class="fmt-words-of-jesus">ကို</span>​<span class="fmt-words-of-jesus">သိမ်း</span>​<span class="fmt-words-of-jesus">ထား</span>​<span class="fmt-words-of-jesus">ခဲ့</span>​<span class="fmt-words-of-jesus">သည်</span>​<span class="fmt-words-of-jesus">ဖြစ်​၍</span> <span class="fmt-words-of-jesus">သူ</span>​<span class="fmt-words-of-jesus">ပြု</span>​<span class="fmt-words-of-jesus">လို</span>​<span class="fmt-words-of-jesus">ရာ</span>​<span class="fmt-words-of-jesus">ပြု</span>​<span class="fmt-words-of-jesus">ပါ​စေ</span><span class="fmt-words-of-jesus">။</span><sup class="fnm"><a name="fnm6" href="#fn6">6</a></sup></div>
<div class="v" id="v8"><span class="vn">8</span> <span class="fmt-words-of-jesus">အ​ကြောင်း​မူ​ကား</span> <span class="fmt-words-of-jesus">ဆင်း​ရဲ​သား</span>​<span class="fmt-words-of-jesus">တို့</span>​<span class="fmt-words-of-jesus">သည်</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">တွင်</span>​<span class="fmt-words-of-jesus">အ​စဉ်</span>​<span class="fmt-words-of-jesus">ရှိ</span>​<span class="fmt-words-of-jesus">ကြ</span>​<span class="fmt-words-of-jesus">၏</span><span class="fmt-words-of-jesus">။</span><sup class="fnm"><a name="fnm7" href="#fn7">7</a></sup><span class="fmt-words-of-jesus">ငါ</span>​<span class="fmt-words-of-jesus">မူ​ကား</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">တွင်</span>​<span class="fmt-words-of-jesus">အ​စဉ်</span>​<span class="fmt-words-of-jesus">ရှိ</span>​<span class="fmt-words-of-jesus">သည်</span>​<span class="fmt-words-of-jesus">မ</span>​<span class="fmt-words-of-jesus">ဟုတ်</span><span class="fmt-words-of-jesus">”</span>​ဟု မိန့်​တော်​မူ​၏။<sup class="fnm"><a name="fnm8" href="#fn8">8</a></sup></div>
<div class="v" id="v9"><h2>လာ​ဇ​ရု​ကို​လည်း​သတ်​ရန်​ကြံ​စည်​ကြ​ခြင်း</h2><span class="vn">9</span> <span class="br-p"><br><br></span>များ​စွာ​သော​ဂျူး​လူ​မျိုး​အ​စု​အ​ဝေး​သည် ထို​အ​ရပ်​၌ ယေ​ရှု​ရှိ​တော်​မူ​ကြောင်း​ကို ကြား​သိ​သ​ဖြင့် ယေ​ရှု​ကြောင့်​သာ​မ​ဟုတ်​ဘဲ သေ​သော​သူ​တို့​ထဲ​မှ ကိုယ်​တော်​ထ​မြောက်​စေ​တော်​မူ​သော လာ​ဇ​ရု​ကို​လည်း​တွေ့​မြင်​ရ​ရန် ရောက်​လာ​ကြ​၏။</div>
<div class="v" id="v10"><span class="vn">10</span> ထို့​ကြောင့် ယဇ်​ပု​ရော​ဟိတ်​အ​ကြီး​အ​ကဲ​တို့​သည် လာ​ဇ​ရု​ကို​လည်း​သတ်​ရန် တိုင်​ပင်​ကြံ​စည်​ကြ​၏။</div>
<div class="v" id="v11"><span class="vn">11</span> အ​ဘယ်​ကြောင့်​ဆို​သော် များ​စွာ​သော​ဂျူး​လူ​မျိုး​တို့​သည် လာ​ဇ​ရု​ကြောင့် သူ​တို့​ကို​စွန့်​ခွာ​၍ ယေ​ရှု​ကို​ယုံ​ကြည်​ကြ​သော​ကြောင့်​ဖြစ်​၏။</div>
<div class="v" id="v12"><h2>ဩ​ဘာ​ပေး​ခြင်း​ခံ​ရ​လျက် ဂျေ​ရု​ဆ​လင်​မြို့​သို့​ကြွ​ဝင်​တော်​မူ​ခြင်း</h2><span class="vn">12</span> <span class="br-p"><br><br></span>နောက်​တစ်​နေ့​တွင် ပွဲ​တော်​သို့​ရောက်​လာ​သည့် များ​စွာ​သော​လူ​ထု​ပ​ရိ​သတ်​တို့​သည် ဂျေ​ရု​ဆ​လင်​မြို့​သို့ ယေ​ရှု​ကြွ​လာ​တော်​မူ​မည်​ဟု​ကြား​သိ​သ​ဖြင့်</div>
<div class="v" id="v13"><span class="vn">13</span> စွန်​ပ​လွံ​ခက်​များ​ကို​ကိုင်​ဆောင်​လျက် ကိုယ်​တော်​ကို​ကြို​ဆို​ရန် ထွက်​သွား​ကြ​၍ “ဟော​ရှဏ္ဏ၊<sup class="fnm"><a name="fnm9" href="#fn9">9</a></sup> ထာ​ဝ​ရ​ဘု​ရား​၏​နာ​မ​တော်​အား​ဖြင့် ကြွ​လာ​တော်​မူ​သော​အ​ရှင်၊ အစ္စ​ရေး​ဘု​ရင်​သည် မင်္ဂ​လာ​ရှိ​စေ​သ​တည်း”​ဟု ကြွေး​ကြော်​ကြ​၏။<sup class="fnm"><a name="fnm10" href="#fn10">10</a></sup></div>
<div class="v" id="v14"><span class="vn">14</span> ယေ​ရှု​သည် မြည်း​ငယ်​ကို​တွေ့​၍ စီး​တော်​မူ​၏။<sup class="fnm"><a name="fnm11" href="#fn11">11</a></sup></div>
<div class="v" id="v15"><span class="vn">15</span> ဤ​သည်​ကား “ဇိ​အုန်​သ​မီး၊ မ​ကြောက်​နှင့်။ ကြည့်​ရှု​လော့။ သင်​၏​ရှင်​ဘု​ရင်​သည် မြည်း​က​လေး​ကို​စီး​၍ ကြွ​လာ​တော်​မူ​၏”​<sup class="fnm"><a name="fnm12" href="#fn12">12</a></sup>ဟု ရေး​ထား​သည့်​အ​တိုင်း​ဖြစ်​၏။</div>
<div class="v" id="v16"><span class="vn">16</span> <span class="br-p"><br><br></span>ဤ​အ​ရာ​များ​ကို တ​ပည့်​တော်​တို့​သည် အ​စ​က နား​မ​လည်​ခဲ့​ကြ။ သို့​သော် ယေ​ရှု​ဘုန်း​တော်​ထင်​ရှား​ခြင်း​ရှိ​တော်​မူ​သော​အ​ခါ​မှ​သာ ဤ​အ​ရာ​များ​သည် ကိုယ်​တော်​ကို​ရည်​ညွှန်း​၍ ရေး​ထား​ခဲ့​ခြင်း​ဖြစ်​ပြီး လူ​တို့​သည် ကိုယ်​တော်​အ​ပေါ် ထို​အ​တိုင်း​ပြု​ခဲ့​ကြောင်း​ကို ပြန်​လည်​သ​တိ​ရ​ကြ​၏။</div>
<div class="v" id="v17"><span class="vn">17</span> <span class="br-p"><br><br></span>ယေ​ရှု​သည် လာ​ဇ​ရု​ကို သင်္ချိုင်း​ဂူ​မှ​ခေါ်​ထုတ်​၍ သေ​သော​သူ​တို့​ထဲ​မှ ထ​မြောက်​စေ​တော်​မူ​စဉ်​က ကိုယ်​တော်​နှင့်​အ​တူ​ရှိ​ခဲ့​သော လူ​ထု​ပ​ရိ​သတ်​တို့​သည် ထို​အ​ကြောင်း​ကို သက်​သေ​ခံ​ကြ​၏။</div>
<div class="v" id="v18"><span class="vn">18</span> လူ​ထု​ပ​ရိ​သတ်​တို့​သည် ကိုယ်​တော်​ကို​ဆီး​ကြို​ကြ​ခြင်း​မှာ ဤ​သို့​သော​နိ​မိတ်​လက္ခ​ဏာ​ကို ကိုယ်​တော်​ပြု​တော်​မူ​ကြောင်း ကြား​သိ​ခဲ့​ကြ​သော​ကြောင့်​လည်း​ဖြစ်​၏။</div>
<div class="v" id="v19"><span class="vn">19</span> ထို့​ကြောင့် ဖာ​ရိ​ရှဲ​တို့​က “တွေ့​သ​လော။ သင်​တို့​လုပ်​ရပ်​တစ်​ခု​မျှ​အ​ကျိုး​မ​ရှိ။ ကြည့်​ပါ။ တစ်​ကမ္ဘာ​လုံး သူ့​နောက်​သို့​လိုက်​သွား​ကြ​ပြီ”​ဟု အ​ချင်း​ချင်း​ပြော​ဆို​ကြ​၏။</div>
<div class="v" id="v20"><h2>မိ​မိ​အ​သေ​ခံ​မည့်​အ​ကြောင်း ကြို​တင်​မိန့်​တော်​မူ​ခြင်း</h2><span class="vn">20</span> <span class="br-p"><br><br></span>ပွဲ​တော်​တွင် ဝတ်​ပြု​ကိုး​ကွယ်​ရန် တက်​လာ​ကြ​သော​သူ​တို့​ထဲ​၌ ဂ​ရိ​လူ​မျိုး​အ​ချို့​ပါ​၏။</div>
<div class="v" id="v21"><span class="vn">21</span> သူ​တို့​သည် ဂါ​လိ​လဲ​နယ်၊ ဗက်​ဇဲ​ဒ​မြို့​သား ဖိ​လိပ္ပု​ထံ​ချဉ်း​ကပ်​၍ “ဆ​ရာ၊ အ​ကျွန်ုပ်​တို့​သည် ယေ​ရှု​ကို​တွေ့​မြင်​လို​ပါ​သည်”​ဟု တောင်း​ဆို​ကြ​၏။</div>
<div class="v" id="v22"><span class="vn">22</span> ဖိ​လိပ္ပု​သည်​သွား​၍ အန္ဒြေ​ကို​ပြော​ပြ​ပြီး​လျှင် အန္ဒြေ​နှင့်​ဖိ​လိပ္ပု​တို့​သည်​လာ​၍ ယေ​ရှု​ထံ​လျှောက်​ထား​ကြ​၏။</div>
<div class="v" id="v23"><span class="vn">23</span> ထို​အ​ခါ ယေ​ရှု​က <span class="fmt-words-of-jesus">“</span><span class="fmt-words-of-jesus">လူ့​သား</span>​<span class="fmt-words-of-jesus">ကို</span> <span class="fmt-words-of-jesus">ဘုန်း</span>​<span class="fmt-words-of-jesus">တော်</span>​<span class="fmt-words-of-jesus">ထင်​ရှား</span>​<span class="fmt-words-of-jesus">စေ</span>​<span class="fmt-words-of-jesus">မည့်</span>​<span class="fmt-words-of-jesus">အ​ချိန်</span> <span class="fmt-words-of-jesus">ရောက်​လာ</span>​<span class="fmt-words-of-jesus">ပြီ</span><span class="fmt-words-of-jesus">။</span></div>
<div class="v" id="v24"><span class="vn">24</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">အား</span> <span class="fmt-words-of-jesus">ငါ</span>​<span class="fmt-words-of-jesus">အ​မှန်​အ​ကန်</span>​<span class="fmt-words-of-jesus">ဆို</span>​<span class="fmt-words-of-jesus">မည်</span><span class="fmt-words-of-jesus">။</span> <span class="fmt-words-of-jesus">ဂျုံ</span>​<span class="fmt-words-of-jesus">စေ့</span>​<span class="fmt-words-of-jesus">တစ်</span>​<span class="fmt-words-of-jesus">စေ့</span>​<span class="fmt-words-of-jesus">သည်</span> <span class="fmt-words-of-jesus">မြေ</span>​<span class="fmt-words-of-jesus">၌</span>​<span class="fmt-words-of-jesus">ကျ</span>​<span class="fmt-words-of-jesus">၍</span> <span class="fmt-words-of-jesus">မ</span>​<span class="fmt-words-of-jesus">ပျက်​စီး</span>​<span class="fmt-words-of-jesus">လျှင်</span> <span class="fmt-words-of-jesus">တစ်​စေ့​တည်း</span>​<span class="fmt-words-of-jesus">ရှိ</span>​<span class="fmt-words-of-jesus">နေ</span>​<span class="fmt-words-of-jesus">၏</span><span class="fmt-words-of-jesus">။</span> <span class="fmt-words-of-jesus">ပျက်​စီး</span>​<span class="fmt-words-of-jesus">လျှင်</span>​<span class="fmt-words-of-jesus">မူ​ကား</span> <span class="fmt-words-of-jesus">များ​စွာ</span>​<span class="fmt-words-of-jesus">သော</span>​<span class="fmt-words-of-jesus">အ​သီး</span>​<span class="fmt-words-of-jesus">ကို</span> <span class="fmt-words-of-jesus">ဖြစ်​ထွန်း</span>​<span class="fmt-words-of-jesus">စေ</span>​<span class="fmt-words-of-jesus">တတ်</span>​<span class="fmt-words-of-jesus">၏</span><span class="fmt-words-of-jesus">။</span></div>
<div class="v" id="v25"><span class="vn">25</span> <span class="fmt-words-of-jesus">မိ​မိ</span>​<span class="fmt-words-of-jesus">အ​သက်</span>​<span class="fmt-words-of-jesus">ကို</span>​<span class="fmt-words-of-jesus">တွယ်​တာ</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">သည်</span> <span class="fmt-words-of-jesus">အ​သက်</span>​<span class="fmt-words-of-jesus">ဆုံး​ရှုံး</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span> <span class="fmt-words-of-jesus">ဤ</span>​<span class="fmt-words-of-jesus">လော​က</span>​<span class="fmt-words-of-jesus">၌</span> <span class="fmt-words-of-jesus">မိ​မိ</span>​<span class="fmt-words-of-jesus">အ​သက်</span>​<span class="fmt-words-of-jesus">ကို</span>​<span class="fmt-words-of-jesus">မုန်း</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">မူ​ကား</span> <span class="fmt-words-of-jesus">ထို</span>​<span class="fmt-words-of-jesus">အ​သက်</span>​<span class="fmt-words-of-jesus">ကို</span> <span class="fmt-words-of-jesus">ထာ​ဝ​ရ</span>​<span class="fmt-words-of-jesus">အ​သက်</span>​<span class="fmt-words-of-jesus">အ​တွက်</span> <span class="fmt-words-of-jesus">စောင့်​ရှောက်</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span><sup class="fnm"><a name="fnm13" href="#fn13">13</a></sup></div>
<div class="v" id="v26"><span class="vn">26</span> <span class="fmt-words-of-jesus">မည်​သူ​မ​ဆို</span> <span class="fmt-words-of-jesus">ငါ</span>​<span class="fmt-words-of-jesus">၏</span>​<span class="fmt-words-of-jesus">အ​မှု</span>​<span class="fmt-words-of-jesus">ကို</span>​<span class="fmt-words-of-jesus">ဆောင်​ရွက်</span>​<span class="fmt-words-of-jesus">မည်</span>​<span class="fmt-words-of-jesus">ဆို</span>​<span class="fmt-words-of-jesus">လျှင်</span> <span class="fmt-words-of-jesus">ထို</span>​<span class="fmt-words-of-jesus">သူ</span>​<span class="fmt-words-of-jesus">သည်</span> <span class="fmt-words-of-jesus">ငါ့</span>​<span class="fmt-words-of-jesus">နောက်</span>​<span class="fmt-words-of-jesus">သို့</span>​<span class="fmt-words-of-jesus">လိုက်</span>​<span class="fmt-words-of-jesus">ရ</span>​<span class="fmt-words-of-jesus">မည်</span><span class="fmt-words-of-jesus">။</span><sup class="fnm"><a name="fnm14" href="#fn14">14</a></sup><span class="fmt-words-of-jesus">ထို​အ​ခါ</span> <span class="fmt-words-of-jesus">ငါ</span>​<span class="fmt-words-of-jesus">ရှိ</span>​<span class="fmt-words-of-jesus">ရာ</span>​<span class="fmt-words-of-jesus">အ​ရပ်</span>​<span class="fmt-words-of-jesus">၌</span> <span class="fmt-words-of-jesus">ငါ</span>​<span class="fmt-words-of-jesus">၏</span>​<span class="fmt-words-of-jesus">အ​မှု​ဆောင်</span>​<span class="fmt-words-of-jesus">လည်း</span>​<span class="fmt-words-of-jesus">ရှိ</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span> <span class="fmt-words-of-jesus">မည်​သူ​မ​ဆို</span> <span class="fmt-words-of-jesus">ငါ</span>​<span class="fmt-words-of-jesus">၏</span>​<span class="fmt-words-of-jesus">အ​မှု</span>​<span class="fmt-words-of-jesus">ကို</span>​<span class="fmt-words-of-jesus">ဆောင်​ရွက်</span>​<span class="fmt-words-of-jesus">မည်</span>​<span class="fmt-words-of-jesus">ဆို</span>​<span class="fmt-words-of-jesus">လျှင်</span> <span class="fmt-words-of-jesus">ထို</span>​<span class="fmt-words-of-jesus">သူ</span>​<span class="fmt-words-of-jesus">ကို</span> <span class="fmt-words-of-jesus">ခ​မည်း​တော်</span>​<span class="fmt-words-of-jesus">သည်</span> <span class="fmt-words-of-jesus">ချီး​မြှောက်</span>​<span class="fmt-words-of-jesus">တော်​မူ</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span></div>
<div class="v" id="v27"><span class="vn">27</span> <span class="fmt-words-of-jesus">ယ​ခု</span> <span class="fmt-words-of-jesus">ငါ့</span>​<span class="fmt-words-of-jesus">စိတ်</span>​<span class="fmt-words-of-jesus">ပူ​ပန်</span>​<span class="fmt-words-of-jesus">လျက်</span>​<span class="fmt-words-of-jesus">ရှိ</span>​<span class="fmt-words-of-jesus">၏</span><span class="fmt-words-of-jesus">။</span> <span class="fmt-words-of-jesus">ငါ</span>​<span class="fmt-words-of-jesus">မည်​သို့</span>​<span class="fmt-words-of-jesus">လျှောက်</span>​<span class="fmt-words-of-jesus">ရ</span>​<span class="fmt-words-of-jesus">ပါ</span>​<span class="fmt-words-of-jesus">မည်​နည်း</span><span class="fmt-words-of-jesus">။</span> <span class="fmt-words-of-jesus">‘</span><span class="fmt-words-of-jesus">အို</span> <span class="fmt-words-of-jesus">အ​ဖ</span><span class="fmt-words-of-jesus">၊</span> <span class="fmt-words-of-jesus">ဤ</span>​<span class="fmt-words-of-jesus">အ​ချိန်</span>​<span class="fmt-words-of-jesus">နာ​ရီ</span>​<span class="fmt-words-of-jesus">မှ</span> <span class="fmt-words-of-jesus">အ​ကျွန်ုပ်</span>​<span class="fmt-words-of-jesus">ကို</span> <span class="fmt-words-of-jesus">ကယ်​တင်</span>​<span class="fmt-words-of-jesus">တော်​မူ</span>​<span class="fmt-words-of-jesus">ပါ</span><span class="fmt-words-of-jesus">’</span>​<span class="fmt-words-of-jesus">ဟူ​၍</span> <span class="fmt-words-of-jesus">လျှောက်</span>​<span class="fmt-words-of-jesus">ရ</span>​<span class="fmt-words-of-jesus">ပါ</span>​<span class="fmt-words-of-jesus">မည်</span>​<span class="fmt-words-of-jesus">လော</span><span class="fmt-words-of-jesus">။</span> <span class="fmt-words-of-jesus">သို့​ရာ​တွင်</span> <span class="fmt-words-of-jesus">ငါ</span>​<span class="fmt-words-of-jesus">သည်</span> <span class="fmt-words-of-jesus">ဤ</span>​<span class="fmt-words-of-jesus">အ​တွက်</span>​<span class="fmt-words-of-jesus">ကြောင့်</span> <span class="fmt-words-of-jesus">ယ​ခု</span>​<span class="fmt-words-of-jesus">အ​ချိန်</span>​<span class="fmt-words-of-jesus">နာ​ရီ</span>​<span class="fmt-words-of-jesus">သို့</span> <span class="fmt-words-of-jesus">ရောက်​လာ</span>​<span class="fmt-words-of-jesus">ခဲ့</span>​<span class="fmt-words-of-jesus">၏</span><span class="fmt-words-of-jesus">။</span></div>
<div class="v" id="v28"><span class="vn">28</span> <span class="fmt-words-of-jesus">‘</span><span class="fmt-words-of-jesus">အို</span> <span class="fmt-words-of-jesus">အ​ဖ</span><span class="fmt-words-of-jesus">၊</span> <span class="fmt-words-of-jesus">ကိုယ်​တော်</span>​<span class="fmt-words-of-jesus">၏</span>​<span class="fmt-words-of-jesus">နာ​မ</span>​<span class="fmt-words-of-jesus">တော်</span>​<span class="fmt-words-of-jesus">အား</span> <span class="fmt-words-of-jesus">ဘုန်း</span>​<span class="fmt-words-of-jesus">တော်</span>​<span class="fmt-words-of-jesus">ထင်​ရှား</span>​<span class="fmt-words-of-jesus">စေ</span>​<span class="fmt-words-of-jesus">တော်​မူ</span>​<span class="fmt-words-of-jesus">ပါ</span><span class="fmt-words-of-jesus">’</span><span class="fmt-words-of-jesus">”</span>​ဟု မြွက်​ဆို​တော်​မူ​၏။ ထို​အ​ခါ “ငါ​သည် ဘုန်း​တော်​ထင်​ရှား​စေ​ခဲ့​ပြီ။ နောက်​တစ်​ဖန်​လည်း ထင်​ရှား​စေ​ဦး​မည်”​ဟု ကောင်း​ကင်​မှ​အ​သံ​တော်​လာ​၏။</div>
<div class="v" id="v29"><span class="vn">29</span> အ​နီး​နား​၌​ရပ်​နေ​၍ ထို​အ​သံ​ကို​ကြား​ကြ​သော လူ​ထု​ပ​ရိ​သတ်​တို့​က “မိုး​ချုန်း​သည်”​ဟု ဆို​ကြ​၏။ အ​ခြား​သော​သူ​တို့​က​မူ “ကောင်း​ကင်​တ​မန်​က သူ့​ကို​မြွက်​ဆို​သည်”​ဟု ဆို​ကြ​၏။</div>
<div class="v" id="v30"><span class="vn">30</span> ယေ​ရှု​က​လည်း <span class="fmt-words-of-jesus">“</span><span class="fmt-words-of-jesus">ဤ</span>​<span class="fmt-words-of-jesus">အ​သံ</span>​<span class="fmt-words-of-jesus">တော်</span>​<span class="fmt-words-of-jesus">သည်</span> <span class="fmt-words-of-jesus">ငါ့</span>​<span class="fmt-words-of-jesus">အ​တွက်</span>​<span class="fmt-words-of-jesus">မ</span>​<span class="fmt-words-of-jesus">ဟုတ်</span>​<span class="fmt-words-of-jesus">ဘဲ</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">အ​တွက်</span>​<span class="fmt-words-of-jesus">လာ</span>​<span class="fmt-words-of-jesus">၏</span><span class="fmt-words-of-jesus">။</span></div>
<div class="v" id="v31"><span class="vn">31</span> <span class="fmt-words-of-jesus">ယ​ခု</span>​<span class="fmt-words-of-jesus">သည်</span> <span class="fmt-words-of-jesus">ဤ</span>​<span class="fmt-words-of-jesus">လော​က</span>​<span class="fmt-words-of-jesus">၏</span>​<span class="fmt-words-of-jesus">တ​ရား</span>​<span class="fmt-words-of-jesus">စီ​ရင်</span>​<span class="fmt-words-of-jesus">ခြင်း</span>​<span class="fmt-words-of-jesus">ကာ​လ</span>​<span class="fmt-words-of-jesus">ဖြစ်</span>​<span class="fmt-words-of-jesus">၏</span><span class="fmt-words-of-jesus">။</span> <span class="fmt-words-of-jesus">ဤ</span>​<span class="fmt-words-of-jesus">လော​က</span>​<span class="fmt-words-of-jesus">ကို</span>​<span class="fmt-words-of-jesus">အုပ်​ချုပ်</span>​<span class="fmt-words-of-jesus">သူ</span>​<span class="fmt-words-of-jesus">သည်</span> <span class="fmt-words-of-jesus">ယ​ခု</span> <span class="fmt-words-of-jesus">နှင်​ထုတ်</span>​<span class="fmt-words-of-jesus">ခြင်း</span>​<span class="fmt-words-of-jesus">ခံ​ရ</span>​<span class="fmt-words-of-jesus">မည်</span><span class="fmt-words-of-jesus">။</span><sup class="fnm"><a name="fnm15" href="#fn15">15</a></sup></div>
<div class="v" id="v32"><span class="vn">32</span> <span class="fmt-words-of-jesus">ငါ</span>​<span class="fmt-words-of-jesus">သည်</span>​<span class="fmt-words-of-jesus">လည်း</span> <span class="fmt-words-of-jesus">မြေ</span>​<span class="fmt-words-of-jesus">မှ</span> <span class="fmt-words-of-jesus">မြှောက်</span>​<span class="fmt-words-of-jesus">ထား</span>​<span class="fmt-words-of-jesus">ခြင်း</span>​<span class="fmt-words-of-jesus">ခံ​ရ</span>​<span class="fmt-words-of-jesus">သော​အ​ခါ</span> <span class="fmt-words-of-jesus">လူ</span>​<span class="fmt-words-of-jesus">ခပ်​သိမ်း</span>​<span class="fmt-words-of-jesus">တို့</span>​<span class="fmt-words-of-jesus">ကို</span> <span class="fmt-words-of-jesus">ငါ့</span>​<span class="fmt-words-of-jesus">ထံ​သို့</span>​<span class="fmt-words-of-jesus">ဆွဲ​ငင်</span>​<span class="fmt-words-of-jesus">မည်</span><span class="fmt-words-of-jesus">”</span>​ဟု မိန့်​တော်​မူ​၏။</div>
<div class="v" id="v33"><span class="vn">33</span> ဤ​သို့​မိန့်​တော်​မူ​ခြင်း​မှာ မိ​မိ​သည်​မည်​သို့​သော​သေ​ခြင်း​မျိုး​ဖြင့် အ​သေ​ခံ​ရ​မည်​ကို အ​ရိပ်​အ​မြွက်​မိန့်​တော်​မူ​ခြင်း​ဖြစ်​၏။</div>
<div class="v" id="v34"><span class="vn">34</span> <span class="br-p"><br><br></span>ထို​အ​ခါ လူ​ထု​ပ​ရိ​သတ်​က “ခ​ရစ်​တော်​သည် ကာ​လ​အ​စဉ်​အ​ဆက်​တည်​တော်​မူ​၏​<sup class="fnm"><a name="fnm16" href="#fn16">16</a></sup>ဟု ပ​ညတ်​တ​ရား​ကျမ်း​အား​ဖြင့် အ​ကျွန်ုပ်​တို့​ကြား​သိ​ထား​သည်။ သို့​ဖြစ်​လျှင် သင်​သည် အ​ဘယ်​ကြောင့် ‘လူ့​သား​သည် မြှောက်​ထား​ခြင်း​ခံ​ရ​မည်’​ဟု ဆို​သ​နည်း။ ဤ​လူ့​သား​ဆို​သူ​မှာ မည်​သူ​နည်း”​ဟု မေး​မြန်း​ကြ​၏။</div>
<div class="v" id="v35"><span class="vn">35</span> ယေ​ရှု​က​လည်း <span class="fmt-words-of-jesus">“</span><span class="fmt-words-of-jesus">အ​လင်း</span>​<span class="fmt-words-of-jesus">သည်</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">တွင်</span> <span class="fmt-words-of-jesus">နောက်​ထပ်</span> <span class="fmt-words-of-jesus">ခ​ဏ</span>​<span class="fmt-words-of-jesus">ရှိ</span>​<span class="fmt-words-of-jesus">ဦး</span>​<span class="fmt-words-of-jesus">မည်</span><span class="fmt-words-of-jesus">။</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">အား</span> <span class="fmt-words-of-jesus">မှောင်​မိုက်</span>​<span class="fmt-words-of-jesus">မ</span>​<span class="fmt-words-of-jesus">လွှမ်း​မိုး</span>​<span class="fmt-words-of-jesus">စေ​ရန်</span> <span class="fmt-words-of-jesus">အ​လင်း</span>​<span class="fmt-words-of-jesus">ရှိ</span>​<span class="fmt-words-of-jesus">ခိုက်</span> <span class="fmt-words-of-jesus">သွား​လာ</span>​<span class="fmt-words-of-jesus">ကြ</span>​<span class="fmt-words-of-jesus">လော့</span><span class="fmt-words-of-jesus">။</span> <span class="fmt-words-of-jesus">မှောင်​မိုက်</span>​<span class="fmt-words-of-jesus">၌</span>​<span class="fmt-words-of-jesus">သွား​လာ</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">သည်</span> <span class="fmt-words-of-jesus">မိ​မိ</span>​<span class="fmt-words-of-jesus">မည်​သည့်</span>​<span class="fmt-words-of-jesus">အ​ရပ်</span>​<span class="fmt-words-of-jesus">သို့</span>​<span class="fmt-words-of-jesus">သွား</span>​<span class="fmt-words-of-jesus">သည်</span>​<span class="fmt-words-of-jesus">ကို</span>​<span class="fmt-words-of-jesus">မ</span>​<span class="fmt-words-of-jesus">သိ</span><span class="fmt-words-of-jesus">။</span><sup class="fnm"><a name="fnm17" href="#fn17">17</a></sup></div>
<div class="v" id="v36"><span class="vn">36</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">သည်</span> <span class="fmt-words-of-jesus">အ​လင်း</span>​<span class="fmt-words-of-jesus">၏</span>​<span class="fmt-words-of-jesus">သား</span>​<span class="fmt-words-of-jesus">များ</span>​<span class="fmt-words-of-jesus">ဖြစ်</span>​<span class="fmt-words-of-jesus">ကြ</span>​<span class="fmt-words-of-jesus">ရန်</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">တွင်</span> <span class="fmt-words-of-jesus">အ​လင်း</span>​<span class="fmt-words-of-jesus">ရှိ</span>​<span class="fmt-words-of-jesus">ခိုက်</span> <span class="fmt-words-of-jesus">အ​လင်း</span>​<span class="fmt-words-of-jesus">ကို</span>​<span class="fmt-words-of-jesus">ယုံ​ကြည်</span>​<span class="fmt-words-of-jesus">ကြ</span>​<span class="fmt-words-of-jesus">လော့</span><span class="fmt-words-of-jesus">”</span>​ဟု မိန့်​တော်​မူ​၏။ ယေ​ရှု​သည် ဤ​အ​ရာ​များ​ကို ဟော​ပြော​တော်​မူ​ပြီး​နောက် ထွက်​သွား​၍ သူ​တို့​ကို တိမ်း​ရှောင်​လျက်​နေ​တော်​မူ​၏။</div>
<div class="v" id="v37"><h2>ဟေ​ရှာ​ယ​၏​ကြို​တင်​ဟော​ထား​ချက်​ပြည့်​စုံ​ခြင်း</h2><span class="vn">37</span> <span class="br-p"><br><br></span>ယေ​ရှု​သည် ဤ​မျှ​လောက်​များ​ပြား​သော နိ​မိတ်​လက္ခ​ဏာ​တို့​ကို သူ​တို့​ရှေ့​မှောက်​၌ ပြု​တော်​မူ​သော်​လည်း သူ​တို့​သည် ကိုယ်​တော်​ကို​မ​ယုံ​ကြည်​ကြ​ပေ။</div>
<div class="v" id="v38"><span class="vn">38</span> ဤ​သည်​ကား “အို ထာ​ဝ​ရ​ဘု​ရား၊ အ​ကျွန်ုပ်​တို့​၏​သ​တင်း​စ​ကား​ကို မည်​သူ​ယုံ​ကြည်​ပါ​သ​နည်း။ ထာ​ဝ​ရ​ဘု​ရား​၏​လက်​ရုံး​တော်​သည် မည်​သူ့​ထံ ဖော်​ပြ​ခြင်း​ခံ​ရ​ပါ​သ​နည်း”​<sup class="fnm"><a name="fnm18" href="#fn18">18</a></sup>ဟု ပ​ရော​ဖက်​ဟေ​ရှာ​ယ​ဟော​ပြော​ထား​သော​စ​ကား ပြည့်​စုံ​ခြင်း​သို့​ရောက်​မည့်​အ​ကြောင်း​တည်း။</div>
<div class="v" id="v39"><span class="vn">39</span> သူ​တို့​မ​ယုံ​ကြည်​နိုင်​သည့်​အ​ကြောင်း​မှာ ဟေ​ရှာ​ယ​က</div>
<div class="v" id="v40"><span class="vn">40</span> “သူ​တို့​သည် မျက်​စိ​ဖြင့်​မြင်​၍ စိတ်​နှ​လုံး​ဖြင့်​နား​လည်​ကာ ပြောင်း​လဲ​ကြ​သ​ဖြင့် သူ​တို့​ကို​ကျန်း​မာ​စေ​ရ​မည့်​အ​ဖြစ်​မျိုး​မ​ရှိ​စေ​ရန် ဘု​ရား​သ​ခင်​သည် သူ​တို့​၏​မျက်​စိ​ကို ကွယ်​စေ​တော်​မူ​၍ သူ​တို့​၏​စိတ်​နှ​လုံး​ကို မာ​ကျော​စေ​တော်​မူ​၏”​<sup class="fnm"><a name="fnm19" href="#fn19">19</a></sup>ဟု ထပ်​မံ​၍ ဟော​ပြော​ခဲ့​သော​ကြောင့်​ဖြစ်​၏။<sup class="fnm"><a name="fnm20" href="#fn20">20</a></sup></div>
<div class="v" id="v41"><span class="vn">41</span> ဟေ​ရှာ​ယ​သည် ယေ​ရှု​၏​ဘုန်း​အ​သ​ရေ​တော်​ကို​မြင်​ရ​သော​ကြောင့် ဤ​သို့​ပြော​ဆို​ပြီး ကိုယ်​တော်​၏​အ​ကြောင်း​ကို ဟော​ပြော​ခဲ့​ခြင်း​ဖြစ်​၏။</div>
<div class="v" id="v42"><span class="vn">42</span> <span class="br-p"><br><br></span>မည်​သို့​ပင်​ဖြစ်​စေ အ​ကြီး​အ​ကဲ​တို့​တွင်​လည်း ကိုယ်​တော်​ကို​ယုံ​ကြည်​သော​သူ​များ​စွာ​ရှိ​ကြ​၏။ သို့​သော် သူ​တို့​သည် ဝတ်​ပြု​စည်း​ဝေး​ကျောင်း​မှ ထုတ်​ပယ်​ခြင်း​ခံ​ရ​မည်​ကို စိုး​ရိမ်​သ​ဖြင့် ဖာ​ရိ​ရှဲ​တို့​ကြောင့် ဖွင့်​မ​ပြော​ဘဲ​နေ​ကြ​၏။</div>
<div class="v" id="v43"><span class="vn">43</span> အ​ကြောင်း​မူ​ကား သူ​တို့​သည် ဘု​ရား​သ​ခင်​ပေး​သော​ဘုန်း​အ​သ​ရေ​ထက် လူ​တို့​ပေး​သော​ဘုန်း​အ​သ​ရေ​ကို ပို​၍​နှစ်​သက်​ကြ​၏။</div>
<div class="v" id="v44"><h2>ဤ​လော​က​သို့ ယေ​ရှု​ကြွ​လာ​ခြင်း​၏​အ​ကြောင်း​ရင်း</h2><span class="vn">44</span> <span class="br-p"><br><br></span>တစ်​ဖန် ယေ​ရှု​က <span class="fmt-words-of-jesus">“</span><span class="fmt-words-of-jesus">ငါ့</span>​<span class="fmt-words-of-jesus">ကို</span>​<span class="fmt-words-of-jesus">ယုံ​ကြည်</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">သည်</span> <span class="fmt-words-of-jesus">ငါ့</span>​<span class="fmt-words-of-jesus">ကို</span>​<span class="fmt-words-of-jesus">ယုံ​ကြည်</span>​<span class="fmt-words-of-jesus">သည်</span>​<span class="fmt-words-of-jesus">မ</span>​<span class="fmt-words-of-jesus">ဟုတ်</span>​<span class="fmt-words-of-jesus">ဘဲ</span> <span class="fmt-words-of-jesus">ငါ့</span>​<span class="fmt-words-of-jesus">ကို</span>​<span class="fmt-words-of-jesus">စေ​လွှတ်</span>​<span class="fmt-words-of-jesus">တော်​မူ</span>​<span class="fmt-words-of-jesus">သော</span>​<span class="fmt-words-of-jesus">အ​ရှင်</span>​<span class="fmt-words-of-jesus">ကို</span>​<span class="fmt-words-of-jesus">ယုံ​ကြည်</span>​<span class="fmt-words-of-jesus">၏</span><span class="fmt-words-of-jesus">။</span></div>
<div class="v" id="v45"><span class="vn">45</span> <span class="fmt-words-of-jesus">ငါ့</span>​<span class="fmt-words-of-jesus">ကို</span>​<span class="fmt-words-of-jesus">မြင်</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">သည်</span>​<span class="fmt-words-of-jesus">လည်း</span> <span class="fmt-words-of-jesus">ငါ့</span>​<span class="fmt-words-of-jesus">ကို</span>​<span class="fmt-words-of-jesus">စေ​လွှတ်</span>​<span class="fmt-words-of-jesus">တော်​မူ</span>​<span class="fmt-words-of-jesus">သော</span>​<span class="fmt-words-of-jesus">အ​ရှင်</span>​<span class="fmt-words-of-jesus">ကို</span>​<span class="fmt-words-of-jesus">မြင်</span>​<span class="fmt-words-of-jesus">၏</span><span class="fmt-words-of-jesus">။</span><sup class="fnm"><a name="fnm21" href="#fn21">21</a></sup></div>
<div class="v" id="v46"><span class="vn">46</span> <span class="fmt-words-of-jesus">ငါ့</span>​<span class="fmt-words-of-jesus">ကို</span>​<span class="fmt-words-of-jesus">ယုံ​ကြည်</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">တိုင်း</span> <span class="fmt-words-of-jesus">မှောင်​မိုက်</span>​<span class="fmt-words-of-jesus">ထဲ​၌</span>​<span class="fmt-words-of-jesus">မ</span>​<span class="fmt-words-of-jesus">နေ</span>​<span class="fmt-words-of-jesus">ရ</span>​<span class="fmt-words-of-jesus">စေ​ရန်</span> <span class="fmt-words-of-jesus">ငါ</span>​<span class="fmt-words-of-jesus">သည်</span> <span class="fmt-words-of-jesus">အ​လင်း</span>​<span class="fmt-words-of-jesus">အ​ဖြစ်</span> <span class="fmt-words-of-jesus">ဤ</span>​<span class="fmt-words-of-jesus">လော​က</span>​<span class="fmt-words-of-jesus">သို့</span>​<span class="fmt-words-of-jesus">ကြွ​လာ</span>​<span class="fmt-words-of-jesus">ပြီ</span><span class="fmt-words-of-jesus">။</span><sup class="fnm"><a name="fnm22" href="#fn22">22</a></sup></div>
<div class="v" id="v47"><span class="vn">47</span> <span class="br-p"><br><br></span><span class="fmt-words-of-jesus">တစ်​စုံ​တစ်​ယောက်</span>​<span class="fmt-words-of-jesus">သည်</span> <span class="fmt-words-of-jesus">ငါ့</span>​<span class="fmt-words-of-jesus">စ​ကား</span>​<span class="fmt-words-of-jesus">တို့</span>​<span class="fmt-words-of-jesus">ကို</span>​<span class="fmt-words-of-jesus">ကြား</span>​<span class="fmt-words-of-jesus">လျက်</span> <span class="fmt-words-of-jesus">မ</span>​<span class="fmt-words-of-jesus">စောင့်​ထိန်း</span>​<sup class="fnm"><a name="fnm23" href="#fn23">23</a></sup><span class="fmt-words-of-jesus">လျှင်</span>​<span class="fmt-words-of-jesus">လည်း</span> <span class="fmt-words-of-jesus">ငါ</span>​<span class="fmt-words-of-jesus">သည်</span> <span class="fmt-words-of-jesus">ထို</span>​<span class="fmt-words-of-jesus">သူ</span>​<span class="fmt-words-of-jesus">ကို</span>​<span class="fmt-words-of-jesus">ပြစ်​ဒဏ်</span>​<span class="fmt-words-of-jesus">မ</span>​<span class="fmt-words-of-jesus">စီ​ရင်</span><span class="fmt-words-of-jesus">။</span> <span class="fmt-words-of-jesus">အ​ကြောင်း​မူ​ကား</span> <span class="fmt-words-of-jesus">ဤ</span>​<span class="fmt-words-of-jesus">လော​က</span>​<span class="fmt-words-of-jesus">ကို</span> <span class="fmt-words-of-jesus">ပြစ်​ဒဏ်</span>​<span class="fmt-words-of-jesus">စီ​ရင်</span>​<span class="fmt-words-of-jesus">ရန်</span> <span class="fmt-words-of-jesus">ငါ</span>​<span class="fmt-words-of-jesus">လာ</span>​<span class="fmt-words-of-jesus">သည်</span>​<span class="fmt-words-of-jesus">မ</span>​<span class="fmt-words-of-jesus">ဟုတ်</span><span class="fmt-words-of-jesus">။</span> <span class="fmt-words-of-jesus">ဤ</span>​<span class="fmt-words-of-jesus">လော​က</span>​<span class="fmt-words-of-jesus">ကို</span> <span class="fmt-words-of-jesus">ကယ်​တင်</span>​<span class="fmt-words-of-jesus">ရန်</span> <span class="fmt-words-of-jesus">ငါ</span>​<span class="fmt-words-of-jesus">လာ</span>​<span class="fmt-words-of-jesus">၏</span><span class="fmt-words-of-jesus">။</span></div>
<div class="v" id="v48"><span class="vn">48</span> <span class="fmt-words-of-jesus">ငါ့</span>​<span class="fmt-words-of-jesus">ကို</span>​<span class="fmt-words-of-jesus">ငြင်း​ပယ်</span>​<span class="fmt-words-of-jesus">၍</span> <span class="fmt-words-of-jesus">ငါ့</span>​<span class="fmt-words-of-jesus">စ​ကား</span>​<span class="fmt-words-of-jesus">တို့</span>​<span class="fmt-words-of-jesus">ကို</span>​<span class="fmt-words-of-jesus">လက်</span>​<span class="fmt-words-of-jesus">မ</span>​<span class="fmt-words-of-jesus">ခံ</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">အား</span> <span class="fmt-words-of-jesus">ပြစ်​ဒဏ်</span>​<span class="fmt-words-of-jesus">စီ​ရင်</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">ရှိ</span>​<span class="fmt-words-of-jesus">၏</span><span class="fmt-words-of-jesus">။</span> <span class="fmt-words-of-jesus">ငါ</span>​<span class="fmt-words-of-jesus">ဟော​ပြော</span>​<span class="fmt-words-of-jesus">ခဲ့</span>​<span class="fmt-words-of-jesus">သည့်</span>​<span class="fmt-words-of-jesus">တ​ရား</span>​<span class="fmt-words-of-jesus">စ​ကား</span>​<span class="fmt-words-of-jesus">က</span>​<span class="fmt-words-of-jesus">ပင်</span> <span class="fmt-words-of-jesus">နောက်​ဆုံး</span>​<span class="fmt-words-of-jesus">သော</span>​<span class="fmt-words-of-jesus">နေ့</span>​<span class="fmt-words-of-jesus">၌</span> <span class="fmt-words-of-jesus">ထို</span>​<span class="fmt-words-of-jesus">သူ</span>​<span class="fmt-words-of-jesus">ကို</span>​<span class="fmt-words-of-jesus">ပြစ်​ဒဏ်</span>​<span class="fmt-words-of-jesus">စီ​ရင်</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span></div>
<div class="v" id="v49"><span class="vn">49</span> <span class="fmt-words-of-jesus">အ​ကြောင်း​မူ​ကား</span> <span class="fmt-words-of-jesus">ငါ</span>​<span class="fmt-words-of-jesus">သည်</span> <span class="fmt-words-of-jesus">ကိုယ့်</span>​<span class="fmt-words-of-jesus">ဆန္ဒ</span>​<span class="fmt-words-of-jesus">အ​လျောက်</span>​<span class="fmt-words-of-jesus">ဟော​ပြော</span>​<span class="fmt-words-of-jesus">သည်</span>​<span class="fmt-words-of-jesus">မ</span>​<span class="fmt-words-of-jesus">ဟုတ်</span>​<span class="fmt-words-of-jesus">ဘဲ</span> <span class="fmt-words-of-jesus">ငါ့</span>​<span class="fmt-words-of-jesus">ကို</span>​<span class="fmt-words-of-jesus">စေ​လွှတ်</span>​<span class="fmt-words-of-jesus">တော်​မူ</span>​<span class="fmt-words-of-jesus">သော</span>​<span class="fmt-words-of-jesus">ခ​မည်း​တော်</span>​<span class="fmt-words-of-jesus">ကိုယ်​တိုင်</span> <span class="fmt-words-of-jesus">ငါ</span>​<span class="fmt-words-of-jesus">မည်​သို့</span>​<span class="fmt-words-of-jesus">မြွက်​ဆို</span>​<span class="fmt-words-of-jesus">၍</span> <span class="fmt-words-of-jesus">မည်​သို့</span>​<span class="fmt-words-of-jesus">ဟော​ပြော</span>​<span class="fmt-words-of-jesus">ရ</span>​<span class="fmt-words-of-jesus">မည်</span>​<span class="fmt-words-of-jesus">ကို</span> <span class="fmt-words-of-jesus">ငါ့</span>​<span class="fmt-words-of-jesus">အား</span>​<span class="fmt-words-of-jesus">အ​မိန့်</span>​<span class="fmt-words-of-jesus">ပေး</span>​<span class="fmt-words-of-jesus">တော်​မူ</span>​<span class="fmt-words-of-jesus">၏</span><span class="fmt-words-of-jesus">။</span></div>
<div class="v" id="v50"><span class="vn">50</span> <span class="fmt-words-of-jesus">ခ​မည်း​တော်</span>​<span class="fmt-words-of-jesus">၏</span>​<span class="fmt-words-of-jesus">အ​မိန့်</span>​<span class="fmt-words-of-jesus">တော်</span>​<span class="fmt-words-of-jesus">သည်</span> <span class="fmt-words-of-jesus">ထာ​ဝ​ရ</span>​<span class="fmt-words-of-jesus">အ​သက်</span>​<span class="fmt-words-of-jesus">ဖြစ်</span>​<span class="fmt-words-of-jesus">ကြောင်း</span>​<span class="fmt-words-of-jesus">ကို</span>​<span class="fmt-words-of-jesus">ငါ</span>​<span class="fmt-words-of-jesus">သိ</span>​<span class="fmt-words-of-jesus">၏</span><span class="fmt-words-of-jesus">။</span> <span class="fmt-words-of-jesus">ထို့​ကြောင့်</span> <span class="fmt-words-of-jesus">ငါ</span>​<span class="fmt-words-of-jesus">ဟော​ပြော</span>​<span class="fmt-words-of-jesus">သော</span>​<span class="fmt-words-of-jesus">အ​ရာ</span>​<span class="fmt-words-of-jesus">တို့</span>​<span class="fmt-words-of-jesus">ကို</span> <span class="fmt-words-of-jesus">ခ​မည်း​တော်</span>​<span class="fmt-words-of-jesus">က</span> <span class="fmt-words-of-jesus">ငါ့</span>​<span class="fmt-words-of-jesus">အား</span>​<span class="fmt-words-of-jesus">မိန့်</span>​<span class="fmt-words-of-jesus">တော်​မူ</span>​<span class="fmt-words-of-jesus">သည့်</span>​<span class="fmt-words-of-jesus">အ​တိုင်း</span> <span class="fmt-words-of-jesus">ငါ</span>​<span class="fmt-words-of-jesus">ဟော​ပြော</span>​<span class="fmt-words-of-jesus">၏</span><span class="fmt-words-of-jesus">”</span>​ဟု ကြွေး​ကြော်​တော်​မူ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> အ​ချို့​မူ​ရင်း​ကျမ်း​၌ “ယ​ခင်​က​သေ​လွန်​ခဲ့​သော​လာ​ဇ​ရု”</div>
<div class="fn"><sup class="fnt"><a name="fn2" href="#fnm2">2</a></sup> တိုက်​ရိုက်​ပြန်​ဆို​လျှင် “တစ်​လီ​ထြာ”</div>
<div class="fn"><sup class="fnt"><a name="fn3" href="#fnm3">3</a></sup> မ ၂၆:၇၊ မာ ၁၄:၃။</div>
<div class="fn"><sup class="fnt"><a name="fn4" href="#fnm4">4</a></sup> နေ့​စား​အ​လုပ်​သ​မား​တစ်​ဦး​၏ တစ်​နေ့​လုပ်​အား​ခ​နှင့်​ညီ​မျှ​သော ရော​မ​ငွေဒင်္ဂါး။</div>
<div class="fn"><sup class="fnt"><a name="fn5" href="#fnm5">5</a></sup> မ ၂၆:၉၊ မာ ၁၄:၅။</div>
<div class="fn"><sup class="fnt"><a name="fn6" href="#fnm6">6</a></sup> မ ၂၆:၁၂၊ မာ ၁၄:၈။</div>
<div class="fn"><sup class="fnt"><a name="fn7" href="#fnm7">7</a></sup> တ​ရား ၁၅:၁၁။</div>
<div class="fn"><sup class="fnt"><a name="fn8" href="#fnm8">8</a></sup> မ ၂၆:၁၁၊ မာ ၁၄:၇။</div>
<div class="fn"><sup class="fnt"><a name="fn9" href="#fnm9">9</a></sup> “ကူ​မ​တော်​မူ​ပါ”ဟု အ​ဓိပ္ပာယ်​ရှိ​၍ ချီး​မွမ်း​ကြွေး​ကြော်​သော​အ​ခါ အ​သုံး​ပြု​သည့် ဟေ​ဗြဲ​စ​ကား​လုံး။</div>
<div class="fn"><sup class="fnt"><a name="fn10" href="#fnm10">10</a></sup> မ ၂၁:၉၊ မာ ၁၁:၉-၁၀၊ လု ၁၉:၃၈။ ဆာ ၁၁၈:၂၅-၂၆။</div>
<div class="fn"><sup class="fnt"><a name="fn11" href="#fnm11">11</a></sup> မ ၂၁:၇၊ မာ ၁၁:၇၊ လု ၁၉:၃၅။</div>
<div class="fn"><sup class="fnt"><a name="fn12" href="#fnm12">12</a></sup> မ ၂၁:၄-၅။ (ဇာ ၉:၉) ဟေ​ရှာ ၆၂:၁၁။</div>
<div class="fn"><sup class="fnt"><a name="fn13" href="#fnm13">13</a></sup> မ ၁၀:၃၉၊ ၁၆:၂၅၊ မာ ၈:၃၅၊ လု ၉:၂၄၊ ၁၇:၃၃။</div>
<div class="fn"><sup class="fnt"><a name="fn14" href="#fnm14">14</a></sup> မ ၁၆:၂၄၊ မာ ၈:၃၄၊ လု ၉:၂၃။</div>
<div class="fn"><sup class="fnt"><a name="fn15" href="#fnm15">15</a></sup> ယော ၁၆:၁၁။</div>
<div class="fn"><sup class="fnt"><a name="fn16" href="#fnm16">16</a></sup> ဆာ ၁၁၀:၄၊ ဟေ​ရှာ ၉:၇၊ ယေ​ဇ ၃၇:၂၅၊ ဒံ ၇:၁၄။</div>
<div class="fn"><sup class="fnt"><a name="fn17" href="#fnm17">17</a></sup> ၁ယော ၂:၁၁။</div>
<div class="fn"><sup class="fnt"><a name="fn18" href="#fnm18">18</a></sup> (ဟေ​ရှာ ၅၃:၁)</div>
<div class="fn"><sup class="fnt"><a name="fn19" href="#fnm19">19</a></sup> (ဟေ​ရှာ ၆:၁၀)</div>
<div class="fn"><sup class="fnt"><a name="fn20" href="#fnm20">20</a></sup> မ ၁၃:၁၅၊ မာ ၄:၁၂။</div>
<div class="fn"><sup class="fnt"><a name="fn21" href="#fnm21">21</a></sup> မ ၁၀:၄၀၊ ၁၈:၅၊ မာ ၉:၃၇၊ လု ၉:၄၈၊ ၁၀:၁၆၊ ယော ၁၃:၂၀။</div>
<div class="fn"><sup class="fnt"><a name="fn22" href="#fnm22">22</a></sup> ယော ၁:၄-၅၊ ၉၊ ၈:၁၂၊ ၉:၅၊ ၁ယော ၁:၅။</div>
<div class="fn"><sup class="fnt"><a name="fn23" href="#fnm23">23</a></sup> အ​ချို့​မူ​ရင်း​ကျမ်း​၌ “မ​ယုံ​ကြည်”</div>
</div>
<!-- PARSED ABOVE; EDITING MAY BREAK PARSER -->
</body></html>