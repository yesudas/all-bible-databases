<html><head>
<meta http-equiv="Content-Type" content="text/html;charset=utf-8" />
<title>Mark 16 &ndash; ရှင်​မာ​ကု​ခ​ရစ်​ဝင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Mark', 16);">
<div id="navbar"><a href="../index.html">Myanmar Standard Bible</a> &ndash; <b>ရှင်​မာ​ကု​ခ​ရစ်​ဝင်</b> &ndash; <a href="Mark_1.html">1</a> ... <a href="Mark_14.html">14</a> <a href="Mark_15.html">15</a> <b>16</b> </div><hr>
<h1>Mark 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ရှင်​ပြန်​ထ​မြောက်​တော်​မူ​ခြင်း</h2><span class="vn">1</span> <span class="br-p"><br><br></span>ဥ​ပုသ်​နေ့​လွန်​ပြီး​နောက် မာ​ဂ​ဒ​လ​မြို့​သူ​မာ​ရိ၊ ယာ​ကုပ်​၏​မိ​ခင်​မာ​ရိ​နှင့် ဆ​လို​မေ​တို့​သည် အ​လောင်း​တော်​ကို သွား​၍​လိမ်း​ရန် အ​မွှေး​နံ့​သာ​ကို ဝယ်​ယူ​ကြ​၏။</div>
<div class="v" id="v2"><span class="vn">2</span> ထို့​နောက် ရက်​သတ္တ​ပတ်​၏​ပ​ထ​မ​နေ့၊ နံ​နက်​စော​စော နေ​ထွက်​ချိန်​၌ သူ​တို့​သည် သင်္ချိုင်း​တော်​သို့​ရောက်​လာ​ကြ​၏။<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> သူ​တို့​က “ငါ​တို့​အ​တွက် သင်္ချိုင်း​ဂူ​ဝ​မှ​ကျောက်​တုံး​ကို မည်​သူ​လှိမ့်​ဖယ်​ပေး​မည်​နည်း”​ဟု အ​ချင်း​ချင်း​ပြော​ဆို​ကြ​၏။</div>
<div class="v" id="v4"><span class="vn">4</span> <span class="br-p"><br><br></span>သို့​သော် သူ​တို့​မျှော်​ကြည့်​ကြ​သော​အ​ခါ ကျောက်​တုံး​အား လှိမ့်​ဖယ်​ထား​ပြီး​ဖြစ်​သည်​ကို​တွေ့​ကြ​၏။<sup class="fnm"><a name="fnm2" href="#fn2">2</a></sup> ထို​ကျောက်​တုံး​ကား အ​လွန်​ကြီး​မား​လှ​၏။</div>
<div class="v" id="v5"><span class="vn">5</span> ထို့​နောက် သူ​တို့​သည် သင်္ချိုင်း​ဂူ​ထဲ​သို့​ဝင်​ကြ​ရာ ဝတ်​လုံ​ဖြူ​ဝတ်​ဆင်​သော​လူ​ငယ်​တစ်​ဦး​သည် လက်​ယာ​ဘက်​၌​ထိုင်​နေ​သည်​ကို​တွေ့​မြင်​သ​ဖြင့် ထိတ်​လန့်​အံ့​ဩ​ကြ​၏။</div>
<div class="v" id="v6"><span class="vn">6</span> <span class="br-p"><br><br></span>သို့​သော် ထို​သူ​က “ထိတ်​လန့်​အံ့​ဩ​ခြင်း​မ​ရှိ​ကြ​နှင့်။ သင်​တို့​သည် လက်​ဝါး​ကပ်​တိုင်​ပေါ်​၌​တင်​ခြင်း​ခံ​ရ​သော နာ​ဇ​ရက်​မြို့​သား​ယေ​ရှု​ကို​ရှာ​ကြ​၏။ ကိုယ်​တော်​သည်​ထ​မြောက်​တော်​မူ​ပြီ။ ဤ​နေ​ရာ​၌​မ​ရှိ။ အ​လောင်း​တော်​သွင်း​ထား​သည့်​နေ​ရာ​ကို​ကြည့်​ကြ​လော့။<sup class="fnm"><a name="fnm3" href="#fn3">3</a></sup></div>
<div class="v" id="v7"><span class="vn">7</span> သင်​တို့​မူ​ကား သွား​၍ တ​ပည့်​တော်​များ​နှင့် ပေ​တ​ရု​အား ‘ကိုယ်​တော်​သည် သင်​တို့​ကို​မိန့်​မှာ​ခဲ့​သည့်​အ​တိုင်း ဂါ​လိ​လဲ​နယ်​သို့ သင်​တို့​ထက်​အ​လျင်​ဦး​စွာ​ကြွ​နှင့်​တော်​မူ​ပြီ။ သင်​တို့​သည် ထို​အ​ရပ်​၌ ကိုယ်​တော်​ကို​တွေ့​မြင်​ရ​ကြ​လိမ့်​မည်’​ဟူ​၍ ပြော​ကြား​ကြ​လော့”​ဟု ဆို​လေ​၏။<sup class="fnm"><a name="fnm4" href="#fn4">4</a></sup></div>
<div class="v" id="v8"><span class="vn">8</span> <span class="br-p"><br><br></span>ထို​အ​ခါ သူ​တို့​သည်​တုန်​လှုပ်​လျက် မိန်း​မော​တွေ​ဝေ​သ​ဖြင့် သင်္ချိုင်း​ဂူ​ထဲ​မှ​ထွက်​လာ​ပြီး​လျှင်<sup class="fnm"><a name="fnm5" href="#fn5">5</a></sup> ထွက်​ပြေး​ကြ​၏။ သူ​တို့​သည်​ကြောက်​ရွံ့​သော​ကြောင့် မည်​သူ့​ကို​မျှ မည်​သည့်​အ​ရာ​မျှ​မ​ပြော​ကြ​ချေ။</div>
<div class="v" id="v9"><h2>ထ​မြောက်​သော​ယေ​ရှု​၏​ထင်​ရှား​တော်​မူ​ခြင်း</h2><span class="vn">9</span> <span class="br-p"><br><br></span>[ယေ​ရှု​သည် ရက်​သတ္တ​ပတ်​၏​ပ​ထ​မ​နေ့ နံ​နက်​စော​စော​အ​ချိန်​တွင် ထ​မြောက်​တော်​မူ​ပြီး​နောက် မာ​ဂ​ဒ​လ​မြို့​သူ​မာ​ရိ​အား ပ​ထ​မ​ဦး​စွာ ကိုယ်​ထင်​ရှား​ပြ​တော်​မူ​၏။ ထို​မာ​ရိ​ကား နတ်​ဆိုး​ခု​နစ်​ကောင်​ကို သူ့​ထံ​မှ ကိုယ်​တော်​နှင်​ထုတ်​ပေး​ခဲ့​သော​သူ​ဖြစ်​၏။</div>
<div class="v" id="v10"><span class="vn">10</span> မာ​ရိ​သည်​လည်း ဝမ်း​နည်း​ကြေ​ကွဲ​လျက်​ငို​ကြွေး​နေ​ကြ​သော ကိုယ်​တော်​နှင့်​အ​တူ​ရှိ​ခဲ့​သူ​များ​ထံ​သို့​သွား​၍ ထို​အ​ကြောင်း​ကို​ပြော​ပြ​လေ​၏။</div>
<div class="v" id="v11"><span class="vn">11</span> သို့​သော် ကိုယ်​တော်​အ​သက်​ရှင်​တော်​မူ​ကြောင်း​နှင့် ကိုယ်​တော်​ကို မာ​ရိ​တွေ့​မြင်​ခဲ့​ကြောင်း သူ​တို့​ကြား​ကြ​သော​အ​ခါ သူ​တို့​သည်​မ​ယုံ​ကြ​ချေ။<sup class="fnm"><a name="fnm6" href="#fn6">6</a></sup></div>
<div class="v" id="v12"><span class="vn">12</span> <span class="br-p"><br><br></span>ထို့​နောက် သူ​တို့​ထဲ​မှ​နှစ်​ဦး​သည် တော​ရွာ​သို့​လမ်း​လျှောက်​၍ ခ​ရီး​သွား​ကြ​စဉ် ကိုယ်​တော်​သည် ခြား​နား​သော​အ​သွင်​သဏ္ဌာန်​ဖြင့် ကိုယ်​ထင်​ရှား​ပြ​တော်​မူ​၏။</div>
<div class="v" id="v13"><span class="vn">13</span> ထို​သူ​နှစ်​ဦး​တို့​သည် ကျန်​သော​သူ​တို့​အား သွား​၍​ပြော​ပြ​ကြ​၏။ သို့​သော် ထို​သ​တင်း​ကို​လည်း သူ​တို့​မ​ယုံ​ကြ​ချေ။</div>
<div class="v" id="v14"><h2>ကြီး​မြတ်​သော​စေ​ခိုင်း​မှု</h2><span class="vn">14</span> <span class="br-p"><br><br></span>ထို့​နောက် ကိုယ်​တော်​သည် စား​ပွဲ​၌​ထိုင်​နေ​သော​တ​ပည့်​တော်​တစ်​ဆယ့်​တစ်​ပါး​တို့​အား ကိုယ်​ထင်​ရှား​ပြ​တော်​မူ​၍ ထ​မြောက်​တော်​မူ​သော​ကိုယ်​တော်​အား တွေ့​မြင်​သော​သူ​တို့​၏​စ​ကား​ကို သူ​တို့​မ​ယုံ​ကြ​သော​ကြောင့် သူ​တို့​၏​မ​ယုံ​ကြည်​မှု​နှင့် စိတ်​နှ​လုံး​မာ​ကျော​မှု​တို့​ကို ပြစ်​တင်​ဆုံး​မ​တော်​မူ​၏။</div>
<div class="v" id="v15"><span class="vn">15</span> ထို့​နောက် ကိုယ်​တော်​က <span class="fmt-words-of-jesus">“</span><span class="fmt-words-of-jesus">ကမ္ဘာ</span>​<span class="fmt-words-of-jesus">အ​နှံ့​အ​ပြား</span>​<span class="fmt-words-of-jesus">သို့</span>​<span class="fmt-words-of-jesus">သွား</span>​<span class="fmt-words-of-jesus">၍</span> <span class="fmt-words-of-jesus">ဖန်​ဆင်း</span>​<span class="fmt-words-of-jesus">ခံ</span>​<span class="fmt-words-of-jesus">လော​က</span>​<span class="fmt-words-of-jesus">တစ်​ခု​လုံး</span>​<span class="fmt-words-of-jesus">အား</span> <span class="fmt-words-of-jesus">ကောင်း​မြတ်</span>​<span class="fmt-words-of-jesus">သော</span>​<span class="fmt-words-of-jesus">သ​တင်း</span>​<span class="fmt-words-of-jesus">ကို</span>​<span class="fmt-words-of-jesus">ဟော​ပြော</span>​<span class="fmt-words-of-jesus">ကြ</span>​<span class="fmt-words-of-jesus">လော့</span><span class="fmt-words-of-jesus">။</span><sup class="fnm"><a name="fnm7" href="#fn7">7</a></sup></div>
<div class="v" id="v16"><span class="vn">16</span> <span class="fmt-words-of-jesus">ယုံ​ကြည်</span>​<span class="fmt-words-of-jesus">၍</span> <span class="fmt-words-of-jesus">ဗတ္တိ​ဇံ</span>​<span class="fmt-words-of-jesus">ခံ</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">သည်</span> <span class="fmt-words-of-jesus">ကယ်​တင်</span>​<span class="fmt-words-of-jesus">ခြင်း</span>​<span class="fmt-words-of-jesus">ခံ​ရ</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span> <span class="fmt-words-of-jesus">မ</span>​<span class="fmt-words-of-jesus">ယုံ​ကြည်</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">မူ​ကား</span> <span class="fmt-words-of-jesus">ပြစ်​ဒဏ်</span>​<span class="fmt-words-of-jesus">စီ​ရင်</span>​<span class="fmt-words-of-jesus">ခြင်း</span>​<span class="fmt-words-of-jesus">ကို</span>​<span class="fmt-words-of-jesus">ခံ​ရ</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span><sup class="fnm"><a name="fnm8" href="#fn8">8</a></sup></div>
<div class="v" id="v17"><span class="vn">17</span> <span class="fmt-words-of-jesus">ယုံ​ကြည်</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">တို့</span>​<span class="fmt-words-of-jesus">နှင့်​အ​တူ</span> <span class="fmt-words-of-jesus">ယှဉ်​တွဲ</span>​<span class="fmt-words-of-jesus">လျက်</span>​<span class="fmt-words-of-jesus">ရှိ</span>​<span class="fmt-words-of-jesus">ကြ</span>​<span class="fmt-words-of-jesus">မည့်</span>​<span class="fmt-words-of-jesus">နိ​မိတ်</span>​<span class="fmt-words-of-jesus">လက္ခ​ဏာ</span>​<span class="fmt-words-of-jesus">များ</span>​<span class="fmt-words-of-jesus">ဟူ​မူ​ကား</span> <span class="fmt-words-of-jesus">သူ</span>​<span class="fmt-words-of-jesus">တို့</span>​<span class="fmt-words-of-jesus">သည်</span> <span class="fmt-words-of-jesus">ငါ</span>​<span class="fmt-words-of-jesus">၏</span>​<span class="fmt-words-of-jesus">နာ​မ</span>​<span class="fmt-words-of-jesus">ဖြင့်</span> <span class="fmt-words-of-jesus">နတ်​ဆိုး</span>​<span class="fmt-words-of-jesus">တို့</span>​<span class="fmt-words-of-jesus">ကို</span>​<span class="fmt-words-of-jesus">နှင်​ထုတ်</span>​<span class="fmt-words-of-jesus">ကြ</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span> <span class="fmt-words-of-jesus">အ​သစ်</span>​<span class="fmt-words-of-jesus">သော</span>​<span class="fmt-words-of-jesus">ဘာ​သာ</span>​<span class="fmt-words-of-jesus">စ​ကား</span>​<span class="fmt-words-of-jesus">များ</span>​<span class="fmt-words-of-jesus">ကို</span>​<span class="fmt-words-of-jesus">ပြော</span>​<span class="fmt-words-of-jesus">ကြ</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span></div>
<div class="v" id="v18"><span class="vn">18</span> <span class="fmt-words-of-jesus">သူ</span>​<span class="fmt-words-of-jesus">တို့</span>​<span class="fmt-words-of-jesus">လက်</span>​<span class="fmt-words-of-jesus">ဖြင့်</span><sup class="fnm"><a name="fnm9" href="#fn9">9</a></sup><span class="fmt-words-of-jesus">မြွေ</span>​<span class="fmt-words-of-jesus">ကို</span>​<span class="fmt-words-of-jesus">ဖမ်း</span>​<span class="fmt-words-of-jesus">ကိုင်</span>​<span class="fmt-words-of-jesus">ကြ</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span> <span class="fmt-words-of-jesus">သေ</span>​<span class="fmt-words-of-jesus">စေ</span>​<span class="fmt-words-of-jesus">တတ်</span>​<span class="fmt-words-of-jesus">သော</span>​<span class="fmt-words-of-jesus">အ​ဆိပ်</span>​<span class="fmt-words-of-jesus">တစ်​စုံ​တစ်​ခု</span>​<span class="fmt-words-of-jesus">ကို</span>​<span class="fmt-words-of-jesus">သောက်</span>​<span class="fmt-words-of-jesus">မိ</span>​<span class="fmt-words-of-jesus">သော်​လည်း</span> <span class="fmt-words-of-jesus">သူ</span>​<span class="fmt-words-of-jesus">တို့</span>​<span class="fmt-words-of-jesus">ကို</span> <span class="fmt-words-of-jesus">လုံး​ဝ</span>​<span class="fmt-words-of-jesus">အန္တ​ရာယ်</span>​<span class="fmt-words-of-jesus">ဖြစ်</span>​<span class="fmt-words-of-jesus">စေ</span>​<span class="fmt-words-of-jesus">မည်</span>​<span class="fmt-words-of-jesus">မ</span>​<span class="fmt-words-of-jesus">ဟုတ်</span><span class="fmt-words-of-jesus">။</span> <span class="fmt-words-of-jesus">မ</span>​<span class="fmt-words-of-jesus">ကျန်း​မာ</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">တို့</span>​<span class="fmt-words-of-jesus">အ​ပေါ်</span>​<span class="fmt-words-of-jesus">လက်</span>​<span class="fmt-words-of-jesus">တင်</span>​<span class="fmt-words-of-jesus">သော​အ​ခါ</span> <span class="fmt-words-of-jesus">ထို</span>​<span class="fmt-words-of-jesus">သူ</span>​<span class="fmt-words-of-jesus">တို့</span>​<span class="fmt-words-of-jesus">သည်</span> <span class="fmt-words-of-jesus">ကျန်း​မာ</span>​<span class="fmt-words-of-jesus">လာ</span>​<span class="fmt-words-of-jesus">ကြ</span>​<span class="fmt-words-of-jesus">လိမ့်​မည်</span><span class="fmt-words-of-jesus">”</span>​ဟု မိန့်​တော်​မူ​၏။</div>
<div class="v" id="v19"><h2>ကောင်း​ကင်​သို့​တက်​ကြွ​တော်​မူ​ခြင်း</h2><span class="vn">19</span> <span class="br-p"><br><br></span>သ​ခင်​ယေ​ရှု​သည်<sup class="fnm"><a name="fnm10" href="#fn10">10</a></sup> သူ​တို့​အား ထို​သို့​မိန့်​တော်​မူ​ပြီး​နောက် ကောင်း​ကင်​သို့​ဆောင်​ယူ​ခြင်း​ကို​ခံ​တော်​မူ​၍<sup class="fnm"><a name="fnm11" href="#fn11">11</a></sup> ဘု​ရား​သ​ခင်​၏​လက်​ယာ​တော်​ဘက်​၌ ထိုင်​တော်​မူ​၏။<sup class="fnm"><a name="fnm12" href="#fn12">12</a></sup></div>
<div class="v" id="v20"><span class="vn">20</span> ထို​အ​ခါ တ​ပည့်​တော်​တို့​သည်​ထွက်​သွား​၍ နေ​ရာ​အ​နှံ့​တ​ရား​ဟော​ကြ​၏။ သ​ခင်​ဘု​ရား​သည်​လည်း သူ​တို့​နှင့်​အ​တူ​လုပ်​ဆောင်​တော်​မူ​၍ နိ​မိတ်​လက္ခ​ဏာ​များ​ကို​ပူး​တွဲ​ပါ​ဝင်​စေ​ခြင်း​အား​ဖြင့် နှုတ်​က​ပတ်​တ​ရား​တော်​ကို တည်​မြဲ​စေ​တော်​မူ​၏။]<sup class="fnm"><a name="fnm13" href="#fn13">13</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> မ ၂၈:၁၊ လု ၂၄:၁၊ ယော ၂၀:၁။</div>
<div class="fn"><sup class="fnt"><a name="fn2" href="#fnm2">2</a></sup> လု ၂၄:၂၊ ယော ၂၀:၁။</div>
<div class="fn"><sup class="fnt"><a name="fn3" href="#fnm3">3</a></sup> မ ၂၈:၅-၆၊ လု ၂၄:၅-၆။</div>
<div class="fn"><sup class="fnt"><a name="fn4" href="#fnm4">4</a></sup> မ ၂၆:၃၂၊ ၂၈:၇၊ မာ ၁၄:၂၈။</div>
<div class="fn"><sup class="fnt"><a name="fn5" href="#fnm5">5</a></sup> အ​ချို့​မူ​ရင်း​ကျမ်း​၌ “အ​လျင်​အ​မြန်​ထွက်​လာ​ပြီး”</div>
<div class="fn"><sup class="fnt"><a name="fn6" href="#fnm6">6</a></sup> လု ၂၄:၁၁။</div>
<div class="fn"><sup class="fnt"><a name="fn7" href="#fnm7">7</a></sup> မ ၂၈:၁၉၊ လု ၂၄:၄၇။</div>
<div class="fn"><sup class="fnt"><a name="fn8" href="#fnm8">8</a></sup> တ ၁၆:၃၁။</div>
<div class="fn"><sup class="fnt"><a name="fn9" href="#fnm9">9</a></sup> အ​ချို့​မူ​ရင်း​ကျမ်း​၌ “သူ​တို့​လက်​ဖြင့်” မ​ပါ။</div>
<div class="fn"><sup class="fnt"><a name="fn10" href="#fnm10">10</a></sup> အ​ချို့​မူ​ရင်း​ကျမ်း​၌ “သ​ခင်​ဘု​ရား​သည်”</div>
<div class="fn"><sup class="fnt"><a name="fn11" href="#fnm11">11</a></sup> လု ၂၄:၅၁၊ တ ၁:၉။</div>
<div class="fn"><sup class="fnt"><a name="fn12" href="#fnm12">12</a></sup> မ ၂၂:၄၄၊ ၂၆:၆၄၊ မာ ၁၂:၃၆၊ ၁၄:၆၂၊ လု ၂၀:၄၃၊ ၂၂:၆၉၊ တ ၂:၃၃၊ ၃၅၊ ၇:၅၅-၅၆၊ ရော ၈:၃၄၊ ဧ ၁:၂၁၊ ကော ၃:၁၊ ဟေ​ဗြဲ ၁:၃၊ ၁၃၊ ၈:၁၊ ၁၀:၁၂-၁၃၊ ၁၂:၂၊ ၁ပေ ၃:၂၂။ ဆာ ၁၆:၁၁၊ ၁၁၀:၁။</div>
<div class="fn"><sup class="fnt"><a name="fn13" href="#fnm13">13</a></sup> အ​ချို့​မူ​ရင်း​ကျမ်း​၌ ကွင်း​ထဲ​မှ​ကျမ်း​ပိုဒ် မ​ပါ။</div>
</div>
<!-- PARSED ABOVE; EDITING MAY BREAK PARSER -->
</body></html>