<html><head>
<meta http-equiv="Content-Type" content="text/html;charset=utf-8" />
<title>Matt 14 &ndash; ရှင်​မဿဲ​ခ​ရစ်​ဝင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 14);">
<div id="navbar"><a href="../index.html">Myanmar Standard Bible</a> &ndash; <b>ရှင်​မဿဲ​ခ​ရစ်​ဝင်</b> &ndash; <a href="Matt_1.html">1</a> ... <a href="Matt_12.html">12</a> <a href="Matt_13.html">13</a> <b>14</b> <a href="Matt_15.html">15</a> <a href="Matt_16.html">16</a> ... <a href="Matt_28.html">28</a> </div><hr>
<h1>Matt 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ဗတ္တိ​ဇံ​ဆ​ရာ​ယော​ဟန်​၏​သေ​ဆုံး​ခြင်း</h2><span class="vn">1</span> <span class="br-p"><br><br></span>ထို​အ​ချိန်​တွင် နယ်​စား​ဟေ​ရုဒ်​သည် ယေ​ရှု​၏​သ​တင်း​တော်​ကို​ကြား​၍</div>
<div class="v" id="v2"><span class="vn">2</span> သူ​၏​ငယ်​သား​တို့​အား “ဤ​သူ​သည် ဗတ္တိ​ဇံ​ဆ​ရာ​ယော​ဟန်​ဖြစ်​၏။ သူ​သည် သေ​သော​သူ​တို့​ထဲ​မှ ထ​မြောက်​လေ​ပြီ။ ထို့​ကြောင့် သူ​၌​တန်​ခိုး​လက္ခ​ဏာ​များ​ထင်​ရှား​နေ​၏”​ဟု ဆို​လေ​၏။<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> <span class="br-p"><br><br></span>အ​ကြောင်း​မူ​ကား ဟေ​ရုဒ်​သည် မိ​မိ​အစ်​ကို ဖိ​လိပ္ပု​၏​ဇ​နီး ဟေ​ရော​ဒိ​ကိစ္စ​ကြောင့် ယော​ဟန်​ကို ဖမ်း​ဆီး​ချုပ်​နှောင်​၍ ထောင်​ထဲ​၌​ချ​ထား​ခဲ့​၏။<sup class="fnm"><a name="fnm2" href="#fn2">2</a></sup></div>
<div class="v" id="v4"><span class="vn">4</span> အ​ဘယ်​ကြောင့်​ဆို​သော် ယော​ဟန်​က “သင်​သည် ထို​အ​မျိုး​သ​မီး​ကို သိမ်း​ယူ​ခြင်း​မှာ တ​ရား​တော်​နှင့်​မ​ညီ​ပါ”​ဟု ဟေ​ရုဒ်​အား ပြော​ခဲ့​သော​ကြောင့်​ဖြစ်​၏။<sup class="fnm"><a name="fnm3" href="#fn3">3</a></sup></div>
<div class="v" id="v5"><span class="vn">5</span> ဟေ​ရုဒ်​သည် ယော​ဟန်​ကို​သတ်​လို​သော်​လည်း လူ​ထု​ကို​ကြောက်​လေ​၏။ အ​ကြောင်း​မူ​ကား သူ​တို့​သည် ယော​ဟန်​ကို ပ​ရော​ဖက်​တစ်​ပါး​အ​ဖြစ် မှတ်​ယူ​ကြ​၏။</div>
<div class="v" id="v6"><span class="vn">6</span> <span class="br-p"><br><br></span>သို့​သော် ဟေ​ရုဒ်​၏​မွေး​နေ့​ရောက်​လာ​သော​အ​ခါ<sup class="fnm"><a name="fnm4" href="#fn4">4</a></sup> ဟေ​ရော​ဒိ​၏​သ​မီး​သည် ဧည့်​သည်​တော်​များ​ရှေ့​၌ က​ပြ​လျက် ဟေ​ရုဒ်​ကို နှစ်​သက်​စေ​၏။</div>
<div class="v" id="v7"><span class="vn">7</span> ထို့​ကြောင့် ဟေ​ရုဒ်​သည် သင်​တောင်း​သ​မျှ​ကို​ပေး​မည်​ဟု သူ့​အား က​တိ​သစ္စာ​ပြု​လေ​၏။</div>
<div class="v" id="v8"><span class="vn">8</span> ထို​အ​ခါ​မိန်း​က​လေး​သည် မိ​ခင်​၏​တိုက်​တွန်း​ချက်​အ​ရ “ဗတ္တိ​ဇံ​ဆ​ရာ​ယော​ဟန်​၏​ဦး​ခေါင်း​ကို ဤ​လင်​ပန်း​ပေါ်​တင်​၍ ကျွန်​မ​အား​ပေး​ပါ”​ဟု တောင်း​ဆို​လေ​၏။<sup class="fnm"><a name="fnm5" href="#fn5">5</a></sup></div>
<div class="v" id="v9"><span class="vn">9</span> မင်း​ကြီး​သည် စိတ်​မ​ကောင်း​ဖြစ်​သော်​လည်း ပြု​ထား​သော​က​တိ​သစ္စာ​ကို​လည်း​ကောင်း၊ မိ​မိ​နှင့်​အ​တူ​စား​သောက်​ပွဲ​၌​ထိုင်​နေ​သော​သူ​တို့​၏​မျက်​နှာ​ကို​လည်း​ကောင်း ထောက်​၍ ပေး​လိုက်​ရန် အ​မိန့်​ပေး​ကာ<sup class="fnm"><a name="fnm6" href="#fn6">6</a></sup></div>
<div class="v" id="v10"><span class="vn">10</span> လူ​ကို​စေ​လွှတ်​ပြီး ယော​ဟန်​၏​ဦး​ခေါင်း​ကို ထောင်​ထဲ​၌ ဖြတ်​စေ​၏။<sup class="fnm"><a name="fnm7" href="#fn7">7</a></sup></div>
<div class="v" id="v11"><span class="vn">11</span> ထို့​နောက် ယော​ဟန်​၏​ဦး​ခေါင်း​ကို လင်​ပန်း​ပေါ်​တင်​၍ ယူ​လာ​ကာ မိန်း​က​လေး​အား​ပေး​လေ​သော် သူ​သည် မိ​မိ​၏​မိ​ခင်​ထံ​သို့ ယူ​ဆောင်​သွား​လေ​၏။<sup class="fnm"><a name="fnm8" href="#fn8">8</a></sup></div>
<div class="v" id="v12"><span class="vn">12</span> ထို​အ​ခါ ယော​ဟန်​၏​တ​ပည့်​တို့​သည်​လာ​၍ အ​လောင်း​ကို​ယူ​ဆောင်​သွား​ပြီး​လျှင် သူ့​ကို​သင်္ဂြိုဟ်​ကြ​လေ​၏။ ထို့​နောက် ယေ​ရှု​ထံ​လာ​၍ ကြား​လျှောက်​ကြ​၏။<sup class="fnm"><a name="fnm9" href="#fn9">9</a></sup></div>
<div class="v" id="v13"><h2>လူ​ငါး​ထောင်​ကို​ကျွေး​မွေး​တော်​မူ​ခြင်း</h2><span class="vn">13</span> <span class="br-p"><br><br></span>ယေ​ရှု​သည် ထို​သ​တင်း​ကို​ကြား​သော​အ​ခါ ထို​အ​ရပ်​မှ လူ​သူ​ကင်း​ဝေး​ရာ​အ​ရပ်​သို့ လှေ​ဖြင့် တစ်​ကိုယ်​တည်း​ကြွ​တော်​မူ​၏။ သို့​သော် လူ​ထု​ပ​ရိ​သတ်​များ​သည် ကြား​သိ​လျှင် မြို့​ရွာ​များ​မှ​ထွက်​၍ နောက်​တော်​သို့ ကုန်း​ကြောင်း​ဖြင့်​လိုက်​ကြ​၏။<sup class="fnm"><a name="fnm10" href="#fn10">10</a></sup></div>
<div class="v" id="v14"><span class="vn">14</span> ကိုယ်​တော်​သည်<sup class="fnm"><a name="fnm11" href="#fn11">11</a></sup> လှေ​မှ​ဆင်း​သော​အ​ခါ များ​စွာ​သော​လူ​ထု​ပ​ရိ​သတ်​ကို​မြင်​လျှင် သူ​တို့​အ​ပေါ်​ကြင်​နာ​စိတ်​ရှိ​တော်​မူ​၍ မ​ကျန်း​မာ​သော​သူ​တို့​ကို ကျန်း​မာ​စေ​တော်​မူ​၏။<sup class="fnm"><a name="fnm12" href="#fn12">12</a></sup></div>
<div class="v" id="v15"><span class="vn">15</span> <span class="br-p"><br><br></span>ည​နေ​ချမ်း​အ​ချိန်​ရောက်​သော​အ​ခါ တ​ပည့်​တော်​တို့​သည် အ​ထံ​တော်​သို့​ချဉ်း​ကပ်​၍ “ဤ​နေ​ရာ​သည် လူ​သူ​ကင်း​ဝေး​ရာ​အ​ရပ်​ဖြစ်​ပြီး အ​ချိန်​လည်း လွန်​နေ​ပါ​ပြီ။ လူ​ထု​ပ​ရိ​သတ်​တို့​သည် ကျေး​ရွာ​များ​သို့​သွား​၍ မိ​မိ​တို့​အ​တွက် စား​စ​ရာ​များ​ဝယ်​ယူ​နိုင်​ရန် သူ​တို့​ကို ပြန်​လွှတ်​တော်​မူ​ပါ”​ဟု လျှောက်​ကြ​၏။<sup class="fnm"><a name="fnm13" href="#fn13">13</a></sup></div>
<div class="v" id="v16"><span class="vn">16</span> သို့​သော် ယေ​ရှု​က <span class="fmt-words-of-jesus">“</span><span class="fmt-words-of-jesus">သူ</span>​<span class="fmt-words-of-jesus">တို့</span>​<span class="fmt-words-of-jesus">သွား</span>​<span class="fmt-words-of-jesus">ရန်</span>​<span class="fmt-words-of-jesus">မ</span>​<span class="fmt-words-of-jesus">လို</span><span class="fmt-words-of-jesus">။</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">ကိုယ်​တိုင်</span> <span class="fmt-words-of-jesus">သူ</span>​<span class="fmt-words-of-jesus">တို့</span>​<span class="fmt-words-of-jesus">အား</span> <span class="fmt-words-of-jesus">စား</span>​<span class="fmt-words-of-jesus">စ​ရာ</span>​<span class="fmt-words-of-jesus">ပေး</span>​<span class="fmt-words-of-jesus">ကြ</span>​<span class="fmt-words-of-jesus">လော့</span><span class="fmt-words-of-jesus">”</span>​ဟု တ​ပည့်​တော်​တို့​အား မိန့်​တော်​မူ​၏။<sup class="fnm"><a name="fnm14" href="#fn14">14</a></sup></div>
<div class="v" id="v17"><span class="vn">17</span> တ​ပည့်​တော်​တို့​က​လည်း “အ​ကျွန်ုပ်​တို့​တွင် ဤ​နေ​ရာ​၌ မုန့်​ငါး​လုံး​နှင့် ငါး​နှစ်​ကောင်​မှ​တစ်​ပါး မည်​သည့်​အ​ရာ​မျှ​မ​ရှိ​ပါ”​ဟု ကိုယ်​တော်​အား​လျှောက်​ကြ​၏။<sup class="fnm"><a name="fnm15" href="#fn15">15</a></sup></div>
<div class="v" id="v18"><span class="vn">18</span> ကိုယ်​တော်​က​လည်း <span class="fmt-words-of-jesus">“</span><span class="fmt-words-of-jesus">၎င်း</span>​<span class="fmt-words-of-jesus">တို့</span>​<span class="fmt-words-of-jesus">ကို</span> <span class="fmt-words-of-jesus">ငါ့</span>​<span class="fmt-words-of-jesus">ထံ</span> <span class="fmt-words-of-jesus">ဤ</span>​<span class="fmt-words-of-jesus">နေ​ရာ</span>​<span class="fmt-words-of-jesus">သို့</span>​<span class="fmt-words-of-jesus">ယူ</span>​<span class="fmt-words-of-jesus">ခဲ့</span>​<span class="fmt-words-of-jesus">ကြ</span>​<span class="fmt-words-of-jesus">လော့</span><span class="fmt-words-of-jesus">”</span>​ဟု မိန့်​တော်​မူ​၏။</div>
<div class="v" id="v19"><span class="vn">19</span> ထို့​နောက် လူ​ထု​ပ​ရိ​သတ်​တို့​ကို မြက်​ခင်း​ပေါ်​ထိုင်​ကြ​ရန် အ​မိန့်​ပေး​တော်​မူ​၍ မုန့်​ငါး​လုံး​နှင့် ငါး​နှစ်​ကောင်​ကို​ယူ​လျက် မိုး​ကောင်း​ကင်​သို့​မျှော်​ကြည့်​ကာ ကျေး​ဇူး​တော်​ချီး​မွမ်း​ပြီး​လျှင် မုန့်​ကို​ဖဲ့​၍ တ​ပည့်​တော်​တို့​အား ပေး​တော်​မူ​၏။ တ​ပည့်​တော်​တို့​သည်​လည်း လူ​ထု​ပ​ရိ​သတ်​တို့​အား ဝေ​ပေး​ကြ​၏။<sup class="fnm"><a name="fnm16" href="#fn16">16</a></sup></div>
<div class="v" id="v20"><span class="vn">20</span> လူ​အ​ပေါင်း​တို့​သည် စား​၍​ဝ​ကြ​၏။ ထို့​နောက် ကြွင်း​ကျန်​သော​မုန့်​အ​ကျိုး​အ​ပဲ့​များ​ကို​ကောက်​သိမ်း​ကြ​ရာ တစ်​ဆယ့်​နှစ်​တောင်း​အ​ပြည့်​ရ​ကြ​၏။<sup class="fnm"><a name="fnm17" href="#fn17">17</a></sup></div>
<div class="v" id="v21"><span class="vn">21</span> စား​သော​သူ​တို့​မှာ အ​မျိုး​သ​မီး​များ​နှင့်​က​လေး​သူ​ငယ်​များ​မ​ပါ​ဘဲ ယောက်ျား​ငါး​ထောင်​ခန့်​ရှိ​၏။<sup class="fnm"><a name="fnm18" href="#fn18">18</a></sup></div>
<div class="v" id="v22"><h2>ရေ​ပေါ်​၌​လမ်း​လျှောက်​တော်​မူ​ခြင်း</h2><span class="vn">22</span> <span class="br-p"><br><br></span>ထို့​နောက် ကိုယ်​တော်​သည်<sup class="fnm"><a name="fnm19" href="#fn19">19</a></sup> ချက်​ချင်း​ပင် တ​ပည့်​တော်​တို့​ကို လှေ​ပေါ်​သို့​တက်​စေ​၍ တစ်​ဖက်​ကမ်း​သို့ မိ​မိ​ရှေ့​မှ​ကူး​နှင့်​စေ​တော်​မူ​ပြီး တစ်​ချိန်​တည်း​မှာ​ပင် လူ​ထု​ပ​ရိ​သတ်​များ​ကို ပြန်​လွှတ်​တော်​မူ​၏။<sup class="fnm"><a name="fnm20" href="#fn20">20</a></sup></div>
<div class="v" id="v23"><span class="vn">23</span> လူ​ထု​ပ​ရိ​သတ်​များ​ကို ပြန်​လွှတ်​ပြီး​နောက် ကိုယ်​တော်​သည် ဆု​တောင်း​ရန် တောင်​ပေါ်​သို့ တစ်​ကိုယ်​တည်း​တက်​တော်​မူ​၏။ ည​နေ​ချမ်း​အ​ချိန်​ရောက်​သော​အ​ခါ ထို​နေ​ရာ​၌ ကိုယ်​တော်​တစ်​ပါး​တည်း​ရှိ​တော်​မူ​၏။<sup class="fnm"><a name="fnm21" href="#fn21">21</a></sup></div>
<div class="v" id="v24"><span class="vn">24</span> ထို​စဉ် လှေ​သည် ကမ်း​မှ အ​တော်​<sup class="fnm"><a name="fnm22" href="#fn22">22</a></sup>ဝေး​ကွာ​နေ​ပြီး​<sup class="fnm"><a name="fnm23" href="#fn23">23</a></sup>လေ​ဆန်​ဖြစ်​သော​ကြောင့် လှိုင်း​များ​၏​ရိုက်​ခတ်​ခြင်း​ကို​ခံ​နေ​ရ​၏။</div>
<div class="v" id="v25"><span class="vn">25</span> <span class="br-p"><br><br></span>မိုး​သောက်​ယံ​အ​ချိန်​<sup class="fnm"><a name="fnm24" href="#fn24">24</a></sup>၌ ကိုယ်​တော်​သည်<sup class="fnm"><a name="fnm25" href="#fn25">25</a></sup> ပင်​လယ်​ပေါ်​တွင် လမ်း​လျှောက်​လျက် သူ​တို့​ထံ​သို့ ကြွ​တော်​မူ​၏။<sup class="fnm"><a name="fnm26" href="#fn26">26</a></sup></div>
<div class="v" id="v26"><span class="vn">26</span> တ​ပည့်​တော်​တို့​သည် ပင်​လယ်​ပေါ်​တွင် ကိုယ်​တော်​လမ်း​လျှောက်​နေ​သည်​ကို​မြင်​လျှင် တုန်​လှုပ်​ချောက်​ချား​၍ “တစ္ဆေ”​ဟု အ​လန့်​တ​ကြား​အော်​ဟစ်​ကြ​၏။<sup class="fnm"><a name="fnm27" href="#fn27">27</a></sup></div>
<div class="v" id="v27"><span class="vn">27</span> သို့​သော် ယေ​ရှု​က <span class="fmt-words-of-jesus">“</span><span class="fmt-words-of-jesus">မ​စိုး​ရိမ်</span>​<span class="fmt-words-of-jesus">ကြ</span>​<span class="fmt-words-of-jesus">နှင့်</span><span class="fmt-words-of-jesus">။</span> <span class="fmt-words-of-jesus">ငါ</span>​<span class="fmt-words-of-jesus">ပင်</span>​<span class="fmt-words-of-jesus">ဖြစ်</span>​<span class="fmt-words-of-jesus">၏</span><span class="fmt-words-of-jesus">။</span> <span class="fmt-words-of-jesus">မ</span>​<span class="fmt-words-of-jesus">ကြောက်</span>​<span class="fmt-words-of-jesus">ကြ</span>​<span class="fmt-words-of-jesus">နှင့်</span><span class="fmt-words-of-jesus">”</span>​ဟု သူ​တို့​အား ချက်​ချင်း​မိန့်​တော်​မူ​၏။<sup class="fnm"><a name="fnm28" href="#fn28">28</a></sup></div>
<div class="v" id="v28"><span class="vn">28</span> ထို​အ​ခါ ပေ​တ​ရု​က “သ​ခင်​ဘု​ရား၊ ကိုယ်​တော်​ဖြစ်​သည်​မှန်​လျှင် ကိုယ်​တော်​ထံ​သို့ ရေ​ပေါ်​မှာ​လျှောက်​လာ​ရ​မည့်​အ​ကြောင်း အ​ကျွန်ုပ်​ကို အ​မိန့်​ပေး​တော်​မူ​ပါ”​ဟု လျှောက်​လေ​၏။</div>
<div class="v" id="v29"><span class="vn">29</span> ကိုယ်​တော်​က​လည်း <span class="fmt-words-of-jesus">“</span><span class="fmt-words-of-jesus">လာ</span>​<span class="fmt-words-of-jesus">ခဲ့</span>​<span class="fmt-words-of-jesus">လော့</span><span class="fmt-words-of-jesus">”</span>​ဟု မိန့်​တော်​မူ​ရာ ပေ​တ​ရု​သည် လှေ​မှ​ဆင်း​၍ ရေ​ပေါ်​လမ်း​လျှောက်​လျက် ယေ​ရှု​ထံ​သို့​သွား​လေ​၏။</div>
<div class="v" id="v30"><span class="vn">30</span> သို့​သော် ပြင်း​ထန်​သော​လေ​ကို​မြင်​လျှင် ကြောက်​၍ ရေ​နစ်​စ​ပြု​သည်​နှင့် “သ​ခင်​ဘု​ရား၊ အ​ကျွန်ုပ်​ကို​ကယ်​တော်​မူ​ပါ”​ဟု အော်​ဟစ်​လေ​၏။</div>
<div class="v" id="v31"><span class="vn">31</span> <span class="br-p"><br><br></span>ထို​အ​ခါ ယေ​ရှု​သည် ချက်​ချင်း​လက်​တော်​ကို​ဆန့်​၍ သူ့​ကို​ကိုင်​ဆွဲ​ကာ <span class="fmt-words-of-jesus">“</span><span class="fmt-words-of-jesus">ယုံ​ကြည်</span>​<span class="fmt-words-of-jesus">ခြင်း</span>​<span class="fmt-words-of-jesus">အား​နည်း</span>​<span class="fmt-words-of-jesus">သော</span>​<span class="fmt-words-of-jesus">သူ</span><span class="fmt-words-of-jesus">၊</span> <span class="fmt-words-of-jesus">အ​ဘယ်​ကြောင့်</span> <span class="fmt-words-of-jesus">သံ​သ​ယ</span>​<span class="fmt-words-of-jesus">ဖြစ်</span>​<span class="fmt-words-of-jesus">သ​နည်း</span><span class="fmt-words-of-jesus">”</span>​ဟု မိန့်​တော်​မူ​၏။</div>
<div class="v" id="v32"><span class="vn">32</span> <span class="br-p"><br><br></span>ထို့​နောက် သူ​တို့​သည် လှေ​ပေါ်​သို့​တက်​ကြ​ရာ လေ​သည် ငြိမ်​သွား​လေ​၏။</div>
<div class="v" id="v33"><span class="vn">33</span> ထို​အ​ခါ လှေ​ပေါ်​၌​ရှိ​သော​သူ​တို့​သည် ကိုယ်​တော်​ကို​ရှိ​ခိုး​လျက်<sup class="fnm"><a name="fnm29" href="#fn29">29</a></sup> “ကိုယ်​တော်​သည် အ​မှန်​ပင် ဘု​ရား​သ​ခင်​၏​သား​တော်​ဖြစ်​ပါ​၏”​ဟု လျှောက်​ကြ​၏။</div>
<div class="v" id="v34"><h2>ဂင်​နေ​သ​ရက်​မြို့​၌ အ​နာ​ရော​ဂါ​ပျောက်​ကင်း​စေ​တော်​မူ​ခြင်း</h2><span class="vn">34</span> <span class="br-p"><br><br></span>ထို့​နောက် သူ​တို့​သည် ပင်​လယ်​ကို​ကူး​၍ ဂင်​နေ​သ​ရက်​မြို့​သို့​ရောက်​ကြ​၏။<sup class="fnm"><a name="fnm30" href="#fn30">30</a></sup></div>
<div class="v" id="v35"><span class="vn">35</span> ထို​အ​ရပ်​၌​ရှိ​သော​လူ​တို့​သည် ကိုယ်​တော်​ကို​မှတ်​မိ​ကြ​သ​ဖြင့် ထို​ဒေ​သ​ဝန်း​ကျင်​တစ်​ခု​လုံး​သို့ လူ​ကို​စေ​လွှတ်​၍ နာ​မ​ကျန်း​ဖြစ်​သူ​ရှိ​သ​မျှ​တို့​ကို အ​ထံ​တော်​သို့​ခေါ်​ဆောင်​လာ​ပြီး​လျှင်</div>
<div class="v" id="v36"><span class="vn">36</span> သူ​တို့​အား ကိုယ်​တော်​၏​ဝတ်​ရုံ​တော်​ပန်း​ဖွား​ကို​မျှ တို့​ထိ​ခွင့်​ပြု​ပါ​မည့်​အ​ကြောင်း ကိုယ်​တော်​ကို​တောင်း​ပန်​ကြ​၏။ တို့​ထိ​ရ​သော​သူ​ရှိ​သ​မျှ​တို့​သည်​လည်း ရော​ဂါ​ပျောက်​ကင်း​ခြင်း​အ​ခွင့်​ကို​ရ​ကြ​၏။<sup class="fnm"><a name="fnm31" href="#fn31">31</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> မာ ၆:၁၄-၁၆၊ လု ၉:၇-၈။</div>
<div class="fn"><sup class="fnt"><a name="fn2" href="#fnm2">2</a></sup> မာ ၆:၁၇၊ လု ၃:၁၉။</div>
<div class="fn"><sup class="fnt"><a name="fn3" href="#fnm3">3</a></sup> မာ ၆:၁၇-၁၈။ ဝတ် ၁၈:၁၆၊ ၂၀:၂၁။</div>
<div class="fn"><sup class="fnt"><a name="fn4" href="#fnm4">4</a></sup> အ​ချို့​မူ​ရင်း​ကျမ်း​၌ “ကျင်း​ပ​သော​အ​ခါ”</div>
<div class="fn"><sup class="fnt"><a name="fn5" href="#fnm5">5</a></sup> မာ ၆:၂၅။</div>
<div class="fn"><sup class="fnt"><a name="fn6" href="#fnm6">6</a></sup> မာ ၆:၂၆။</div>
<div class="fn"><sup class="fnt"><a name="fn7" href="#fnm7">7</a></sup> မာ ၆:၂၇။</div>
<div class="fn"><sup class="fnt"><a name="fn8" href="#fnm8">8</a></sup> မာ ၆:၂၈။</div>
<div class="fn"><sup class="fnt"><a name="fn9" href="#fnm9">9</a></sup> မာ ၆:၂၉။</div>
<div class="fn"><sup class="fnt"><a name="fn10" href="#fnm10">10</a></sup> မာ ၆:၃၂-၃၃၊ လု ၉:၁၀-၁၁။</div>
<div class="fn"><sup class="fnt"><a name="fn11" href="#fnm11">11</a></sup> အ​ချို့​မူ​ရင်း​ကျမ်း​၌ “ယေ​ရှု​သည်”</div>
<div class="fn"><sup class="fnt"><a name="fn12" href="#fnm12">12</a></sup> မ ၉:၃၆၊ မာ ၆:၃၄။</div>
<div class="fn"><sup class="fnt"><a name="fn13" href="#fnm13">13</a></sup> မာ ၆:၃၅-၃၆၊ လု ၉:၁၂။</div>
<div class="fn"><sup class="fnt"><a name="fn14" href="#fnm14">14</a></sup> မာ ၆:၃၇၊ လု ၉:၁၃။</div>
<div class="fn"><sup class="fnt"><a name="fn15" href="#fnm15">15</a></sup> မာ ၆:၃၈၊ လု ၉:၁၃၊ ယော ၆:၉။</div>
<div class="fn"><sup class="fnt"><a name="fn16" href="#fnm16">16</a></sup> မာ ၆:၄၁၊ လု ၉:၁၆။</div>
<div class="fn"><sup class="fnt"><a name="fn17" href="#fnm17">17</a></sup> မာ ၆:၄၂-၄၃၊ လု ၉:၁၇၊ ယော ၆:၁၃။</div>
<div class="fn"><sup class="fnt"><a name="fn18" href="#fnm18">18</a></sup> မာ ၄:၄၄၊ လု ၉:၁၄၊ ယော ၆:၁၀။</div>
<div class="fn"><sup class="fnt"><a name="fn19" href="#fnm19">19</a></sup> အ​ချို့​မူ​ရင်း​ကျမ်း​၌ “ယေ​ရှု​သည်”</div>
<div class="fn"><sup class="fnt"><a name="fn20" href="#fnm20">20</a></sup> မာ ၆:၄၅။</div>
<div class="fn"><sup class="fnt"><a name="fn21" href="#fnm21">21</a></sup> မာ ၆:၄၆-၄၇။</div>
<div class="fn"><sup class="fnt"><a name="fn22" href="#fnm22">22</a></sup> တိုက်​ရိုက်​ပြန်​ဆို​လျှင် “စ​တာ​ဒီ​ယွန်​များ​စွာ” {၁ စ​တာ​ဒီ​ယွန် = ၆၀၇ ပေ​}</div>
<div class="fn"><sup class="fnt"><a name="fn23" href="#fnm23">23</a></sup> အ​ချို့​မူ​ရင်း​ကျမ်း​၌ “ပင်​လယ်​အ​လယ်​၌​ရှိ​ပြီး”</div>
<div class="fn"><sup class="fnt"><a name="fn24" href="#fnm24">24</a></sup> တိုက်​ရိုက်​ပြန်​ဆို​လျှင် “ည​၏​စ​တုတ္ထ​အ​ချိန်”</div>
<div class="fn"><sup class="fnt"><a name="fn25" href="#fnm25">25</a></sup> အ​ချို့​မူ​ရင်း​ကျမ်း​၌ “ယေ​ရှု​သည်”</div>
<div class="fn"><sup class="fnt"><a name="fn26" href="#fnm26">26</a></sup> မာ ၆:၄၈။</div>
<div class="fn"><sup class="fnt"><a name="fn27" href="#fnm27">27</a></sup> မာ ၆:၄၉-၅၀၊ ယော ၆:၁၉။</div>
<div class="fn"><sup class="fnt"><a name="fn28" href="#fnm28">28</a></sup> မာ ၆:၅၀၊ ယော ၆:၂၀။</div>
<div class="fn"><sup class="fnt"><a name="fn29" href="#fnm29">29</a></sup> အ​ချို့​မူ​ရင်း​ကျမ်း​၌ “ကိုယ်​တော်​ကို လာ​၍​ရှိ​ခိုး​လျက်”</div>
<div class="fn"><sup class="fnt"><a name="fn30" href="#fnm30">30</a></sup> မာ ၆:၅၃။</div>
<div class="fn"><sup class="fnt"><a name="fn31" href="#fnm31">31</a></sup> မာ ၆:၅၆။</div>
</div>
<!-- PARSED ABOVE; EDITING MAY BREAK PARSER -->
</body></html>