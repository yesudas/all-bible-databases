<html><head>
<meta http-equiv="Content-Type" content="text/html;charset=utf-8" />
<title>Matt 17 &ndash; ရှင်​မဿဲ​ခ​ရစ်​ဝင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 17);">
<div id="navbar"><a href="../index.html">Myanmar Standard Bible</a> &ndash; <b>ရှင်​မဿဲ​ခ​ရစ်​ဝင်</b> &ndash; <a href="Matt_1.html">1</a> ... <a href="Matt_15.html">15</a> <a href="Matt_16.html">16</a> <b>17</b> <a href="Matt_18.html">18</a> <a href="Matt_19.html">19</a> ... <a href="Matt_28.html">28</a> </div><hr>
<h1>Matt 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>အ​ဆင်း​သဏ္ဌာန်​ပြောင်း​လဲ​တော်​မူ​ခြင်း</h2><span class="vn">1</span> <span class="br-p"><br><br></span>ခြောက်​ရက်​လွန်​သော​အ​ခါ ယေ​ရှု​သည် ပေ​တ​ရု၊ ယာ​ကုပ်​နှင့် ယာ​ကုပ်​၏​ညီ​ယော​ဟန်​တို့​ကို​ခေါ်​၍ သူ​တို့​ကို မြင့်​မား​သော​တောင်​ပေါ်​သို့ သီး​သန့်​ခေါ်​ဆောင်​သွား​တော်​မူ​၏။</div>
<div class="v" id="v2"><span class="vn">2</span> ထို​အ​ခါ ကိုယ်​တော်​သည် သူ​တို့​ရှေ့​၌ အ​ဆင်း​သဏ္ဌာန်​ပြောင်း​လဲ​၍ မျက်​နှာ​တော်​သည် နေ​ကဲ့​သို့​ထွန်း​လင်း​ကာ ဝတ်​ရုံ​တော်​သည် အ​လင်း​ကဲ့​သို့​ဖြူ​ဖွေး​လာ​၏။<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> မော​ရှေ​နှင့်​ဧ​လိ​ယ​တို့​သည်​လည်း သူ​တို့​ရှေ့​တွင်​ပေါ်​လာ​၍ ကိုယ်​တော်​နှင့်​စ​ကား​ပြော​နေ​ကြ​၏။<sup class="fnm"><a name="fnm2" href="#fn2">2</a></sup></div>
<div class="v" id="v4"><span class="vn">4</span> ထို​အ​ခါ ပေ​တ​ရု​က “သ​ခင်​ဘု​ရား၊ ဤ​နေ​ရာ​သည် အ​ကျွန်ုပ်​တို့​အ​တွက် နေ​စ​ရာ​ကောင်း​ပါ​၏။ ကိုယ်​တော်​အ​လို​ရှိ​လျှင် ဤ​နေ​ရာ​၌ တဲ​သုံး​ဆောင်​ကို ကိုယ်​တော်​အ​တွက်​တစ်​ဆောင်၊ မော​ရှေ​အ​တွက်​တစ်​ဆောင်၊ ဧ​လိ​ယ​အ​တွက်​တစ်​ဆောင် အ​ကျွန်ုပ်​ဆောက်​ပါ​မည်”​ဟု ယေ​ရှု​အား လျှောက်​ထား​လေ​၏။<sup class="fnm"><a name="fnm3" href="#fn3">3</a></sup></div>
<div class="v" id="v5"><span class="vn">5</span> ထို​သို့ ပေ​တ​ရု​လျှောက်​ထား​စဉ် တောက်​ပ​သော​မိုး​တိမ်​သည် သူ​တို့​ကို​ဖုံး​လွှမ်း​၍ မိုး​တိမ်​ထဲ​မှ​အ​သံ​တော်​က “ဤ​သူ​ကား ငါ​၏​ချစ်​သား​ပေ​တည်း။ သူ့​ကို​ငါ​နှစ်​သက်​၏။ သူ့​စ​ကား​ကို နား​ထောင်​ကြ​လော့”​ဟု မိန့်​တော်​မူ​၏။<sup class="fnm"><a name="fnm4" href="#fn4">4</a></sup></div>
<div class="v" id="v6"><span class="vn">6</span> <span class="br-p"><br><br></span>တ​ပည့်​တော်​တို့​သည် ထို​အ​သံ​ကို​ကြား​လျှင် အ​လွန်​ကြောက်​ရွံ့​လျက် သူ​တို့​မျက်​နှာ​ကို မြေ​မှာ​အပ်​ထား​ကြ​၏။</div>
<div class="v" id="v7"><span class="vn">7</span> ထို​အ​ခါ ယေ​ရှု​သည် ချဉ်း​ကပ်​လာ​၍ သူ​တို့​ကို​တို့​ထိ​ကာ <span class="fmt-words-of-jesus">“</span><span class="fmt-words-of-jesus">ထ</span>​<span class="fmt-words-of-jesus">ကြ</span>​<span class="fmt-words-of-jesus">လော့</span><span class="fmt-words-of-jesus">၊</span> <span class="fmt-words-of-jesus">မ</span>​<span class="fmt-words-of-jesus">ကြောက်</span>​<span class="fmt-words-of-jesus">ကြ</span>​<span class="fmt-words-of-jesus">နှင့်</span><span class="fmt-words-of-jesus">”</span>​ဟု မိန့်​တော်​မူ​၏။</div>
<div class="v" id="v8"><span class="vn">8</span> သူ​တို့​သည် မော့​ကြည့်​ကြ​ရာ ယေ​ရှု​တစ်​ပါး​တည်း​မှ​လွဲ​၍ မည်​သူ့​ကို​မျှ မ​တွေ့​မြင်​ကြ။<sup class="fnm"><a name="fnm5" href="#fn5">5</a></sup></div>
<div class="v" id="v9"><span class="vn">9</span> ထို့​နောက် တောင်​ပေါ်​မှ သူ​တို့​ဆင်း​လာ​ကြ​စဉ် ယေ​ရှု​က <span class="fmt-words-of-jesus">“</span><span class="fmt-words-of-jesus">လူ့​သား</span>​<span class="fmt-words-of-jesus">သည်</span> <span class="fmt-words-of-jesus">သေ</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">တို့</span>​<span class="fmt-words-of-jesus">ထဲ​မှ</span> <span class="fmt-words-of-jesus">မ</span>​<span class="fmt-words-of-jesus">ထ​မြောက်</span>​<span class="fmt-words-of-jesus">မီ</span> <span class="fmt-words-of-jesus">ဤ</span>​<span class="fmt-words-of-jesus">ရူ​ပါ​ရုံ</span>​<span class="fmt-words-of-jesus">ကို</span> <span class="fmt-words-of-jesus">မည်​သူ့</span>​<span class="fmt-words-of-jesus">ကို</span>​<span class="fmt-words-of-jesus">မျှ</span>​<span class="fmt-words-of-jesus">မ</span>​<span class="fmt-words-of-jesus">ပြော</span>​<span class="fmt-words-of-jesus">ကြ</span>​<span class="fmt-words-of-jesus">နှင့်</span><span class="fmt-words-of-jesus">”</span>​ဟု သူ​တို့​အား မိန့်​မှာ​တော်​မူ​၏။<sup class="fnm"><a name="fnm6" href="#fn6">6</a></sup></div>
<div class="v" id="v10"><span class="vn">10</span> ထို​အ​ခါ တ​ပည့်​တော်​တို့​က “သို့​ဖြစ်​လျှင် ဧ​လိ​ယ​သည် ဦး​စွာ​လာ​ရ​မည်​<sup class="fnm"><a name="fnm7" href="#fn7">7</a></sup>ဟု ကျမ်း​ပြု​ဆ​ရာ​တို့​က အ​ဘယ်​ကြောင့်​ဆို​ကြ​သ​နည်း”​ဟူ​၍ ကိုယ်​တော်​အား မေး​လျှောက်​ကြ​၏။<sup class="fnm"><a name="fnm8" href="#fn8">8</a></sup></div>
<div class="v" id="v11"><span class="vn">11</span> ကိုယ်​တော်​<sup class="fnm"><a name="fnm9" href="#fn9">9</a></sup>က​လည်း <span class="fmt-words-of-jesus">“</span><span class="fmt-words-of-jesus">ဧ​လိ​ယ</span>​<span class="fmt-words-of-jesus">သည်</span>​<span class="fmt-words-of-jesus">လာ</span>​<span class="fmt-words-of-jesus">၍</span><sup class="fnm"><a name="fnm10" href="#fn10">10</a></sup><span class="fmt-words-of-jesus">အ​ရာ</span>​<span class="fmt-words-of-jesus">ခပ်​သိမ်း</span>​<span class="fmt-words-of-jesus">တို့</span>​<span class="fmt-words-of-jesus">ကို</span> <span class="fmt-words-of-jesus">ပြန်​လည်</span>​<span class="fmt-words-of-jesus">ထူ​ထောင်</span>​<span class="fmt-words-of-jesus">မည်</span>​<span class="fmt-words-of-jesus">မှန်</span>​<span class="fmt-words-of-jesus">၏</span><span class="fmt-words-of-jesus">။</span><sup class="fnm"><a name="fnm11" href="#fn11">11</a></sup></div>
<div class="v" id="v12"><span class="vn">12</span> <span class="fmt-words-of-jesus">သို့​သော်</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">အား</span> <span class="fmt-words-of-jesus">ငါ</span>​<span class="fmt-words-of-jesus">ဆို</span>​<span class="fmt-words-of-jesus">သည်</span>​<span class="fmt-words-of-jesus">ကား</span> <span class="fmt-words-of-jesus">ဧ​လိ​ယ</span>​<span class="fmt-words-of-jesus">သည်</span>​<span class="fmt-words-of-jesus">ရောက်​လာ</span>​<span class="fmt-words-of-jesus">ခဲ့</span>​<span class="fmt-words-of-jesus">ပြီ</span><span class="fmt-words-of-jesus">။</span> <span class="fmt-words-of-jesus">သို့​ရာ​တွင်</span> <span class="fmt-words-of-jesus">လူ</span>​<span class="fmt-words-of-jesus">တို့</span>​<span class="fmt-words-of-jesus">သည်</span> <span class="fmt-words-of-jesus">သူ့</span>​<span class="fmt-words-of-jesus">ကို</span>​<span class="fmt-words-of-jesus">မ</span>​<span class="fmt-words-of-jesus">သိ</span>​<span class="fmt-words-of-jesus">ကြ</span>​<span class="fmt-words-of-jesus">ဘဲ</span> <span class="fmt-words-of-jesus">သူ့</span>​<span class="fmt-words-of-jesus">အ​ပေါ်</span>​<span class="fmt-words-of-jesus">ပြု</span>​<span class="fmt-words-of-jesus">လို</span>​<span class="fmt-words-of-jesus">ရာ</span>​<span class="fmt-words-of-jesus">ပြု</span>​<span class="fmt-words-of-jesus">ခဲ့</span>​<span class="fmt-words-of-jesus">ကြ</span>​<span class="fmt-words-of-jesus">ပြီ</span><span class="fmt-words-of-jesus">။</span><sup class="fnm"><a name="fnm12" href="#fn12">12</a></sup><span class="fmt-words-of-jesus">ထို​နည်း​တူ</span> <span class="fmt-words-of-jesus">လူ့​သား</span>​<span class="fmt-words-of-jesus">သည်</span>​<span class="fmt-words-of-jesus">လည်း</span> <span class="fmt-words-of-jesus">သူ</span>​<span class="fmt-words-of-jesus">တို့</span>​<span class="fmt-words-of-jesus">လက်</span>​<span class="fmt-words-of-jesus">၌</span> <span class="fmt-words-of-jesus">ဒုက္ခ</span>​<span class="fmt-words-of-jesus">ဝေ​ဒ​နာ</span>​<span class="fmt-words-of-jesus">ခံ​စား</span>​<span class="fmt-words-of-jesus">ရ</span>​<span class="fmt-words-of-jesus">တော့​မည်</span><span class="fmt-words-of-jesus">”</span>​ဟု ပြန်​၍ မိန့်​တော်​မူ​၏။</div>
<div class="v" id="v13"><span class="vn">13</span> ထို​အ​ခါ တ​ပည့်​တော်​တို့​သည် ဗတ္တိ​ဇံ​ဆ​ရာ​ယော​ဟန်​ကို​ရည်​ညွှန်း​၍ မိ​မိ​တို့​အား ကိုယ်​တော်​မိန့်​တော်​မူ​ကြောင်း သ​ဘော​ပေါက်​ကြ​၏။</div>
<div class="v" id="v14"><h2>ဝက်​ရူး​ပြန်​ရော​ဂါ​ကို ပျောက်​ကင်း​စေ​တော်​မူ​ခြင်း</h2><span class="vn">14</span> <span class="br-p"><br><br></span>ထို့​နောက် လူ​ထု​ပ​ရိ​သတ်​ရှိ​ရာ​သို့​ရောက်​လာ​ကြ​ရာ လူ​တစ်​ဦး​သည် ကိုယ်​တော်​ထံ ချဉ်း​ကပ်​လာ​၍ ရှေ့​တော်​၌ ဒူး​ထောက်​ကာ</div>
<div class="v" id="v15"><span class="vn">15</span> “သ​ခင်​ဘု​ရား၊ အ​ကျွန်ုပ်​၏​သား​ကို​သ​နား​တော်​မူ​ပါ။ အ​ကြောင်း​မှာ သူ​သည် ဝက်​ရူး​ပြန်​ရော​ဂါ​စွဲ​၍ ဝေ​ဒ​နာ​ပြင်း​ထန်​စွာ​ခံ​စား​နေ​ရ​ပါ​၏။ မီး​ထဲ​သို့​လည်း​ကောင်း၊ ရေ​ထဲ​သို့​လည်း​ကောင်း မ​ကြာ​ခ​ဏ လဲ​ကျ​တတ်​ပါ​၏။<sup class="fnm"><a name="fnm13" href="#fn13">13</a></sup></div>
<div class="v" id="v16"><span class="vn">16</span> သို့​ဖြစ်​၍ သူ့​ကို ကိုယ်​တော်​၏​တ​ပည့်​တော်​တို့​ထံ​သို့ ခေါ်​ဆောင်​လာ​သော်​လည်း သူ​တို့​သည် သူ့​ကို​မ​ကျန်း​မာ​စေ​နိုင်​ကြ​ပါ”​ဟု လျှောက်​လေ​၏။<sup class="fnm"><a name="fnm14" href="#fn14">14</a></sup></div>
<div class="v" id="v17"><span class="vn">17</span> <span class="br-p"><br><br></span>ယေ​ရှု​က​လည်း <span class="fmt-words-of-jesus">“</span><span class="fmt-words-of-jesus">အို</span> <span class="fmt-words-of-jesus">ယုံ​ကြည်</span>​<span class="fmt-words-of-jesus">ခြင်း</span>​<span class="fmt-words-of-jesus">မ</span>​<span class="fmt-words-of-jesus">ရှိ</span> <span class="fmt-words-of-jesus">ဖောက်​ပြန်</span>​<span class="fmt-words-of-jesus">လမ်း​လွဲ</span>​<span class="fmt-words-of-jesus">သော</span>​<span class="fmt-words-of-jesus">မျိုး​ဆက်</span><span class="fmt-words-of-jesus">၊</span> <span class="fmt-words-of-jesus">ငါ</span>​<span class="fmt-words-of-jesus">သည်</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">နှင့်​အ​တူ</span> <span class="fmt-words-of-jesus">မည်​မျှ</span>​<span class="fmt-words-of-jesus">ကြာ​အောင်</span>​<span class="fmt-words-of-jesus">နေ</span>​<span class="fmt-words-of-jesus">ရ</span>​<span class="fmt-words-of-jesus">မည်​နည်း</span><span class="fmt-words-of-jesus">။</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">ကို</span> <span class="fmt-words-of-jesus">မည်​မျှ</span>​<span class="fmt-words-of-jesus">ကြာ​အောင်</span>​<span class="fmt-words-of-jesus">သည်း​ခံ</span>​<span class="fmt-words-of-jesus">ရ</span>​<span class="fmt-words-of-jesus">မည်​နည်း</span><span class="fmt-words-of-jesus">။</span> <span class="fmt-words-of-jesus">သူ​ငယ်</span>​<span class="fmt-words-of-jesus">ကို</span> <span class="fmt-words-of-jesus">ငါ့</span>​<span class="fmt-words-of-jesus">ထံ</span> <span class="fmt-words-of-jesus">ဤ</span>​<span class="fmt-words-of-jesus">နေ​ရာ</span>​<span class="fmt-words-of-jesus">သို့</span>​<span class="fmt-words-of-jesus">ခေါ်</span>​<span class="fmt-words-of-jesus">ခဲ့</span>​<span class="fmt-words-of-jesus">ကြ</span>​<span class="fmt-words-of-jesus">လော့</span><span class="fmt-words-of-jesus">”</span>​ဟု မိန့်​တော်​မူ​၏။<sup class="fnm"><a name="fnm15" href="#fn15">15</a></sup></div>
<div class="v" id="v18"><span class="vn">18</span> ထို့​နောက် ယေ​ရှု​သည် နတ်​ဆိုး​ကို​ဆုံး​မ​တော်​မူ​လျှင် နတ်​ဆိုး​သည် သူ​ငယ်​ထံ​မှ​ထွက်​သွား​သ​ဖြင့် သူ​ငယ်​သည် ထို​အ​ချိန်​မှ​စ​၍ ကျန်း​မာ​လာ​လေ​၏။<sup class="fnm"><a name="fnm16" href="#fn16">16</a></sup></div>
<div class="v" id="v19"><span class="vn">19</span> ထို​အ​ခါ တ​ပည့်​တော်​တို့​သည် သူ​တို့​ချည်း​သာ​ယေ​ရှု​ထံ​သို့ ချဉ်း​ကပ်​လာ​၍ “အ​ကျွန်ုပ်​တို့​သည် ထို​နတ်​ဆိုး​ကို အ​ဘယ်​ကြောင့် မ​နှင်​ထုတ်​နိုင်​ပါ​သ​နည်း”​ဟု မေး​လျှောက်​ကြ​၏။<sup class="fnm"><a name="fnm17" href="#fn17">17</a></sup></div>
<div class="v" id="v20"><span class="vn">20</span> ကိုယ်​တော်​က​လည်း <span class="fmt-words-of-jesus">“</span><span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">၏</span>​<span class="fmt-words-of-jesus">မ</span>​<span class="fmt-words-of-jesus">ယုံ​ကြည်</span>​<span class="fmt-words-of-jesus">မှု</span>​<span class="fmt-words-of-jesus">ကြောင့်</span>​<span class="fmt-words-of-jesus">ဖြစ်</span>​<span class="fmt-words-of-jesus">၏</span><span class="fmt-words-of-jesus">။</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">အား</span> <span class="fmt-words-of-jesus">ငါ</span>​<span class="fmt-words-of-jesus">အ​မှန်</span>​<span class="fmt-words-of-jesus">ဆို</span>​<span class="fmt-words-of-jesus">သည်</span>​<span class="fmt-words-of-jesus">ကား</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">တွင်</span> <span class="fmt-words-of-jesus">မုန်​ညင်း​နက်</span>​<span class="fmt-words-of-jesus">စေ့</span>​<span class="fmt-words-of-jesus">ခန့်​မျှ</span> <span class="fmt-words-of-jesus">ယုံ​ကြည်</span>​<span class="fmt-words-of-jesus">ခြင်း</span>​<span class="fmt-words-of-jesus">ရှိ</span>​<span class="fmt-words-of-jesus">ပါ​က</span> <span class="fmt-words-of-jesus">ဤ</span>​<span class="fmt-words-of-jesus">တောင်</span>​<span class="fmt-words-of-jesus">ကို</span> <span class="fmt-words-of-jesus">‘</span><span class="fmt-words-of-jesus">ဤ</span>​<span class="fmt-words-of-jesus">နေ​ရာ</span>​<span class="fmt-words-of-jesus">မှ</span> <span class="fmt-words-of-jesus">ထို</span>​<span class="fmt-words-of-jesus">နေ​ရာ</span>​<span class="fmt-words-of-jesus">သို့</span> <span class="fmt-words-of-jesus">ရွေ့</span>​<span class="fmt-words-of-jesus">လော့</span><span class="fmt-words-of-jesus">’</span>​<span class="fmt-words-of-jesus">ဟု</span> <span class="fmt-words-of-jesus">ပြော</span>​<span class="fmt-words-of-jesus">လျှင်</span> <span class="fmt-words-of-jesus">၎င်း</span>​<span class="fmt-words-of-jesus">သည်</span> <span class="fmt-words-of-jesus">ရွေ့​သွား</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span><sup class="fnm"><a name="fnm18" href="#fn18">18</a></sup><span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">အ​တွက်</span> <span class="fmt-words-of-jesus">မ</span>​<span class="fmt-words-of-jesus">ဖြစ်​နိုင်</span>​<span class="fmt-words-of-jesus">သော</span>​<span class="fmt-words-of-jesus">အ​ရာ</span>​<span class="fmt-words-of-jesus">လည်း</span> <span class="fmt-words-of-jesus">တစ်​စုံ​တစ်​ခု</span>​<span class="fmt-words-of-jesus">မျှ</span>​<span class="fmt-words-of-jesus">ရှိ</span>​<span class="fmt-words-of-jesus">မည်</span>​<span class="fmt-words-of-jesus">မ</span>​<span class="fmt-words-of-jesus">ဟုတ်</span>။</div>
<div class="v" id="v21"><span class="vn">21</span> <span class="fmt-words-of-jesus">[</span><span class="fmt-words-of-jesus">သို့​သော်</span> <span class="fmt-words-of-jesus">ထို</span>​<span class="fmt-words-of-jesus">နတ်</span>​<span class="fmt-words-of-jesus">မျိုး</span>​<span class="fmt-words-of-jesus">သည်</span> <span class="fmt-words-of-jesus">ဆု​တောင်း</span>​<span class="fmt-words-of-jesus">ခြင်း</span>​<span class="fmt-words-of-jesus">နှင့်</span>​<span class="fmt-words-of-jesus">အ​စာ​ရှောင်</span>​<span class="fmt-words-of-jesus">ခြင်း</span>​<span class="fmt-words-of-jesus">အား​ဖြင့်</span>​<span class="fmt-words-of-jesus">မ</span>​<span class="fmt-words-of-jesus">ဟုတ်</span>​<span class="fmt-words-of-jesus">လျှင်</span> <span class="fmt-words-of-jesus">မ</span>​<span class="fmt-words-of-jesus">ထွက်</span>​<span class="fmt-words-of-jesus">တတ်</span><span class="fmt-words-of-jesus">]</span><sup class="fnm"><a name="fnm19" href="#fn19">19</a></sup><span class="fmt-words-of-jesus">”</span>​ဟု မိန့်​တော်​မူ​၏။<sup class="fnm"><a name="fnm20" href="#fn20">20</a></sup></div>
<div class="v" id="v22"><h2>မိ​မိ​အ​သေ​ခံ​မည့်​အ​ကြောင်း ဒု​တိ​ယ​အ​ကြိမ် ကြို​တင်​မိန့်​တော်​မူ​ခြင်း</h2><span class="vn">22</span> <span class="br-p"><br><br></span>သူ​တို့​သည် ဂါ​လိ​လဲ​နယ်​၌​စု​ရုံး​နေ​ကြ​စဉ်<sup class="fnm"><a name="fnm21" href="#fn21">21</a></sup> ယေ​ရှု​က <span class="fmt-words-of-jesus">“</span><span class="fmt-words-of-jesus">လူ့​သား</span>​<span class="fmt-words-of-jesus">သည်</span> <span class="fmt-words-of-jesus">လူ</span>​<span class="fmt-words-of-jesus">တို့</span>​<span class="fmt-words-of-jesus">၏</span>​<span class="fmt-words-of-jesus">လက်</span>​<span class="fmt-words-of-jesus">သို့</span>​<span class="fmt-words-of-jesus">အပ်​နှံ</span>​<span class="fmt-words-of-jesus">ခြင်း</span>​<span class="fmt-words-of-jesus">ခံ​ရ</span>​<span class="fmt-words-of-jesus">တော့​မည်</span><span class="fmt-words-of-jesus">။</span></div>
<div class="v" id="v23"><span class="vn">23</span> <span class="fmt-words-of-jesus">လူ</span>​<span class="fmt-words-of-jesus">တို့</span>​<span class="fmt-words-of-jesus">သည်</span>​<span class="fmt-words-of-jesus">လည်း</span> <span class="fmt-words-of-jesus">သူ့</span>​<span class="fmt-words-of-jesus">ကို</span>​<span class="fmt-words-of-jesus">သတ်</span>​<span class="fmt-words-of-jesus">ကြ</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span> <span class="fmt-words-of-jesus">ထို့​နောက်</span> <span class="fmt-words-of-jesus">သုံး</span>​<span class="fmt-words-of-jesus">ရက်</span>​<span class="fmt-words-of-jesus">မြောက်</span>​<span class="fmt-words-of-jesus">သော</span>​<span class="fmt-words-of-jesus">နေ့</span>​<span class="fmt-words-of-jesus">၌</span> <span class="fmt-words-of-jesus">သူ</span>​<span class="fmt-words-of-jesus">သည်</span> <span class="fmt-words-of-jesus">ထ​မြောက်</span>​<span class="fmt-words-of-jesus">လိမ့်​မည်</span><span class="fmt-words-of-jesus">”</span>​<sup class="fnm"><a name="fnm22" href="#fn22">22</a></sup>ဟု မိန့်​တော်​မူ​ရာ တ​ပည့်​တော်​တို့​သည် အ​လွန်​ဝမ်း​နည်း​ကြ​၏။</div>
<div class="v" id="v24"><h2>ဗိ​မာန်​တော်​အ​ခွန်​ပေး​ဆောင်​ခြင်း</h2><span class="vn">24</span> <span class="br-p"><br><br></span>က​ပေ​ရ​နောင်​မြို့​သို့ သူ​တို့​ရောက်​ရှိ​လာ​ကြ​သော​အ​ခါ ဗိ​မာန်​တော်​ခွန်​<sup class="fnm"><a name="fnm23" href="#fn23">23</a></sup>ကောက်​ခံ​သော​သူ​တို့​သည် ပေ​တ​ရု​ထံ​သို့​လာ​၍ “သင်​တို့​၏​ဆ​ရာ​သည် ဗိ​မာန်​တော်​ခွန်​ကို ပေး​ဆောင်​ပါ​သ​လော”​ဟု မေး​ကြ​၏။</div>
<div class="v" id="v25"><span class="vn">25</span> ပေ​တ​ရု​က “ပေး​ဆောင်​ပါ​သည်”​ဟု ဖြေ​ပြီး​မှ အိမ်​ထဲ​သို့​ဝင်​လာ​ရာ ယေ​ရှု​က <span class="fmt-words-of-jesus">“</span><span class="fmt-words-of-jesus">ရှိ​မုန်</span><span class="fmt-words-of-jesus">၊</span> <span class="fmt-words-of-jesus">သင်</span>​<span class="fmt-words-of-jesus">မည်​သို့</span>​<span class="fmt-words-of-jesus">ထင်​မြင်</span>​<span class="fmt-words-of-jesus">သ​နည်း</span><span class="fmt-words-of-jesus">။</span> <span class="fmt-words-of-jesus">ကမ္ဘာ</span>​<span class="fmt-words-of-jesus">မြေ​ကြီး</span>​<span class="fmt-words-of-jesus">၏</span>​<span class="fmt-words-of-jesus">ရှင်​ဘု​ရင်</span>​<span class="fmt-words-of-jesus">တို့</span>​<span class="fmt-words-of-jesus">သည်</span> <span class="fmt-words-of-jesus">မည်​သူ့</span>​<span class="fmt-words-of-jesus">ထံ​မှ</span> <span class="fmt-words-of-jesus">အ​ခွန်</span>​<span class="fmt-words-of-jesus">အ​ကောက်</span>​<span class="fmt-words-of-jesus">များ</span>​<span class="fmt-words-of-jesus">ကို</span> <span class="fmt-words-of-jesus">ကောက်​ခံ</span>​<span class="fmt-words-of-jesus">ကြ</span>​<span class="fmt-words-of-jesus">သ​နည်း</span><span class="fmt-words-of-jesus">။</span> <span class="fmt-words-of-jesus">မိ​မိ</span>​<span class="fmt-words-of-jesus">တို့</span>​<span class="fmt-words-of-jesus">၏</span>​<span class="fmt-words-of-jesus">သား</span>​<span class="fmt-words-of-jesus">များ</span>​<span class="fmt-words-of-jesus">ထံ​မှ</span>​<span class="fmt-words-of-jesus">လော</span> <span class="fmt-words-of-jesus">သို့​မ​ဟုတ်</span> <span class="fmt-words-of-jesus">သူ​တစ်​ပါး</span>​<span class="fmt-words-of-jesus">တို့</span>​<span class="fmt-words-of-jesus">ထံ​မှ</span>​<span class="fmt-words-of-jesus">လော</span><span class="fmt-words-of-jesus">”</span>​ဟု ပေ​တ​ရု​ကို ဆီး​၍​မေး​တော်​မူ​၏။</div>
<div class="v" id="v26"><span class="vn">26</span> ပေ​တ​ရု​က​လည်း “သူ​တစ်​ပါး​တို့​ထံ​မှ​ကောက်​ခံ​ပါ​သည်”ဟု လျှောက်​သော် ယေ​ရှု​က <span class="fmt-words-of-jesus">“</span><span class="fmt-words-of-jesus">သို့​ဖြစ်​လျှင်</span> <span class="fmt-words-of-jesus">သား</span>​<span class="fmt-words-of-jesus">တို့</span>​<span class="fmt-words-of-jesus">သည်</span> <span class="fmt-words-of-jesus">ကင်း​လွတ်</span>​<span class="fmt-words-of-jesus">ခွင့်</span>​<span class="fmt-words-of-jesus">ရ</span>​<span class="fmt-words-of-jesus">ကြ</span>​<span class="fmt-words-of-jesus">၏</span><span class="fmt-words-of-jesus">။</span></div>
<div class="v" id="v27"><span class="vn">27</span> <span class="fmt-words-of-jesus">သို့​သော်</span> <span class="fmt-words-of-jesus">သူ</span>​<span class="fmt-words-of-jesus">တို့</span>​<span class="fmt-words-of-jesus">ကို</span>​<span class="fmt-words-of-jesus">မ</span>​<span class="fmt-words-of-jesus">မှား​ယွင်း</span>​<span class="fmt-words-of-jesus">စေ​ရန်</span> <span class="fmt-words-of-jesus">ပင်​လယ်</span>​<span class="fmt-words-of-jesus">သို့</span>​<span class="fmt-words-of-jesus">သွား</span>​<span class="fmt-words-of-jesus">၍</span> <span class="fmt-words-of-jesus">ငါး​မျှား</span>​<span class="fmt-words-of-jesus">လော့</span><span class="fmt-words-of-jesus">။</span> <span class="fmt-words-of-jesus">ပ​ထ​မ</span>​<span class="fmt-words-of-jesus">ဦး​ဆုံး</span>​<span class="fmt-words-of-jesus">မိ</span>​<span class="fmt-words-of-jesus">သည့်</span>​<span class="fmt-words-of-jesus">ငါး</span>​<span class="fmt-words-of-jesus">ကို</span>​<span class="fmt-words-of-jesus">ယူ</span>​<span class="fmt-words-of-jesus">၍</span> <span class="fmt-words-of-jesus">၎င်း</span>​<span class="fmt-words-of-jesus">၏</span>​<span class="fmt-words-of-jesus">ပါး​စပ်</span>​<span class="fmt-words-of-jesus">ကို</span>​<span class="fmt-words-of-jesus">ဖွင့်</span>​<span class="fmt-words-of-jesus">လျှင်</span> <span class="fmt-words-of-jesus">သ​တာ​တဲ</span>​<sup class="fnm"><a name="fnm24" href="#fn24">24</a></sup><span class="fmt-words-of-jesus">ငွေ</span>​<span class="fmt-words-of-jesus">တစ်</span>​<span class="fmt-words-of-jesus">ပြား</span>​<span class="fmt-words-of-jesus">ကို</span>​<span class="fmt-words-of-jesus">တွေ့</span>​<span class="fmt-words-of-jesus">လိမ့်​မည်</span><span class="fmt-words-of-jesus">။</span> <span class="fmt-words-of-jesus">၎င်း</span>​<span class="fmt-words-of-jesus">ကို</span>​<span class="fmt-words-of-jesus">ယူ</span>​<span class="fmt-words-of-jesus">၍</span> <span class="fmt-words-of-jesus">ငါ</span>​<span class="fmt-words-of-jesus">နှင့်</span>​<span class="fmt-words-of-jesus">သင့်</span>​<span class="fmt-words-of-jesus">အ​တွက်</span> <span class="fmt-words-of-jesus">သူ</span>​<span class="fmt-words-of-jesus">တို့</span>​<span class="fmt-words-of-jesus">အား</span> <span class="fmt-words-of-jesus">ပေး​ဆောင်</span>​<span class="fmt-words-of-jesus">လော့</span><span class="fmt-words-of-jesus">”</span>​ဟု မိန့်​တော်​မူ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> မာ ၉:၂-၃၊ လု ၉:၂၈-၂၉။</div>
<div class="fn"><sup class="fnt"><a name="fn2" href="#fnm2">2</a></sup> မာ ၉:၄၊ လု ၉:၃၀။</div>
<div class="fn"><sup class="fnt"><a name="fn3" href="#fnm3">3</a></sup> မာ ၉:၅၊ လု ၉:၃၃။</div>
<div class="fn"><sup class="fnt"><a name="fn4" href="#fnm4">4</a></sup> မ ၃:၁၇၊ မာ ၁:၁၁၊ ၉:၇၊ လု ၃:၂၂၊ ၉:၃၄-၃၅၊ ၂ပေ ၁:၁၇။ ဟေ​ရှာ ၄၂:၁၊ ဆာ ၂:၇။</div>
<div class="fn"><sup class="fnt"><a name="fn5" href="#fnm5">5</a></sup> မာ ၉:၈။</div>
<div class="fn"><sup class="fnt"><a name="fn6" href="#fnm6">6</a></sup> မာ ၉:၉။</div>
<div class="fn"><sup class="fnt"><a name="fn7" href="#fnm7">7</a></sup> မာ​လ ၄:၅။</div>
<div class="fn"><sup class="fnt"><a name="fn8" href="#fnm8">8</a></sup> မာ ၉:၁၁။</div>
<div class="fn"><sup class="fnt"><a name="fn9" href="#fnm9">9</a></sup> အ​ချို့​မူ​ရင်း​ကျမ်း​၌ “ယေ​ရှု”</div>
<div class="fn"><sup class="fnt"><a name="fn10" href="#fnm10">10</a></sup> အ​ချို့​မူ​ရင်း​ကျမ်း​၌ “အ​ရင်​လာ​၍”</div>
<div class="fn"><sup class="fnt"><a name="fn11" href="#fnm11">11</a></sup> မာ ၉:၁၂။</div>
<div class="fn"><sup class="fnt"><a name="fn12" href="#fnm12">12</a></sup> မာ ၉:၁၃။</div>
<div class="fn"><sup class="fnt"><a name="fn13" href="#fnm13">13</a></sup> မာ ၉:၂၂၊ လု ၉:၃၈။</div>
<div class="fn"><sup class="fnt"><a name="fn14" href="#fnm14">14</a></sup> မာ ၉:၁၈၊ လု ၉:၄၀။</div>
<div class="fn"><sup class="fnt"><a name="fn15" href="#fnm15">15</a></sup> မာ ၉:၁၉၊ လု ၉:၄၁။</div>
<div class="fn"><sup class="fnt"><a name="fn16" href="#fnm16">16</a></sup> လု ၉:၄၂။</div>
<div class="fn"><sup class="fnt"><a name="fn17" href="#fnm17">17</a></sup> မာ ၉:၂၈။</div>
<div class="fn"><sup class="fnt"><a name="fn18" href="#fnm18">18</a></sup> မ ၂၁:၂၁၊ မာ ၁၁:၂၃၊ လု ၁၇:၆။</div>
<div class="fn"><sup class="fnt"><a name="fn19" href="#fnm19">19</a></sup> အ​ချို့​မူ​ရင်း​ကျမ်း​၌ ကွင်း​ထဲ​မှ​ကျမ်း​ပိုဒ်​မ​ပါ။</div>
<div class="fn"><sup class="fnt"><a name="fn20" href="#fnm20">20</a></sup> မာ ၉:၂၉။</div>
<div class="fn"><sup class="fnt"><a name="fn21" href="#fnm21">21</a></sup> အ​ချို့​မူ​ရင်း​ကျမ်း​၌ “ဂါ​လိ​လဲ​နယ်​၌ နေ​ကြ​စဉ်”</div>
<div class="fn"><sup class="fnt"><a name="fn22" href="#fnm22">22</a></sup> မ ၁၆:၂၁၊ ၂၀:၁၉၊ မာ ၈:၃၁၊ ၉:၃၁၊ ၁၀:၃၄၊ လု ၉:၂၂၊ ၁၈:၃၃၊ ၂၄:၇၊ ၄၆၊ တ ၂:၂၃-၂၄၊ ၃၂၊ ၁၀:၃၉-၄၀၊ ရော ၈:၃၄၊ ၁ကော ၁၅:၃-၄။ ဆာ ၁၆:၁၀၊ ဟေ​ရှာ ၅၃:၂-၁၂၊ ဟော ၆:၂။</div>
<div class="fn"><sup class="fnt"><a name="fn23" href="#fnm23">23</a></sup> တိုက်​ရိုက်​ပြန်​ဆို​လျှင် “ဒ​ရက်​မာ​နှစ်​ပြား”။ ဒ​ရက်​မာ - နေ့​စား​အ​လုပ်​သ​မား​တစ်​ဦး​၏ တစ်​နေ့​လုပ်​အား​ခ​နှင့်​ညီ​မျှ​သော ရော​မ​ဒေ​နာ​ရိ​နှင့်​တန်​ဖိုး​ညီ​သော​ဂ​ရိ​ငွေဒင်္ဂါး။</div>
<div class="fn"><sup class="fnt"><a name="fn24" href="#fnm24">24</a></sup> ဒ​ရက်​မာ​လေး​ပြား​နှင့်​ညီ​မျှ​သော​ဂ​ရိ​ငွေဒင်္ဂါး။</div>
</div>
<!-- PARSED ABOVE; EDITING MAY BREAK PARSER -->
</body></html>