<html><head>
<meta http-equiv="Content-Type" content="text/html;charset=utf-8" />
<title>Matt 4 &ndash; ရှင်​မဿဲ​ခ​ရစ်​ဝင် &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Matt', 4);">
<div id="navbar"><a href="../index.html">Myanmar Standard Bible</a> &ndash; <b>ရှင်​မဿဲ​ခ​ရစ်​ဝင်</b> &ndash; <a href="Matt_1.html">1</a> <a href="Matt_2.html">2</a> <a href="Matt_3.html">3</a> <b>4</b> <a href="Matt_5.html">5</a> <a href="Matt_6.html">6</a> ... <a href="Matt_28.html">28</a> </div><hr>
<h1>Matt 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ဖြား​ယောင်း​သွေး​ဆောင်​ခြင်း​ကို​ခံ​တော်​မူ​ခြင်း</h2><span class="vn">1</span> <span class="br-p"><br><br></span>ထို့​နောက် ယေ​ရှု​သည် မာရ်​နတ်​၏​ဖြား​ယောင်း​သွေး​ဆောင်​ခြင်း​ကို​ခံ​ရန် ဝိ​ညာဉ်​တော်​အား​ဖြင့် တော​ကန္တာ​ရ​သို့​ပင့်​ဆောင်​ခြင်း​ကို​ခံ​တော်​မူ​၏။</div>
<div class="v" id="v2"><span class="vn">2</span> နေ့​ပေါင်း​လေး​ဆယ်​နှင့် ည​ပေါင်း​လေး​ဆယ် အ​စာ​ရှောင်​ပြီး​နောက် ဆာ​လောင်​တော်​မူ​၏။<sup class="fnm"><a name="fnm1" href="#fn1">1</a></sup></div>
<div class="v" id="v3"><span class="vn">3</span> ထို​အ​ခါ ဖြား​ယောင်း​သွေး​ဆောင်​သော​သူ​သည် ချဉ်း​ကပ်​လာ​၍ “သင်​သည် ဘု​ရား​သ​ခင်​၏​သား​တော်​မှန်​လျှင် ဤ​ကျောက်​ခဲ​တို့​ကို မုန့်​ဖြစ်​စေ​ရန် အ​မိန့်​ရှိ​ပါ”​ဟု လျှောက်​လေ​၏။<sup class="fnm"><a name="fnm2" href="#fn2">2</a></sup></div>
<div class="v" id="v4"><span class="vn">4</span> ကိုယ်​တော်​က​လည်း <span class="fmt-words-of-jesus">“</span><span class="fmt-words-of-jesus">‘</span><span class="fmt-words-of-jesus">လူ</span>​<span class="fmt-words-of-jesus">သည်</span> <span class="fmt-words-of-jesus">မုန့်</span>​<span class="fmt-words-of-jesus">အား​ဖြင့်</span>​<span class="fmt-words-of-jesus">သာ</span> <span class="fmt-words-of-jesus">အ​သက်​ရှင်</span>​<span class="fmt-words-of-jesus">သည်</span>​<span class="fmt-words-of-jesus">မ</span>​<span class="fmt-words-of-jesus">ဟုတ်</span><span class="fmt-words-of-jesus">။</span> <span class="fmt-words-of-jesus">ဘု​ရား​သ​ခင်</span>​<span class="fmt-words-of-jesus">၏</span>​<span class="fmt-words-of-jesus">နှုတ်</span>​<span class="fmt-words-of-jesus">တော်</span>​<span class="fmt-words-of-jesus">ထွက်</span>​<span class="fmt-words-of-jesus">စ​ကား</span>​<span class="fmt-words-of-jesus">ရှိ​သ​မျှ</span>​<span class="fmt-words-of-jesus">အား​ဖြင့်</span> <span class="fmt-words-of-jesus">အ​သက်​ရှင်</span>​<span class="fmt-words-of-jesus">၏</span><span class="fmt-words-of-jesus">’</span>​<sup class="fnm"><a name="fnm3" href="#fn3">3</a></sup><span class="fmt-words-of-jesus">ဟူ​၍</span> <span class="fmt-words-of-jesus">ကျမ်း​စာ</span>​<span class="fmt-words-of-jesus">၌</span>​<span class="fmt-words-of-jesus">ရေး</span>​<span class="fmt-words-of-jesus">ထား</span>​<span class="fmt-words-of-jesus">သည်</span><span class="fmt-words-of-jesus">”</span>​ဟု မိန့်​တော်​မူ​၏။<sup class="fnm"><a name="fnm4" href="#fn4">4</a></sup></div>
<div class="v" id="v5"><span class="vn">5</span> <span class="br-p"><br><br></span>ထို့​နောက် မာရ်​နတ်​သည် ကိုယ်​တော်​ကို သန့်​ရှင်း​သော​မြို့​တော်​သို့ ခေါ်​ဆောင်​သွား​၍ ဗိ​မာန်​တော်​ထိပ်​ဖျား​၌ ရပ်​စေ​ပြီး​လျှင်</div>
<div class="v" id="v6"><span class="vn">6</span> “သင်​သည် ဘု​ရား​သ​ခင်​၏​သား​တော်​မှန်​လျှင် အောက်​သို့​ခုန်​ချ​ပါ။ အ​ကြောင်း​မှာ ‘ဘု​ရား​သ​ခင်​သည် မိ​မိ​၏​ကောင်း​ကင်​တ​မန်​တို့​ကို သင့်​အ​ဖို့​မိန့်​မှာ​တော်​မူ​မည်​ဖြစ်​၍ သင်​၏​ခြေ​ကို ကျောက်​နှင့်​မ​ထိ​မ​ခိုက်​စေ​ရန် သူ​တို့​သည် သင့်​ကို လက်​ဖြင့်​ချီ​ပင့်​ကြ​လိမ့်​မည်’​<sup class="fnm"><a name="fnm5" href="#fn5">5</a></sup>ဟူ​၍ ကျမ်း​စာ​၌​ရေး​ထား​သည်”​ဟု လျှောက်​လေ​၏။<sup class="fnm"><a name="fnm6" href="#fn6">6</a></sup></div>
<div class="v" id="v7"><span class="vn">7</span> ယေ​ရှု​က​လည်း <span class="fmt-words-of-jesus">“</span><span class="fmt-words-of-jesus">‘</span><span class="fmt-words-of-jesus">သင်</span>​<span class="fmt-words-of-jesus">၏</span>​<span class="fmt-words-of-jesus">ဘု​ရား​သ​ခင်</span>​<span class="fmt-words-of-jesus">ထာ​ဝ​ရ</span>​<span class="fmt-words-of-jesus">ဘု​ရား</span>​<span class="fmt-words-of-jesus">ကို</span> <span class="fmt-words-of-jesus">အ​ကဲ</span>​<span class="fmt-words-of-jesus">မ</span>​<span class="fmt-words-of-jesus">စမ်း</span>​<span class="fmt-words-of-jesus">ရ</span><span class="fmt-words-of-jesus">’</span>​<sup class="fnm"><a name="fnm7" href="#fn7">7</a></sup><span class="fmt-words-of-jesus">ဟူ​၍</span>​<span class="fmt-words-of-jesus">လည်း</span> <span class="fmt-words-of-jesus">ကျမ်း​စာ</span>​<span class="fmt-words-of-jesus">၌</span>​<span class="fmt-words-of-jesus">ရေး</span>​<span class="fmt-words-of-jesus">ထား</span>​<span class="fmt-words-of-jesus">သည်</span><span class="fmt-words-of-jesus">”</span>​ဟု မိန့်​တော်​မူ​၏။<sup class="fnm"><a name="fnm8" href="#fn8">8</a></sup></div>
<div class="v" id="v8"><span class="vn">8</span> <span class="br-p"><br><br></span>တစ်​ဖန် မာရ်​နတ်​သည် ကိုယ်​တော်​ကို အ​လွန်​မြင့်​မား​သော​တောင်​ပေါ်​သို့ ခေါ်​ဆောင်​သွား​၍ လော​ကီ​နိုင်​ငံ​အား​လုံး​နှင့် ၎င်း​တို့​၏​ဘုန်း​စည်း​စိမ်​တို့​ကို​ညွှန်​ပြ​ကာ<sup class="fnm"><a name="fnm9" href="#fn9">9</a></sup></div>
<div class="v" id="v9"><span class="vn">9</span> “သင်​သည် ပျပ်​ဝပ်​လျက် ငါ့​ကို​ရှိ​ခိုး​လျှင် ဤ​အ​ရာ​အား​လုံး​တို့​ကို သင့်​အား ငါ​ပေး​မည်”​ဟု လျှောက်​လေ​၏။<sup class="fnm"><a name="fnm10" href="#fn10">10</a></sup></div>
<div class="v" id="v10"><span class="vn">10</span> ယေ​ရှု​က​လည်း <span class="fmt-words-of-jesus">“</span><span class="fmt-words-of-jesus">အ​ချင်း</span>​<span class="fmt-words-of-jesus">စာ​တန်</span><span class="fmt-words-of-jesus">၊</span> <span class="fmt-words-of-jesus">ထွက်​သွား</span>​<span class="fmt-words-of-jesus">လော့</span><span class="fmt-words-of-jesus">။</span> <span class="fmt-words-of-jesus">‘</span><span class="fmt-words-of-jesus">သင်</span>​<span class="fmt-words-of-jesus">၏</span>​<span class="fmt-words-of-jesus">ဘု​ရား​သ​ခင်</span>​<span class="fmt-words-of-jesus">ထာ​ဝ​ရ</span>​<span class="fmt-words-of-jesus">ဘု​ရား</span>​<span class="fmt-words-of-jesus">ကို</span>​<span class="fmt-words-of-jesus">ရှိ​ခိုး</span>​<span class="fmt-words-of-jesus">၍</span> <span class="fmt-words-of-jesus">ထို</span>​<span class="fmt-words-of-jesus">အ​ရှင်</span>​<span class="fmt-words-of-jesus">တစ်​ပါး​တည်း</span>​<span class="fmt-words-of-jesus">ကို</span>​<span class="fmt-words-of-jesus">သာ</span> <span class="fmt-words-of-jesus">ဝတ်​ပြု</span>​<span class="fmt-words-of-jesus">ရ</span>​<span class="fmt-words-of-jesus">မည်</span><span class="fmt-words-of-jesus">’</span>​<sup class="fnm"><a name="fnm11" href="#fn11">11</a></sup><span class="fmt-words-of-jesus">ဟူ​၍</span> <span class="fmt-words-of-jesus">ကျမ်း​စာ</span>​<span class="fmt-words-of-jesus">၌</span>​<span class="fmt-words-of-jesus">ရေး</span>​<span class="fmt-words-of-jesus">ထား</span>​<span class="fmt-words-of-jesus">သည်</span><span class="fmt-words-of-jesus">”</span>​ဟု မိန့်​တော်​မူ​၏။<sup class="fnm"><a name="fnm12" href="#fn12">12</a></sup></div>
<div class="v" id="v11"><span class="vn">11</span> <span class="br-p"><br><br></span>ထို​အ​ခါ မာရ်​နတ်​သည် ကိုယ်​တော်​ထံ​မှ ထွက်​ခွာ​သွား​၍ ကောင်း​ကင်​တ​မန်​များ​သည် ချဉ်း​ကပ်​လာ​လျက် ကိုယ်​တော်​ကို​ပြု​စု​ကြ​၏။</div>
<div class="v" id="v12"><h2>ဂါ​လိ​လဲ​နယ်​၌​အ​မှု​တော်​ဆောင်​ခြင်း</h2><span class="vn">12</span> <span class="br-p"><br><br></span>ယော​ဟန်​အ​ကျဉ်း​ချ​ခံ​ရ​ကြောင်း​ကို ယေ​ရှု​သည်​ကြား​လျှင် ဂါ​လိ​လဲ​နယ်​သို့ ကြွ​တော်​မူ​၏။<sup class="fnm"><a name="fnm13" href="#fn13">13</a></sup></div>
<div class="v" id="v13"><span class="vn">13</span> ထို့​နောက် နာ​ဇ​ရက်​မြို့​ကို​စွန့်​ခွာ​၍ ပင်​လယ်​ကမ်း​နား​၌​ရှိ​သော က​ပေ​ရ​နောင်​မြို့​သို့ သွား​ရောက်​နေ​ထိုင်​တော်​မူ​၏။ ထို​မြို့​သည် ဇာ​ဗု​လုန်​နယ်​နှင့်​နဿ​လိ​နယ်​ဆိုင်​ရာ​အ​ရပ်​ဒေ​သ​၌​ရှိ​၏။</div>
<div class="v" id="v14"><span class="vn">14</span> ဤ​သည်​ကား ပ​ရော​ဖက်​ဟေ​ရှာ​ယ​အား​ဖြင့် မိန့်​တော်​မူ​သော​အ​ရာ ပြည့်​စုံ​ခြင်း​သို့​ရောက်​မည့်​အ​ကြောင်း​တည်း။</div>
<div class="v" id="v15"><span class="vn">15</span> မိန့်​တော်​မူ​ချက်​မှာ “ဇာ​ဗု​လုန်​နယ်​နှင့်​နဿ​လိ​နယ်၊ ပင်​လယ်​လမ်း​တစ်​လျှောက်၊ ဂျော်​ဒန်​မြစ်​တစ်​ဖက်​ကမ်း၊ လူ​မျိုး​ခြား​တို့​၏​ဂါ​လိ​လဲ​နယ်၊</div>
<div class="v" id="v16"><span class="vn">16</span> အ​မှောင်​ထဲ​၌​နေ​ထိုင်​သော​သူ​တို့​သည် ကြီး​မား​သော​အ​လင်း​ကို​မြင်​ကြ​ရ​၍ သေ​ခြင်း​အ​ရိပ်​လွှမ်း​မိုး​သော​ပြည်​၌ နေ​ထိုင်​သော​သူ​တို့​ထံ​သို့ အ​လင်း​ပေါ်​ထွက်​လာ​ပြီ”​<sup class="fnm"><a name="fnm14" href="#fn14">14</a></sup>ဟူ​၍​ဖြစ်​၏။</div>
<div class="v" id="v17"><span class="vn">17</span> <span class="br-p"><br><br></span>ထို​အ​ချိန်​မှ​စ​၍ ယေ​ရှု​သည် <span class="fmt-words-of-jesus">“</span><span class="fmt-words-of-jesus">ကောင်း​ကင်</span>​<span class="fmt-words-of-jesus">နိုင်​ငံ</span>​<span class="fmt-words-of-jesus">တော်</span>​<span class="fmt-words-of-jesus">ပေါ်​ထွန်း</span>​<span class="fmt-words-of-jesus">လု​နီး</span>​<span class="fmt-words-of-jesus">ပြီ</span>​<span class="fmt-words-of-jesus">ဖြစ်​၍</span> <span class="fmt-words-of-jesus">နောင်​တ​ရ</span>​<span class="fmt-words-of-jesus">ကြ</span>​<span class="fmt-words-of-jesus">လော့</span><span class="fmt-words-of-jesus">”</span>​ဟု စ​တင်​ဟော​ပြော​တော်​မူ​၏။<sup class="fnm"><a name="fnm15" href="#fn15">15</a></sup></div>
<div class="v" id="v18"><h2>ပ​ထ​မ​ဦး​ဆုံး​တ​ပည့်​တော်​များ</h2><span class="vn">18</span> <span class="br-p"><br><br></span>ဂါ​လိ​လဲ​ပင်​လယ်​ကမ်း​နား​တွင် လမ်း​လျှောက်​တော်​မူ​စဉ် ညီ​အစ်​ကို​နှစ်​ဦး​ဖြစ်​သော ရှိ​မုန်​ဟု​ခေါ်​သည့်​ပေ​တ​ရု​နှင့် သူ​၏​ညီ​အန္ဒြေ​တို့​သည် တံ​ငါ​သည်​များ​ဖြစ်​၍ ပင်​လယ်​ထဲ​တွင် ပိုက်​ကွန်​ချ​နေ​ကြ​သည်​ကို မြင်​တော်​မူ​၏။<sup class="fnm"><a name="fnm16" href="#fn16">16</a></sup></div>
<div class="v" id="v19"><span class="vn">19</span> ကိုယ်​တော်​က <span class="fmt-words-of-jesus">“</span><span class="fmt-words-of-jesus">ငါ့</span>​<span class="fmt-words-of-jesus">နောက်</span>​<span class="fmt-words-of-jesus">သို့</span>​<span class="fmt-words-of-jesus">လိုက်</span>​<span class="fmt-words-of-jesus">ကြ</span>​<span class="fmt-words-of-jesus">လော့</span><span class="fmt-words-of-jesus">။</span> <span class="fmt-words-of-jesus">သင်</span>​<span class="fmt-words-of-jesus">တို့</span>​<span class="fmt-words-of-jesus">အား</span> <span class="fmt-words-of-jesus">လူ</span>​<span class="fmt-words-of-jesus">ကို</span>​<span class="fmt-words-of-jesus">ဖမ်း</span>​<span class="fmt-words-of-jesus">သော</span>​<span class="fmt-words-of-jesus">တံ​ငါ​သည်</span>​<span class="fmt-words-of-jesus">ဖြစ်</span>​<span class="fmt-words-of-jesus">စေ</span>​<span class="fmt-words-of-jesus">မည်</span><span class="fmt-words-of-jesus">”</span>​ဟု သူ​တို့​အား မိန့်​တော်​မူ​လျှင်<sup class="fnm"><a name="fnm17" href="#fn17">17</a></sup></div>
<div class="v" id="v20"><span class="vn">20</span> သူ​တို့​သည် ချက်​ချင်း​ပင် ပိုက်​ကွန်​များ​ကို​ထား​ခဲ့​၍ နောက်​တော်​သို့​လိုက်​ကြ​၏။<sup class="fnm"><a name="fnm18" href="#fn18">18</a></sup></div>
<div class="v" id="v21"><span class="vn">21</span> <span class="br-p"><br><br></span>တစ်​ဖန် ထို​နေ​ရာ​မှ ဆက်​၍​ကြွ​တော်​မူ​ရာ အ​ခြား​ညီ​အစ်​ကို​နှစ်​ဦး​ဖြစ်​သော ဇေ​ဗေ​ဒဲ​၏​သား ယာ​ကုပ်​နှင့်​သူ့​ညီ​ယော​ဟန်​တို့​သည် သူ​တို့​၏​ဖ​ခင်​ဇေ​ဗေ​ဒဲ​နှင့်​အ​တူ လှေ​ထဲ​၌ မိ​မိ​တို့​၏​ပိုက်​ကွန်​များ​ဖာ​ထေး​နေ​ကြ​သည်​ကို​မြင်​၍ သူ​တို့​ကို​ခေါ်​တော်​မူ​၏။</div>
<div class="v" id="v22"><span class="vn">22</span> သူ​တို့​သည်​လည်း ချက်​ချင်း​ပင် လှေ​နှင့် သူ​တို့​၏​ဖ​ခင်​ကို​ထား​ခဲ့​၍ နောက်​တော်​သို့​လိုက်​ကြ​၏။<sup class="fnm"><a name="fnm19" href="#fn19">19</a></sup></div>
<div class="v" id="v23"><h2>ဟော​ပြော​သွန်​သင်​လျက် လူ​နာ​တို့​ကို​ကျန်း​မာ​စေ​တော်​မူ​ခြင်း</h2><span class="vn">23</span> <span class="br-p"><br><br></span>ထို့​နောက် ကိုယ်​တော်​သည် ဂါ​လိ​လဲ​နယ်​တစ်​နယ်​လုံး​ကို လှည့်​လည်​၍ ဝတ်​ပြု​စည်း​ဝေး​ကျောင်း​များ​၌ သွန်​သင်​တော်​မူ​ကာ နိုင်​ငံ​တော်​နှင့်​ဆိုင်​သည့် ကောင်း​မြတ်​သော​သ​တင်း​ကို​ဟော​ပြော​လျက် လူ​တို့​ထဲ​၌​စွဲ​ကပ်​နေ​သော ရော​ဂါ​အ​မျိုး​မျိုး​နှင့်​အ​ဖျား​အ​နာ​ရှိ​သ​မျှ​တို့​ကို ပျောက်​ကင်း​စေ​တော်​မူ​၏။<sup class="fnm"><a name="fnm20" href="#fn20">20</a></sup></div>
<div class="v" id="v24"><span class="vn">24</span> ထို​အ​ခါ ကိုယ်​တော်​၏​သ​တင်း​သည် ဆီး​ရီး​ယား​ပြည်​တစ်​ဝန်း​လုံး​သို့ ပျံ့​နှံ့​သွား​သ​ဖြင့် လူ​တို့​သည် ရော​ဂါ​အ​မျိုး​မျိုး​စွဲ​ကပ်​၍ ဝေ​ဒ​နာ​ခံ​စား​နေ​ရ​သူ​များ၊ နတ်​ဆိုး​ပူး​သူ​များ၊ ဝက်​ရူး​ပြန်​ရော​ဂါ​စွဲ​သော​သူ​များ​နှင့် လေ​ဖြတ်​သော​သူ​များ စ​သည့်​နာ​မ​ကျန်း​ဖြစ်​သူ​အ​ပေါင်း​တို့​ကို အ​ထံ​တော်​သို့​ခေါ်​ဆောင်​လာ​ကြ​ရာ ကိုယ်​တော်​သည် သူ​တို့​ကို ကျန်း​မာ​စေ​တော်​မူ​၏။</div>
<div class="v" id="v25"><span class="vn">25</span> သို့​ဖြစ်​၍ ဂါ​လိ​လဲ​နယ်၊ ဒေ​ကာ​ပေါ​လိ​နယ်၊ ဂျေ​ရု​ဆ​လင်​မြို့၊ ယု​ဒ​နယ်​နှင့် ဂျော်​ဒန်​မြစ်​တစ်​ဖက်​ကမ်း​တို့​မှ များ​စွာ​သော​လူ​ထု​ပ​ရိ​သတ်​တို့​သည် နောက်​တော်​သို့​လိုက်​ကြ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> မာ ၁:၁၂-၁၃၊ လု ၄:၁-၂။</div>
<div class="fn"><sup class="fnt"><a name="fn2" href="#fnm2">2</a></sup> လု ၄:၃။</div>
<div class="fn"><sup class="fnt"><a name="fn3" href="#fnm3">3</a></sup> (တ​ရား ၈:၃)</div>
<div class="fn"><sup class="fnt"><a name="fn4" href="#fnm4">4</a></sup> လု ၄:၄။</div>
<div class="fn"><sup class="fnt"><a name="fn5" href="#fnm5">5</a></sup> (ဆာ ၉၁:၁၁-၁၂)</div>
<div class="fn"><sup class="fnt"><a name="fn6" href="#fnm6">6</a></sup> လု ၄:၉-၁၁။</div>
<div class="fn"><sup class="fnt"><a name="fn7" href="#fnm7">7</a></sup> (တ​ရား ၆:၁၆)</div>
<div class="fn"><sup class="fnt"><a name="fn8" href="#fnm8">8</a></sup> လု ၄:၁၂။</div>
<div class="fn"><sup class="fnt"><a name="fn9" href="#fnm9">9</a></sup> လု ၄:၅။</div>
<div class="fn"><sup class="fnt"><a name="fn10" href="#fnm10">10</a></sup> လု ၄:၇။</div>
<div class="fn"><sup class="fnt"><a name="fn11" href="#fnm11">11</a></sup> (တ​ရား ၆:၁၃) ထွ ၂၀:၃၊ ၃၄:၁၄။</div>
<div class="fn"><sup class="fnt"><a name="fn12" href="#fnm12">12</a></sup> လု ၄:၈။</div>
<div class="fn"><sup class="fnt"><a name="fn13" href="#fnm13">13</a></sup> မာ ၁:၁၄။</div>
<div class="fn"><sup class="fnt"><a name="fn14" href="#fnm14">14</a></sup> (ဟေ​ရှာ ၉:၁-၂)</div>
<div class="fn"><sup class="fnt"><a name="fn15" href="#fnm15">15</a></sup> မာ ၁:၁၅။</div>
<div class="fn"><sup class="fnt"><a name="fn16" href="#fnm16">16</a></sup> မာ ၁:၁၆။</div>
<div class="fn"><sup class="fnt"><a name="fn17" href="#fnm17">17</a></sup> မာ ၁:၁၇၊ လု ၅:၁၀။</div>
<div class="fn"><sup class="fnt"><a name="fn18" href="#fnm18">18</a></sup> မ ၄:၂၂၊ မာ ၁:၁၈၊ ၂၀၊ လု ၅:၁၁။</div>
<div class="fn"><sup class="fnt"><a name="fn19" href="#fnm19">19</a></sup> မ ၄:၂၀၊ မာ ၁:၁၈၊ ၂၀၊ လု ၅:၁၁။</div>
<div class="fn"><sup class="fnt"><a name="fn20" href="#fnm20">20</a></sup> မ ၉:၃၅၊ မာ ၁:၃၉၊ လု ၄:၄၄၊ ၈:၁။</div>
</div>
<!-- PARSED ABOVE; EDITING MAY BREAK PARSER -->
</body></html>