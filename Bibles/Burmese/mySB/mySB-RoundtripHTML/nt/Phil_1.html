<html><head>
<meta http-equiv="Content-Type" content="text/html;charset=utf-8" />
<title>Phil 1 &ndash; ဖိ​လိပ္ပိ​ဩ​ဝါ​ဒ​စာ &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Phil', 1);">
<div id="navbar"><a href="../index.html">Myanmar Standard Bible</a> &ndash; <b>ဖိ​လိပ္ပိ​ဩ​ဝါ​ဒ​စာ</b> &ndash; <b>1</b> <a href="Phil_2.html">2</a> <a href="Phil_3.html">3</a> <a href="Phil_4.html">4</a> </div><hr>
<h1>Phil 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>နှုတ်​ခွန်း​ဆက်​ခြင်း</h2><span class="vn">1</span> <span class="br-p"><br><br></span>ယေ​ရှု​ခ​ရစ်​တော်​၏​အ​စေ​အ​ပါး​များ​ဖြစ်​ကြ​သော ငါ​ပေါ​လု​နှင့်​တိ​မော​သေ​တို့​သည် ဖိ​လိပ္ပိ​မြို့​၌​နေ​ကြ​သော ကြီး​ကြပ်​သူ​များ၊ သင်း​ထောက်​များ​နှင့်​တ​ကွ ခ​ရစ်​တော်​ယေ​ရှု​၌​ရှိ​သော သန့်​ရှင်း​သူ​အ​ပေါင်း​တို့​ထံ​သို့ စာ​ရေး​လိုက်​ပါ​၏။</div>
<div class="v" id="v2"><span class="vn">2</span> ငါ​တို့​အ​ဖ​ဘု​ရား​သ​ခင်​နှင့် သ​ခင်​ယေ​ရှု​ခ​ရစ်​တော်​ထံ​မှ ကျေး​ဇူး​တော်​နှင့်​ငြိမ်​သက်​ခြင်း​သည် သင်​တို့​၌​ရှိ​ပါ​စေ​သော။</div>
<div class="v" id="v3"><h2>ကျေး​ဇူး​တော်​ချီး​မွမ်း​ခြင်း​နှင့် ဆု​တောင်း​ခြင်း</h2><span class="vn">3</span> <span class="br-p"><br><br></span>ငါ​သည် သင်​တို့​ကို​သ​တိ​ရ​သည့်​အ​ခါ​တိုင်း ငါ​၏​ဘု​ရား​သ​ခင်​ကို ကျေး​ဇူး​တင်​လျက်</div>
<div class="v" id="v4"><span class="vn">4</span> ငါ​ဆု​တောင်း​သည့်​အ​ခါ​တိုင်း သင်​တို့​အား​လုံး​အ​တွက် ဝမ်း​မြောက်​သော​စိတ်​နှင့် အ​စဉ်​အ​မြဲ​ဆု​တောင်း​၏။</div>
<div class="v" id="v5"><span class="vn">5</span> အ​ဘယ်​ကြောင့်​ဆို​သော် သင်​တို့​သည် ပ​ထ​မ​ဦး​ဆုံး​နေ့​မှ​စ​၍ ယ​ခု​တိုင်​အောင် ကောင်း​မြတ်​သော​သ​တင်း​အ​တွက် ပူး​ပေါင်း​ပါ​ဝင်​ခဲ့​ကြ​သော​ကြောင့်​ဖြစ်​၏။</div>
<div class="v" id="v6"><span class="vn">6</span> သင်​တို့​၌ ကောင်း​သော​အ​မှု​ကို​အ​စ​ပြု​ခဲ့​သော​အ​ရှင်​သည် ခ​ရစ်​တော်​ယေ​ရှု​၏​နေ့​ရက်​တိုင်​အောင် ထို​အ​မှု​ကို ပြီး​မြောက်​စေ​တော်​မူ​လိမ့်​မည်​ဟု ငါ​ယုံ​ကြည်​စိတ်​ချ​၏။</div>
<div class="v" id="v7"><span class="vn">7</span> <span class="br-p"><br><br></span>သင်​တို့​အား​လုံး​နှင့်​ပတ်​သက်​၍ ဤ​ကဲ့​သို့ ငါ​သ​ဘော​ထား​သည်​မှာ သင့်​မြတ်​ပေ​၏။ အ​ကြောင်း​မူ​ကား သင်​တို့​အား​လုံး​သည် ငါ​အ​ချုပ်​အ​နှောင်​ခံ​ရ​သော​အ​ရာ​၌​လည်း​ကောင်း၊ ကောင်း​မြတ်​သော​သ​တင်း​အ​တွက် ဖြေ​ရှင်း​ချက်​ပေး​၍ အ​တည်​ပြု​ပြော​ဆို​ရာ​၌​လည်း​ကောင်း ငါ​နှင့်​အ​တူ ကျေး​ဇူး​တော်​ကို​မျှ​ဝေ​ခံ​စား​သူ​များ​ဖြစ်​ကြ​သ​ဖြင့် သင်​တို့​သည် ငါ​၏​စိတ်​နှ​လုံး​၌​ရှိ​ကြ​၏။</div>
<div class="v" id="v8"><span class="vn">8</span> ငါ​သည် ခ​ရစ်​တော်​ယေ​ရှု​၏​ကြင်​နာ​ခြင်း​ဖြင့် သင်​တို့​အား​လုံး​ကို မည်​မျှ​လွမ်း​ဆွတ်​ကြောင်း ငါ့​အ​တွက်​သက်​သေ​ခံ​ပေး​သော​အ​ရှင်​မှာ ဘု​ရား​သ​ခင်​ဖြစ်​တော်​မူ​၏။</div>
<div class="v" id="v9"><span class="vn">9</span> <span class="br-p"><br><br></span>သင်​တို့​၏​ချစ်​ခြင်း​မေတ္တာ​သည် စစ်​မှန်​သော​အ​သိ​ပ​ညာ​နှင့် ထိုး​ထွင်း​ဉာဏ်​အ​မျိုး​မျိုး​တို့​၌ ပို​၍​ပို​၍​ပြည့်​စုံ​လာ​သ​ဖြင့်</div>
<div class="v" id="v10"><span class="vn">10</span> မြင့်​မြတ်​သည့်​အ​ရာ​များ​ကို သင်​တို့​ပိုင်း​ခြား​သိ​ရှိ​နိုင်​မည့်​အ​ကြောင်း​နှင့် သင်​တို့​သည် ခ​ရစ်​တော်​၏​နေ့​ရက်​ကာ​လ​၌ ဖြူ​စင်​လျက် အ​ပြစ်​တင်​စ​ရာ​ကင်း​သော​သူ​ဖြစ်​ကာ</div>
<div class="v" id="v11"><span class="vn">11</span> ယေ​ရှု​ခ​ရစ်​တော်​အား​ဖြင့် ဖြောင့်​မတ်​ခြင်း​အ​သီး​အ​ပွင့်​နှင့်​ပြည့်​စုံ​၍ ဘု​ရား​သ​ခင်​၏​ဘုန်း​တော်​ထင်​ရှား​ခြင်း​နှင့် ဂုဏ်​တော်​ချီး​မွမ်း​ခြင်း​အ​ဖြစ်​သို့​ရောက်​မည့်​အ​ကြောင်း ငါ​ဆု​တောင်း​၏။</div>
<div class="v" id="v12"><h2>ကောင်း​မြတ်​သော​သ​တင်း​၏​ပြန့်​ပွား​မှု</h2><span class="vn">12</span> <span class="br-p"><br><br></span>ညီ​အစ်​ကို​တို့၊ ငါ​၌​ဖြစ်​ပျက်​သော​အ​မှု​အ​ရာ​တို့​သည် ကောင်း​မြတ်​သော​သ​တင်း​ကို ပို​၍​ပြန့်​ပွား​စေ​ခဲ့​ကြောင်း သင်​တို့​အား သိ​စေ​လို​ပါ​၏။</div>
<div class="v" id="v13"><span class="vn">13</span> အ​ကြောင်း​မူ​ကား ငါ​အ​ချုပ်​အ​နှောင်​ခံ​ရ​ခြင်း​သည် ခ​ရစ်​တော်​အ​တွက်​ဖြစ်​ကြောင်း ဘု​ရင်​ခံ​ရုံး​တော်​တစ်​ခု​လုံး​နှင့် အ​ခြား​သော​သူ​အား​လုံး​တို့​ရှေ့​၌ ထင်​ရှား​လာ​၍</div>
<div class="v" id="v14"><span class="vn">14</span> များ​စွာ​သော​ညီ​အစ်​ကို​တို့​သည် ငါ​အ​ချုပ်​အ​နှောင်​ခံ​ရ​ခြင်း​ကြောင့် သ​ခင်​ဘု​ရား​၌ ယုံ​ကြည်​စိတ်​ချ​လျက် ကြောက်​ရွံ့​ခြင်း​မ​ရှိ​ဘဲ နှုတ်​က​ပတ်​တ​ရား​ကို​ဟော​ပြော​ရန် ပို​မို​ရဲ​ရင့်​လာ​ကြ​၏။</div>
<div class="v" id="v15"><span class="vn">15</span> <span class="br-p"><br><br></span>အ​ချို့​တို့​သည် မ​လို​မုန်း​ထား​စိတ်​နှင့် ပ​ဋိ​ပက္ခ​ဖြစ်​စေ​လို​သော​စိတ်​တို့​ဖြင့် ခ​ရစ်​တော်​အ​ကြောင်း​ကို ဟော​ပြော​ကြ​၏။ အ​ချို့​တို့​မူ​ကား စေ​တ​နာ​စိတ်​ဖြင့် ဟော​ပြော​ကြ​၏။</div>
<div class="v" id="v16"><span class="vn">16</span> စေ​တ​နာ​စိတ်​ဖြင့် ဟော​ပြော​သော​သူ​တို့​သည် ကောင်း​မြတ်​သော​သ​တင်း​အ​တွက် ဖြေ​ရှင်း​ချက်​ပေး​သော​သူ​အ​ဖြစ် ငါ့​ကို​ခန့်​အပ်​ထား​ကြောင်း​သိ​လျက် ချစ်​ခြင်း​မေတ္တာ​ဖြင့် ဟော​ပြော​ကြ​၏။</div>
<div class="v" id="v17"><span class="vn">17</span> အ​ခြား​သော​သူ​တို့​မူ​ကား ငါ​အ​ချုပ်​အ​နှောင်​ခံ​ရ​ခြင်း​၌ ဆင်း​ရဲ​ဒုက္ခ​ကို ပို​မို​များ​ပြား​စေ​လို​သော​အ​ကြံ​နှင့် ရိုး​သား​သော​စိတ်​အား​ဖြင့်​မ​ဟုတ်​ဘဲ တု​ပြိုင်​လို​သော​စိတ်​ဖြင့် ခ​ရစ်​တော်​အ​ကြောင်း​ကို ဟော​ပြော​ကြ​၏။</div>
<div class="v" id="v18"><span class="vn">18</span> သို့​ဖြစ်​လျှင် မည်​သို့​ဆို​ရ​မည်​နည်း။ ဟန်​ဆောင်​ပန်​ဆောင်​ဖြစ်​စေ၊ မှန်​မှန်​ကန်​ကန်​ဖြစ်​စေ မည်​သည့်​နည်း​ဖြင့်​မ​ဆို ခ​ရစ်​တော်​အ​ကြောင်း​ကို ဟော​ပြော​သည်​ဖြစ်​၍ ၎င်း​အ​တွက် ငါ​ဝမ်း​မြောက်​၏။ ဆက်​၍​လည်း ငါ​ဝမ်း​မြောက်​ဦး​မည်။</div>
<div class="v" id="v19"><span class="vn">19</span> အ​ဘယ်​ကြောင့်​ဆို​သော် သင်​တို့​၏​ဆု​တောင်း​ခြင်း​များ​နှင့် ယေ​ရှု​ခ​ရစ်​တော်​၏​ဝိ​ညာဉ်​တော်​ထံ​မှ​လာ​သော ကူ​ညီ​မ​စ​ခြင်း​အား​ဖြင့် ဤ​အ​ခြင်း​အ​ရာ​သည် ငါ​၏​လွတ်​မြောက်​ရာ​အ​ကြောင်း​ဖြစ်​မည်​ဟု ငါ​သိ​၏။</div>
<div class="v" id="v20"><span class="vn">20</span> ငါ​သည် မည်​သည့်​အ​ရာ​၌​မျှ ရှက်​ကြောက်​ခြင်း​မ​ရှိ​ဘဲ ခါ​တိုင်း​ကဲ့​သို့ ယ​ခု​အ​ခါ​တွင်​လည်း ရဲ​ရင့်​ခြင်း​အ​ပြည့်​အ​ဝ​ရှိ​လျက် အ​သက်​ရှင်​သည်​ဖြစ်​စေ၊ သေ​သည်​ဖြစ်​စေ ငါ​၏​ကိုယ်​ခန္ဓာ​အား​ဖြင့် ခ​ရစ်​တော်​သည် ချီး​မွမ်း​ခြင်း​ခံ​ရ​မည့်​အ​ကြောင်း မျှော်​လင့်​တောင့်​တ​၏။</div>
<div class="v" id="v21"><h2>ခ​ရစ်​တော်​အ​တွက် အ​သက်​ရှင်​ခြင်း</h2><span class="vn">21</span> <span class="br-p"><br><br></span>အ​ကြောင်း​မူ​ကား ငါ့​အ​နေ​ဖြင့် အ​သက်​ရှင်​ခြင်း​သည် ခ​ရစ်​တော်​ဖြစ်​၏။ သေ​ခြင်း​သည်​လည်း အ​ကျိုး​ကျေး​ဇူး​ဖြစ်​၏။</div>
<div class="v" id="v22"><span class="vn">22</span> သို့​သော် ဤ​ကိုယ်​ခန္ဓာ​၌ ဆက်​၍​အ​သက်​ရှင်​လျှင် ငါ​သည် အ​ကျိုး​ရှိ​သော​အ​မှု​ကို​လုပ်​ဆောင်​နိုင်​၏။ ထို​အ​ခါ မည်​သည့်​အ​ရာ​ရွေး​ချယ်​ရ​မည်​ကို ငါ​မ​သိ။</div>
<div class="v" id="v23"><span class="vn">23</span> သို့​ဖြစ်​၍ ငါ​သည် ဤ​နှစ်​ခု​ကြား​၌ အ​ကျပ်​ရိုက်​နေ​၏။ ငါ​သည် ဤ​ဘ​ဝ​ကို​စွန့်​ခွာ​၍ ခ​ရစ်​တော်​နှင့်​အ​တူ​ရှိ​ရန် ဆန္ဒ​ရှိ​၏။ ထို​သို့​ဖြစ်​လျှင် များ​စွာ​သာ​လွန်​ကောင်း​မွန်​၏။<sup class="fnm"><a name="fnm1" href="#fn1">1</a></sup></div>
<div class="v" id="v24"><span class="vn">24</span> သို့​သော် ဤ​ကိုယ်​ခန္ဓာ​၌ ငါ​ဆက်​၍​ရှိ​နေ​ခြင်း​သည် သင်​တို့​အ​တွက် ပို​မို​လို​အပ်​၏။</div>
<div class="v" id="v25"><span class="vn">25</span> ဤ​သို့ ယုံ​ကြည်​စိတ်​ချ​လျက် သင်​တို့​၏​ယုံ​ကြည်​ခြင်း​ကြီး​ထွား​မှု​နှင့် ဝမ်း​မြောက်​မှု​အ​တွက် ငါ​သည် ကိုယ်​ခန္ဓာ​၌​တည်​၍ သင်​တို့​အား​လုံး​နှင့်​အ​တူ ဆက်​၍​ရှိ​နေ​မည်​ဖြစ်​ကြောင်း ငါ​သိ​၏။</div>
<div class="v" id="v26"><span class="vn">26</span> ထို​အ​ခါ ငါ​သည် သင်​တို့​ထံ​သို့ တစ်​ဖန်​ရောက်​လာ​သ​ဖြင့် သင်​တို့​၏​ဂုဏ်​ယူ​ဝင့်​ကြွား​စ​ရာ​အ​ကြောင်း​သည် ငါ့​ကြောင့် ခ​ရစ်​တော်​ယေ​ရှု​၌ တိုး​ပွား​လိမ့်​မည်။</div>
<div class="v" id="v27"><span class="vn">27</span> <span class="br-p"><br><br></span>မည်​သို့​ပင်​ဖြစ်​စေ သင်​တို့​သည် ခ​ရစ်​တော်​၏​ကောင်း​မြတ်​သော​သ​တင်း​နှင့်​ထိုက်​တန်​စွာ ပြု​မူ​နေ​ထိုင်​ကြ​လော့။ ဤ​သည်​ကား သင်​တို့​သည် ဝိ​ညာဉ်​တစ်​ပါး​တည်း​၌ ခိုင်​မြဲ​စွာ​ရပ်​တည်​လျက် တစ်​စိတ်​တစ်​သ​ဘော​တည်း​ဖြင့် ကောင်း​မြတ်​သော​သ​တင်း​နှင့်​ဆိုင်​သည့် ယုံ​ကြည်​ခြင်း​အ​တွက် အ​တူ​တ​ကွ​ကြိုး​စား​လုပ်​ဆောင်​ကာ ဆန့်​ကျင်​သူ​များ​ကြောင့် မည်​သည့်​အ​ရာ​၌​မျှ ကြောက်​ရွံ့​ခြင်း​မ​ရှိ​ကြောင်း​ကို ငါ​သည် သင်​တို့​နှင့်​လာ​၍​တွေ့​ဆုံ​သည်​ဖြစ်​စေ၊ ကွဲ​ကွာ​နေ​သည်​ဖြစ်​စေ၊ သင်​တို့​နှင့်​ပတ်​သက်​၍ ကြား​သိ​နိုင်​ရန်​ဖြစ်​၏။</div>
<div class="v" id="v28"><span class="vn">28</span> ထို​သို့​ကြောက်​ရွံ့​ခြင်း​မ​ရှိ​ခြင်း​သည် သူ​တို့​အ​တွက် ပျက်​စီး​ခြင်း​၏​လက္ခ​ဏာ​ဖြစ်​၏။ သင်​တို့​အ​တွက်​မူ​ကား ကယ်​တင်​ခြင်း​၏​လက္ခ​ဏာ​ဖြစ်​ပြီး ၎င်း​သည် ဘု​ရား​သ​ခင်​ထံ​မှ​လာ​၏။</div>
<div class="v" id="v29"><span class="vn">29</span> အ​ကြောင်း​မူ​ကား ခ​ရစ်​တော်​အ​တွက် ကိုယ်​တော်​ကို​ယုံ​ကြည်​ခြင်း​သာ​မ​ဟုတ်​ဘဲ ကိုယ်​တော်​အ​တွက် ဒုက္ခ​ဝေ​ဒ​နာ​ခံ​စား​ခြင်း​အ​ခွင့်​ကို​လည်း သင်​တို့​အား ပေး​အပ်​ထား​သည်​<sup class="fnm"><a name="fnm2" href="#fn2">2</a></sup>ဖြစ်​၍</div>
<div class="v" id="v30"><span class="vn">30</span> ငါ​ရင်​ဆိုင်​ရ​သည်​ကို သင်​တို့​တွေ့​မြင်​ခဲ့​ပြီး ယ​ခု​လည်း ငါ​ရင်​ဆိုင်​နေ​ရ​သည်​ဟု သင်​တို့​ကြား​ရ​သော​ဆန့်​ကျင်​တိုက်​ခိုက်​မှု​မျိုး​ကို သင်​တို့​ရင်​ဆိုင်​နေ​ကြ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ၂ကော ၅:၈။</div>
<div class="fn"><sup class="fnt"><a name="fn2" href="#fnm2">2</a></sup> ယော ၁၆:၃၃၊ တ ၉:၁၆၊ ၁၄:၂၂၊ ၁သက် ၃:၃၊ ၂တိ ၃:၁၂။</div>
</div>
<!-- PARSED ABOVE; EDITING MAY BREAK PARSER -->
</body></html>