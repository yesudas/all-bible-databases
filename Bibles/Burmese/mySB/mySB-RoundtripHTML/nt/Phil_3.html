<html><head>
<meta http-equiv="Content-Type" content="text/html;charset=utf-8" />
<title>Phil 3 &ndash; ဖိ​လိပ္ပိ​ဩ​ဝါ​ဒ​စာ &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Phil', 3);">
<div id="navbar"><a href="../index.html">Myanmar Standard Bible</a> &ndash; <b>ဖိ​လိပ္ပိ​ဩ​ဝါ​ဒ​စာ</b> &ndash; <a href="Phil_1.html">1</a> <a href="Phil_2.html">2</a> <b>3</b> <a href="Phil_4.html">4</a> </div><hr>
<h1>Phil 3</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ခ​ရစ်​တော်​ကို​သိ​ကျွမ်း​ခြင်း</h2><span class="vn">1</span> <span class="br-p"><br><br></span>နောက်​ဆုံး​အ​နေ​ဖြင့်​ဆို​ရ​လျှင် ငါ့​ညီ​အစ်​ကို​တို့၊ သ​ခင်​ဘု​ရား​၌​ဝမ်း​မြောက်​ကြ​လော့။ သင်​တို့​ထံ​သို့ တူ​ညီ​သော​အ​ကြောင်း​များ​ကို ထပ်​၍​ရေး​သား​ခြင်း​သည် ငါ့​အ​တွက် ပင်​ပန်း​စ​ရာ​မ​ဟုတ်​ဘဲ သင်​တို့​အ​တွက် ဘေး​ဆီး​ရန်​ကာ​ဖြစ်​၏။</div>
<div class="v" id="v2"><span class="vn">2</span> <span class="br-p"><br><br></span>ခွေး​များ​ကို သ​တိ​ပြု​ကြ​လော့။ မ​ကောင်း​သော​လုပ်​သား​များ​ကို သ​တိ​ပြု​ကြ​လော့။ ကိုယ်အင်္ဂါ​လှီး​ဖြတ်​သော​သူ​တို့​ကို သ​တိ​ပြု​ကြ​လော့။</div>
<div class="v" id="v3"><span class="vn">3</span> အ​ကြောင်း​မူ​ကား ဘု​ရား​သ​ခင်​၏​ဝိ​ညာဉ်​တော်​အား​ဖြင့်​ဝတ်​ပြု​၍ ခ​ရစ်​တော်​ယေ​ရှု​၌​ဝါ​ကြွား​လျက် အ​သွေး​အ​သား​၌​ကိုး​စား​ခြင်း​မ​ရှိ​သော​ငါ​တို့​သည် အ​ရေ​ဖျား​လှီး​ထား​သော​သူ​အ​စစ်​အ​မှန်​ဖြစ်​ကြ​၏။<sup class="fnm"><a name="fnm1" href="#fn1">1</a></sup></div>
<div class="v" id="v4"><span class="vn">4</span> သို့​သော် အ​သွေး​အ​သား​၌​ကိုး​စား​စ​ရာ​လည်း ငါ​၌​ရှိ​ပါ​၏။ အ​ခြား​သူ​တစ်​စုံ​တစ်​ဦး​သည် အ​သွေး​အ​သား​၌​ကိုး​စား​စ​ရာ​ရှိ​သည်​ဟု ထင်​မှတ်​လျှင် ငါ​၌ ပို​၍​ပင်​ရှိ​၏။</div>
<div class="v" id="v5"><span class="vn">5</span> ငါ​သည် ရှစ်​ရက်​မြောက်​သော​နေ့​၌ အ​ရေ​ဖျား​လှီး​ထား​သော​သူ၊ အစ္စ​ရေး​လူ​မျိုး၊ ဗင်္ယာ​မိန်​အ​နွယ်​ဝင်၊<sup class="fnm"><a name="fnm2" href="#fn2">2</a></sup> ဟေ​ဗြဲ​လူ​မျိုး​မှ​ဟေ​ဗြဲ​လူ​မျိုး​အ​စစ်၊ ပ​ညတ်​တ​ရား​အ​ရ​ဆို​လျှင် ဖာ​ရိ​ရှဲ​တစ်​ဦး၊<sup class="fnm"><a name="fnm3" href="#fn3">3</a></sup></div>
<div class="v" id="v6"><span class="vn">6</span> စိတ်​အား​ထက်​သန်​မှု​အ​ရ​ဆို​လျှင် အ​သင်း​တော်​ကို​ညှဉ်း​ဆဲ​သော​သူ၊<sup class="fnm"><a name="fnm4" href="#fn4">4</a></sup> ပ​ညတ်​တ​ရား​အား​ဖြင့်​ရ​ရှိ​သော​ဖြောင့်​မတ်​ခြင်း​အ​ရ​ဆို​လျှင် အ​ပြစ်​တင်​စ​ရာ​မ​ရှိ​သော​သူ​ဖြစ်​၏။</div>
<div class="v" id="v7"><span class="vn">7</span> <span class="br-p"><br><br></span>သို့​သော် ငါ့​အ​တွက် အ​ကျိုး​ကျေး​ဇူး​ဖြစ်​ခဲ့​သော ဤ​အ​ရာ​တို့​ကို ခ​ရစ်​တော်​ကို​ထောက်​လျက် အ​ရှုံး​ဟူ​၍ ငါ​မှတ်​ယူ​၏။</div>
<div class="v" id="v8"><span class="vn">8</span> ထို​မျှ​မ​က ငါ​၏​သ​ခင်​ခ​ရစ်​တော်​ယေ​ရှု​ကို သိ​သော​ဉာဏ်​၏​ထူး​မြတ်​သော​အ​ကျိုး​ကျေး​ဇူး​ကြောင့် အ​ရာ​ခပ်​သိမ်း​ကို အ​ရှုံး​ဟူ​၍ ငါ​မှတ်​ယူ​၏။ ထို​သ​ခင်​ကို​ထောက်​၍ အ​ရာ​ခပ်​သိမ်း​တို့​ကို ငါ​အ​ဆုံး​ရှုံး​ခံ​ပြီး ၎င်း​တို့​ကို မ​စင်​ကဲ့​သို့ ငါ​မှတ်​ယူ​၏။</div>
<div class="v" id="v9"><span class="vn">9</span> ဤ​သည်​ကား ငါ​သည် ပ​ညတ်​တ​ရား​နှင့်​ဆိုင်​သော ငါ​၏​ဖြောင့်​မတ်​ခြင်း​မ​ဟုတ်​ဘဲ ခ​ရစ်​တော်​ကို​ယုံ​ကြည်​ခြင်း​အား​ဖြင့်​ရ​ရှိ​သော​ဖြောင့်​မတ်​ခြင်း​တည်း​ဟူ​သော ယုံ​ကြည်​ခြင်း​အ​ပေါ်​၌​အ​ခြေ​ခံ​သည့် ဘု​ရား​သ​ခင်​၏​ဖြောင့်​မတ်​ခြင်း​ကို​ရ​ရှိ​၍<sup class="fnm"><a name="fnm5" href="#fn5">5</a></sup> ခ​ရစ်​တော်​ကို​ရ​ရှိ​ကာ ကိုယ်​တော်​၌ တွေ့​မြင်​ခြင်း​ခံ​ရ​ရန်​အ​တွက်​ဖြစ်​၏။</div>
<div class="v" id="v10"><span class="vn">10</span> ထို့​ပြင် ကိုယ်​တော်​ကို​လည်း​ကောင်း၊ ကိုယ်​တော်​၏​ရှင်​ပြန်​ထ​မြောက်​ခြင်း​တန်​ခိုး​ကို​လည်း​ကောင်း၊ ကိုယ်​တော်​၏​ဒုက္ခ​ဝေ​ဒ​နာ​ကို​မျှ​ဝေ​ခံ​ယူ​ခြင်း​ကို​လည်း​ကောင်း သိ​ရှိ​၍ ကိုယ်​တော်​၏​အ​သေ​ခံ​ခြင်း​၌ တစ်​သဏ္ဌာန်​တည်း​ဖြစ်​ခြင်း​အ​ခွင့်​ကို​ရ​ရှိ​ကာ</div>
<div class="v" id="v11"><span class="vn">11</span> သေ​သော​သူ​တို့​ထဲ​မှ ရှင်​ပြန်​ထ​မြောက်​ခြင်း​သို့ တစ်​နည်း​နည်း​ဖြင့် ရောက်​ရှိ​နိုင်​ရန်​အ​တွက်​ဖြစ်​၏။</div>
<div class="v" id="v12"><h2>ဘု​ရား​သ​ခင်​ပေး​သော​ပန်း​တိုင်​သို့​ပြေး​ခြင်း</h2><span class="vn">12</span> <span class="br-p"><br><br></span>ငါ​သည် ထို​အ​ခွင့်​ကို​ရ​ရှိ​ပြီ သို့​မ​ဟုတ် စုံ​လင်​ခြင်း​သို့​ရောက်​ပြီ​ဟု ဆို​လို​သည်​မ​ဟုတ်​ဘဲ ခ​ရစ်​တော်​ယေ​ရှု​သည် ထို​အ​ခွင့်​အ​တွက် ငါ့​ကို ဖမ်း​ကိုင်​ထား​သည်​ဖြစ်​၍ ငါ​သည်​လည်း ထို​အ​ခွင့်​ကို ဖမ်း​ကိုင်​နိုင်​ရန် ကြိုး​စား​လျက်​ရှိ​၏။</div>
<div class="v" id="v13"><span class="vn">13</span> ညီ​အစ်​ကို​တို့၊ ငါ​ဖမ်း​ကိုင်​ထား​ပြီ​ဟု ငါ​ကိုယ်​တိုင်​မ​မှတ်​ယူ။ သို့​သော် ငါ​ပြု​သော​အ​ရာ​တစ်​ခု​မှာ နောက်​၌​ရှိ​သော​အ​ရာ​များ​ကို​မေ့​ထား​၍ ရှေ့​၌​ရှိ​သော​အ​ရာ​များ​သို့​တက်​လှမ်း​ကာ</div>
<div class="v" id="v14"><span class="vn">14</span> ခ​ရစ်​တော်​ယေ​ရှု​အား​ဖြင့် အ​ထက်​အ​ရပ်​သို့ ဘု​ရား​သ​ခင်​ခေါ်​ယူ​၍ ပေး​တော်​မူ​မည့်​ဆု​ကို​ရ​ရှိ​ရန် ပန်း​တိုင်​သို့​ကြိုး​စား​၍​ပြေး​၏။<sup class="fnm"><a name="fnm6" href="#fn6">6</a></sup></div>
<div class="v" id="v15"><span class="vn">15</span> <span class="br-p"><br><br></span>ထို့​ကြောင့် စုံ​လင်​ရင့်​ကျက်​သော​သူ​ရှိ​သ​မျှ​တို့​သည် ဤ​သို့​သော​စိတ်​သ​ဘော​ရှိ​သင့်​၏။ သင်​တို့​၌ ခြား​နား​သော​စိတ်​သ​ဘော​တစ်​စုံ​တစ်​ခု​ရှိ​လျှင်​လည်း ဘု​ရား​သ​ခင်​သည် ထို​အ​ရာ​ကို​ပင် သင်​တို့​အား ဖော်​ပြ​တော်​မူ​လိမ့်​မည်။</div>
<div class="v" id="v16"><span class="vn">16</span> မည်​သို့​ပင်​ဖြစ်​စေ ငါ​တို့​သည် မိ​မိ​တို့​ရောက်​ရှိ​သည့်​အ​နေ​အ​ထား​နှင့်​အ​ညီ<sup class="fnm"><a name="fnm7" href="#fn7">7</a></sup> လိုက်​လျှောက်​ကြ​ကုန်​စို့။</div>
<div class="v" id="v17"><span class="vn">17</span> <span class="br-p"><br><br></span>ညီ​အစ်​ကို​တို့၊ ငါ့​ကို​အ​တု​ယူ​သူ​များ​ဖြစ်​ကြ​လော့။ ငါ​တို့​ထံ​မှ​ရ​ရှိ​သော​စံ​န​မူ​နာ​အ​တိုင်း အ​သက်​ရှင်​လျှောက်​လှမ်း​နေ​ကြ​သော​သူ​တို့​ကို​လည်း ကြည့်​ရှု​မှတ်​သား​ကြ​လော့။<sup class="fnm"><a name="fnm8" href="#fn8">8</a></sup></div>
<div class="v" id="v18"><span class="vn">18</span> အ​ကြောင်း​မူ​ကား သင်​တို့​အား မ​ကြာ​ခ​ဏ ငါ​ပြော​ခဲ့​ပြီး ယ​ခု​တစ်​ဖန် မျက်​ရည်​ကျ​လျက်​ပြော​သည်​မှာ များ​စွာ​သော​သူ​တို့​သည် ခ​ရစ်​တော်​၏​လက်​ဝါး​ကပ်​တိုင်​ကို​ရန်​ဘက်​ပြု​လျက် အ​သက်​ရှင်​လျှောက်​လှမ်း​နေ​ကြ​၏။</div>
<div class="v" id="v19"><span class="vn">19</span> ထို​သူ​တို့​၏​နိ​ဂုံး​သည် ပျက်​စီး​ခြင်း​ဖြစ်​၏။ သူ​တို့​၏​ဘု​ရား​သည် သူ​တို့​၏​ဝမ်း​ဗိုက်​ဖြစ်​၍ သူ​တို့​သည် မိ​မိ​တို့​၏​ရှက်​ဖွယ်​ရာ​၌ ဂုဏ်​ယူ​ဝါ​ကြွား​ကြ​၏။ သူ​တို့​စွဲ​လမ်း​သော​အ​ရာ​သည် လော​က​နှင့်​ဆိုင်​သော​အ​ရာ​များ​ပင်​ဖြစ်​ကြ​၏။<sup class="fnm"><a name="fnm9" href="#fn9">9</a></sup></div>
<div class="v" id="v20"><span class="vn">20</span> သို့​သော် ငါ​တို့​၏​နိုင်​ငံ​သား​အ​ရိုက်​အ​ရာ​သည် ကောင်း​ကင်​ဘုံ​၌​ရှိ​၏။ ထို​အ​ရပ်​မှ​ကြွ​လာ​တော်​မူ​မည့် ကယ်​တင်​ရှင်​သ​ခင်​ယေ​ရှု​ခ​ရစ်​တော်​ကို ငါ​တို့​စောင့်​မျှော်​နေ​ကြ​၏။</div>
<div class="v" id="v21"><span class="vn">21</span> ထို​သ​ခင်​သည် အ​ရာ​ခပ်​သိမ်း​တို့​ကို မိ​မိ​အား​နာ​ခံ​စေ​နိုင်​သော​တန်​ခိုး​အား​ဖြင့် ငါ​တို့​၏​ဂုဏ်​သေး​သိမ်​သော​ကိုယ်​ခန္ဓာ​ကို မိ​မိ​၏​ဘုန်း​အ​သ​ရေ​နှင့်​ပြည့်​စုံ​သော​ကိုယ်​ခန္ဓာ​နှင့်​တူ​ညီ​စေ​ရန် ပြောင်း​လဲ​စေ​တော်​မူ​လိမ့်​မည်။<sup class="fnm"><a name="fnm10" href="#fn10">10</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ရော ၂:၂၉။</div>
<div class="fn"><sup class="fnt"><a name="fn2" href="#fnm2">2</a></sup> ရော ၁၁:၁။</div>
<div class="fn"><sup class="fnt"><a name="fn3" href="#fnm3">3</a></sup> တ ၂၃:၆၊ ၂၆:၅။</div>
<div class="fn"><sup class="fnt"><a name="fn4" href="#fnm4">4</a></sup> တ ၈:၃၊ ၂၂:၄၊ ၂၆:၉-၁၁။</div>
<div class="fn"><sup class="fnt"><a name="fn5" href="#fnm5">5</a></sup> ရော ၁:၁၇၊ ၃:၂၂၊ ၂၆၊ ၂၈၊ ၃၀၊ ၄:၃၊ ၅၊ ၉၊ ၁၀:၄၊ ဂ​လ ၂:၁၆၊ ၃:၆၊ ၈၊ ၂၄၊ ဟေ​ဗြဲ ၁၁:၄၊ ယာ ၂:၂၃။</div>
<div class="fn"><sup class="fnt"><a name="fn6" href="#fnm6">6</a></sup> ၁ကော ၉:၂၄။</div>
<div class="fn"><sup class="fnt"><a name="fn7" href="#fnm7">7</a></sup> အ​ချို့​မူ​ရင်း​ကျမ်း​၌ “နည်း​ဥ​ပ​ဒေ​သ​တစ်​ခု​တည်း​၌ တစ်​သ​ဘော​တည်း​ရှိ​၍” ပါ​သည်။</div>
<div class="fn"><sup class="fnt"><a name="fn8" href="#fnm8">8</a></sup> ၁ကော ၄:၁၆၊ ၁၁:၁။</div>
<div class="fn"><sup class="fnt"><a name="fn9" href="#fnm9">9</a></sup> ရော ၁၆:၁၈။</div>
<div class="fn"><sup class="fnt"><a name="fn10" href="#fnm10">10</a></sup> ၁ယော ၃:၂။</div>
</div>
<!-- PARSED ABOVE; EDITING MAY BREAK PARSER -->
</body></html>