<html><head>
<meta http-equiv="Content-Type" content="text/html;charset=utf-8" />
<title>Phil 4 &ndash; ဖိ​လိပ္ပိ​ဩ​ဝါ​ဒ​စာ &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Phil', 4);">
<div id="navbar"><a href="../index.html">Myanmar Standard Bible</a> &ndash; <b>ဖိ​လိပ္ပိ​ဩ​ဝါ​ဒ​စာ</b> &ndash; <a href="Phil_1.html">1</a> <a href="Phil_2.html">2</a> <a href="Phil_3.html">3</a> <b>4</b> </div><hr>
<h1>Phil 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>အ​ကြံ​ပြု​တိုက်​တွန်း​ခြင်း</h2><span class="vn">1</span> <span class="br-p"><br><br></span>ထို့​ကြောင့် ငါ​၏​ဝမ်း​မြောက်​ခြင်း​အ​ကြောင်း​နှင့် ငါ​၏​သ​ရ​ဖူ​ဖြစ်​သည့် ငါ​ချစ်​၍​လွမ်း​ဆွတ်​သော ငါ့​ညီ​အစ်​ကို​တို့၊ ငါ​ဆို​ခဲ့​သည့်​အ​တိုင်း သ​ခင်​ဘု​ရား​၌ ခိုင်​မြဲ​စွာ​ရပ်​တည်​ကြ​လော့၊ ငါ​ချစ်​သော​သူ​တို့။</div>
<div class="v" id="v2"><span class="vn">2</span> <span class="br-p"><br><br></span>ငါ​သည် ဧ​ဝေါ​ဒိ​နှင့်​သုန္တုတ်​တို့​အား သ​ခင်​ဘု​ရား​၌ တစ်​စိတ်​တစ်​သ​ဘော​တည်း​ရှိ​ကြ​ရန် တိုက်​တွန်း​နှိုး​ဆော်​ပါ​၏။</div>
<div class="v" id="v3"><span class="vn">3</span> အ​ချင်း​စစ်​မှန်​သော​ရဲ​ဘော်​ရဲ​ဘက်၊ ထို​အ​မျိုး​သ​မီး​တို့​ကို ကူ​ညီ​မ​စ​ရန် သင့်​ကို​လည်း ငါ​တောင်း​ပန်​၏။ သူ​တို့​သည် အ​သက်​စာ​စောင်​တွင် နာ​မည်​ပါ​သူ​များ​ဖြစ်​ကြ​သည့် က​လေ​မင်​မှ​စ​၍ အ​ခြား​သော​ငါ​၏​လုပ်​ဖော်​ဆောင်​ဖက်​များ​နှင့်​တ​ကွ ကောင်း​မြတ်​သော​သ​တင်း​အ​တွက် ငါ​နှင့်​အ​တူ​လက်​တွဲ​လုပ်​ဆောင်​ခဲ့​သူ​များ​ဖြစ်​ကြ​၏။</div>
<div class="v" id="v4"><span class="vn">4</span> <span class="br-p"><br><br></span>သ​ခင်​ဘု​ရား​၌ အ​စဉ်​အ​မြဲ​ဝမ်း​မြောက်​ကြ​လော့။ တစ်​ဖန် ငါ​ဆို​သည်​ကား ဝမ်း​မြောက်​ကြ​လော့။</div>
<div class="v" id="v5"><span class="vn">5</span> သင်​တို့​၏​ညင်​သာ​သော​သ​ဘော​ကို လူ​အ​ပေါင်း​တို့​အား သိ​စေ​ကြ​လော့။ သ​ခင်​ဘု​ရား​သည် အ​နီး​၌​ရှိ​တော်​မူ​ပြီ။</div>
<div class="v" id="v6"><span class="vn">6</span> မည်​သည့်​အ​မှု​ကို​မျှ မ​စိုး​ရိမ်​ဘဲ အ​ရာ​ရာ​၌ ကျေး​ဇူး​တော်​ချီး​မွမ်း​ခြင်း​နှင့်​တ​ကွ ဆု​တောင်း​ခြင်း​နှင့်​အ​သ​နား​ခံ​ခြင်း​တို့​ဖြင့် သင်​တို့​တောင်း​ခံ​လို​သော​အ​ရာ​များ​ကို ဘု​ရား​သ​ခင်​အား သိ​စေ​ကြ​လော့။</div>
<div class="v" id="v7"><span class="vn">7</span> ထို​အ​ခါ လူ​တို့​၏​နား​လည်​နိုင်​စွမ်း​ရှိ​သ​မျှ​တို့​ထက် ထူး​မြတ်​သော​ဘု​ရား​သ​ခင်​၏​ငြိမ်​သက်​ခြင်း​သည် ခ​ရစ်​တော်​ယေ​ရှု​အား​ဖြင့် သင်​တို့​၏​စိတ်​နှ​လုံး​နှင့် သင်​တို့​၏​တွေး​တော​ကြံ​စည်​မှု​များ​ကို စောင့်​ရှောက်​တော်​မူ​လိမ့်​မည်။</div>
<div class="v" id="v8"><span class="vn">8</span> <span class="br-p"><br><br></span>နောက်​ဆုံး​အ​နေ​ဖြင့်​ဆို​ရ​လျှင် ညီ​အစ်​ကို​တို့၊ မှန်​ကန်​သော​အ​ရာ​ရှိ​သ​မျှ၊ ဂုဏ်​သ​ရေ​ရှိ​သော​အ​ရာ​ရှိ​သ​မျှ၊ ဖြောင့်​မတ်​သော​အ​ရာ​ရှိ​သ​မျှ၊ ဖြူ​စင်​သန့်​ရှင်း​သော​အ​ရာ​ရှိ​သ​မျှ၊ နှစ်​သက်​ဖွယ်​ကောင်း​သော​အ​ရာ​ရှိ​သ​မျှ​နှင့် ဂုဏ်​သ​တင်း​ကောင်း​သော​အ​ရာ​ရှိ​သ​မျှ​တို့​၌ ကောင်း​မြတ်​သော​အ​ရာ​တစ်​စုံ​တစ်​ခု သို့​မ​ဟုတ် ချီး​မွမ်း​ထိုက်​သော​အ​ရာ​တစ်​စုံ​တစ်​ခု​ရှိ​လျှင် ထို​အ​ရာ​တို့​ကို နှ​လုံး​သွင်း​ကြ​လော့။</div>
<div class="v" id="v9"><span class="vn">9</span> ငါ့​ထံ​မှ သင်​တို့​သင်​ကြား​ခံ​ယူ​လျက် ကြား​နာ​သိ​မြင်​ခဲ့​သော​အ​ရာ​တို့​ကို ပြု​ကျင့်​ကြ​လော့။ သို့​ပြု​လျှင် ငြိမ်​သက်​ခြင်း​၏​အ​ရှင်​ဘု​ရား​သ​ခင်​သည် သင်​တို့​နှင့်​အ​တူ​ရှိ​တော်​မူ​လိမ့်​မည်။</div>
<div class="v" id="v10"><h2>ကူ​ညီ​ထောက်​ပံ့​မှု​အ​တွက် ကျေး​ဇူး​တင်​ခြင်း</h2><span class="vn">10</span> <span class="br-p"><br><br></span>ငါ့​အ​တွက် အ​လေး​ထား​စဉ်း​စား​ပေး​သော​စိတ်​သည် သင်​တို့​၌ ယ​ခု​တစ်​ကြိမ် ပြန်​လည်​ဖြစ်​ပေါ်​လာ​သော​ကြောင့် ငါ​သည် သ​ခင်​ဘု​ရား​၌ အ​လွန်​ဝမ်း​မြောက်​၏။ အ​ကယ်​စင်​စစ် သင်​တို့​သည် ငါ့​အ​တွက် အ​လေး​ထား​စဉ်း​စား​ပေး​သော်​လည်း အ​ခွင့်​မ​ရ​ခဲ့​ကြ။</div>
<div class="v" id="v11"><span class="vn">11</span> ငါ​သည် ဆင်း​ရဲ​ချို့​တဲ့​သော​ကြောင့် ဤ​သို့​ဆို​သည်​မ​ဟုတ်။ အ​ကြောင်း​မူ​ကား မည်​သည့်​အ​ခြေ​အ​နေ​၌​မ​ဆို ကျေ​နပ်​ရောင့်​ရဲ​တတ်​ရန် ငါ​သည် သင်​ယူ​ခဲ့​ပြီ။</div>
<div class="v" id="v12"><span class="vn">12</span> နှိမ့်​ချ​ခံ​ရ​ခြင်း​ကို​ငါ​သိ​၍ ကြွယ်​ဝ​ခြင်း​ကို​လည်း​ငါ​သိ​၏။ ဝ​ပြော​သည်​ဖြစ်​စေ၊ ဆာ​လောင်​သည်​ဖြစ်​စေ၊ ကြွယ်​ဝ​ပြည့်​စုံ​သည်​ဖြစ်​စေ၊ ဆင်း​ရဲ​နွမ်း​ပါး​သည်​ဖြစ်​စေ အ​ခြေ​အ​နေ​တိုင်း​နှင့်​အ​ရာ​ရာ​တိုင်း​၌ နေ​တတ်​သည့်​လျှို့​ဝှက်​ချက်​ကို ငါ​သင်​ယူ​ခဲ့​ပြီ။</div>
<div class="v" id="v13"><span class="vn">13</span> ငါ့​ကို​ခွန်​အား​နှင့်​ပြည့်​စုံ​စေ​တော်​မူ​သော​အ​ရှင်​<sup class="fnm"><a name="fnm1" href="#fn1">1</a></sup>အား​ဖြင့် ခပ်​သိမ်း​သော​အ​မှု​တို့​ကို ငါ​တတ်​စွမ်း​နိုင်​၏။</div>
<div class="v" id="v14"><span class="vn">14</span> <span class="br-p"><br><br></span>မည်​သို့​ပင်​ဖြစ်​စေ သင်​တို့​သည် ငါ​၏​ဆင်း​ရဲ​ဒုက္ခ​ကို မျှ​ဝေ​ခံ​စား​ရာ​၌ လျောက်​ပတ်​စွာ​ပြု​ကြ​ပြီ။</div>
<div class="v" id="v15"><span class="vn">15</span> ဖိ​လိပ္ပိ​မြို့​သူ​မြို့​သား​တို့၊ ကောင်း​မြတ်​သော​သ​တင်း​ကို စ​တင်​ဟော​ပြော​ချိန်​၌ မာ​ကေ​ဒေါ​နိ​ပြည်​မှ ငါ​ထွက်​လာ​သော​အ​ခါ သင်​တို့​မှ​တစ်​ပါး မည်​သည့်​အ​သင်း​တော်​မျှ ပေး​လှူ​ခြင်း​နှင့်​လက်​ခံ​ခြင်း​အ​မှု​တို့​၌ ငါ​နှင့်​အ​တူ​ပါ​ဝင်​ခြင်း​မ​ရှိ​ခဲ့​ကြောင်း သင်​တို့​သိ​ကြ​၏။</div>
<div class="v" id="v16"><span class="vn">16</span> သက်​သာ​လော​နိတ်​မြို့​၌ ငါ​ရှိ​စဉ်​က​လည်း သင်​တို့​သည် ငါ​လို​အပ်​သော​အ​ရာ​ကို တစ်​ကြိမ်​မ​က နှစ်​ကြိမ်​တိုင်​အောင် ပေး​ပို့​ခဲ့​ကြ​၏။</div>
<div class="v" id="v17"><span class="vn">17</span> ဤ​သို့​ဆို​သော် လက်​ဆောင်​ကို ငါ​အ​လို​ရှိ​၍​မ​ဟုတ်။ သင်​တို့​၏​အ​ကျိုး​အ​မြတ်​ကို တိုး​ပွား​စေ​သော​အ​သီး​အ​ပွင့်​ကို​သာ ငါ​အ​လို​ရှိ​၏။</div>
<div class="v" id="v18"><span class="vn">18</span> ငါ​သည် အ​ရာ​အား​လုံး​ကို​ရ​ရှိ​၍ ကြွယ်​ဝ​လျက်​ရှိ​၏။ သင်​တို့​ပေး​ပို့​သည့်​အ​ရာ​များ​ကို ဧ​ပ​ဖြော​ဒိတ်​ထံ​မှ ငါ​လက်​ခံ​ရ​ရှိ​၍ ပြည့်​စုံ​လျက်​ရှိ​ပြီ။ ထို​အ​ရာ​တို့​သည် မွှေး​ကြိုင်​သည့်​ရ​နံ့၊ ဘု​ရား​သ​ခင်​နှစ်​သက်​တော်​မူ​သော လက်​ခံ​ဖွယ်​ရာ​ယဇ်​ဖြစ်​ကြ​၏။</div>
<div class="v" id="v19"><span class="vn">19</span> ငါ​၏​ဘု​ရား​သ​ခင်​သည်​လည်း ဘုန်း​အ​သ​ရေ​တော်​၌​ရှိ​သော မိ​မိ​၏​ကြွယ်​ဝ​မှု​နှင့်​အ​ညီ သင်​တို့​၏​လို​အပ်​ချက်​ရှိ​သ​မျှ​ကို ခ​ရစ်​တော်​ယေ​ရှု​အား​ဖြင့် ပြည့်​စုံ​စေ​တော်​မူ​လိမ့်​မည်။</div>
<div class="v" id="v20"><span class="vn">20</span> <span class="br-p"><br><br></span>ငါ​တို့​အ​ဖ​ဖြစ်​တော်​မူ​သော​ဘု​ရား​သ​ခင်​၌ ကမ္ဘာ​အ​ဆက်​ဆက်​ဘုန်း​အ​သ​ရေ​တော်​ရှိ​ပါ​စေ​သော။ အာ​မင်။</div>
<div class="v" id="v21"><h2>နောက်​ဆုံး နှုတ်​ဆက်​စ​ကား​များ</h2><span class="vn">21</span> <span class="br-p"><br><br></span>ခ​ရစ်​တော်​ယေ​ရှု​၌​ရှိ​သော သန့်​ရှင်း​သူ​အ​ပေါင်း​တို့​ကို နှုတ်​ဆက်​ပေး​ကြ​လော့။ ငါ​နှင့်​အ​တူ​ရှိ​သော​ညီ​အစ်​ကို​တို့​သည် သင်​တို့​ကို​နှုတ်​ဆက်​လိုက်​ပါ​၏။</div>
<div class="v" id="v22"><span class="vn">22</span> သန့်​ရှင်း​သူ​အား​လုံး အ​ထူး​သ​ဖြင့် ဆီ​ဇာ​ဧ​က​ရာဇ်​၏​နန်း​တော်​၌​ရှိ​သော​သူ​တို့​က သင်​တို့​ကို​နှုတ်​ဆက်​လိုက်​ပါ​၏။</div>
<div class="v" id="v23"><span class="vn">23</span> သ​ခင်​ယေ​ရှု​<sup class="fnm"><a name="fnm2" href="#fn2">2</a></sup>ခ​ရစ်​တော်​၏​ကျေး​ဇူး​တော်​သည် သင်​တို့​<sup class="fnm"><a name="fnm3" href="#fn3">3</a></sup>၏​စိတ်​ဝိ​ညာဉ်​နှင့်​အ​တူ​ရှိ​ပါ​စေ​သော။<sup class="fnm"><a name="fnm4" href="#fn4">4</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> အ​ချို့​မူ​ရင်း​ကျမ်း​၌ “ခ​ရစ်​တော်”</div>
<div class="fn"><sup class="fnt"><a name="fn2" href="#fnm2">2</a></sup> အ​ချို့​မူ​ရင်း​ကျမ်း​၌ “ငါ​တို့​သ​ခင်​ယေ​ရှု”</div>
<div class="fn"><sup class="fnt"><a name="fn3" href="#fnm3">3</a></sup> အ​ချို့​မူ​ရင်း​ကျမ်း​၌ “သင်​တို့​အား​လုံး”</div>
<div class="fn"><sup class="fnt"><a name="fn4" href="#fnm4">4</a></sup> အ​ချို့​မူ​ရင်း​ကျမ်း​၌ “အာ​မင်”ပါ​သည်။</div>
</div>
<!-- PARSED ABOVE; EDITING MAY BREAK PARSER -->
</body></html>