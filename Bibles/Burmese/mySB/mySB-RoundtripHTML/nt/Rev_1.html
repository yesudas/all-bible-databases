<html><head>
<meta http-equiv="Content-Type" content="text/html;charset=utf-8" />
<title>Rev 1 &ndash; ဗျာ​ဒိတ်​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 1);">
<div id="navbar"><a href="../index.html">Myanmar Standard Bible</a> &ndash; <b>ဗျာ​ဒိတ်​ကျမ်း</b> &ndash; <b>1</b> <a href="Rev_2.html">2</a> <a href="Rev_3.html">3</a> ... <a href="Rev_22.html">22</a> </div><hr>
<h1>Rev 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>နိ​ဒါန်း</h2><span class="vn">1</span> <span class="br-p"><br><br></span>ဤ​သည်​ကား ယေ​ရှု​ခ​ရစ်​တော်​၏​ဗျာ​ဒိတ်​တော်​ဖြစ်​၏။ ဤ​ဗျာ​ဒိတ်​တော်​သည် မ​ကြာ​မီ​အ​တွင်း​ဖြစ်​ပျက်​ရ​မည့်​အ​ရာ​များ​ကို မိ​မိ​၏​အ​စေ​အ​ပါး​တို့​အား​ပြ​သ​ရန် ခ​ရစ်​တော်​၌ ဘု​ရား​သ​ခင်​ပေး​အပ်​တော်​မူ​သော​အ​ရာ​ဖြစ်​၏။ ခ​ရစ်​တော်​သည် မိ​မိ​၏​ကောင်း​ကင်​တ​မန်​ကို​စေ​လွှတ်​၍<sup class="fnm"><a name="fnm1" href="#fn1">1</a></sup> မိ​မိ​အ​စေ​အ​ပါး​ယော​ဟန်​အား ဤ​ဗျာ​ဒိတ်​တော်​အ​ရိပ်​အ​ယောင်​ကို ဖော်​ပြ​တော်​မူ​၏။</div>
<div class="v" id="v2"><span class="vn">2</span> ယော​ဟန်​သည်​လည်း သူ​တွေ့​မြင်​သ​မျှ​သော ဘု​ရား​သ​ခင်​၏​နှုတ်​က​ပတ်​တော်​နှင့် ယေ​ရှု​ခ​ရစ်​တော်​နှင့်​ဆိုင်​သည့် သက်​သေ​ခံ​ချက်​တို့​ကို သက်​သေ​ခံ​လေ​၏။</div>
<div class="v" id="v3"><span class="vn">3</span> အ​ချိန်​နီး​ကပ်​ပြီ​ဖြစ်​၍ ဤ​ပ​ရော​ဖက်​ပြု​ဟော​ပြော​သော​စ​ကား​ကို ဖတ်​ကြား​သော​သူ​နှင့် ဤ​စ​ကား​ကို​ကြား​နာ​၍ ၎င်း​တွင်​ရေး​ထား​သော​အ​ရာ​များ​ကို လိုက်​နာ​စောင့်​ထိန်း​သော​သူ​တို့​သည် မင်္ဂ​လာ​ရှိ​ကြ​၏။</div>
<div class="v" id="v4"><span class="vn">4</span> <span class="br-p"><br><br></span>ငါ​ယော​ဟန်​သည် အာ​ရှ​ပြည်​ရှိ အ​သင်း​တော်​ခု​နစ်​ပါး​ထံ​သို့ စာ​ရေး​လိုက်​ပါ​၏။ ယ​ခု​ရှိ​လျက် ယ​ခင်​က​လည်း​ရှိ​လျက် နောင်​အ​ခါ​ကြွ​လာ​မည့်​အ​ရှင်​<sup class="fnm"><a name="fnm2" href="#fn2">2</a></sup>ထံ​မှ​လည်း​ကောင်း၊ ပလ္လင်​တော်​ရှေ့​၌​ရှိ​သော ဝိ​ညာဉ်​ခု​နစ်​ပါး​ထံ​မှ​လည်း​ကောင်း၊</div>
<div class="v" id="v5"><span class="vn">5</span> သစ္စာ​ရှိ​သော​သက်​သေ၊ သေ​သော​သူ​တို့​ထဲ​မှ အ​ဦး​ဆုံး​ဖွား​မြင်​လာ​သူ၊<sup class="fnm"><a name="fnm3" href="#fn3">3</a></sup> ကမ္ဘာ​မြေ​ကြီး​၏​ရှင်​ဘု​ရင်​တို့​ကို​အုပ်​ချုပ်​သူ<sup class="fnm"><a name="fnm4" href="#fn4">4</a></sup> ဖြစ်​တော်​မူ​သော ယေ​ရှု​ခ​ရစ်​တော်​ထံ​မှ​လည်း​ကောင်း ကျေး​ဇူး​တော်​နှင့်​ငြိမ်​သက်​ခြင်း​သည် သင်​တို့​၌​ရှိ​ပါ​စေ​သော။ ငါ​တို့​ကို​ချစ်​တော်​မူ​၍ မိ​မိ​၏​သွေး​တော်​အား​ဖြင့် ငါ​တို့​အ​ပြစ်​များ​မှ ငါ​တို့​ကို​ဖြေ​လွှတ်​<sup class="fnm"><a name="fnm5" href="#fn5">5</a></sup>ကာ</div>
<div class="v" id="v6"><span class="vn">6</span> ငါ​တို့​အား နိုင်​ငံ​တော်​<sup class="fnm"><a name="fnm6" href="#fn6">6</a></sup>ဖြစ်​စေ​လျက် မိ​မိ​ခ​မည်း​တော်​ဘု​ရား​သ​ခင်​ရှေ့​တော်​၌ ယဇ်​ပု​ရော​ဟိတ်​များ​ဖြစ်​စေ​တော်​မူ​သော​<sup class="fnm"><a name="fnm7" href="#fn7">7</a></sup>အ​ရှင်​၌ ကမ္ဘာ​အ​ဆက်​ဆက် ဘုန်း​အ​သ​ရေ​နှင့်​တန်​ခိုး​အ​ရှိန်​အ​ဝါ​ရှိ​ပါ​စေ​သော။ အာ​မင်။</div>
<div class="v" id="v7"><span class="vn">7</span> <span class="br-p"><br><br></span>ကြည့်​ရှု​လော့။ ကိုယ်​တော်​သည် မိုး​တိမ်​များ​ဖြင့်​ကြွ​လာ​တော်​မူ​၏။ ထို​အ​ခါ ကိုယ်​တော်​ကို​ထိုး​ဖောက်​ခဲ့​သူ​တို့​မှ​စ​၍ လူ​အ​ပေါင်း​တို့​သည် မိ​မိ​တို့​မျက်​စိ​ဖြင့် ကိုယ်​တော်​ကို​တွေ့​မြင်​ရ​ကြ​လိမ့်​မည်။ ကမ္ဘာ​မြေ​ကြီး​ပေါ်​ရှိ လူ​မျိုး​နွယ်​စု​အား​လုံး​သည် ကိုယ်​တော်​ကြောင့် ရင်​ဘတ်​စည်​တီး​လျက်​မြည်​တမ်း​ကြ​လိမ့်​မည်။<sup class="fnm"><a name="fnm8" href="#fn8">8</a></sup> မှန်​ပေ​၏။ အာ​မင်။</div>
<div class="v" id="v8"><span class="vn">8</span> ယ​ခု​ရှိ​လျက် ယ​ခင်​က​လည်း​ရှိ​လျက် နောင်​အ​ခါ​ကြွ​လာ​မည့် အ​နန္တ​တန်​ခိုး​နှင့်​ပြည့်​စုံ​တော်​မူ​သော ထာ​ဝ​ရ​အ​ရှင်​<sup class="fnm"><a name="fnm9" href="#fn9">9</a></sup>ဘု​ရား​သ​ခင်​က “ငါ​သည် အာ​လ​ဖာ​နှင့်​အို​မီ​ဂါ​ဖြစ်​၏”​<sup class="fnm"><a name="fnm10" href="#fn10">10</a></sup>ဟု မိန့်​တော်​မူ​၏။</div>
<div class="v" id="v9"><h2>ဗျာ​ဒိတ်​ရူ​ပါ​ရုံ​၌​လူ့​သား​ကို​မြင်​ရ​ခြင်း</h2><span class="vn">9</span> <span class="br-p"><br><br></span>ယေ​ရှု​<sup class="fnm"><a name="fnm11" href="#fn11">11</a></sup>၌​ဆင်း​ရဲ​ဒုက္ခ​ကို​လည်း​ကောင်း၊ နိုင်​ငံ​တော်​ကို​လည်း​ကောင်း၊ သည်း​ခံ​ခြင်း​ကို​လည်း​ကောင်း သင်​တို့​နှင့်​အ​တူ မျှ​ဝေ​ခံ​စား​သူ​ဖြစ်​သော သင်​တို့​၏​ညီ​အစ်​ကို ငါ​ယော​ဟန်​သည် ဘု​ရား​သ​ခင်​၏​နှုတ်​က​ပတ်​တော်​နှင့် ယေ​ရှု​<sup class="fnm"><a name="fnm12" href="#fn12">12</a></sup>နှင့်​ဆိုင်​သော​သက်​သေ​ခံ​ချက်​တို့​ကြောင့် ပတ်​မု​ဟု​ခေါ်​သော​ကျွန်း​တွင်​ရောက်​နေ​၏။</div>
<div class="v" id="v10"><span class="vn">10</span> သ​ခင်​ဘု​ရား​၏​နေ့​တွင် ငါ​သည် ဝိ​ညာဉ်​တော်​၌​ရှိ​စဉ် တံ​ပိုး​ခ​ရာ​သံ​ကဲ့​သို့ ကျယ်​လောင်​သော​အ​သံ​ကို ငါ့​နောက်​၌​ကြား​ရ​၏။</div>
<div class="v" id="v11"><span class="vn">11</span> ထို​အ​သံ​က <span class="fmt-words-of-jesus">“</span><span class="fmt-words-of-jesus">သင်</span>​<span class="fmt-words-of-jesus">မြင်</span>​<span class="fmt-words-of-jesus">ရ</span>​<span class="fmt-words-of-jesus">သော</span>​<span class="fmt-words-of-jesus">အ​ရာ</span>​<span class="fmt-words-of-jesus">ကို</span> <span class="fmt-words-of-jesus">စာ​စောင်</span>​<span class="fmt-words-of-jesus">တွင်</span>​<span class="fmt-words-of-jesus">ရေး​သား</span>​<span class="fmt-words-of-jesus">၍</span> <span class="fmt-words-of-jesus">ဧ​ဖက်</span>​<span class="fmt-words-of-jesus">မြို့</span><span class="fmt-words-of-jesus">၊</span> <span class="fmt-words-of-jesus">စ​မု​ရ​န</span>​<span class="fmt-words-of-jesus">မြို့</span><span class="fmt-words-of-jesus">၊</span> <span class="fmt-words-of-jesus">ပေ​ရ​ဂံ</span>​<span class="fmt-words-of-jesus">မြို့</span><span class="fmt-words-of-jesus">၊</span> <span class="fmt-words-of-jesus">သွာ​တိ​ရ</span>​<span class="fmt-words-of-jesus">မြို့</span><span class="fmt-words-of-jesus">၊</span> <span class="fmt-words-of-jesus">သာ​ဒိ</span>​<span class="fmt-words-of-jesus">မြို့</span><span class="fmt-words-of-jesus">၊</span> <span class="fmt-words-of-jesus">ဖိ​လ​ဒေ​လ​ဖိ</span>​<span class="fmt-words-of-jesus">မြို့</span>​<span class="fmt-words-of-jesus">နှင့်</span> <span class="fmt-words-of-jesus">လော​ဒိ​ကိ</span>​<span class="fmt-words-of-jesus">မြို့</span>​<span class="fmt-words-of-jesus">တို့</span>​<span class="fmt-words-of-jesus">၌</span>​<span class="fmt-words-of-jesus">ရှိ</span>​<span class="fmt-words-of-jesus">သော</span> <span class="fmt-words-of-jesus">အ​သင်း​တော်</span>​<span class="fmt-words-of-jesus">ခု​နစ်</span>​<span class="fmt-words-of-jesus">ပါး</span>​<span class="fmt-words-of-jesus">ထံ​သို့</span> <span class="fmt-words-of-jesus">ပေး​ပို့</span>​<span class="fmt-words-of-jesus">လော့</span><span class="fmt-words-of-jesus">”</span>​ဟု ဆို​၏။</div>
<div class="v" id="v12"><span class="vn">12</span> <span class="br-p"><br><br></span>ထို​အ​ခါ ငါ​သည် ငါ့​အား​မြွက်​ဆို​သော​အ​သံ​ပိုင်​ရှင်​ကို​တွေ့​မြင်​ရန် လှည့်​ကြည့်​လိုက်​၏။ ထို​သို့​လှည့်​ကြည့်​လိုက်​ရာ ရွှေ​ဆီ​မီး​ခုံ​ခု​နစ်​ခု​နှင့်</div>
<div class="v" id="v13"><span class="vn">13</span> ထို​ဆီ​မီး​ခုံ​များ​<sup class="fnm"><a name="fnm13" href="#fn13">13</a></sup>အ​လယ်​၌ ခြေ​ဖျား​တိုင်​အောင်​ရောက်​သော​ဝတ်​ရုံ​ကို​ဝတ်​ဆင်​လျက် ရင်​ဘတ်​၌ ရွှေ​ရင်​စည်း​ကို​စည်း​ထား​သည့် လူ့​သား​နှင့်​တူ​သော​သူ​တစ်​ဦး​ကို ငါ​မြင်​ရ​၏။<sup class="fnm"><a name="fnm14" href="#fn14">14</a></sup></div>
<div class="v" id="v14"><span class="vn">14</span> ထို​သူ​၏​ဦး​ခေါင်း​နှင့်​ဆံ​ပင်​တို့​သည် ဖြူ​သော​သိုး​မွေး​ကဲ့​သို့​လည်း​ကောင်း၊ နှင်း​ပွင့်​ကဲ့​သို့​လည်း​ကောင်း ဖြူ​၍ သူ​၏​မျက်​စိ​တို့​သည် မီး​လျှံ​ကဲ့​သို့​ဖြစ်​ကြ​၏။<sup class="fnm"><a name="fnm15" href="#fn15">15</a></sup></div>
<div class="v" id="v15"><span class="vn">15</span> သူ​၏​ခြေ​တို့​သည် မီး​ပြင်း​ဖို​တွင်​ချွတ်​၍​သန့်​စင်​ထား​သည့် တောက်​ပ​သော​ကြေး​ဝါ​နှင့်​တူ​၍ သူ​၏​အ​သံ​သည် များ​စွာ​သော​ရေ​ဟုန်​၏​အ​သံ​ကဲ့​သို့​ဖြစ်​၏။<sup class="fnm"><a name="fnm16" href="#fn16">16</a></sup></div>
<div class="v" id="v16"><span class="vn">16</span> သူ​၏​လက်​ယာ​လက်​တွင် ကြယ်​ခု​နစ်​လုံး​ရှိ​၍ သူ​၏​ခံ​တွင်း​မှ အ​သွား​နှစ်​ဖက်​ပါ​သည့် ထက်​သော​သန်​လျက်​ထွက်​နေ​၏။<sup class="fnm"><a name="fnm17" href="#fn17">17</a></sup> သူ​၏​မျက်​နှာ​သည် မိ​မိ​အ​ရှိန်​အ​ဝါ​ဖြင့် ထွန်း​လင်း​နေ​သော​နေ​ကဲ့​သို့​ဖြစ်​၏။</div>
<div class="v" id="v17"><span class="vn">17</span> <span class="br-p"><br><br></span>ငါ​သည် ထို​သူ​ကို​မြင်​ရ​သော​အ​ခါ သူ​၏​ခြေ​ရင်း​၌​လဲ​ကျ​၍ လူ​သေ​ကဲ့​သို့​ဖြစ်​၏။ ထို​အ​ခါ သူ​သည် ငါ့​အ​ပေါ်​၌ သူ​၏​လက်​ယာ​လက်​ကို​တင်​လျက် <span class="fmt-words-of-jesus">“</span><span class="fmt-words-of-jesus">မ</span>​<span class="fmt-words-of-jesus">ကြောက်</span>​<span class="fmt-words-of-jesus">နှင့်</span><span class="fmt-words-of-jesus">။</span> <span class="fmt-words-of-jesus">ငါ</span>​<span class="fmt-words-of-jesus">သည်</span> <span class="fmt-words-of-jesus">အ​ဦး​ဆုံး</span>​<span class="fmt-words-of-jesus">နှင့်</span>​<span class="fmt-words-of-jesus">နောက်​ဆုံး</span>​<span class="fmt-words-of-jesus">ဖြစ်</span>​<span class="fmt-words-of-jesus">၏</span><span class="fmt-words-of-jesus">။</span><sup class="fnm"><a name="fnm18" href="#fn18">18</a></sup></div>
<div class="v" id="v18"><span class="vn">18</span> <span class="fmt-words-of-jesus">အ​သက်​ရှင်</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">လည်း</span>​<span class="fmt-words-of-jesus">ဖြစ်</span>​<span class="fmt-words-of-jesus">၏</span><span class="fmt-words-of-jesus">။</span> <span class="fmt-words-of-jesus">ငါ</span>​<span class="fmt-words-of-jesus">သည်</span> <span class="fmt-words-of-jesus">သေ</span>​<span class="fmt-words-of-jesus">ခဲ့</span>​<span class="fmt-words-of-jesus">၏</span><span class="fmt-words-of-jesus">။</span> <span class="fmt-words-of-jesus">သို့​သော်</span> <span class="fmt-words-of-jesus">ကြည့်​ရှု</span>​<span class="fmt-words-of-jesus">လော့</span><span class="fmt-words-of-jesus">။</span> <span class="fmt-words-of-jesus">ငါ</span>​<span class="fmt-words-of-jesus">သည်</span> <span class="fmt-words-of-jesus">ကမ္ဘာ</span>​<span class="fmt-words-of-jesus">အ​ဆက်​ဆက်</span>​<span class="fmt-words-of-jesus">အ​သက်​ရှင်</span>​<span class="fmt-words-of-jesus">လျက်</span>​<span class="fmt-words-of-jesus">ရှိ</span>​<span class="fmt-words-of-jesus">၏</span><span class="fmt-words-of-jesus">။</span><sup class="fnm"><a name="fnm19" href="#fn19">19</a></sup><span class="fmt-words-of-jesus">သေ</span>​<span class="fmt-words-of-jesus">ခြင်း</span>​<span class="fmt-words-of-jesus">နှင့်</span>​<span class="fmt-words-of-jesus">မ​ရ​ဏာ</span>​<span class="fmt-words-of-jesus">နိုင်​ငံ</span>​<span class="fmt-words-of-jesus">တို့</span>​<span class="fmt-words-of-jesus">၏</span>​<span class="fmt-words-of-jesus">သော့</span>​<span class="fmt-words-of-jesus">များ</span>​<span class="fmt-words-of-jesus">ကို</span>​<span class="fmt-words-of-jesus">လည်း</span> <span class="fmt-words-of-jesus">ငါ</span>​<span class="fmt-words-of-jesus">ကိုင်</span>​<span class="fmt-words-of-jesus">ထား</span>​<span class="fmt-words-of-jesus">၏</span><span class="fmt-words-of-jesus">။</span></div>
<div class="v" id="v19"><span class="vn">19</span> <span class="br-p"><br><br></span><span class="fmt-words-of-jesus">ထို့​ကြောင့်</span> <span class="fmt-words-of-jesus">သင်</span>​<span class="fmt-words-of-jesus">မြင်</span>​<span class="fmt-words-of-jesus">ခဲ့</span>​<span class="fmt-words-of-jesus">ရ</span>​<span class="fmt-words-of-jesus">သော</span>​<span class="fmt-words-of-jesus">အ​ရာ</span>​<span class="fmt-words-of-jesus">များ</span><span class="fmt-words-of-jesus">၊</span> <span class="fmt-words-of-jesus">ယ​ခု</span>​<span class="fmt-words-of-jesus">ဖြစ်</span>​<span class="fmt-words-of-jesus">နေ</span>​<span class="fmt-words-of-jesus">သော</span>​<span class="fmt-words-of-jesus">အ​ရာ</span>​<span class="fmt-words-of-jesus">များ</span>​<span class="fmt-words-of-jesus">နှင့်</span> <span class="fmt-words-of-jesus">နောင်​တွင်</span>​<span class="fmt-words-of-jesus">ဖြစ်​ပျက်</span>​<span class="fmt-words-of-jesus">တော့</span>​<span class="fmt-words-of-jesus">မည့်</span>​<span class="fmt-words-of-jesus">အ​ရာ</span>​<span class="fmt-words-of-jesus">များ</span>​<span class="fmt-words-of-jesus">ကို</span> <span class="fmt-words-of-jesus">ရေး</span>​<span class="fmt-words-of-jesus">ထား</span>​<span class="fmt-words-of-jesus">လော့</span><span class="fmt-words-of-jesus">။</span></div>
<div class="v" id="v20"><span class="vn">20</span> <span class="fmt-words-of-jesus">ငါ</span>​<span class="fmt-words-of-jesus">၏</span>​<span class="fmt-words-of-jesus">လက်​ယာ</span>​<span class="fmt-words-of-jesus">လက်</span>​<span class="fmt-words-of-jesus">တွင်</span> <span class="fmt-words-of-jesus">သင်</span>​<span class="fmt-words-of-jesus">မြင်</span>​<span class="fmt-words-of-jesus">ရ</span>​<span class="fmt-words-of-jesus">သော</span> <span class="fmt-words-of-jesus">ကြယ်</span>​<span class="fmt-words-of-jesus">ခု​နစ်</span>​<span class="fmt-words-of-jesus">လုံး</span>​<span class="fmt-words-of-jesus">နှင့်</span>​<span class="fmt-words-of-jesus">ရွှေ</span>​<span class="fmt-words-of-jesus">ဆီ​မီး​ခုံ</span>​<span class="fmt-words-of-jesus">ခု​နစ်</span>​<span class="fmt-words-of-jesus">ခု</span>​<span class="fmt-words-of-jesus">တို့</span>​<span class="fmt-words-of-jesus">၏</span>​<span class="fmt-words-of-jesus">လျှို့​ဝှက်</span>​<span class="fmt-words-of-jesus">နက်​နဲ</span>​<span class="fmt-words-of-jesus">သော</span>​<span class="fmt-words-of-jesus">အ​ဓိပ္ပာယ်</span>​<span class="fmt-words-of-jesus">မှာ</span> <span class="fmt-words-of-jesus">ကြယ်</span>​<span class="fmt-words-of-jesus">ခု​နစ်</span>​<span class="fmt-words-of-jesus">လုံး</span>​<span class="fmt-words-of-jesus">သည်</span> <span class="fmt-words-of-jesus">အ​သင်း​တော်</span>​<span class="fmt-words-of-jesus">ခု​နစ်</span>​<span class="fmt-words-of-jesus">ပါး</span>​<span class="fmt-words-of-jesus">၏</span>​<span class="fmt-words-of-jesus">စေ​တ​မန်</span>​<span class="fmt-words-of-jesus">များ</span>​<span class="fmt-words-of-jesus">ဖြစ်</span>​<span class="fmt-words-of-jesus">ကြ</span>​<span class="fmt-words-of-jesus">ပြီး</span> <span class="fmt-words-of-jesus">ဆီ​မီး​ခုံ</span>​<span class="fmt-words-of-jesus">ခု​နစ်</span>​<span class="fmt-words-of-jesus">ခု</span>​<span class="fmt-words-of-jesus">သည်</span> <span class="fmt-words-of-jesus">အ​သင်း​တော်</span>​<span class="fmt-words-of-jesus">ခု​နစ်</span>​<span class="fmt-words-of-jesus">ပါး</span>​<span class="fmt-words-of-jesus">ဖြစ်</span>​<span class="fmt-words-of-jesus">ကြ</span>​<span class="fmt-words-of-jesus">၏</span><span class="fmt-words-of-jesus">။</span></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဗျာ ၂၂:၆။</div>
<div class="fn"><sup class="fnt"><a name="fn2" href="#fnm2">2</a></sup> အ​ချို့​မူ​ရင်း​ကျမ်း​၌ “ဘု​ရား​သ​ခင်”</div>
<div class="fn"><sup class="fnt"><a name="fn3" href="#fnm3">3</a></sup> ၁ကော ၁၅:၂၀၊ ၂၃၊ ကော ၁:၁၈။</div>
<div class="fn"><sup class="fnt"><a name="fn4" href="#fnm4">4</a></sup> ဆာ ၈၉:၂၇။</div>
<div class="fn"><sup class="fnt"><a name="fn5" href="#fnm5">5</a></sup> အ​ချို့​မူ​ရင်း​ကျမ်း​၌ “ငါ​တို့​အ​ပြစ်​များ​ကို​ဆေး​ကြော”</div>
<div class="fn"><sup class="fnt"><a name="fn6" href="#fnm6">6</a></sup> အ​ချို့​မူ​ရင်း​ကျမ်း​၌ “ရှင်​ဘု​ရင်​များ”</div>
<div class="fn"><sup class="fnt"><a name="fn7" href="#fnm7">7</a></sup> ထွ ၁၉:၆။</div>
<div class="fn"><sup class="fnt"><a name="fn8" href="#fnm8">8</a></sup> မ ၂၄:၃၀၊ မာ ၁၃:၂၆၊ လု ၂၁:၂၇၊ ယော ၁၉:၃၇။ ဒံ ၇:၁၃၊ ဇာ ၁၂:၁၀ ဟေ​ရှာ ၁၉:၁။</div>
<div class="fn"><sup class="fnt"><a name="fn9" href="#fnm9">9</a></sup> ဗျာ ၁:၄။</div>
<div class="fn"><sup class="fnt"><a name="fn10" href="#fnm10">10</a></sup> ဗျာ ၁:၁၇၊ ၂:၈၊ ၂၁:၆၊ ၂၂:၁၃။ ဟေ​ရှာ ၄၁:၄၊ ၄၄:၆၊ ၄၈:၁၂ ဟေ​ရှာ ၄၃:၁၀။</div>
<div class="fn"><sup class="fnt"><a name="fn11" href="#fnm11">11</a></sup> အ​ချို့​မူ​ရင်း​ကျမ်း​၌ “ယေ​ရှု​ခ​ရစ်​တော်”</div>
<div class="fn"><sup class="fnt"><a name="fn12" href="#fnm12">12</a></sup> အ​ချို့​မူ​ရင်း​ကျမ်း​၌ “ယေ​ရှု​ခ​ရစ်​တော်”</div>
<div class="fn"><sup class="fnt"><a name="fn13" href="#fnm13">13</a></sup> အ​ချို့​မူ​ရင်း​ကျမ်း​၌ “ထို​ဆီ​မီး​ခုံ​ခု​နစ်​ခု”</div>
<div class="fn"><sup class="fnt"><a name="fn14" href="#fnm14">14</a></sup> ဒံ ၇:၁၃၊ ၁၀:၅။</div>
<div class="fn"><sup class="fnt"><a name="fn15" href="#fnm15">15</a></sup> ဒံ ၇:၉။</div>
<div class="fn"><sup class="fnt"><a name="fn16" href="#fnm16">16</a></sup> ယေ​ဇ ၄၃:၂၊ ဒံ ၁၀:၆။</div>
<div class="fn"><sup class="fnt"><a name="fn17" href="#fnm17">17</a></sup> ဟေ​ဗြဲ ၄:၁၂၊ ဗျာ ၂:၁၂၊ ၁၆၊ ၁၉:၁၅။</div>
<div class="fn"><sup class="fnt"><a name="fn18" href="#fnm18">18</a></sup> ဗျာ ၁:၈၊ ၂:၈၊ ၂၁:၆၊ ၂၂:၁၃။ ဟေ​ရှာ ၄၁:၄၊ ၄၃:၁၀၊ ၄၄:၆၊ ၄၈:၁၂။</div>
<div class="fn"><sup class="fnt"><a name="fn19" href="#fnm19">19</a></sup> ရော ၁၄:၉၊ ဗျာ ၂:၈။</div>
</div>
<!-- PARSED ABOVE; EDITING MAY BREAK PARSER -->
</body></html>