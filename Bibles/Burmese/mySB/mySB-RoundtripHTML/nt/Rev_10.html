<html><head>
<meta http-equiv="Content-Type" content="text/html;charset=utf-8" />
<title>Rev 10 &ndash; ဗျာ​ဒိတ်​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 10);">
<div id="navbar"><a href="../index.html">Myanmar Standard Bible</a> &ndash; <b>ဗျာ​ဒိတ်​ကျမ်း</b> &ndash; <a href="Rev_1.html">1</a> ... <a href="Rev_8.html">8</a> <a href="Rev_9.html">9</a> <b>10</b> <a href="Rev_11.html">11</a> <a href="Rev_12.html">12</a> ... <a href="Rev_22.html">22</a> </div><hr>
<h1>Rev 10</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ခွန်​အား​ကြီး​သော​ကောင်း​ကင်​တ​မန်​တစ်​ပါး​နှင့် စာ​လိပ်​ငယ်​တစ်​ခု</h2><span class="vn">1</span> <span class="br-p"><br><br></span>ထို့​နောက် ခွန်​အား​ကြီး​သော​ကောင်း​ကင်​တ​မန်​တစ်​ပါး​သည် မိုး​တိမ်​ကို​ခြုံ​လျက် ကောင်း​ကင်​မှ​ဆင်း​လာ​သည်​ကို ငါ​မြင်​ရ​၏။ သူ​၏​ဦး​ခေါင်း​ပေါ်​တွင် သက်​တံ​ရှိ​၍ သူ​၏​မျက်​နှာ​သည် နေ​ကဲ့​သို့​ဖြစ်​ပြီး သူ​၏​ခြေ​သည် မီး​လျှံ​တိုင်​ကဲ့​သို့​ဖြစ်​၏။</div>
<div class="v" id="v2"><span class="vn">2</span> သူ​၏​လက်​၌ ဖွင့်​ထား​သော​စာ​လိပ်​ငယ်​တစ်​ခု​ရှိ​၏။ သူ​သည် မိ​မိ​၏​ယာ​ဘက်​ခြေ​ထောက်​ကို ပင်​လယ်​ပေါ်​တွင်​လည်း​ကောင်း၊ ဝဲ​ဘက်​ခြေ​ထောက်​ကို ကုန်း​မြေ​ပေါ်​တွင်​လည်း​ကောင်း ချ​ထား​ကာ</div>
<div class="v" id="v3"><span class="vn">3</span> ခြင်္သေ့​ဟောက်​သ​ကဲ့​သို့ ကျယ်​လောင်​သော​အ​သံ​ဖြင့် ကြွေး​ကြော်​လေ​၏။ ထို​သို့​ကြွေး​ကြော်​သော​အ​ခါ မိုး​ချုန်း​သံ​ခု​နစ်​ချက်​တို့​သည် မိ​မိ​တို့​အ​သံ​များ​ဖြင့်​မြွက်​ဆို​ကြ​၏။</div>
<div class="v" id="v4"><span class="vn">4</span> မိုး​ချုန်း​သံ​ခု​နစ်​ချက်​တို့​မြွက်​ဆို​ကြ​သော​အ​ခါ ငါ​သည်​ရေး​မှတ်​မည်​ပြု​စဉ် ကောင်း​ကင်​မှ​အ​သံ​က “မိုး​ချုန်း​သံ​ခု​နစ်​ချက်​တို့​မြွက်​ဆို​သော​အ​ရာ​များ​ကို တံ​ဆိပ်​ခတ်​ထား​လော့။ ၎င်း​တို့​ကို​ရေး​မှတ်​မ​ထား​နှင့်”​ဟု ဆို​သည်​ကို ငါ​ကြား​ရ​၏။</div>
<div class="v" id="v5"><span class="vn">5</span> <span class="br-p"><br><br></span>ထို​အ​ခါ ပင်​လယ်​နှင့်​ကုန်း​မြေ​ပေါ်​တွင်​ရပ်​နေ​သည်​ကို ငါ​မြင်​ရ​သော​ကောင်း​ကင်​တ​မန်​က မိ​မိ​၏​လက်​ယာ​လက်​ကို ကောင်း​ကင်​သို့​မြှောက်​လျက်</div>
<div class="v" id="v6"><span class="vn">6</span> ကမ္ဘာ​အ​ဆက်​ဆက်​အ​သက်​ရှင်​တော်​မူ​ပြီး ကောင်း​ကင်​နှင့် ကောင်း​ကင်​၌​ရှိ​သော​အ​ရာ​များ​ကို​လည်း​ကောင်း၊ မြေ​ကြီး​နှင့် မြေ​ကြီး​ပေါ်​၌​ရှိ​သော​အ​ရာ​များ​ကို​လည်း​ကောင်း၊ ပင်​လယ်​နှင့် ပင်​လယ်​၌​ရှိ​သော​အ​ရာ​များ​ကို​လည်း​ကောင်း ဖန်​ဆင်း​တော်​မူ​သော​အ​ရှင်​<sup class="fnm"><a name="fnm1" href="#fn1">1</a></sup>ကို တိုင်​တည်​၍ “အ​ချိန်​ကာ​လ​ကြာ​ညောင်း​တော့​မည်​မ​ဟုတ်။</div>
<div class="v" id="v7"><span class="vn">7</span> သတ္တ​မ​ကောင်း​ကင်​တ​မန်​မှုတ်​ရ​မည့် တံ​ပိုး​ခ​ရာ​မှုတ်​သံ​မြည်​သော​နေ့​ရက်​ကာ​လ​၌ ဘု​ရား​သ​ခင်​၏​လျှို့​ဝှက်​နက်​နဲ​သော​အ​ရာ​သည် မိ​မိ​အ​စေ​အ​ပါး​ပ​ရော​ဖက်​တို့​အား ပြော​ကြား​ခဲ့​သည့်​အ​တိုင်း ပြည့်​စုံ​ခြင်း​သို့​ရောက်​လိမ့်​မည်”​ဟု ဆို​၏။<sup class="fnm"><a name="fnm2" href="#fn2">2</a></sup></div>
<div class="v" id="v8"><span class="vn">8</span> <span class="br-p"><br><br></span>ထို့​နောက် ငါ​ကြား​ခဲ့​ရ​သော​ကောင်း​ကင်​မှ​အ​သံ​က “ပင်​လယ်​နှင့်​ကုန်း​မြေ​ပေါ်​တွင်​ရပ်​နေ​သော ကောင်း​ကင်​တ​မန်​၏​လက်​၌​ရှိ​သည့် ဖွင့်​ထား​သော​စာ​လိပ်​<sup class="fnm"><a name="fnm3" href="#fn3">3</a></sup>ကို သွား​၍​ယူ​လော့”​ဟု ငါ့​အား တစ်​ဖန် မြွက်​ဆို​လေ​၏။</div>
<div class="v" id="v9"><span class="vn">9</span> <span class="br-p"><br><br></span>ထို့​ကြောင့် ငါ​သည် ထို​ကောင်း​ကင်​တ​မန်​ထံ​သို့​သွား​၍ စာ​လိပ်​ငယ်​ကို ငါ့​အား​ပေး​ရန် တောင်း​ခံ​သော​အ​ခါ သူ​က “စာ​လိပ်​ကို​ယူ​၍ စား​လိုက်​လော့။ ၎င်း​သည် သင်​၏​ဝမ်း​ထဲ​၌​ခါး​သော်​လည်း သင်​၏​ခံ​တွင်း​၌ ပျား​ရည်​ကဲ့​သို့​ချို​လိမ့်​မည်”​<sup class="fnm"><a name="fnm4" href="#fn4">4</a></sup>ဟု ငါ့​အား​မြွက်​ဆို​၏။</div>
<div class="v" id="v10"><span class="vn">10</span> ငါ​သည်​လည်း ကောင်း​ကင်​တ​မန်​၏​လက်​မှ စာ​လိပ်​ငယ်​ကို​ယူ​၍ စား​လိုက်​ရာ ၎င်း​သည် ငါ​၏​ခံ​တွင်း​၌ ပျား​ရည်​ကဲ့​သို့​ချို​သော်​လည်း စား​ပြီး​နောက် ငါ​၏​ဝမ်း​ထဲ​၌​ခါး​လေ​၏။</div>
<div class="v" id="v11"><span class="vn">11</span> ထို​အ​ခါ “သင်​သည် များ​စွာ​သော​လူ​မျိုး၊ တိုင်း​နိုင်​ငံ၊ ဘာ​သာ​စ​ကား၊ ရှင်​ဘု​ရင်​များ​နှင့်​ပတ်​သက်​၍ ထပ်​မံ ပ​ရော​ဖက်​ပြု​ဟော​ပြော​ရ​မည်”​ဟူ​သော​အ​မိန့်​ကို ငါ​ခံ​ရ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ထွ ၂၀:၁၁၊ ဆာ ၁၄၆:၆။</div>
<div class="fn"><sup class="fnt"><a name="fn2" href="#fnm2">2</a></sup> ဒံ ၁၂:၇။</div>
<div class="fn"><sup class="fnt"><a name="fn3" href="#fnm3">3</a></sup> အ​ချို့​မူ​ရင်း​ကျမ်း​၌ “စာ​လိပ်​ငယ်”</div>
<div class="fn"><sup class="fnt"><a name="fn4" href="#fnm4">4</a></sup> ယေ​ဇ ၃:၃။</div>
</div>
<!-- PARSED ABOVE; EDITING MAY BREAK PARSER -->
</body></html>