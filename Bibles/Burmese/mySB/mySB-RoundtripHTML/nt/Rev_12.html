<html><head>
<meta http-equiv="Content-Type" content="text/html;charset=utf-8" />
<title>Rev 12 &ndash; ဗျာ​ဒိတ်​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 12);">
<div id="navbar"><a href="../index.html">Myanmar Standard Bible</a> &ndash; <b>ဗျာ​ဒိတ်​ကျမ်း</b> &ndash; <a href="Rev_1.html">1</a> ... <a href="Rev_10.html">10</a> <a href="Rev_11.html">11</a> <b>12</b> <a href="Rev_13.html">13</a> <a href="Rev_14.html">14</a> ... <a href="Rev_22.html">22</a> </div><hr>
<h1>Rev 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>အ​မျိုး​သ​မီး၊ က​လေး​ငယ်​နှင့် န​ဂါး​ကြီး</h2><span class="vn">1</span> <span class="br-p"><br><br></span>ထို့​နောက် ကောင်း​ကင်​၌ ကြီး​မား​သော​နိ​မိတ်​လက္ခ​ဏာ​ကို​တွေ့​မြင်​ရ​၏။ အ​မျိုး​သ​မီး​တစ်​ဦး​သည် နေ​ကို​ဝတ်​ဆင်​လျက် လ​ကို ခြေ​အောက်​၌​နင်း​ထား​ကာ ဦး​ခေါင်း​ပေါ်​တွင် ကြယ်​တစ်​ဆယ့်​နှစ်​လုံး​ပါ​သော​သ​ရ​ဖူ​ကို​ဆောင်း​ထား​၏။</div>
<div class="v" id="v2"><span class="vn">2</span> ထို​အ​မျိုး​သ​မီး​သည် ကိုယ်​ဝန်​ဆောင်​၍ သား​ဖွား​ခြင်း​ဝေ​ဒ​နာ​ကြောင့် အော်​ဟစ်​လျက် သား​ဖွား​ရန်​မ​ချိ​မ​ဆံ့​ခံ​စား​နေ​၏။</div>
<div class="v" id="v3"><span class="vn">3</span> တစ်​ဖန် ကောင်း​ကင်​၌ အ​ခြား​သော​နိ​မိတ်​လက္ခ​ဏာ​ကို​တွေ့​မြင်​ရ​၏။ ခေါင်း​ခု​နစ်​လုံး​နှင့် ဦး​ချို​ဆယ်​ချောင်း​ရှိ​၍ သူ​၏​ခေါင်း​များ​ပေါ်​တွင် သ​ရ​ဖူ​ခု​နစ်​ခု​ကို​ဆောင်း​ထား​သည့် နီ​ရဲ​သော​န​ဂါး​ကြီး​တစ်​ကောင်​ရှိ​၏။<sup class="fnm"><a name="fnm1" href="#fn1">1</a></sup></div>
<div class="v" id="v4"><span class="vn">4</span> သူ​၏​အ​မြီး​သည် ကောင်း​ကင်​ကြယ်​သုံး​ပုံ​တစ်​ပုံ​ကို​ဆွဲ​၍ မြေ​ကြီး​ပေါ်​သို့​ပစ်​ချ​လိုက်​၏။<sup class="fnm"><a name="fnm2" href="#fn2">2</a></sup> ထို​န​ဂါး​သည် သား​ဖွား​တော့​မည့်​အ​မျိုး​သ​မီး​ရှေ့​၌​ရပ်​လျက် သား​ဖွား​သော​အ​ခါ သူ​၏​သား​ကို​ဝါး​မျို​ရန်​စောင့်​နေ​၏။</div>
<div class="v" id="v5"><span class="vn">5</span> ထို​အ​မျိုး​သ​မီး​သည် လူ​မျိုး​အ​ပေါင်း​တို့​ကို သံ​လှံ​တံ​ဖြင့်​အုပ်​ထိန်း​ရ​မည့် သား​ယောက်ျား​ကို​ဖွား​မြင်​၏။<sup class="fnm"><a name="fnm3" href="#fn3">3</a></sup> ထို​သား​သည် ဘု​ရား​သ​ခင်​အ​ထံ​တော်​သို့​လည်း​ကောင်း၊ ပလ္လင်​တော်​သို့​လည်း​ကောင်း ချီ​ဆောင်​ခြင်း​ကို​ခံ​ရ​၏။</div>
<div class="v" id="v6"><span class="vn">6</span> ထို​အ​မျိုး​သ​မီး​သည်​လည်း တော​ကန္တာ​ရ​ထဲ​သို့ ထွက်​ပြေး​လေ​၏။ ထို​အ​ရပ်​၌ ရက်​ပေါင်း​တစ်​ထောင့်​နှစ်​ရာ​ခြောက်​ဆယ်​တိုင်​တိုင် သူ့​ကို​ကြည့်​ရှု​စောင့်​ရှောက်​ရန် ဘု​ရား​သ​ခင်​ပြင်​ဆင်​ထား​တော်​မူ​သော နေ​ရာ​တစ်​နေ​ရာ​ရှိ​၏။</div>
<div class="v" id="v7"><h2>ကောင်း​ကင်​ပြင်​ပ​သို့ ပစ်​ချ​ခံ​ရ​သော​န​ဂါး​ကြီး</h2><span class="vn">7</span> <span class="br-p"><br><br></span>ထို့​နောက် ကောင်း​ကင်​၌ စစ်​ဖြစ်​လေ​၏။ မိက္ခေ​လ​နှင့်​သူ​၏​ကောင်း​ကင်​တ​မန်​တို့​သည် န​ဂါး​နှင့်​တိုက်​ခိုက်​ကြ​၏။ န​ဂါး​နှင့်​သူ​၏​စေ​တ​မန်​တို့​သည် ပြန်​လည်​တိုက်​ခိုက်​ကြ​သော်​လည်း</div>
<div class="v" id="v8"><span class="vn">8</span> အ​နိုင်​မ​ရ​ကြ။ ကောင်း​ကင်​၌​လည်း သူ​တို့​အ​တွက်​နေ​ရာ​မ​ရှိ​တော့​ပေ။</div>
<div class="v" id="v9"><span class="vn">9</span> ထို​အ​ခါ တစ်​ကမ္ဘာ​လုံး​ကို​လှည့်​ဖြား​၍ မာရ်​နတ်​ဟူ​၍​လည်း​ကောင်း၊ စာ​တန်​ဟူ​၍​လည်း​ကောင်း အ​ခေါ်​ခံ​ရ​သည့် ရှေး​မြွေ​ဟောင်း​တည်း​ဟူ​သော​န​ဂါး​ကြီး​သည် မြေ​ကြီး​ပေါ်​သို့​ပစ်​ချ​ခြင်း​ခံ​ရ​လေ​၏။ သူ​နှင့်​အ​တူ သူ​၏​စေ​တ​မန်​တို့​သည်​လည်း ပစ်​ချ​ခြင်း​ခံ​ရ​ကြ​၏။<sup class="fnm"><a name="fnm4" href="#fn4">4</a></sup></div>
<div class="v" id="v10"><span class="vn">10</span> ထို့​နောက် ကောင်း​ကင်​မှ​ကျယ်​လောင်​သော​အ​သံ​က “ငါ​တို့​ဘု​ရား​သ​ခင်​၏​ကယ်​တင်​ခြင်း၊ တန်​ခိုး​တော်၊ နိုင်​ငံ​တော်​နှင့် ကိုယ်​တော်​၏​ခ​ရစ်​တော်​၌​ရှိ​သော​အာ​ဏာ​စက်​တို့​သည် ယ​ခု​ပေါ်​ထွန်း​လေ​ပြီ။ အ​ကြောင်း​မူ​ကား ငါ​တို့​၏​ညီ​အစ်​ကို​များ​ကို​စွပ်​စွဲ​သော​သူ​တည်း​ဟူ​သော ငါ​တို့​ဘု​ရား​သ​ခင်​၏​ရှေ့​တော်​၌ နေ့​ရော​ည​ပါ သူ​တို့​ကို​စွပ်​စွဲ​သော​သူ​<sup class="fnm"><a name="fnm5" href="#fn5">5</a></sup>သည် ပစ်​ချ​ခြင်း​ခံ​ရ​လေ​ပြီ။</div>
<div class="v" id="v11"><span class="vn">11</span> ညီ​အစ်​ကို​များ​သည် သိုး​သ​ငယ်​တော်​၏​သွေး​တော်​အား​ဖြင့်​လည်း​ကောင်း၊ မိ​မိ​တို့​သက်​သေ​ခံ​သော​နှုတ်​က​ပတ်​တော်​အား​ဖြင့်​လည်း​ကောင်း၊ သူ့​ကို​အောင်​နိုင်​ခဲ့​ကြ​၏။ သူ​တို့​သည် အ​သေ​ခံ​ရ​သည့်​တိုင်​အောင် မိ​မိ​တို့​အ​သက်​ကို​နှ​မြော​ခြင်း​မ​ရှိ​ကြ။</div>
<div class="v" id="v12"><span class="vn">12</span> သို့​ဖြစ်​၍ ကောင်း​ကင်​နှင့် ကောင်း​ကင်​၌​စံ​မြန်း​သော​သူ​တို့၊ ပျော်​ရွှင်​ကြ​လော့။ မြေ​ကြီး​နှင့်​ပင်​လယ်​တို့​သည် အမင်္ဂ​လာ​ရှိ​ကြ​၏။ အ​ဘယ်​ကြောင့်​ဆို​သော် မာရ်​နတ်​သည် သူ​၏​အ​ချိန်​အ​နည်း​ငယ်​သာ​ရှိ​ကြောင်း​ကို​သိ​လျက် ပြင်း​စွာ​သော​ဒေါ​သ​ဖြင့် သင်​တို့​ထံ​သို့​ဆင်း​လာ​ပြီ”​ဟု ဆို​သည်​ကို ငါ​ကြား​ရ​၏။</div>
<div class="v" id="v13"><h2>လိုက်​လံ​ညှဉ်း​ဆဲ​ခြင်း​ခံ​ရ​သော​အ​မျိုး​သ​မီး</h2><span class="vn">13</span> <span class="br-p"><br><br></span>န​ဂါး​သည် မြေ​ကြီး​ပေါ်​သို့ ပစ်​ချ​ခြင်း​ခံ​ရ​သည်​ကို သိ​မြင်​သော​အ​ခါ သား​ယောက်ျား​ကို​ဖွား​မြင်​သော​အ​မျိုး​သ​မီး​အား လိုက်​လံ​ညှဉ်း​ဆဲ​လေ​၏။</div>
<div class="v" id="v14"><span class="vn">14</span> သို့​သော် ထို​အ​မျိုး​သ​မီး​သည် တော​ကန္တာ​ရ​ထဲ​ရှိ မိ​မိ​၏​နေ​ရာ​အ​ရပ်​သို့ ပျံ​သန်း​သွား​နိုင်​ရန် ကြီး​မား​သော​လင်း​ယုန်​၏​အ​တောင်​နှစ်​ခု​ကို​ရ​ရှိ​၏။ သူ​သည် ထို​အ​ရပ်​တွင် မြွေ​၏​ရှေ့​မှောက်​မှ​လွတ်​၍ တစ်​ကာ​လ၊ နှစ်​ကာ​လ​နှင့် ကာ​လ​တစ်​ဝက်​အ​တွင်း ပြု​စု​စောင့်​ရှောက်​ခြင်း​ကို​ခံ​ရ​၏။<sup class="fnm"><a name="fnm6" href="#fn6">6</a></sup></div>
<div class="v" id="v15"><span class="vn">15</span> မြွေ​သည် ထို​အ​မျိုး​သ​မီး​အား ရေ​၌​မျော​ပါ​သွား​စေ​ရန် သူ​၏​နောက်​တွင် ရေ​ကို မြစ်​သ​ဖွယ် မိ​မိ​ခံ​တွင်း​ထဲ​မှ မှုတ်​ထုတ်​လိုက်​၏။</div>
<div class="v" id="v16"><span class="vn">16</span> သို့​သော် မြေ​ကြီး​သည် ထို​အ​မျိုး​သ​မီး​ကို​ကူ​ညီ​လေ​၏။ မြေ​ကြီး​သည် မိ​မိ​ခံ​တွင်း​ကို​ဖွင့်​၍ န​ဂါး​၏​ခံ​တွင်း​မှ မှုတ်​ထုတ်​လိုက်​သော​မြစ်​ရေ​ကို မျို​ချ​လိုက်​၏။</div>
<div class="v" id="v17"><span class="vn">17</span> ထို​အ​ခါ န​ဂါး​သည် ထို​အ​မျိုး​သ​မီး​အ​ပေါ်​အ​မျက်​ထွက်​၍ ဘု​ရား​သ​ခင်​၏​ပ​ညတ်​တော်​တို့​ကို စောင့်​ထိန်း​သော​သူ​များ​နှင့် ယေ​ရှု​နှင့်​ဆိုင်​သည့်​သက်​သေ​ခံ​ချက်​ကို​ရ​ရှိ​ထား​သော​သူ​များ​ဖြစ်​ကြ​သည့် ထို​အ​မျိုး​သ​မီး​၏​အ​မျိုး​အ​နွယ်​ထဲ​မှ ကျန်​ရှိ​သော​သူ​တို့​နှင့်​စစ်​တိုက်​ရန် ထွက်​သွား​ပြီး</div>
<div class="v" id="v18"><span class="vn">18</span> ပင်​လယ်​၏​သဲ​သောင်​ပြင်​ပေါ်​တွင် ရပ်​လေ​၏။<sup class="fnm"><a name="fnm7" href="#fn7">7</a></sup></div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဒံ ၇:၇။</div>
<div class="fn"><sup class="fnt"><a name="fn2" href="#fnm2">2</a></sup> ဒံ ၈:၁၀။</div>
<div class="fn"><sup class="fnt"><a name="fn3" href="#fnm3">3</a></sup> ဆာ ၂:၉။</div>
<div class="fn"><sup class="fnt"><a name="fn4" href="#fnm4">4</a></sup> လု ၁၀:၁၈။</div>
<div class="fn"><sup class="fnt"><a name="fn5" href="#fnm5">5</a></sup> ဇာ ၃:၁။</div>
<div class="fn"><sup class="fnt"><a name="fn6" href="#fnm6">6</a></sup> ဒံ ၇:၂၅၊ ၁၂:၇။</div>
<div class="fn"><sup class="fnt"><a name="fn7" href="#fnm7">7</a></sup> အ​ချို့​မူ​ရင်း​ကျမ်း​သည် ဤ​အ​ပိုဒ်​ကို (၁၃:၁) တွင်​ထည့်​ထား​သည်။</div>
</div>
<!-- PARSED ABOVE; EDITING MAY BREAK PARSER -->
</body></html>