<html><head>
<meta http-equiv="Content-Type" content="text/html;charset=utf-8" />
<title>Rev 13 &ndash; ဗျာ​ဒိတ်​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 13);">
<div id="navbar"><a href="../index.html">Myanmar Standard Bible</a> &ndash; <b>ဗျာ​ဒိတ်​ကျမ်း</b> &ndash; <a href="Rev_1.html">1</a> ... <a href="Rev_11.html">11</a> <a href="Rev_12.html">12</a> <b>13</b> <a href="Rev_14.html">14</a> <a href="Rev_15.html">15</a> ... <a href="Rev_22.html">22</a> </div><hr>
<h1>Rev 13</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ပင်​လယ်​ထဲ​မှ​တက်​လာ​သော​သား​ရဲ</h2><span class="vn">1</span> <span class="br-p"><br><br></span>ထို့​နောက် ဦး​ချို​ဆယ်​ချောင်း​နှင့် ခေါင်း​ခု​နစ်​လုံး​ရှိ​သော​သား​ရဲ​တစ်​ကောင်​သည် ပင်​လယ်​ထဲ​မှ​တက်​လာ​သည်​ကို ငါ​မြင်​ရ​၏။<sup class="fnm"><a name="fnm1" href="#fn1">1</a></sup> ထို​ဦး​ချို​များ​ပေါ်​တွင် သ​ရ​ဖူ​ဆယ်​ခု​ရှိ​၍ ၎င်း​၏​ခေါင်း​များ​ပေါ်​တွင် ဘု​ရား​သ​ခင်​ကို​စော်​ကား​သော​အ​မည်​နာ​မ​များ​<sup class="fnm"><a name="fnm2" href="#fn2">2</a></sup>ရှိ​၏။</div>
<div class="v" id="v2"><span class="vn">2</span> ငါ​မြင်​ရ​သော​ထို​သား​ရဲ​သည် ကျား​သစ်​နှင့်​တူ​၏။ သူ​၏​ခြေ​သည် ဝက်​ဝံ​ခြေ​ကဲ့​သို့​ဖြစ်​ပြီး သူ​၏​ပါး​စပ်​သည် ခြင်္သေ့​ပါး​စပ်​ကဲ့​သို့​ဖြစ်​၏။ န​ဂါး​သည် မိ​မိ​၏​တန်​ခိုး၊ မိ​မိ​၏​ပလ္လင်​နှင့် ကြီး​မား​သော​အ​ခွင့်​အာ​ဏာ​ကို သူ့​အား​ပေး​အပ်​လေ​၏။</div>
<div class="v" id="v3"><span class="vn">3</span> ထို​သား​ရဲ​၏​ခေါင်း​တစ်​လုံး​သည် သေ​အောင်​သတ်​ဖြတ်​ခြင်း​ခံ​ရ​ပြီး​သ​ကဲ့​သို့​ဖြစ်​သော်​လည်း ထို​သေ​စေ​သော​ဒဏ်​ရာ​သည် ပျောက်​ကင်း​သွား​လေ​၏။ ထို​အ​ခါ တစ်​ကမ္ဘာ​လုံး​သည်​အံ့​ဩ​လျက် ထို​သား​ရဲ​နောက်​သို့​လိုက်​ကြ​၏။</div>
<div class="v" id="v4"><span class="vn">4</span> ထို့​ပြင် န​ဂါး​သည် သား​ရဲ​အား အ​ခွင့်​အာ​ဏာ​ကို​ပေး​အပ်​သ​ဖြင့် သူ​တို့​သည် န​ဂါး​ကို​ကိုး​ကွယ်​ကြ​၏။ သူ​တို့​က “မည်​သူ​သည် သား​ရဲ​နှင့်​တူ​သ​နည်း။ မည်​သူ​သည် သူ့​ကို တိုက်​ခိုက်​နိုင်​သ​နည်း”​ဟု ဆို​လျက် သား​ရဲ​ကို​လည်း​ကိုး​ကွယ်​ကြ​၏။</div>
<div class="v" id="v5"><span class="vn">5</span> <span class="br-p"><br><br></span>ထို​သား​ရဲ​သည် လေ​လုံး​ထွား​၍ ဘု​ရား​သ​ခင်​ကို​စော်​ကား​ပြော​ဆို​တတ်​သော​နှုတ်​ကို​ရ​ရှိ​လျက် လေး​ဆယ့်​နှစ်​လ​တိုင်​တိုင် အာ​ဏာ​လွှမ်း​ရ​သော​အ​ခွင့်​ကို​ရ​ရှိ​၏။</div>
<div class="v" id="v6"><span class="vn">6</span> ထို​အ​ခါ သူ​သည် မိ​မိ​နှုတ်​ကို​ဖွင့်​၍ ဘု​ရား​သ​ခင်​ကို​စော်​ကား​ပြော​ဆို​သော​စ​ကား​များ​ကို​ပြော​ဆို​လျက် ကိုယ်​တော်​၏​နာ​မ​တော်​ကို​လည်း​ကောင်း၊ ကိုယ်​တော်​၏​တဲ​တော်​ကို​လည်း​ကောင်း၊ ကောင်း​ကင်​၌​စံ​မြန်း​သော​သူ​တို့​ကို​လည်း​ကောင်း စော်​ကား​ပြော​ဆို​လေ​၏။<sup class="fnm"><a name="fnm3" href="#fn3">3</a></sup></div>
<div class="v" id="v7"><span class="vn">7</span> သူ​သည် သန့်​ရှင်း​သူ​တို့​ကို​စစ်​တိုက်​၍ အောင်​နိုင်​သော​အ​ခွင့်​ကို​ရ​ရှိ​ပြီး<sup class="fnm"><a name="fnm4" href="#fn4">4</a></sup> မျိုး​နွယ်​စု၊ လူ​မျိုး၊ ဘာ​သာ​စ​ကား​နှင့် တိုင်း​နိုင်​ငံ​အ​သီး​သီး​တို့​မှ​လူ​တို​အား အုပ်​စိုး​ရ​သော​အ​ခွင့်​ကို​လည်း​ရ​ရှိ​၏။</div>
<div class="v" id="v8"><span class="vn">8</span> အ​သေ​သတ်​ခြင်း​ခံ​ရ​သည့် သိုး​သ​ငယ်​တော်​၏​အ​သက်​စာ​စောင်​၌ ကမ္ဘာ​ဦး​မှ​စ​၍ အ​မည်​မ​ရေး​ထား​သော ကမ္ဘာ​မြေ​ကြီး​ပေါ်​တွင်​နေ​ထိုင်​သူ​အား​လုံး​တို့​သည် ထို​သား​ရဲ​ကို ကိုး​ကွယ်​ကြ​လိမ့်​မည်။</div>
<div class="v" id="v9"><span class="vn">9</span> နား​ရှိ​သော​သူ​သည် ကြား​ပါ​စေ။<sup class="fnm"><a name="fnm5" href="#fn5">5</a></sup></div>
<div class="v" id="v10"><span class="vn">10</span> ဖမ်း​ဆီး​ခေါ်​ဆောင်​သွား​ခြင်း​ခံ​ရ​မည့်​သူ​<sup class="fnm"><a name="fnm6" href="#fn6">6</a></sup>သည် ဖမ်း​ဆီး​ခေါ်​ဆောင်​သွား​ခြင်း​ခံ​ရ​မည်​ဖြစ်​၏။ ဓား​ဖြင့်​အ​သေ​သတ်​ခြင်း​ခံ​ရ​မည့်​သူ​သည် ဓား​ဖြင့်​အ​သေ​သတ်​ခြင်း​ကို​ခံ​ရ​မည်​ဖြစ်​၏။<sup class="fnm"><a name="fnm7" href="#fn7">7</a></sup> ဤ​နေ​ရာ​တွင် သန့်​ရှင်း​သူ​တို့​၏​သည်း​ခံ​ခြင်း​နှင့်​သစ္စာ​စောင့်​ခြင်း​တို့​ရှိ​ကြ​၏။</div>
<div class="v" id="v11"><h2>မြေ​ကြီး​ထဲ​မှ​ထွက်​လာ​သော​သား​ရဲ</h2><span class="vn">11</span> <span class="br-p"><br><br></span>ထို့​နောက် မြေ​ကြီး​ထဲ​မှ​ထွက်​လာ​သော အ​ခြား​သား​ရဲ​တစ်​ကောင်​ကို ငါ​မြင်​ရ​၏။ သူ​သည် သိုး​သ​ငယ်​၏​ဦး​ချို​နှင့်​တူ​သော ဦး​ချို​နှစ်​ချောင်း​ရှိ​၍ န​ဂါး​ကဲ့​သို့​စ​ကား​ပြော​၏။</div>
<div class="v" id="v12"><span class="vn">12</span> ထို​သား​ရဲ​သည် ပ​ထ​မ​သား​ရဲ​၏​အာ​ဏာ​ရှိ​သ​မျှ​ကို သူ​၏​ရှေ့​မှောက်​၌​သုံး​စွဲ​ပြီး ကမ္ဘာ​မြေ​ကြီး​မှ​စ​၍ ၎င်း​ပေါ်​တွင်​နေ​ထိုင်​သော​သူ​တို့​အား သေ​စေ​သော​ဒဏ်​ရာ​ပျောက်​ကင်း​သွား​သည့် ပ​ထ​မ​သား​ရဲ​ကို ကိုး​ကွယ်​စေ​၏။</div>
<div class="v" id="v13"><span class="vn">13</span> ထို​မှ​တစ်​ပါး ကြီး​မား​သော​နိ​မိတ်​လက္ခ​ဏာ​များ​ကို​ပြု​လျက် လူ​တို့​ရှေ့​တွင် ကောင်း​ကင်​မှ မြေ​ကြီး​ပေါ်​သို့ မီး​ကို​ပင် ကျ​လာ​စေ​၏။<sup class="fnm"><a name="fnm8" href="#fn8">8</a></sup></div>
<div class="v" id="v14"><span class="vn">14</span> သူ​သည် ပ​ထ​မ​သား​ရဲ​ရှေ့​၌ ပြု​ခွင့်​ရ​ရှိ​ထား​သော​နိ​မိတ်​လက္ခ​ဏာ​များ​အား​ဖြင့် ကမ္ဘာ​မြေ​ကြီး​ပေါ်​တွင်​နေ​ထိုင်​သော​သူ​အား​လုံး​တို့​ကို​လှည့်​ဖြား​၍ ဓား​ဒဏ်​ရာ​ရှိ​သော်​လည်း အ​သက်​ရှင်​ခဲ့​သော​သား​ရဲ​၏​ရုပ်​တု​ကို​ပြု​လုပ်​ရန် ကမ္ဘာ​မြေ​ကြီး​ပေါ်​၌​နေ​ထိုင်​သော​သူ​တို့​အား​စေ​ခိုင်း​၏။</div>
<div class="v" id="v15"><span class="vn">15</span> တစ်​ဖန် သား​ရဲ​၏​ရုပ်​တု​သည် စ​ကား​ပြော​နိုင်​ရန်​နှင့် သား​ရဲ​၏​ရုပ်​တု​ကို​မ​ကိုး​ကွယ်​သော​သူ​ရှိ​သ​မျှ​တို့​ကို သတ်​ဖြတ်​စေ​ရန် ထို​သား​ရဲ​၏​ရုပ်​တု​အား အ​သက်​သွင်း​ပေး​နိုင်​သော​အ​ခွင့်​ကို ရ​ရှိ​လေ​၏။</div>
<div class="v" id="v16"><span class="vn">16</span> ထို့​ပြင် လူ​ကြီး​ဖြစ်​စေ၊ လူ​ငယ်​ဖြစ်​စေ၊ ချမ်း​သာ​သော​သူ​ဖြစ်​စေ၊ ဆင်း​ရဲ​သော​သူ​ဖြစ်​စေ၊ လွတ်​လပ်​သူ​ဖြစ်​စေ၊ ကျွန်​ဖြစ်​စေ၊ လူ​အ​ပေါင်း​တို့​အား သူ​တို့​၏​လက်​ယာ​လက်​ပေါ်​၌ သို့​မ​ဟုတ် န​ဖူး​ပေါ်​၌ အ​မှတ်​တံ​ဆိပ်​ကို​ရိုက်​နှိပ်​စေ​၍</div>
<div class="v" id="v17"><span class="vn">17</span> သား​ရဲ​၏​အ​မည် သို့​မ​ဟုတ် သူ့​အ​မည်​၏​ကိန်း​ဂ​ဏန်း​ဖြစ်​သည့် ထို​အ​မှတ်​တံ​ဆိပ်​မ​ရှိ​လျှင် မည်​သူ​မျှ အ​ရောင်း​အ​ဝယ်​မ​ပြု​နိုင်​ရန်​စီ​ရင်​လေ​၏။</div>
<div class="v" id="v18"><span class="vn">18</span> <span class="br-p"><br><br></span>ဤ​နေ​ရာ​တွင် ဉာဏ်​ပ​ညာ​ရှိ​ရန်​လို​အပ်​၏။ ထိုး​ထွင်း​ဉာဏ်​ရှိ​သော​သူ​သည် သား​ရဲ​၏​ကိန်း​ဂ​ဏန်း​ကို​တွက်​ချက်​ပါ​စေ။ အ​ကြောင်း​မူ​ကား ၎င်း​သည် လူ​တစ်​ဦး​၏​ကိန်း​ဂ​ဏန်း​ဖြစ်​ပြီး ထို​ကိန်း​ဂ​ဏန်း​မှာ ခြောက်​ရာ​ခြောက်​ဆယ့်​ခြောက်​ဖြစ်​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဗျာ ၁၇:၃၊ ၇-၁၂။ ဒံ ၇:၃။</div>
<div class="fn"><sup class="fnt"><a name="fn2" href="#fnm2">2</a></sup> အ​ချို့​မူ​ရင်း​ကျမ်း​၌ “များ”မ​ပါ။</div>
<div class="fn"><sup class="fnt"><a name="fn3" href="#fnm3">3</a></sup> ဒံ ၇:၈၊ ၂၅၊ ၁၁:၃၆။</div>
<div class="fn"><sup class="fnt"><a name="fn4" href="#fnm4">4</a></sup> ဒံ ၇:၂၀-၂၁၊ ၂၅။</div>
<div class="fn"><sup class="fnt"><a name="fn5" href="#fnm5">5</a></sup> မ ၁၁:၁၅၊ ၁၃:၉၊ ၄၃၊ မာ ၄:၉၊ ၂၃၊ ၇:၁၆၊ လု ၈:၈၊ ၁၄:၃၅၊ ဗျာ ၂:၇၊ ၁၁၊ ၁၇၊ ၂၉၊ ၃:၆၊ ၁၃၊ ၂၂။</div>
<div class="fn"><sup class="fnt"><a name="fn6" href="#fnm6">6</a></sup> အ​ချို့​မူ​ရင်း​ကျမ်း​၌ “သူ​တစ်​ပါး​ကို ဖမ်း​ဆီး​ခေါ်​ဆောင်​သွား​သော​သူ”</div>
<div class="fn"><sup class="fnt"><a name="fn7" href="#fnm7">7</a></sup> ယေ ၁၅:၂၊ ၄၃:၁၁။</div>
<div class="fn"><sup class="fnt"><a name="fn8" href="#fnm8">8</a></sup> မ ၂၄:၂၄၊ မာ ၁၃:၂၂၊ ၂သက် ၉-၁၀။</div>
</div>
<!-- PARSED ABOVE; EDITING MAY BREAK PARSER -->
</body></html>