<html><head>
<meta http-equiv="Content-Type" content="text/html;charset=utf-8" />
<title>Rev 16 &ndash; ဗျာ​ဒိတ်​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 16);">
<div id="navbar"><a href="../index.html">Myanmar Standard Bible</a> &ndash; <b>ဗျာ​ဒိတ်​ကျမ်း</b> &ndash; <a href="Rev_1.html">1</a> ... <a href="Rev_14.html">14</a> <a href="Rev_15.html">15</a> <b>16</b> <a href="Rev_17.html">17</a> <a href="Rev_18.html">18</a> ... <a href="Rev_22.html">22</a> </div><hr>
<h1>Rev 16</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ပ​ထ​မ​အ​မျက်​တော်​ဖ​လား</h2><span class="vn">1</span> <span class="br-p"><br><br></span>ထို့​နောက် ဗိ​မာန်​တော်​ထဲ​မှ​ကျယ်​လောင်​သော​အ​သံ​က “သွား​ကြ​လော့။ ဘု​ရား​သ​ခင်​၏​ပြင်း​စွာ​သော​ဒေါ​သ​ဖ​လား​ခု​နစ်​လုံး​ကို မြေ​ကြီး​ပေါ်​သို့​သွန်း​လောင်း​ကြ​လော့”​ဟု ကောင်း​ကင်​တ​မန်​ခု​နစ်​ပါး​တို့​အား ဆို​သည်​ကို ငါ​ကြား​ရ​၏။</div>
<div class="v" id="v2"><span class="vn">2</span> ပ​ထ​မ​ကောင်း​ကင်​တ​မန်​သည် သွား​၍ သူ​၏​ဖ​လား​ကို မြေ​ကြီး​ပေါ်​သို့​သွန်း​လောင်း​သော​အ​ခါ သား​ရဲ​၏​အ​မှတ်​တံ​ဆိပ်​ရှိ​သော​သူ​နှင့် သူ​၏​ရုပ်​တု​ကို​ကိုး​ကွယ်​သော​သူ​များ​၌ အ​လွန်​ဆိုး​ရွား​သော​အ​နာ​စိမ်း​များ​ပေါက်​လေ​၏။</div>
<div class="v" id="v3"><h2>ဒု​တိ​ယ​အ​မျက်​တော်​ဖ​လား</h2><span class="vn">3</span> <span class="br-p"><br><br></span>ဒု​တိ​ယ​ကောင်း​ကင်​တ​မန်​သည် သူ​၏​ဖ​လား​ကို ပင်​လယ်​ပေါ်​သို့​သွန်း​လောင်း​သော​အ​ခါ ရေ​သည် သေ​သော​သူ​၏​သွေး​ကဲ့​သို့​ဖြစ်​သွား​၍ ပင်​လယ်​ထဲ​၌​ရှိ​သော သက်​ရှိ​သတ္တ​ဝါ​အား​လုံး​သေ​ကြ​၏။</div>
<div class="v" id="v4"><h2>တ​တိ​ယ​အ​မျက်​တော်​ဖ​လား</h2><span class="vn">4</span> <span class="br-p"><br><br></span>တ​တိ​ယ​ကောင်း​ကင်​တ​မန်​သည် သူ​၏​ဖ​လား​ကို မြစ်​များ​နှင့် စမ်း​ရေ​များ​ပေါ်​သို့​သွန်း​လောင်း​သော​အ​ခါ ရေ​သည်​သွေး​ဖြစ်​သွား​လေ​၏။</div>
<div class="v" id="v5"><span class="vn">5</span> ထို​အ​ခါ ရေ​နှင့်​ဆိုင်​သော​ကောင်း​ကင်​တ​မန်​က “ယ​ခု​ရှိ​လျက် ယ​ခင်​က​လည်း​ရှိ​သည့် သန့်​ရှင်း​တော်​မူ​သော​အ​ရှင်၊ ဤ​အ​မှု​အ​ရာ​များ​ကို ကိုယ်​တော်​စီ​ရင်​တော်​မူ​သော​ကြောင့် ကိုယ်​တော်​သည်​ဖြောင့်​မတ်​ပါ​၏။</div>
<div class="v" id="v6"><span class="vn">6</span> အ​ကြောင်း​မူ​ကား ထို​သူ​တို့​သည် သန့်​ရှင်း​သူ​များ​နှင့် ပ​ရော​ဖက်​များ​၏​သွေး​ကို သွန်း​ခဲ့​ကြ​သည်​ဖြစ်​၍ ကိုယ်​တော်​သည် ထို​သွေး​တို့​ကို သူ​တို့​အား​သောက်​ရန် ပေး​တော်​မူ​ပြီ။ သူ​တို့​သည် ထို​သို့​ခံ​ရ​ရန် ထိုက်​တန်​ပေ​၏”​ဟု ဆို​သည်​ကို ငါ​ကြား​ရ​၏။</div>
<div class="v" id="v7"><span class="vn">7</span> ယဇ်​ပလ္လင်​က​လည်း “မှန်​ပါ​၏။ အ​နန္တ​တန်​ခိုး​နှင့်​ပြည့်​စုံ​တော်​မူ​သော ထာ​ဝ​ရ​အ​ရှင်​ဘု​ရား​သ​ခင်၊ ကိုယ်​တော်​၏​စီ​ရင်​တော်​မူ​ချက်​တို့​သည် မှန်​ကန်​၍ တ​ရား​မျှ​တ​ပါ​၏”​ဟု ပြော​ဆို​သည်​ကို ငါ​ကြား​ရ​၏။</div>
<div class="v" id="v8"><h2>စ​တုတ္ထ​အ​မျက်​တော်​ဖ​လား</h2><span class="vn">8</span> <span class="br-p"><br><br></span>စ​တုတ္ထ​ကောင်း​ကင်​တ​မန်​သည် သူ​၏​ဖ​လား​ကို နေ​ပေါ်​သို့​သွန်း​လောင်း​သော​အ​ခါ နေ​သည် လူ​တို့​အား မီး​ဖြင့်​လောင်​ရ​သော​အ​ခွင့်​ကို​ရ​၏။</div>
<div class="v" id="v9"><span class="vn">9</span> လူ​တို့​သည် ပြင်း​ထန်​သော​အ​ပူ​ရှိန်​ကြောင့် နေ​လောင်​ဒဏ်​ခံ​ရ​သ​ဖြင့် ဤ​ဘေး​ဒဏ်​များ​အ​ပေါ်​အ​ခွင့်​အာ​ဏာ​ရှိ​သော ဘု​ရား​သ​ခင်​၏​နာ​မ​တော်​ကို စော်​ကား​ပြော​ဆို​၍ နောင်​တ​လည်း​မ​ရ၊ ဘု​ရား​သ​ခင်​၏​ဘုန်း​တော်​ကို​လည်း မ​ချီး​မွမ်း​ကြ​ပေ။</div>
<div class="v" id="v10"><h2>ပဉ္စ​မ​အ​မျက်​တော်​ဖ​လား</h2><span class="vn">10</span> <span class="br-p"><br><br></span>ပဉ္စ​မ​ကောင်း​ကင်​တ​မန်​သည် သူ​၏​ဖ​လား​ကို သား​ရဲ​၏​ပလ္လင်​ပေါ်​သို့​သွန်း​လောင်း​သော​အ​ခါ သား​ရဲ​၏​နိုင်​ငံ​သည် မှောင်​မိုက်​အ​တိ​ဖြစ်​သွား​၍ လူ​တို့​သည် နာ​ကျင်​ခြင်း​ဝေ​ဒ​နာ​ကြောင့် မိ​မိ​တို့​လျှာ​ကို​ကိုက်​ခဲ​ကြ​၏။</div>
<div class="v" id="v11"><span class="vn">11</span> လူ​တို့​သည် သူ​တို့​ခံ​ရ​သော​နာ​ကျင်​ခြင်း​ဝေ​ဒ​နာ​နှင့် သူ​တို့​၏​အ​နာ​စိမ်း​တို့​ကြောင့် ကောင်း​ကင်​ဘုံ​ရှင်​ဘု​ရား​သ​ခင်​ကို စော်​ကား​ပြော​ဆို​၍ မိ​မိ​တို့​ပြု​သော​အ​မှု​များ​အ​တွက် နောင်​တ​မ​ရ​ကြ​ပေ။</div>
<div class="v" id="v12"><h2>ဆဋ္ဌ​မ​အ​မျက်​တော်​ဖ​လား</h2><span class="vn">12</span> <span class="br-p"><br><br></span>ဆဋ္ဌ​မ​ကောင်း​ကင်​တ​မန်​သည် သူ​၏​ဖ​လား​ကို ကြီး​မား​သော​ယူ​ဖ​ရေး​တီး​မြစ်​ပေါ်​သို့​သွန်း​လောင်း​သော​အ​ခါ အ​ရှေ့​ပြည်​မှ​ဘု​ရင်​များ​အ​တွက် လမ်း​ကို​ပြင်​ဆင်​ပေး​ရန် မြစ်​ရေ​သည်​ခန်း​ခြောက်​သွား​လေ​၏။<sup class="fnm"><a name="fnm1" href="#fn1">1</a></sup></div>
<div class="v" id="v13"><span class="vn">13</span> ထို့​နောက် န​ဂါး​၏​ခံ​တွင်း​မှ​လည်း​ကောင်း၊ သား​ရဲ​၏​ခံ​တွင်း​မှ​လည်း​ကောင်း၊ ပ​ရော​ဖက်​အ​တု​အ​ယောင်​၏​ခံ​တွင်း​မှ​လည်း​ကောင်း ဖား​နှင့်​တူ​သည့် ညစ်​ညူး​သော​ဝိ​ညာဉ်​သုံး​ပါး ထွက်​လာ​သည်​ကို ငါ​မြင်​ရ​၏။</div>
<div class="v" id="v14"><span class="vn">14</span> ထို​ဝိ​ညာဉ်​တို့​သည် နိ​မိတ်​လက္ခ​ဏာ​များ​ကို​ပြု​သော နတ်​ဆိုး​တို့​၏​ဝိ​ညာဉ်​များ​ဖြစ်​ကြ​၏။ ၎င်း​တို့​သည် ကမ္ဘာ​တစ်​ဝန်း​လုံး​ရှိ ဘု​ရင်​များ​ကို အ​နန္တ​တန်​ခိုး​ရှင်​ဘု​ရား​သ​ခင်​၏​နေ့​ရက်​ကြီး​နှင့်​ဆိုင်​သော​စစ်​ပွဲ​အ​တွက်​စု​ဝေး​စေ​ရန် ထို​ဘု​ရင်​များ​ထံ​သို့ ထွက်​ခွာ​သွား​ကြ​၏။</div>
<div class="v" id="v15"><span class="vn">15</span> <span class="fmt-words-of-jesus">(</span><span class="fmt-words-of-jesus">ကြည့်​ရှု</span>​<span class="fmt-words-of-jesus">လော့</span><span class="fmt-words-of-jesus">။</span> <span class="fmt-words-of-jesus">ငါ</span>​<span class="fmt-words-of-jesus">သည်</span> <span class="fmt-words-of-jesus">သူ​ခိုး</span>​<span class="fmt-words-of-jesus">ကဲ့​သို့</span>​<span class="fmt-words-of-jesus">လာ</span>​<span class="fmt-words-of-jesus">မည်</span><span class="fmt-words-of-jesus">။</span><sup class="fnm"><a name="fnm2" href="#fn2">2</a></sup><span class="fmt-words-of-jesus">အ​ဝတ်​မ​ပါ</span>​<span class="fmt-words-of-jesus">အ​ချည်း​စည်း</span>​<span class="fmt-words-of-jesus">ဖြင့်</span>​<span class="fmt-words-of-jesus">သွား​လာ</span>​<span class="fmt-words-of-jesus">၍</span> <span class="fmt-words-of-jesus">မိ​မိ</span>​<span class="fmt-words-of-jesus">အ​ရှက်</span>​<span class="fmt-words-of-jesus">ကို</span> <span class="fmt-words-of-jesus">လူ</span>​<span class="fmt-words-of-jesus">တို့</span>​<span class="fmt-words-of-jesus">မြင်</span>​<span class="fmt-words-of-jesus">ရ</span>​<span class="fmt-words-of-jesus">သည့်</span>​<span class="fmt-words-of-jesus">အ​ဖြစ်</span>​<span class="fmt-words-of-jesus">မျိုး</span>​<span class="fmt-words-of-jesus">မ</span>​<span class="fmt-words-of-jesus">ရှိ</span>​<span class="fmt-words-of-jesus">စေ​ရန်</span> <span class="fmt-words-of-jesus">မိ​မိ</span>​<span class="fmt-words-of-jesus">အ​ဝတ်</span>​<span class="fmt-words-of-jesus">များ</span>​<span class="fmt-words-of-jesus">ကို</span>​<span class="fmt-words-of-jesus">ထိန်း​သိမ်း</span>​<span class="fmt-words-of-jesus">လျက်</span> <span class="fmt-words-of-jesus">သ​တိ</span>​<span class="fmt-words-of-jesus">နှင့်</span>​<span class="fmt-words-of-jesus">စောင့်</span>​<span class="fmt-words-of-jesus">နေ</span>​<span class="fmt-words-of-jesus">သော</span>​<span class="fmt-words-of-jesus">သူ</span>​<span class="fmt-words-of-jesus">သည်</span> <span class="fmt-words-of-jesus">မင်္ဂ​လာ</span>​<span class="fmt-words-of-jesus">ရှိ</span>​<span class="fmt-words-of-jesus">၏</span><span class="fmt-words-of-jesus">။</span><span class="fmt-words-of-jesus">)</span></div>
<div class="v" id="v16"><span class="vn">16</span> ထို​ဝိ​ညာဉ်​တို့​သည် ဘု​ရင်​များ​ကို ဟေ​ဗြဲ​ဘာ​သာ​စ​ကား​အား​ဖြင့် အာ​မ​ဂေ​ဒုန်​ဟု​ခေါ်​သော​အ​ရပ်​၌ စု​ဝေး​စေ​ကြ​၏။</div>
<div class="v" id="v17"><h2>သတ္တ​မ​အ​မျက်​တော်​ဖ​လား</h2><span class="vn">17</span> <span class="br-p"><br><br></span>သတ္တ​မ​ကောင်း​ကင်​တ​မန်​သည် သူ​၏​ဖ​လား​ကို အာ​ကာ​သ​ထဲ​သို့​သွန်း​လောင်း​သော​အ​ခါ ဗိ​မာန်​တော်​<sup class="fnm"><a name="fnm3" href="#fn3">3</a></sup>ထဲ​ရှိ ပလ္လင်​တော်​မှ ကျယ်​လောင်​သော​အ​သံ​ထွက်​ပေါ်​လာ​၍ “အ​မှု​ပြီး​မြောက်​ပြီ”​ဟု ဆို​၏။</div>
<div class="v" id="v18"><span class="vn">18</span> ထို​အ​ခါ လျှပ်​စီး​လက်​ခြင်း၊ အ​သံ​မြည်​ဟည်း​ခြင်း​နှင့် မိုး​ချုန်း​ခြင်း​များ​ဖြစ်​ပေါ်​လာ​၍ င​လျင်​ပြင်း​ထန်​စွာ​လှုပ်​လေ​၏။<sup class="fnm"><a name="fnm4" href="#fn4">4</a></sup> မြေ​ကြီး​ပေါ်​တွင် လူ​ဖြစ်​ပေါ်​လာ​ချိန်​မှ​စ​၍ ထို​မျှ​လောက်​ကြီး​မား​၍​ပြင်း​ထန်​သော​င​လျင်​မျိုး​သည် မ​ဖြစ်​ခဲ့​ဖူး​ပေ။</div>
<div class="v" id="v19"><span class="vn">19</span> မြို့​ကြီး​သည် သုံး​ပိုင်း​ကွဲ​သွား​၍ တိုင်း​နိုင်​ငံ​တို့​၏​မြို့​များ​သည်​လည်း ပြို​လဲ​ကြ​ကုန်​၏။ ဘု​ရား​သ​ခင်​သည် မိ​မိ​၏​အ​မျက်​တော်​နှင့်​ဆိုင်​သည့် ပြင်း​စွာ​သော​ဒေါ​သ​စ​ပျစ်​ဝိုင်​ခွက်​ကို​ပေး​ရန် ဘေ​ဘီ​လုံ​မြို့​ကြီး​ကို​သ​တိ​ရ​တော်​မူ​၏။</div>
<div class="v" id="v20"><span class="vn">20</span> ကျွန်း​ရှိ​သ​မျှ​တို့​သည် ပျောက်​လွင့်​သွား​၍ တောင်​များ​ကို​လည်း မ​တွေ့​ရ​တော့​ပေ။<sup class="fnm"><a name="fnm5" href="#fn5">5</a></sup></div>
<div class="v" id="v21"><span class="vn">21</span> ကောင်း​ကင်​မှ​လည်း ပေါင်​တစ်​ရာ​<sup class="fnm"><a name="fnm6" href="#fn6">6</a></sup>ခန့်​လေး​သော​မိုး​သီး​ကြီး​များ​သည် လူ​တို့​အ​ပေါ်​သို့​ကျ​လေ​၏။ ဤ​ဘေး​ဒဏ်​သည် အ​လွန်​ပြင်း​ထန်​သ​ဖြင့် လူ​တို့​သည် ထို​မိုး​သီး​၏​ဘေး​ဒဏ်​ကြောင့် ဘု​ရား​သ​ခင်​ကို​စော်​ကား​ပြော​ဆို​ကြ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဟေ​ရှာ ၁၁:၁၅။</div>
<div class="fn"><sup class="fnt"><a name="fn2" href="#fnm2">2</a></sup> မ ၂၄:၄၃-၄၄၊ လု ၁၂:၃၉-၄၀၊ ၁သက် ၅:၂၊ ၂ပေ ၃:၁၀၊ ဗျာ ၃:၃။</div>
<div class="fn"><sup class="fnt"><a name="fn3" href="#fnm3">3</a></sup> အ​ချို့​မူ​ရင်း​ကျမ်း​၌ “ကောင်း​ကင်​ဗိ​မာန်​တော်”</div>
<div class="fn"><sup class="fnt"><a name="fn4" href="#fnm4">4</a></sup> ဗျာ ၈:၅၊ ၁၁:၁၉။</div>
<div class="fn"><sup class="fnt"><a name="fn5" href="#fnm5">5</a></sup> ဗျာ ၆:၁၄။</div>
<div class="fn"><sup class="fnt"><a name="fn6" href="#fnm6">6</a></sup> တိုက်​ရိုက်​ပြန်​ဆို​လျှင် “တစ်​တာ​လန်”</div>
</div>
<!-- PARSED ABOVE; EDITING MAY BREAK PARSER -->
</body></html>