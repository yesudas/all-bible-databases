<html><head>
<meta http-equiv="Content-Type" content="text/html;charset=utf-8" />
<title>Rev 17 &ndash; ဗျာ​ဒိတ်​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 17);">
<div id="navbar"><a href="../index.html">Myanmar Standard Bible</a> &ndash; <b>ဗျာ​ဒိတ်​ကျမ်း</b> &ndash; <a href="Rev_1.html">1</a> ... <a href="Rev_15.html">15</a> <a href="Rev_16.html">16</a> <b>17</b> <a href="Rev_18.html">18</a> <a href="Rev_19.html">19</a> ... <a href="Rev_22.html">22</a> </div><hr>
<h1>Rev 17</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>နီ​မြန်း​သော​သား​ရဲ​ပေါ်​၌​ထိုင်​နေ​သော မိန်း​မ</h2><span class="vn">1</span> <span class="br-p"><br><br></span>ထို့​နောက် ဖ​လား​ခု​နစ်​လုံး​ရှိ​သော ကောင်း​ကင်​တ​မန်​ခု​နစ်​ပါး​ထဲ​မှ တစ်​ပါး​သည်​လာ​၍ ငါ​နှင့်​စ​ကား​ပြော​လျက် “လာ​ပါ။ များ​စွာ​သော​ရေ​တို့​အ​ပေါ်​ထိုင်​နေ​သော ပြည့်​တန်​ဆာ​မ​ကြီး​ခံ​ရ​မည့် တ​ရား​စီ​ရင်​ခြင်း​ကို သင့်​အား ငါ​ပြ​မည်။</div>
<div class="v" id="v2"><span class="vn">2</span> ကမ္ဘာ​မြေ​ကြီး​၏​ရှင်​ဘု​ရင်​တို့​သည် သူ​နှင့်​အ​တူ​တ​ရား​နှင့်​မ​ညီ​မေ​ထုန်​ပြု​ကြ​ပြီး ကမ္ဘာ​မြေ​ကြီး​ပေါ်​၌​နေ​ထိုင်​သော​သူ​တို့​သည်​လည်း သူ​၏​တ​ရား​နှင့်​မ​ညီ​မေ​ထုန်​ပြု​ခြင်း​စ​ပျစ်​ဝိုင်​ဖြင့် ယစ်​မူး​ကြ​၏”​<sup class="fnm"><a name="fnm1" href="#fn1">1</a></sup>ဟု မြွက်​ဆို​ပြီး​လျှင်</div>
<div class="v" id="v3"><span class="vn">3</span> ငါ့​ကို ဝိ​ညာဉ်​တော်​အား​ဖြင့် တော​ကန္တာ​ရ​ထဲ​သို့ ခေါ်​ဆောင်​သွား​လေ​၏။ ထို​အ​ခါ ခေါင်း​ခု​နစ်​လုံး​နှင့်​ဦး​ချို​ဆယ်​ချောင်း​ရှိ​၍ ဘု​ရား​သ​ခင်​ကို​စော်​ကား​သော အ​မည်​နာ​မ​များ​ဖြင့်​ပြည့်​နေ​သည့် နီ​မြန်း​သော​သား​ရဲ​<sup class="fnm"><a name="fnm2" href="#fn2">2</a></sup>ပေါ်​၌ ထိုင်​နေ​သော​မိန်း​မ​တစ်​ယောက်​ကို ငါ​မြင်​ရ​၏။</div>
<div class="v" id="v4"><span class="vn">4</span> ထို​မိန်း​မ​သည် ခ​ရမ်း​ရောင်​နှင့် နီ​မြန်း​သော​အ​ရောင်​တို့​ကို ဝတ်​ဆင်​ထား​လျက် ရွှေ၊ ကျောက်​မျက်​ရ​တ​နာ​နှင့် ပု​လဲ​တို့​ဖြင့် တန်​ဆာ​ဆင်​ထား​ကာ သူ​၏​လက်​၌ ရွံ​ရှာ​ဖွယ်​ရာ​များ​နှင့် မိ​မိ​၏​တ​ရား​နှင့်​မ​ညီ​မေ​ထုန်​ပြု​ခြင်း​၏​ညစ်​ညူး​သော​အ​ရာ​များ​ဖြင့်​ပြည့်​နေ​သော ရွှေ​ခွက်​ကို ကိုင်​ထား​၏။</div>
<div class="v" id="v5"><span class="vn">5</span> သူ​၏​န​ဖူး​ပေါ်​၌​ရေး​ထား​သည့် လျှို့​ဝှက်​နက်​နဲ​သော​အ​မည်​နာ​မ​မှာ “ဘေ​ဘီ​လုံ​မြို့​ကြီး၊ ပြည့်​တန်​ဆာ​တို့​နှင့်​ကမ္ဘာ​မြေ​ကြီး​ပေါ်​မှ​ရွံ​ရှာ​ဖွယ်​ရာ​များ​၏​အ​မိ”​ဟူ​၍​ဖြစ်​၏ ။</div>
<div class="v" id="v6"><span class="vn">6</span> ထို​မိန်း​မ​သည် သန့်​ရှင်း​သူ​တို့​၏​သွေး​နှင့် ယေ​ရှု​၏​သက်​သေ​များ​၏​သွေး​တို့​ဖြင့် ယစ်​မူး​နေ​သည်​ကို ငါ​မြင်​ရ​၏။ ငါ​သည် သူ့​ကို​မြင်​ရ​သော​အ​ခါ အ​လွန်​အံ့​ဩ​မိ​၏။</div>
<div class="v" id="v7"><h2>သား​ရဲ​နှင့် ၎င်း​ပေါ်​ထိုင်​နေ​သော​မိန်း​မ​တို့​၏​အ​ဓိပ္ပါယ်</h2><span class="vn">7</span> <span class="br-p"><br><br></span>ထို​အ​ခါ ကောင်း​ကင်​တ​မန်​က “သင်​သည် အ​ဘယ်​ကြောင့်​အံ့​ဩ​သ​နည်း။ ထို​မိန်း​မ​နှင့် သူ့​ကို​သယ်​ဆောင်​သော ခေါင်း​ခု​နစ်​လုံး​နှင့်​ဦး​ချို​ဆယ်​ချောင်း​ရှိ​သည့် သား​ရဲ​တို့​၏​လျှို့​ဝှက်​နက်​နဲ​သော​အ​ချက်​ကို သင့်​အား ငါ​ပြော​ပြ​မည်။</div>
<div class="v" id="v8"><span class="vn">8</span> သင်​မြင်​ရ​သော​သား​ရဲ​သည် ယ​ခင်​က​ရှိ​ခဲ့​ပြီး ယ​ခု​မ​ရှိ၊ မ​ကြာ​မီ အ​တိုင်း​မ​သိ​နက်​ရှိုင်း​ရာ​ထဲ​မှ​တက်​လာ​၍ ပျက်​စီး​ခြင်း​သို့​ရောက်​မည်​ဖြစ်​၏။ ကမ္ဘာ​မြေ​ကြီး​ပေါ်​၌​နေ​ထိုင်​သော​သူ​တို့​ထဲ​တွင် ကမ္ဘာ​တည်​ချိန်​မှ​စ​၍ အ​သက်​စာ​စောင်​၌​စာ​ရင်း​မ​ဝင်​သော​သူ​တို့​သည် ယ​ခင်​က​ရှိ​ခဲ့​ပြီး ယ​ခု​မ​ရှိ၊ မ​ကြာ​မီ​ရောက်​လာ​မည့် ထို​သား​ရဲ​ကို​မြင်​လျက် အံ့​ဩ​ကြ​လိမ့်​မည်။</div>
<div class="v" id="v9"><span class="vn">9</span> <span class="br-p"><br><br></span>ဤ​နေ​ရာ​တွင် ဉာဏ်​ပ​ညာ​ပါ​သော​အ​သိ​စိတ်​ရှိ​ရန်​လို​အပ်​၏။ ခေါင်း​ခု​နစ်​လုံး​သည် ထို​မိန်း​မ​ထိုင်​နေ​သော​တောင်​ခု​နစ်​လုံး​ဖြစ်​ပြီး</div>
<div class="v" id="v10"><span class="vn">10</span> ဘု​ရင်​ခု​နစ်​ပါး​လည်း​ဖြစ်​ကြ​၏။ ငါး​ပါး​သည် ကျ​ဆုံး​ပြီး တစ်​ပါး​သည် ယ​ခု​ရှိ​၏။ ကျန်​တစ်​ပါး​မှာ မ​ပေါ်​ထွန်း​သေး​ပေ။ ပေါ်​ထွန်း​လာ​သော​အ​ခါ​၌​လည်း ခေတ္တ​ခ​ဏ​သာ​တည်​ရ​လိမ့်​မည်။</div>
<div class="v" id="v11"><span class="vn">11</span> ယ​ခင်​ရှိ​ခဲ့​ပြီး ယ​ခု​မ​ရှိ​သော​သား​ရဲ​သည် အဋ္ဌ​မ​ဘု​ရင်​ဖြစ်​၏။ သူ​သည် ထို​ခု​နစ်​ပါး​ထဲ​မှ တစ်​ပါး​လည်း​ဖြစ်​ပြီး ပျက်​စီး​ခြင်း​သို့​ရောက်​ရ​လိမ့်​မည်။</div>
<div class="v" id="v12"><span class="vn">12</span> သင်​မြင်​ရ​သော​ဦး​ချို​ဆယ်​ချောင်း​ကား တိုင်း​နိုင်​ငံ​ကို​မ​ရ​သေး​သော ဘု​ရင်​ဆယ်​ပါး​ဖြစ်​ကြ​၏။<sup class="fnm"><a name="fnm3" href="#fn3">3</a></sup> သို့​သော် သူ​တို့​သည် သား​ရဲ​နှင့်​အ​တူ မင်း​အာ​ဏာ​စက်​ကို တို​တောင်း​သော​အ​ချိန်​တစ်​ခု​အ​တွင်း ရ​ရှိ​ကြ​လိမ့်​မည်။</div>
<div class="v" id="v13"><span class="vn">13</span> ထို​ဘု​ရင်​တို့​သည် တစ်​စိတ်​တစ်​သ​ဘော​တည်း​ရှိ​၍ မိ​မိ​တို့​၏​တန်​ခိုး​နှင့်​အ​ခွင့်​အာ​ဏာ​တို့​ကို သား​ရဲ​အား​ပေး​အပ်​ကြ​လိမ့်​မည်။</div>
<div class="v" id="v14"><span class="vn">14</span> သူ​တို့​သည် သိုး​သ​ငယ်​တော်​နှင့်​စစ်​တိုက်​ကြ​လိမ့်​မည်။ သို့​သော် သိုး​သ​ငယ်​တော်​သည် သူ​တို့​ကို​အ​နိုင်​ရ​တော်​မူ​လိမ့်​မည်။ အ​ကြောင်း​မူ​ကား ကိုယ်​တော်​သည် အ​ရှင်​တ​ကာ​တို့​၏​အ​ရှင်၊ ဘု​ရင်​တ​ကာ​တို့​၏​ဘု​ရင်​ဖြစ်​တော်​မူ​၏။ ကိုယ်​တော်​နှင့်​အ​တူ​ရှိ​သော​သူ​များ​သည်​လည်း ခေါ်​ယူ​တော်​မူ​ခြင်း​ခံ​ရ​သော​သူ၊ ရွေး​ကောက်​ခံ​ရ​သော​သူ​နှင့် သစ္စာ​ရှိ​သော​သူ​များ​ဖြစ်​ကြ​၏”​ဟု ဆို​၏။</div>
<div class="v" id="v15"><span class="vn">15</span> <span class="br-p"><br><br></span>ထို့​နောက် ထို​ကောင်း​ကင်​တ​မန်​က “သင်​မြင်​ရ​သော ပြည့်​တန်​ဆာ​ထိုင်​နေ​သည့်​ရေ​များ​သည် တိုင်း​နိုင်​ငံ​များ၊ ဘာ​သာ​စ​ကား​အ​မျိုး​မျိုး​ပြော​ဆို​သော လူ​မျိုး​များ​နှင့် လူ​ထု​ပ​ရိ​သတ်​များ​ဖြစ်​ကြ​၏။</div>
<div class="v" id="v16"><span class="vn">16</span> သင်​မြင်​ရ​သော ဦး​ချို​ဆယ်​ချောင်း​နှင့် သား​ရဲ​တို့​သည် ထို​ပြည့်​တန်​ဆာ​ကို​မုန်း​၍ သူ့​ကို​လုံး​လုံး​ပျက်​စီး​စေ​ကာ အ​ဝတ်​မ​ပါ​အ​ချည်း​စည်း​ဖြစ်​စေ​ကြ​လိမ့်​မည်။ သူ​၏​အ​သား​ကို​လည်း​ကိုက်​စား​၍ သူ့​ကို​မီး​ရှို့​ကြ​လိမ့်​မည်။</div>
<div class="v" id="v17"><span class="vn">17</span> အ​ကြောင်း​မူ​ကား ဘု​ရား​သ​ခင်​သည် မိ​မိ​၏​နှုတ်​က​ပတ်​တော်​များ​ပြည့်​စုံ​ခြင်း​သို့​ရောက်​သည်​အ​ထိ သူ​တို့​သည် တစ်​စိတ်​တည်း​တစ်​သ​ဘော​တည်း​ဖြစ်​လျက် မိ​မိ​တို့​၏​နိုင်​ငံ​များ​ကို သား​ရဲ​ထံ​ပေး​အပ်​ခြင်း​အား​ဖြင့် ဘု​ရား​သ​ခင်​၏​အ​ကြံ​အ​စည်​တော်​အ​တိုင်း ဆောင်​ရွက်​မည့်​သ​ဘော​ကို သူ​တို့​၏​စိတ်​နှ​လုံး​ထဲ​၌ ထည့်​သွင်း​တော်​မူ​၏။</div>
<div class="v" id="v18"><span class="vn">18</span> သင်​မြင်​ရ​သော​မိန်း​မ​သည် ကမ္ဘာ​မြေ​ကြီး​၏​ရှင်​ဘု​ရင်​တို့​ကို အုပ်​စိုး​သော​မြို့​ကြီး​ဖြစ်​၏”​ဟု ငါ့​အား​ဆို​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဟေ​ရှာ ၂၃:၁၇၊ ယေ ၅၁:၇။</div>
<div class="fn"><sup class="fnt"><a name="fn2" href="#fnm2">2</a></sup> ဗျာ ၁၃:၁။</div>
<div class="fn"><sup class="fnt"><a name="fn3" href="#fnm3">3</a></sup> ဒံ ၇:၂၄။</div>
</div>
<!-- PARSED ABOVE; EDITING MAY BREAK PARSER -->
</body></html>