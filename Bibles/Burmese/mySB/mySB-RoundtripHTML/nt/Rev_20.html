<html><head>
<meta http-equiv="Content-Type" content="text/html;charset=utf-8" />
<title>Rev 20 &ndash; ဗျာ​ဒိတ်​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 20);">
<div id="navbar"><a href="../index.html">Myanmar Standard Bible</a> &ndash; <b>ဗျာ​ဒိတ်​ကျမ်း</b> &ndash; <a href="Rev_1.html">1</a> ... <a href="Rev_18.html">18</a> <a href="Rev_19.html">19</a> <b>20</b> <a href="Rev_21.html">21</a> <a href="Rev_22.html">22</a> </div><hr>
<h1>Rev 20</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ချည်​နှောင်​ခြင်း​ခံ​ရ​သော​စာ​တန်</h2><span class="vn">1</span> <span class="br-p"><br><br></span>ထို့​နောက် ကောင်း​ကင်​တ​မန်​တစ်​ပါး​သည် အ​တိုင်း​မ​သိ​နက်​ရှိုင်း​ရာ​အ​ရပ်​၏​သော့​နှင့် ကြီး​မား​သော​သံ​ကြိုး​တို့​ကို မိ​မိ​လက်​၌​ကိုင်​ထား​လျက် ကောင်း​ကင်​မှ​ဆင်း​သက်​လာ​သည်​ကို ငါ​မြင်​ရ​၏။</div>
<div class="v" id="v2"><span class="vn">2</span> သူ​သည် မာရ်​နတ်​စာ​တန်​ဖြစ်​သည့် ရှေး​မြွေ​ဟောင်း​တည်း​ဟူ​သော​န​ဂါး​ကို​ဖမ်း​လျက် အ​နှစ်​တစ်​ထောင်​ချည်​နှောင်​ထား​၍</div>
<div class="v" id="v3"><span class="vn">3</span> အ​နှစ်​တစ်​ထောင်​ကုန်​ဆုံး​သည်​အ​ထိ လူ​များ​တို့​ကို နောက်​ထပ်​မ​လှည့်​ဖြား​နိုင်​ရန် သူ့​ကို အ​တိုင်း​မ​သိ​နက်​ရှိုင်း​ရာ​ထဲ​သို့​ပစ်​ချ​လျက် ပိတ်​လှောင်​ကာ အ​ပေါ်​မှ​တံ​ဆိပ်​ခတ်​ထား​လေ​၏။ ထို​အ​ချိန်​ကာ​လ​များ​ပြီး​မှ သူ့​ကို ခေတ္တ​ခ​ဏ​လွှတ်​ပေး​ရ​မည်​ဖြစ်​၏။</div>
<div class="v" id="v4"><h2>သန့်​ရှင်း​သူ​တို့ ခ​ရစ်​တော်​နှင့်​အ​တူ​စိုး​စံ​ကြ​ခြင်း</h2><span class="vn">4</span> <span class="br-p"><br><br></span>ထို့​နောက် ပလ္လင်​များ​နှင့် ၎င်း​တို့​အ​ပေါ်​တွင်​ထိုင်​နေ​သော​သူ​တို့​ကို ငါ​မြင်​ရ​၏။ ထို​သူ​တို့​သည် တ​ရား​စီ​ရင်​ခွင့်​ကို​ရ​ကြ​၏။ တစ်​ဖန် ယေ​ရှု​နှင့်​ဆိုင်​သော​သက်​သေ​ခံ​ချက်​အ​တွက်​လည်း​ကောင်း၊ ဘု​ရား​သ​ခင်​၏​နှုတ်​က​ပတ်​တော်​အ​တွက်​လည်း​ကောင်း ခေါင်း​ဖြတ်​ခံ​ရ​သော​သူ​တို့​၏​ဝိ​ညာဉ်​များ​မှ​စ​၍ သား​ရဲ​နှင့်​သား​ရဲ​၏​ရုပ်​တု​ကို​မ​ကိုး​ကွယ်၊ သူ​၏​အ​မှတ်​တံ​ဆိပ်​ကို​လည်း မိ​မိ​တို့​၏​န​ဖူး သို့​မ​ဟုတ် လက်​တွင် မ​ခံ​ယူ​သော​သူ​တို့​ကို ငါ​မြင်​ရ​၏။ သူ​တို့​သည် အ​သက်​ပြန်​ရှင်​၍ အ​နှစ်​တစ်​ထောင်​ပတ်​လုံး ခ​ရစ်​တော်​နှင့်​အ​တူ​စိုး​စံ​ကြ​၏။</div>
<div class="v" id="v5"><span class="vn">5</span> အ​ခြား​သော​သေ​လွန်​သူ​တို့​သည် အ​နှစ်​တစ်​ထောင်​ကုန်​ဆုံး​သည်​အ​ထိ အ​သက်​ပြန်​မ​ရှင်​ကြ​ပေ။ ဤ​သည်​ကား ပ​ထ​မ​ရှင်​ပြန်​ထ​မြောက်​ခြင်း​ဖြစ်​၏။</div>
<div class="v" id="v6"><span class="vn">6</span> ပ​ထ​မ​ရှင်​ပြန်​ထ​မြောက်​ခြင်း​၌​ပါ​သော​သူ​သည် မင်္ဂ​လာ​ရှိ​သူ၊ သန့်​ရှင်း​သူ​ဖြစ်​၏။ ဒု​တိ​ယ​သေ​ခြင်း​သည် သူ​တို့​အ​ပေါ်​မည်​သည့်​အ​ခွင့်​အာ​ဏာ​မျှ​မ​ရှိ။ သူ​တို့​သည် ဘု​ရား​သ​ခင်​နှင့်​ခ​ရစ်​တော်​၏​ယဇ်​ပု​ရော​ဟိတ်​များ​ဖြစ်​ကြ​ပြီး ခ​ရစ်​တော်​နှင့်​အ​တူ အ​နှစ်​တစ်​ထောင်​စိုး​စံ​ကြ​လိမ့်​မည်။</div>
<div class="v" id="v7"><h2>နှိမ်​နှင်း​ခြင်း​ခံ​ရ​သော​စာ​တန်​၏​တော်​လှန်​မှု</h2><span class="vn">7</span> <span class="br-p"><br><br></span>ထို​အ​နှစ်​တစ်​ထောင်​ကုန်​ဆုံး​သော​အ​ခါ စာ​တန်​သည် သူ​ချုပ်​နှောင်​ခံ​ရ​ရာ​အ​ကျဉ်း​ထောင်​မှ လွှတ်​ပေး​ခြင်း​ခံ​ရ​၍</div>
<div class="v" id="v8"><span class="vn">8</span> ကမ္ဘာ​မြေ​ကြီး​လေး​မျက်​နှာ​ရှိ လူ​မျိုး​များ​ဖြစ်​ကြ​သည့် ဂေါ​ဂ၊ မာ​ဂေါ​ဂ​ကို​လှည့်​ဖြား​ရန်​နှင့် စစ်​ပွဲ​အ​တွက် သူ​တို့​ကို​စု​ဝေး​စေ​ရန် ထွက်​သွား​လိမ့်​မည်။ သူ​တို့​၏​အ​ရေ​အ​တွက်​သည် သ​မုဒ္ဒ​ရာ​သဲ​ပွင့်​များ​နှင့်​အ​မျှ​ရှိ​ကြ​၏။</div>
<div class="v" id="v9"><span class="vn">9</span> သူ​တို့​သည် ကမ္ဘာ​မြေ​ကြီး​၏​ကျယ်​ပြန့်​သော​အ​ရပ်​သို့​ချီ​တက်​လာ​၍ သန့်​ရှင်း​သူ​တို့​၏​စ​ခန်း​နှင့် ချစ်​တော်​မူ​သော​မြို့​ကို ဝိုင်း​ကြ​၏။ ထို​အ​ခါ ကောင်း​ကင်​မှ<sup class="fnm"><a name="fnm1" href="#fn1">1</a></sup> မီး​ကျ​လာ​၍ သူ​တို့​ကို​လောင်​ကျွမ်း​လေ​၏။<sup class="fnm"><a name="fnm2" href="#fn2">2</a></sup></div>
<div class="v" id="v10"><span class="vn">10</span> သူ​တို့​ကို​လှည့်​ဖြား​သော​မာရ်​နတ်​သည်​လည်း သား​ရဲ​နှင့်​ပ​ရော​ဖက်​အ​တု​အ​ယောင်​တို့​ရှိ​ရာ ကန့်​နှင့်​ရော​သော​မီး​အိုင်​ထဲ​သို့ ပစ်​ချ​ခြင်း​ခံ​ရ​၏။ သူ​တို့​သည် ထို​နေ​ရာ​၌ နေ့​ရော​ည​ပါ ကမ္ဘာ​အ​ဆက်​ဆက် ညှဉ်း​ဆဲ​ခြင်း​ကို​ခံ​ရ​ကြ​လိမ့်​မည်။</div>
<div class="v" id="v11"><h2>နောက်​ဆုံး​သော​တ​ရား​စီ​ရင်​ခြင်း</h2><span class="vn">11</span> <span class="br-p"><br><br></span>ထို့​နောက် ဖြူ​သော​ပလ္လင်​ကြီး​နှင့် ထို​ပလ္လင်​ပေါ်​တွင်​ထိုင်​တော်​မူ​သော​အ​ရှင်​ကို ငါ​မြင်​ရ​၏။ ကောင်း​ကင်​နှင့်​မြေ​ကြီး​သည် ထို​အ​ရှင်​၏​မျက်​မှောက်​မှ ပျောက်​လွင့်​သွား​၍ ၎င်း​တို့​အ​တွက်​နေ​ရာ​မ​ရှိ​တော့​ပေ။</div>
<div class="v" id="v12"><span class="vn">12</span> တစ်​ဖန် သေ​လွန်​သော​သူ​အ​ကြီး​အ​ငယ်​တို့​သည် ပလ္လင်​တော်​ရှေ့​၌​ရပ်​နေ​ကြ​သည်​ကို ငါ​မြင်​ရ​၏။ စာ​စောင်​များ​ကို​ဖွင့်​ထား​၍ အ​သက်​စာ​စောင်​တည်း​ဟူ​သော အ​ခြား​သော​စာ​စောင်​ကို​လည်း​ဖွင့်​ထား​၏။<sup class="fnm"><a name="fnm3" href="#fn3">3</a></sup> သေ​လွန်​သော​သူ​တို့​သည် ထို​စာ​စောင်​များ​တွင်​ရေး​ထား​သည့်​အ​တိုင်း မိ​မိ​တို့​ပြု​သော​အ​မှု​များ​နှင့်​အ​ညီ တ​ရား​စီ​ရင်​ခြင်း​ကို​ခံ​ရ​ကြ​၏။</div>
<div class="v" id="v13"><span class="vn">13</span> ပင်​လယ်​သည် မိ​မိ​၌​ရှိ​သည့်​လူ​သေ​တို့​ကို ပေး​အပ်​လေ​၏။ သေ​ခြင်း​နှင့်​မ​ရ​ဏာ​နိုင်​ငံ​တို့​သည်​လည်း မိ​မိ​၌​ရှိ​သည့်​လူ​သေ​တို့​ကို ပေး​အပ်​ကြ​၏။ ထို​အ​ခါ လူ​အ​သီး​သီး​တို့​သည် မိ​မိ​တို့​ပြု​သော​အ​မှု​များ​နှင့်​အ​ညီ တ​ရား​စီ​ရင်​ခြင်း​ကို​ခံ​ရ​ကြ​၏။</div>
<div class="v" id="v14"><span class="vn">14</span> ထို့​နောက် သေ​ခြင်း​နှင့်​မ​ရ​ဏာ​နိုင်​ငံ​တို့​သည် မီး​အိုင်​ထဲ​သို့ ပစ်​ချ​ခြင်း​ခံ​ရ​ကြ​၏။ ဤ​မီး​အိုင်​<sup class="fnm"><a name="fnm4" href="#fn4">4</a></sup>သည် ဒု​တိ​ယ​သေ​ခြင်း​ဖြစ်​၏။</div>
<div class="v" id="v15"><span class="vn">15</span> အ​သက်​စာ​စောင်​၌ စာ​ရင်း​မ​ဝင်​သော​သူ​ရှိ​သ​မျှ​တို့​သည်​လည်း မီး​အိုင်​ထဲ​သို့ ပစ်​ချ​ခြင်း​ခံ​ရ​ကြ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> အ​ချို့​မူ​ရင်း​ကျမ်း​၌ “ဘု​ရား​သ​ခင်​အ​ထံ​တော်၊ ကောင်း​ကင်​မှ”</div>
<div class="fn"><sup class="fnt"><a name="fn2" href="#fnm2">2</a></sup> ယေ​ဇ ၃၈:၂-၂၃။</div>
<div class="fn"><sup class="fnt"><a name="fn3" href="#fnm3">3</a></sup> ဒံ ၇:၉-၁၀။</div>
<div class="fn"><sup class="fnt"><a name="fn4" href="#fnm4">4</a></sup> အ​ချို့​မူ​ရင်း​ကျမ်း​၌ “မီး​အိုင်” မ​ပါ။</div>
</div>
<!-- PARSED ABOVE; EDITING MAY BREAK PARSER -->
</body></html>