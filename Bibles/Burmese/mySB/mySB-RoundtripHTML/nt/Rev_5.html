<html><head>
<meta http-equiv="Content-Type" content="text/html;charset=utf-8" />
<title>Rev 5 &ndash; ဗျာ​ဒိတ်​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 5);">
<div id="navbar"><a href="../index.html">Myanmar Standard Bible</a> &ndash; <b>ဗျာ​ဒိတ်​ကျမ်း</b> &ndash; <a href="Rev_1.html">1</a> ... <a href="Rev_3.html">3</a> <a href="Rev_4.html">4</a> <b>5</b> <a href="Rev_6.html">6</a> <a href="Rev_7.html">7</a> ... <a href="Rev_22.html">22</a> </div><hr>
<h1>Rev 5</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>စာ​လိပ်​နှင့်​သိုး​သ​ငယ်​တော်</h2><span class="vn">1</span> <span class="br-p"><br><br></span>ထို့​နောက် ပလ္လင်​တော်​ပေါ်​တွင်​ထိုင်​တော်​မူ​သော​အ​ရှင်​၏​လက်​ယာ​လက်​၌ အ​တွင်း​အ​ပြင်​နှစ်​ဖက်​စ​လုံး​တွင် စာ​များ​ရေး​ထား​ပြီး တံ​ဆိပ်​ခု​နစ်​ခု​ဖြင့်​ခတ်​နှိပ်​ထား​သော စာ​လိပ်​တစ်​လိပ်​ရှိ​သည်​ကို ငါ​မြင်​ရ​၏။</div>
<div class="v" id="v2"><span class="vn">2</span> ထို​အ​ခါ ခွန်​အား​ကြီး​သော​ကောင်း​ကင်​တ​မန်​တစ်​ပါး​က “မည်​သူ​သည် စာ​လိပ်​ကို​ဖွင့်​၍ ၎င်း​၏​တံ​ဆိပ်​များ​ကို​ခွာ​ထိုက်​သ​နည်း”​ဟု ကျယ်​လောင်​သော​အ​သံ​နှင့် ကြွေး​ကြော်​နေ​သည်​ကို ငါ​မြင်​ရ​၏။</div>
<div class="v" id="v3"><span class="vn">3</span> သို့​သော် ကောင်း​ကင်​၌​ဖြစ်​စေ၊ မြေ​ကြီး​ပေါ်​၌​ဖြစ်​စေ၊ မြေ​ကြီး​အောက်​၌​ဖြစ်​စေ စာ​လိပ်​ကို​ဖွင့်​ရန် သို့​မ​ဟုတ် ကြည့်​ရန် တတ်​နိုင်​သူ​တစ်​စုံ​တစ်​ဦး​မျှ​မ​ရှိ။</div>
<div class="v" id="v4"><span class="vn">4</span> ထို​စာ​လိပ်​ကို​ဖွင့်​ရန်<sup class="fnm"><a name="fnm1" href="#fn1">1</a></sup> သို့​မ​ဟုတ် ကြည့်​ရန် ထိုက်​တန်​သူ​တစ်​စုံ​တစ်​ဦး​မျှ​မ​တွေ့​ရ​သော​ကြောင့် ငါ​သည် သည်း​ထန်​စွာ​ငို​ကြွေး​၏။</div>
<div class="v" id="v5"><span class="vn">5</span> ထို​အ​ခါ သက်​ကြီး​ဝါ​ကြီး​များ​ထဲ​မှ​တစ်​ပါး​က “မ​ငို​ကြွေး​နှင့်။ ကြည့်​ရှု​လော့။ ယု​ဒ​အ​နွယ်​မှ​ပေါ်​ထွန်း​သော​ခြင်္သေ့၊ ဒါ​ဝိဒ်​၏​အ​မြစ်​ဖြစ်​တော်​မူ​သော​အ​ရှင်​သည် အောင်​မြင်​သ​ဖြင့် ထို​စာ​လိပ်​နှင့်​တံ​ဆိပ်​ခု​နစ်​ခု​ကို​ဖွင့်​နိုင်​၏”​ဟု ငါ့​အား​ပြော​ဆို​၏။</div>
<div class="v" id="v6"><span class="vn">6</span> <span class="br-p"><br><br></span>ထို့​နောက် အ​သေ​သတ်​ခြင်း​ခံ​ခဲ့​ရ​ပုံ​ပေါ်​သော သိုး​သ​ငယ်​တော်​သည် ပလ္လင်​တော်​နှင့်​သတ္တ​ဝါ​လေး​ပါး​တို့​၏​အ​ကြား၊ သက်​ကြီး​ဝါ​ကြီး​တို့​၏​အ​လယ်​၌ ရပ်​လျက်​နေ​သည်​ကို ငါ​မြင်​ရ​၏။ ထို​သိုး​သ​ငယ်​တော်​၌ ဦး​ချို​ခု​နစ်​ချောင်း​နှင့် မျက်​စိ​ခု​နစ်​လုံး​ရှိ​၏။ ထို​မျက်​စိ​တို့​သည် မြေ​ကြီး​တစ်​ပြင်​လုံး​သို့​စေ​လွှတ်​ခြင်း​ခံ​ရ​သော ဘု​ရား​သ​ခင်​၏​ဝိ​ညာဉ်​ခု​နစ်​ပါး​ဖြစ်​ကြ​၏။<sup class="fnm"><a name="fnm2" href="#fn2">2</a></sup></div>
<div class="v" id="v7"><span class="vn">7</span> သိုး​သ​ငယ်​တော်​သည် လာ​၍ ပလ္လင်​တော်​ပေါ်​တွင်​ထိုင်​တော်​မူ​သော​အ​ရှင်​၏​လက်​ယာ​လက်​မှ စာ​လိပ်​ကို​ယူ​လေ​၏။</div>
<div class="v" id="v8"><h2>ထိုက်​တန်​တော်​မူ​သော​သိုး​သ​ငယ်​တော်</h2><span class="vn">8</span> <span class="br-p"><br><br></span>ထို​သို့ စာ​လိပ်​ကို​ယူ​လိုက်​သော​အ​ခါ သတ္တ​ဝါ​လေး​ပါး​တို့​နှင့် သက်​ကြီး​ဝါ​ကြီး​နှစ်​ဆယ့်​လေး​ပါး​တို့​သည် စောင်း​များ​ကို​လည်း​ကောင်း၊ သန့်​ရှင်း​သူ​တို့​၏​ဆု​တောင်း​ချက်​များ​ဖြစ်​ကြ​သော နံ့​သာ​ပေါင်း​နှင့်​ပြည့်​နေ​သည့် ရွှေ​ဖ​လား​များ​ကို​လည်း​ကောင်း အ​သီး​သီး​ကိုင်​ဆောင်​လျက် သိုး​သ​ငယ်​တော်​ရှေ့​၌ ပျပ်​ဝပ်​ကြ​၏။</div>
<div class="v" id="v9"><span class="vn">9</span> ထို့​နောက် သူ​တို့​သည် သီ​ချင်း​အ​သစ်​ကို​သီ​ဆို​လျက် “ကိုယ်​တော်​သည် စာ​လိပ်​ကို​ယူ​၍ ၎င်း​၏​တံ​ဆိပ်​များ​ကို​ဖွင့်​ရန် ထိုက်​တန်​သော​သူ​ဖြစ်​ပါ​၏။ အ​ကြောင်း​မူ​ကား ကိုယ်​တော်​သည် အ​သေ​သတ်​ခြင်း​ခံ​ရ​၍ ကိုယ်​တော်​၏​သွေး​တော်​အား​ဖြင့် မျိုး​နွယ်​စု၊ ဘာ​သာ​စ​ကား၊ လူ​မျိုး​နှင့် တိုင်း​နိုင်​ငံ​အ​သီး​သီး​တို့​ထဲ​မှ လူ​တို့​ကို ဘု​ရား​သ​ခင်​အ​တွက် ရွေး​နုတ်​ဝယ်​ယူ​ပြီး</div>
<div class="v" id="v10"><span class="vn">10</span> သူ​တို့​ကို အ​ကျွန်ုပ်​တို့​၏​ဘု​ရား​သ​ခင်​အ​တွက် နိုင်​ငံ​တော်​တစ်​ခု​<sup class="fnm"><a name="fnm3" href="#fn3">3</a></sup>နှင့် ယဇ်​ပု​ရော​ဟိတ်​များ​ဖြစ်​စေ​တော်​မူ​သ​ဖြင့် သူ​တို့​သည် ကမ္ဘာ​မြေ​ကြီး​ပေါ်​တွင် အုပ်​စိုး​ကြ​ရ​လိမ့်​မည်”​ဟု ဆို​ကြ​၏။</div>
<div class="v" id="v11"><span class="vn">11</span> <span class="br-p"><br><br></span>ထို့​နောက် ငါ​ကြည့်​လိုက်​ရာ ပလ္လင်​တော်၊ သတ္တ​ဝါ​လေး​ပါး​နှင့် သက်​ကြီး​ဝါ​ကြီး​တို့​၏​ပတ်​ဝန်း​ကျင်​မှ များ​စွာ​သော​ကောင်း​ကင်​တ​မန်​တို့​၏​အ​သံ​ကို​ကြား​ရ​၏။ သူ​တို့​၏​အ​ရေ​အ​တွက်​သည် သိန်း​သန်း​ကု​ဋေ​ရှိ​၏။<sup class="fnm"><a name="fnm4" href="#fn4">4</a></sup></div>
<div class="v" id="v12"><span class="vn">12</span> သူ​တို့​သည် ကျယ်​လောင်​သော​အ​သံ​ဖြင့် “အ​သေ​သတ်​ခြင်း​ခံ​ရ​သော​သိုး​သ​ငယ်​တော်​သည် တန်​ခိုး၊ စည်း​စိမ်၊ ဉာဏ်​ပ​ညာ၊ အ​စွမ်း​သတ္တိ၊ ဂုဏ်​သ​ရေ၊ ဘုန်း​အ​သ​ရေ​နှင့် ကောင်း​ချီး​မင်္ဂ​လာ​တို့​ကို​ခံ​ယူ​ထိုက်​သော​အ​ရှင်​ဖြစ်​ပါ​၏”​ဟု ကြွေး​ကြော်​ကြ​၏။</div>
<div class="v" id="v13"><span class="vn">13</span> <span class="br-p"><br><br></span>ထို့​ပြင် ကောင်း​ကင်​နှင့်​မြေ​ကြီး​ပေါ်​၌​လည်း​ကောင်း၊ မြေ​ကြီး​အောက်​နှင့်​ပင်​လယ်​ထဲ​၌​လည်း​ကောင်း ရှိ​ကြ​သော သတ္တ​ဝါ​အ​ပေါင်း​တို့​နှင့် ခပ်​သိမ်း​သော​အ​ရာ​တို့​က “ကောင်း​ချီး​မင်္ဂ​လာ၊ ဂုဏ်​သ​ရေ၊ ဘုန်း​အ​သ​ရေ​နှင့် တန်​ခိုး​အ​ရှိန်​အ​ဝါ​တို့​သည် ပလ္လင်​တော်​ပေါ်​တွင်​ထိုင်​တော်​မူ​သော​အ​ရှင်​နှင့် သိုး​သ​ငယ်​တော်​၌ ကမ္ဘာ​အ​ဆက်​ဆက်​ရှိ​ပါ​စေ​သော”​ဟု ကြွေး​ကြော်​ကြ​သည်​ကို ငါ​ကြား​ရ​၏။</div>
<div class="v" id="v14"><span class="vn">14</span> ထို​အ​ခါ သတ္တ​ဝါ​လေး​ပါး​တို့​က “အာ​မင်”​ဟု ဆို​ကြ​၏။ သက်​ကြီး​ဝါ​ကြီး​တို့​သည်​လည်း ပျပ်​ဝပ်​လျက်​ရှိ​ခိုး​ကြ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> အ​ချို့​မူ​ရင်း​ကျမ်း​၌ “ဖွင့်​၍​ဖတ်​ရှု​ရန်”</div>
<div class="fn"><sup class="fnt"><a name="fn2" href="#fnm2">2</a></sup> ဇာ ၄:၁၀။</div>
<div class="fn"><sup class="fnt"><a name="fn3" href="#fnm3">3</a></sup> အ​ချို့​မူ​ရင်း​ကျမ်း​၌ “ရှင်​ဘု​ရင်​များ”</div>
<div class="fn"><sup class="fnt"><a name="fn4" href="#fnm4">4</a></sup> ဒံ ၇:၁၀။</div>
</div>
<!-- PARSED ABOVE; EDITING MAY BREAK PARSER -->
</body></html>