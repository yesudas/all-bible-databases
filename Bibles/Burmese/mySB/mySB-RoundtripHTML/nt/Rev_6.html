<html><head>
<meta http-equiv="Content-Type" content="text/html;charset=utf-8" />
<title>Rev 6 &ndash; ဗျာ​ဒိတ်​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 6);">
<div id="navbar"><a href="../index.html">Myanmar Standard Bible</a> &ndash; <b>ဗျာ​ဒိတ်​ကျမ်း</b> &ndash; <a href="Rev_1.html">1</a> ... <a href="Rev_4.html">4</a> <a href="Rev_5.html">5</a> <b>6</b> <a href="Rev_7.html">7</a> <a href="Rev_8.html">8</a> ... <a href="Rev_22.html">22</a> </div><hr>
<h1>Rev 6</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>စာ​လိပ်​ပေါ်​မှ ပ​ထ​မ​တံ​ဆိပ်</h2><span class="vn">1</span> <span class="br-p"><br><br></span>ထို့​နောက် သိုး​သ​ငယ်​တော်​သည် တံ​ဆိပ်​ခု​နစ်​ခု​ထဲ​မှ တစ်​ခု​ကို​ဖွင့်​သော​အ​ခါ ငါ​ကြည့်​လျှင် သတ္တ​ဝါ​လေး​ပါး​တို့​ထဲ​မှ​တစ်​ပါး​က မိုး​ချုန်း​သံ​ကဲ့​သို့​သော​အ​သံ​ဖြင့် “လာ​လော့”​<sup class="fnm"><a name="fnm1" href="#fn1">1</a></sup>ဟု ဆို​သည်​ကို ငါ​ကြား​ရ​၏။</div>
<div class="v" id="v2"><span class="vn">2</span> ထို​အ​ခါ ငါ​ကြည့်​လိုက်​ရာ မြင်း​ဖြူ​တစ်​ကောင်​ရှိ​၍ ထို​မြင်း​ပေါ်​တွင်​စီး​သော​သူ​၌ လေး​တစ်​လက်​ပါ​၏။<sup class="fnm"><a name="fnm2" href="#fn2">2</a></sup> သူ​သည် သ​ရ​ဖူ​တစ်​ခု​ကို​ရ​ရှိ​ပြီး အောင်​မြင်​ခြင်း​အ​ပေါ်​၌ ဆက်​၍​အောင်​မြင်​ရန် ထွက်​ခွာ​သွား​၏။</div>
<div class="v" id="v3"><h2>ဒု​တိ​ယ​တံ​ဆိပ်</h2><span class="vn">3</span> <span class="br-p"><br><br></span>သိုး​သ​ငယ်​တော်​သည် ဒု​တိ​ယ​တံ​ဆိပ်​ကို​ဖွင့်​သော​အ​ခါ ဒု​တိ​ယ​သတ္တ​ဝါ​က “လာ​လော့”​<sup class="fnm"><a name="fnm3" href="#fn3">3</a></sup>ဟု ဆို​သည်​ကို ငါ​ကြား​ရ​၏။</div>
<div class="v" id="v4"><span class="vn">4</span> ထို​အ​ခါ နီ​ရဲ​သော​အ​ခြား​မြင်း​တစ်​ကောင်​ထွက်​လာ​၏။<sup class="fnm"><a name="fnm4" href="#fn4">4</a></sup> ထို​မြင်း​ပေါ်​တွင်​စီး​သော​သူ​သည် လူ​တို့​အား အ​ချင်း​ချင်း​သတ်​ဖြတ်​ကြ​စေ​ရန် မြေ​ကြီး​ပေါ်​မှ ငြိမ်း​ချမ်း​မှု​ကို​ရုပ်​သိမ်း​ရ​သော​အ​ခွင့်​ကို​ရ​ရှိ​၏။ ကြီး​မား​သော​ဓား​တစ်​လက်​ကို​လည်း သူ့​အား​ပေး​လေ​၏။</div>
<div class="v" id="v5"><h2>တ​တိ​ယ​တံ​ဆိပ်</h2><span class="vn">5</span> <span class="br-p"><br><br></span>သိုး​သ​ငယ်​တော်​သည် တ​တိ​ယ​တံ​ဆိပ်​ကို​ဖွင့်​သော​အ​ခါ တ​တိ​ယ​သတ္တ​ဝါ​က “လာ​လော့”​<sup class="fnm"><a name="fnm5" href="#fn5">5</a></sup>ဟု ဆို​သည်​ကို ငါ​ကြား​ရ​၏။ ထို​အ​ခါ ငါ​ကြည့်​လိုက်​ရာ မြင်း​နက်​တစ်​ကောင်​ရှိ​၍ ထို​မြင်း​ပေါ်​တွင်​စီး​သော​သူ​သည် မိ​မိ​လက်​၌ ချိန်​ခွင်​ကို ကိုင်​ထား​၏။<sup class="fnm"><a name="fnm6" href="#fn6">6</a></sup></div>
<div class="v" id="v6"><span class="vn">6</span> ထို့​နောက် သတ္တ​ဝါ​လေး​ပါး​တို့​အ​လယ်​မှ​ထွက်​ပေါ်​လာ​သော စ​ကား​သံ​နှင့်​တူ​သည့်​အ​သံ​က “ဂျုံ​ဆန်​တစ်​ခွက်​<sup class="fnm"><a name="fnm7" href="#fn7">7</a></sup>လျှင် ဒေ​နာ​ရိ​<sup class="fnm"><a name="fnm8" href="#fn8">8</a></sup>တစ်​ပြား၊ မု​ယော​ဆန်​သုံး​ခွက်​<sup class="fnm"><a name="fnm9" href="#fn9">9</a></sup>လျှင်​လည်း ဒေ​နာ​ရိ​တစ်​ပြား​ဖြစ်​၏။ ဆီ​နှင့်​စ​ပျစ်​ဝိုင်​ကို မ​ပျက်​စေ​နှင့်”​ဟု ဆို​သည်​ကို ငါ​ကြား​ရ​၏။</div>
<div class="v" id="v7"><h2>စ​တုတ္ထ​တံ​ဆိပ်</h2><span class="vn">7</span> <span class="br-p"><br><br></span>သိုး​သ​ငယ်​တော်​သည် စ​တုတ္ထ​တံ​ဆိပ်​ကို​ဖွင့်​သော​အ​ခါ စ​တုတ္ထ​သတ္တ​ဝါ​က “လာ​လော့”​<sup class="fnm"><a name="fnm10" href="#fn10">10</a></sup>ဟု ဆို​သည့်​အ​သံ​ကို ငါ​ကြား​ရ​၏။</div>
<div class="v" id="v8"><span class="vn">8</span> ထို​အ​ခါ ငါ​ကြည့်​လိုက်​ရာ​စိမ်း​ဖန့်​ဖန့်​မြင်း​တစ်​ကောင်​ရှိ​၍ ထို​မြင်း​ပေါ်​တွင်​စီး​သော​သူ​သည် သေ​ခြင်း​ဟု​နာ​မည်​တွင်​၏။ သူ​၏​နောက်​မှ မ​ရ​ဏာ​နိုင်​ငံ​သည်​လိုက်​လာ​၏။ သူ​တို့​သည်<sup class="fnm"><a name="fnm11" href="#fn11">11</a></sup> ဓား​ဘေး​ဖြင့်​လည်း​ကောင်း၊ ငတ်​မွတ်​ခေါင်း​ပါး​ခြင်း​ဘေး​ဖြင့်​လည်း​ကောင်း၊ သေ​ဘေး​ဖြင့်​လည်း​ကောင်း၊ မြေ​ကြီး​ပေါ်​ရှိ​သား​ရဲ​တိ​ရစ္ဆာန်​ဘေး​ဖြင့်​လည်း​ကောင်း လူ​တို့​ကို​သတ်​ဖြတ်​ရန် ကမ္ဘာ​မြေ​ကြီး​၏​လေး​ပုံ​တစ်​ပုံ​အ​ပေါ် အ​ခွင့်​အာ​ဏာ​ကို​ရ​ကြ​၏။</div>
<div class="v" id="v9"><h2>ပဉ္စ​မ​တံ​ဆိပ်</h2><span class="vn">9</span> <span class="br-p"><br><br></span>သိုး​သ​ငယ်​တော်​သည် ပဉ္စ​မ​တံ​ဆိပ်​ကို​ဖွင့်​သော​အ​ခါ ဘု​ရား​သ​ခင်​၏​နှုတ်​က​ပတ်​တော်​ကြောင့်​လည်း​ကောင်း၊ မိ​မိ​တို့​ရ​ရှိ​ထား​သော​သက်​သေ​ခံ​ချက်​ကြောင့်​လည်း​ကောင်း အ​သေ​သတ်​ခြင်း​ခံ​ရ​သော​သူ​တို့​၏​ဝိ​ညာဉ်​များ​ကို ယဇ်​ပလ္လင်​အောက်​တွင် ငါ​မြင်​ရ​၏။</div>
<div class="v" id="v10"><span class="vn">10</span> ထို​သူ​တို့​က “သန့်​ရှင်း​၍ ဖြောင့်​မှန်​တော်​မူ​သော​သ​ခင်၊ အ​ကျွန်ုပ်​တို့​၏​သွေး​အ​တွက် ကမ္ဘာ​မြေ​ကြီး​ပေါ်​မှာ​နေ​ထိုင်​သော​သူ​တို့​ကို တ​ရား​မ​စီ​ရင်၊ လက်​တုံ့​လည်း​မ​ပြန်​ဘဲ မည်​မျှ​ကြာ​အောင်​နေ​တော်​မူ​မည်​နည်း”​ဟု ကျယ်​လောင်​သော​အ​သံ​ဖြင့်​ကြွေး​ကြော်​ကြ​၏။</div>
<div class="v" id="v11"><span class="vn">11</span> ထို​အ​ခါ သူ​တို့​တစ်​ဦး​စီ​အား ဖြူ​သော​ဝတ်​လုံ​ကို​ပေး​တော်​မူ​ပြီး​လျှင် သူ​တို့​နည်း​တူ အ​သေ​သတ်​ခြင်း​ခံ​ရ​ရန်​ရှိ​သည့် သူ​တို့​၏​အ​စေ​အ​ပါး​ချင်း​များ​နှင့် သူ​တို့​ညီ​အစ်​ကို​များ​၏​အ​ရေ​အ​တွက် ပြည့်​စုံ​သည့်​တိုင်​အောင် နောက်​ထပ် ခ​ဏ​အ​နား​ယူ​ကြ​ရန် သူ​တို့​အား မိန့်​တော်​မူ​၏။</div>
<div class="v" id="v12"><h2>ဆဋ္ဌ​မ​တံ​ဆိပ်</h2><span class="vn">12</span> <span class="br-p"><br><br></span>သိုး​သ​ငယ်​တော်​သည် ဆဋ္ဌ​မ​တံ​ဆိပ်​ကို​ဖွင့်​သော​အ​ခါ ငါ​ကြည့်​လိုက်​ရာ င​လျင်​ပြင်း​ထန်​စွာ​လှုပ်​သ​ဖြင့် နေ​သည် ဆိတ်​မွေး​နှင့်​လုပ်​သော​အ​ထည်​ကြမ်း​ကဲ့​သို့ မည်း​သွား​၍ လ​တစ်​ခု​လုံး​<sup class="fnm"><a name="fnm12" href="#fn12">12</a></sup>သည် သွေး​ကဲ့​သို့​ဖြစ်​သွား​လေ​၏။</div>
<div class="v" id="v13"><span class="vn">13</span> ကောင်း​ကင်​မှ​ကြယ်​များ​သည် လေ​ပြင်း​လှုပ်​ခါ​သော​အ​ခါ သ​ဖန်း​ပင်​မှ​အ​သီး​စိမ်း​များ​ကြွေ​ကျ​သ​ကဲ့​သို့ မြေ​ကြီး​ပေါ်​သို့​ကျ​ကြ​၏။</div>
<div class="v" id="v14"><span class="vn">14</span> ကောင်း​ကင်​သည်​လည်း စာ​လိပ်​ကို​လိပ်​လိုက်​သ​ကဲ့​သို့ ပျောက်​လွင့်​သွား​၍ တောင်​နှင့်​ကျွန်း​ရှိ​သ​မျှ​တို့​သည် မိ​မိ​တို့​နေ​ရာ​မှ​ရွေ့​သွား​ကြ​၏။<sup class="fnm"><a name="fnm13" href="#fn13">13</a></sup></div>
<div class="v" id="v15"><span class="vn">15</span> <span class="br-p"><br><br></span>ထို​အ​ခါ ကမ္ဘာ​မြေ​ကြီး​၏​ရှင်​ဘု​ရင်​များ၊ မှူး​ကြီး​မတ်​ရာ​များ၊ တပ်​မှူး​ကြီး​များ၊ ချမ်း​သာ​သော​သူ​များ၊ ခွန်​အား​ကြီး​သော​သူ​များ​မှ​စ​၍ ကျွန်​နှင့်​လွတ်​လပ်​သူ​ရှိ​သ​မျှ​တို့​သည် လိုဏ်​ဂူ​တို့​၌​လည်း​ကောင်း၊ တောင်​များ​ပေါ်​ရှိ ကျောက်​ဆောင်​တို့​ကြား​၌​လည်း​ကောင်း ပုန်း​အောင်း​ကြ​ပြီး​လျှင်<sup class="fnm"><a name="fnm14" href="#fn14">14</a></sup></div>
<div class="v" id="v16"><span class="vn">16</span> တောင်​များ​နှင့်​ကျောက်​ဆောင်​များ​အား “ငါ​တို့​အ​ပေါ်​သို့​ပြို​ကျ​လျက် ပလ္လင်​တော်​ပေါ်​တွင်​ထိုင်​တော်​မူ​သော​အ​ရှင်​၏​မျက်​နှာ​တော်​နှင့် သိုး​သ​ငယ်​တော်​၏​အ​မျက်​တော်​မှ ငါ​တို့​ကို​ဖုံး​ကွယ်​ကြ​ပါ။<sup class="fnm"><a name="fnm15" href="#fn15">15</a></sup></div>
<div class="v" id="v17"><span class="vn">17</span> အ​ကြောင်း​မူ​ကား အ​မျက်​တော်​ထင်​ရှား​ရာ​နေ့​ရက်​ကြီး​ကျ​ရောက်​လာ​ပြီ​ဖြစ်​၍ မည်​သူ​သည် ခံ​ရပ်​နိုင်​မည်​နည်း”​<sup class="fnm"><a name="fnm16" href="#fn16">16</a></sup>ဟု ပြော​ဆို​ကြ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> အ​ချို့​မူ​ရင်း​ကျမ်း​၌ “လာ​၍​ကြည့်​လော့”</div>
<div class="fn"><sup class="fnt"><a name="fn2" href="#fnm2">2</a></sup> ဇာ ၁:၈၊ ၆:၃၊ ၆။</div>
<div class="fn"><sup class="fnt"><a name="fn3" href="#fnm3">3</a></sup> အ​ချို့​မူ​ရင်း​ကျမ်း​၌ “လာ​၍​ကြည့်​လော့”</div>
<div class="fn"><sup class="fnt"><a name="fn4" href="#fnm4">4</a></sup> ဇာ ၁:၈၊ ၆:၂။</div>
<div class="fn"><sup class="fnt"><a name="fn5" href="#fnm5">5</a></sup> အ​ချို့​မူ​ရင်း​ကျမ်း​၌ “လာ​၍​ကြည့်​လော့”</div>
<div class="fn"><sup class="fnt"><a name="fn6" href="#fnm6">6</a></sup> ဇာ ၆:၂၊ ၆။</div>
<div class="fn"><sup class="fnt"><a name="fn7" href="#fnm7">7</a></sup> တိုက်​ရိုက်​ပြန်​ဆို​လျှင် “ကွိုင်​နက်” {၁ ကွိုင်​နက် = နို့​ဆီ​ ဘူး ၃ ဘူး​}</div>
<div class="fn"><sup class="fnt"><a name="fn8" href="#fnm8">8</a></sup> နေ့​စား​အ​လုပ်​သ​မား​တစ်​ဦး​၏ တစ်​နေ့​လုပ်​အား​ခ​နှင့်​ညီ​မျှ​သော ရော​မ​ငွေဒင်္ဂါး။</div>
<div class="fn"><sup class="fnt"><a name="fn9" href="#fnm9">9</a></sup> တိုက်​ရိုက်​ပြန်​ဆို​လျှင် “ကွိုင်​နက်” {၁ ကွိုင်​နက် = နို့​ဆီ​ ဘူး ၃ ဘူး​}</div>
<div class="fn"><sup class="fnt"><a name="fn10" href="#fnm10">10</a></sup> အ​ချို့​မူ​ရင်း​ကျမ်း​၌ “လာ​၍​ကြည့်​လော့”</div>
<div class="fn"><sup class="fnt"><a name="fn11" href="#fnm11">11</a></sup> အ​ချို့​မူ​ရင်း​ကျမ်း​၌ “သူ​သည်”</div>
<div class="fn"><sup class="fnt"><a name="fn12" href="#fnm12">12</a></sup> သို့​မ​ဟုတ် “လ​ပြည့်​ဝန်း”</div>
<div class="fn"><sup class="fnt"><a name="fn13" href="#fnm13">13</a></sup> မ ၂၄:၂၉၊ မာ ၁၃:၂၄-၂၅၊ လု ၂၁:၂၅-၂၆၊ ဗျာ ၁၆:၂၀။ ဟေ​ရှာ ၁၃:၁၀၊ ၃၄:၄၊ ၂၄:၂၃၊ ယေ​ဇ ၃၂:၇၊ ယော​လ ၂:၂၊ ၁၀၊ ၃၁၊ ဇေ ၁:၁၅။</div>
<div class="fn"><sup class="fnt"><a name="fn14" href="#fnm14">14</a></sup> ဟေ​ရှာ ၂:၁၉၊ ၂၁။</div>
<div class="fn"><sup class="fnt"><a name="fn15" href="#fnm15">15</a></sup> လု ၂၃:၃၀။ ဟော ၁၀:၈။</div>
<div class="fn"><sup class="fnt"><a name="fn16" href="#fnm16">16</a></sup> ယော​လ ၂:၁၁၊ မာ​လ ၃:၂။</div>
</div>
<!-- PARSED ABOVE; EDITING MAY BREAK PARSER -->
</body></html>