<html><head>
<meta http-equiv="Content-Type" content="text/html;charset=utf-8" />
<title>Rev 7 &ndash; ဗျာ​ဒိတ်​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rev', 7);">
<div id="navbar"><a href="../index.html">Myanmar Standard Bible</a> &ndash; <b>ဗျာ​ဒိတ်​ကျမ်း</b> &ndash; <a href="Rev_1.html">1</a> ... <a href="Rev_5.html">5</a> <a href="Rev_6.html">6</a> <b>7</b> <a href="Rev_8.html">8</a> <a href="Rev_9.html">9</a> ... <a href="Rev_22.html">22</a> </div><hr>
<h1>Rev 7</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>အစ္စ​ရေး​ထဲ​မှ တံ​ဆိပ်​ခတ်​ခြင်း​ခံ​ရ​သူ​များ</h2><span class="vn">1</span> <span class="br-p"><br><br></span>ထို့​နောက် ကောင်း​ကင်​တ​မန်​လေး​ပါး​သည် ကမ္ဘာ​မြေ​ကြီး​၏​ထောင့်​လေး​ထောင့်​တွင်​ရပ်​လျက် မြေ​ကြီး​ပေါ်​သို့​လည်း​ကောင်း၊ ပင်​လယ်​ပေါ်​သို့​လည်း​ကောင်း၊ သစ်​ပင်​ရှိ​သ​မျှ​အ​ပေါ်​သို့​လည်း​ကောင်း လေ​မ​တိုက်​စေ​ရန် မြေ​ကြီး​လေး​မျက်​နှာ​၏​လေ​တို့​အား ထိန်း​ချုပ်​ထား​သည်​ကို ငါ​မြင်​ရ​၏။</div>
<div class="v" id="v2"><span class="vn">2</span> တစ်​ဖန် အ​ခြား​သော​ကောင်း​ကင်​တ​မန်​တစ်​ပါး​သည် အ​သက်​ရှင်​တော်​မူ​သော​ဘု​ရား​သ​ခင်​၏​တံ​ဆိပ်​တော်​ကို ကိုင်​ဆောင်​လျက် နေ​ထွက်​ရာ​အ​ရပ်​မှ​တက်​လာ​သည်​ကို ငါ​မြင်​ရ​၏။ ထို​ကောင်း​ကင်​တ​မန်​သည် မြေ​ကြီး​နှင့်​ပင်​လယ်​တို့​ကို ဘေး​သင့်​စေ​နိုင်​သော​အ​ခွင့်​ရ​ရှိ​ထား​သည့် ကောင်း​ကင်​တ​မန်​လေး​ပါး​တို့​အား</div>
<div class="v" id="v3"><span class="vn">3</span> “ငါ​တို့​ဘု​ရား​သ​ခင်​၏​အ​စေ​အ​ပါး​တို့​၏​န​ဖူး​ပေါ်​တွင် တံ​ဆိပ်​ခတ်​နှိပ်​မ​ပြီး​မ​ချင်း မြေ​ကြီး၊ ပင်​လယ်​နှင့် သစ်​ပင်​တို့​ကို ဘေး​မ​သင့်​စေ​နှင့်”​ဟု ကျယ်​လောင်​သော​အ​သံ​ဖြင့်​ကြွေး​ကြော်​၏။<sup class="fnm"><a name="fnm1" href="#fn1">1</a></sup></div>
<div class="v" id="v4"><span class="vn">4</span> ထို့​နောက် တံ​ဆိပ်​ခတ်​နှိပ်​ခြင်း​ခံ​ရ​သော​သူ​တို့​၏​အ​ရေ​အ​တွက်​ကို ငါ​ကြား​ရ​၏။ အစ္စ​ရေး​အ​မျိုး​သား​တို့​၏​မျိုး​နွယ်​စု​အား​လုံး​ထဲ​မှ တစ်​သိန်း​လေး​သောင်း​လေး​ထောင်​တို့​သည် တံ​ဆိပ်​ခတ်​နှိပ်​ခြင်း​ခံ​ရ​ကြ​၏။<sup class="fnm"><a name="fnm2" href="#fn2">2</a></sup></div>
<div class="v" id="v5"><span class="vn">5</span> ယု​ဒ​အ​နွယ်​ထဲ​မှ တစ်​သောင်း​နှစ်​ထောင်​တို့​သည် တံ​ဆိပ်​ခတ်​နှိပ်​ခြင်း​ခံ​ရ​၍ ရု​ဗင်​အ​နွယ်​ထဲ​မှ တစ်​သောင်း​နှစ်​ထောင်၊ ဂဒ်​အ​နွယ်​ထဲ​မှ တစ်​သောင်း​နှစ်​ထောင်၊</div>
<div class="v" id="v6"><span class="vn">6</span> အာ​ရှာ​အ​နွယ်​ထဲ​မှ တစ်​သောင်း​နှစ်​ထောင်၊ နဿ​လိ​အ​နွယ်​ထဲ​မှ တစ်​သောင်း​နှစ်​ထောင်၊ မ​နာ​ရှေ​အ​နွယ်​ထဲ​မှ တစ်​သောင်း​နှစ်​ထောင်၊</div>
<div class="v" id="v7"><span class="vn">7</span> ရှိ​မောင်​အ​နွယ်​ထဲ​မှ တစ်​သောင်း​နှစ်​ထောင်၊ လေ​ဝိ​အ​နွယ်​ထဲ​မှ တစ်​သောင်း​နှစ်​ထောင်၊ ဣ​သ​ခါ​အ​နွယ်​ထဲ​မှ တစ်​သောင်း​နှစ်​ထောင်၊</div>
<div class="v" id="v8"><span class="vn">8</span> ဇာ​ဗု​လုန်​အ​နွယ်​ထဲ​မှ တစ်​သောင်း​နှစ်​ထောင်၊ ယော​သပ်​အ​နွယ်​ထဲ​မှ တစ်​သောင်း​နှစ်​ထောင်၊ ဗင်္ယာ​မိန်​အ​နွယ်​ထဲ​မှ တစ်​သောင်း​နှစ်​ထောင်​တို့​သည် တံ​ဆိပ်​ခတ်​နှိပ်​ခြင်း​ခံ​ရ​ကြ​၏။</div>
<div class="v" id="v9"><h2>ကြီး​စွာ​သော​ဒုက္ခ​ဆင်း​ရဲ​ခြင်း​ထဲ​မှ​ထွက်​လာ​သော​လူ​ထု​ကြီး</h2><span class="vn">9</span> <span class="br-p"><br><br></span>ထို့​နောက် ငါ​ကြည့်​လိုက်​ရာ တိုင်း​နိုင်​ငံ၊ မျိုး​နွယ်​စု၊ လူ​မျိုး​နှင့် ဘာ​သာ​စ​ကား​အ​သီး​သီး​တို့​မှ မည်​သူ​မျှ​မ​ရေ​တွက်​နိုင်​သည့်​များ​စွာ​သော​လူ​အ​စု​အ​ဝေး​သည် ဖြူ​သော​ဝတ်​လုံ​ကို​ဝတ်​ဆင်​ထား​လျက် သူ​တို့​လက်​၌ စွန်​ပ​လွံ​ခက်​များ​ကိုင်​ဆောင်​ကာ ပလ္လင်​တော်​နှင့်​သိုး​သ​ငယ်​တော်​ရှေ့​တွင် ရပ်​နေ​ကြ​၏။<sup class="fnm"><a name="fnm3" href="#fn3">3</a></sup></div>
<div class="v" id="v10"><span class="vn">10</span> သူ​တို့​က “ကယ်​တင်​ခြင်း​သည် ပလ္လင်​တော်​ပေါ်​တွင်​ထိုင်​တော်​မူ​သော ငါ​တို့​၏​ဘု​ရား​သ​ခင်​နှင့် သိုး​သ​ငယ်​တော်​၌​ရှိ​၏”​ဟု ကျယ်​လောင်​သော​အ​သံ​ဖြင့်​ကြွေး​ကြော်​ကြ​၏။</div>
<div class="v" id="v11"><span class="vn">11</span> ကောင်း​ကင်​တ​မန်​အ​ပေါင်း​တို့​သည် ပလ္လင်​တော်၊ သက်​ကြီး​ဝါ​ကြီး​များ​နှင့် သတ္တ​ဝါ​လေး​ပါး​တို့​၏​ပတ်​လည်​၌ ရပ်​နေ​ကြ​၏။ သူ​တို့​သည်​လည်း ပလ္လင်​တော်​ရှေ့​၌​ပျပ်​ဝပ်​လျက် ဘု​ရား​သ​ခင်​ကို​ရှိ​ခိုး​ကာ</div>
<div class="v" id="v12"><span class="vn">12</span> “အာ​မင်။ ကောင်း​ချီး​မင်္ဂ​လာ၊ ဘုန်း​အ​သ​ရေ၊ ဉာဏ်​ပ​ညာ၊ ကျေး​ဇူး​တော်​ချီး​မွမ်း​ခြင်း၊ ဂုဏ်​သ​ရေ၊ တန်​ခိုး​နှင့် အ​စွမ်း​သတ္တိ​တို့​သည် ငါ​တို့​ဘု​ရား​သ​ခင်​၌ ကမ္ဘာ​အ​ဆက်​ဆက်​ရှိ​ပါ​စေ​သော။ အာ​မင်”​ဟု မြွက်​ဆို​ကြ​၏။</div>
<div class="v" id="v13"><span class="vn">13</span> <span class="br-p"><br><br></span>ထို့​နောက် သက်​ကြီး​ဝါ​ကြီး​တို့​ထဲ​မှ​တစ်​ပါး​က “ဖြူ​သော​ဝတ်​လုံ​ကို​ဝတ်​ဆင်​ထား​သော​ဤ​သူ​တို့​သည် မည်​သူ​တို့​နည်း။ မည်​သည့်​အ​ရပ်​မှ​လာ​ကြ​သ​နည်း”​ဟု ငါ့​အား​မေး​၏။</div>
<div class="v" id="v14"><span class="vn">14</span> ငါ​က​လည်း “သ​ခင်၊ ကိုယ်​တော်​သိ​ပါ​၏”​ဟု ပြန်​လျှောက်​လျှင် ထို​သူ​က “ဤ​သူ​တို့​သည် ကြီး​စွာ​သော​ဆင်း​ရဲ​ဒုက္ခ​ထဲ​မှ ထွက်​လာ​သော​သူ​များ​ဖြစ်​ကြ​၏။ သူ​တို့​သည် မိ​မိ​တို့​၏​ဝတ်​လုံ​များ​ကို သိုး​သ​ငယ်​တော်​၏​သွေး​တော်​အား​ဖြင့် လျှော်​ဖွပ်​လျက် ဖြူ​ဖွေး​စေ​ကြ​၏။</div>
<div class="v" id="v15"><span class="vn">15</span> ထို့​ကြောင့် သူ​တို့​သည် ဘု​ရား​သ​ခင်​၏​ပလ္လင်​တော်​ရှေ့​၌​နေ​၍ ကိုယ်​တော်​၏​ဗိ​မာန်​တော်​တွင် နေ့​ရော​ည​ပါ ကိုယ်​တော်​ကို​ဝတ်​ပြု​ရ​ကြ​၏။ ပလ္လင်​တော်​ပေါ်​တွင်​ထိုင်​တော်​မူ​သော​အ​ရှင်​သည်​လည်း သူ​တို့​နှင့်​အ​တူ​စံ​မြန်း​တော်​မူ​လိမ့်​မည်။</div>
<div class="v" id="v16"><span class="vn">16</span> သူ​တို့​သည် နောက်​တစ်​ဖန် ဆာ​လောင်​ခြင်း၊ ရေ​ငတ်​ခြင်း ရှိ​တော့​မည်​မ​ဟုတ်။ နေ သို့​မ​ဟုတ် အ​ခြား​မည်​သည့်​အ​ပူ​ရှိန်​မျှ သူ​တို့​အ​ပေါ်​ကျ​ရောက်​မည်​မ​ဟုတ်။</div>
<div class="v" id="v17"><span class="vn">17</span> အ​ကြောင်း​မူ​ကား ပလ္လင်​တော်​အ​လယ်​တွင်​ရှိ​သော​သိုး​သ​ငယ်​တော်​သည် သူ​တို့​ကို​အုပ်​ထိန်း​၍ အ​သက်​ရေ​ထွက်​ရာ​စမ်း​ရေ​တွင်း​သို့ သူ​တို့​ကို​လမ်း​ပြ​ပို့​ဆောင်​တော်​မူ​လိမ့်​မည်။<sup class="fnm"><a name="fnm4" href="#fn4">4</a></sup> ဘု​ရား​သ​ခင်​သည်​လည်း သူ​တို့​၏​မျက်​စိ​မှ မျက်​ရည်​ရှိ​သ​မျှ​တို့​ကို သုတ်​ပေး​တော်​မူ​လိမ့်​မည်”​<sup class="fnm"><a name="fnm5" href="#fn5">5</a></sup>ဟု ဆို​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ဗျာ ၉:၄။ ယေ​ဇ ၉:၄-၅။</div>
<div class="fn"><sup class="fnt"><a name="fn2" href="#fnm2">2</a></sup> ဗျာ ၁၄:၁။</div>
<div class="fn"><sup class="fnt"><a name="fn3" href="#fnm3">3</a></sup> ဒံ ၇:၁၀။</div>
<div class="fn"><sup class="fnt"><a name="fn4" href="#fnm4">4</a></sup> ဟေ​ရှာ ၄၉:၁၀။</div>
<div class="fn"><sup class="fnt"><a name="fn5" href="#fnm5">5</a></sup> ဗျာ ၂၁:၄။ ဟေ​ရှာ ၂၅:၈။</div>
</div>
<!-- PARSED ABOVE; EDITING MAY BREAK PARSER -->
</body></html>