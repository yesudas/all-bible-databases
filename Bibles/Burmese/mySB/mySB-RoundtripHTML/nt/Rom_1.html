<html><head>
<meta http-equiv="Content-Type" content="text/html;charset=utf-8" />
<title>Rom 1 &ndash; ရော​မ​ဩ​ဝါ​ဒ​စာ &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 1);">
<div id="navbar"><a href="../index.html">Myanmar Standard Bible</a> &ndash; <b>ရော​မ​ဩ​ဝါ​ဒ​စာ</b> &ndash; <b>1</b> <a href="Rom_2.html">2</a> <a href="Rom_3.html">3</a> ... <a href="Rom_16.html">16</a> </div><hr>
<h1>Rom 1</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ဘု​ရား​သ​ခင်​၏​ကောင်း​မြတ်​သော​သ​တင်း</h2><span class="vn">1</span> <span class="br-p"><br><br></span>ဘု​ရား​သ​ခင်​၏​ကောင်း​မြတ်​သော​သ​တင်း​အ​တွက် သီး​သန့်​ရွေး​ချယ်​ထား​ခြင်း​ခံ​ရ​၍ တ​မန်​တော်​အ​ဖြစ်​ခေါ်​ယူ​တော်​မူ​ခြင်း​ခံ​ရ​သော ခ​ရစ်​တော်​ယေ​ရှု​၏​အ​စေ​အ​ပါး​ငါ​ပေါ​လု​သည် စာ​ရေး​လိုက်​ပါ​၏။</div>
<div class="v" id="v2"><span class="vn">2</span> ဤ​ကောင်း​မြတ်​သော​သ​တင်း​သည် မိ​မိ​၏​ပ​ရော​ဖက်​များ​အား​ဖြင့် သန့်​ရှင်း​သော​ကျမ်း​စာ​၌ ရှေး​မ​ဆွ​က​ပင် ဘု​ရား​သ​ခင်​က​တိ​ပေး​ထား​တော်​မူ​သော​အ​ရာ​ဖြစ်​ပြီး</div>
<div class="v" id="v3"><span class="vn">3</span> ဘု​ရား​သ​ခင်​၏​သား​တော်​အ​ကြောင်း​ဖြစ်​၏။ သား​တော်​သည် လူ​သား​အ​နေ​ဖြင့် ဒါ​ဝိဒ်​၏​အ​မျိုး​အ​နွယ်​မှ ပေါ်​ထွန်း​တော်​မူ​၍<sup class="fnm"><a name="fnm1" href="#fn1">1</a></sup></div>
<div class="v" id="v4"><span class="vn">4</span> မြင့်​မြတ်​သန့်​ရှင်း​ခြင်း​၏​ဝိ​ညာဉ်​တော်​အ​နေ​ဖြင့်​ဆို​လျှင် သေ​သော​သူ​တို့​ထဲ​မှ ရှင်​ပြန်​ထ​မြောက်​ခြင်း​ဖြင့် တန်​ခိုး​နှင့်​တ​ကွ ဘု​ရား​သ​ခင်​၏​သား​တော်​အ​ရာ​၌ ခန့်​အပ်​ထား​ခြင်း​ခံ​ရ​သော ငါ​တို့​၏​သ​ခင်​ယေ​ရှု​ခ​ရစ်​တော်​ဖြစ်​၏။</div>
<div class="v" id="v5"><span class="vn">5</span> ထို​သ​ခင်​၏​နာ​မ​တော်​အ​တွက် လူ​မျိုး​အ​ပေါင်း​တို့​ထဲ​တွင် ယုံ​ကြည်​ခြင်း​နှင့်​ဆိုင်​သော​နာ​ခံ​မှု​ရှိ​စေ​ရန် ကျေး​ဇူး​တော်​ကို​လည်း​ကောင်း၊ တ​မန်​တော်​ဖြစ်​ခြင်း​အ​ခွင့်​ကို​လည်း​ကောင်း ကိုယ်​တော်​အား​ဖြင့် ငါ​တို့​ရ​ရှိ​ကြ​၏။</div>
<div class="v" id="v6"><span class="vn">6</span> သင်​တို့​သည်​လည်း ထို​လူ​မျိုး​တို့​ထဲ​တွင်​ပါ​ဝင်​၍ ယေ​ရှု​ခ​ရစ်​တော်​နှင့်​သက်​ဆိုင်​မည့်​အ​ကြောင်း ခေါ်​ယူ​တော်​မူ​ခြင်း​ခံ​ရ​သူ​များ​ဖြစ်​ကြ​၏။</div>
<div class="v" id="v7"><span class="vn">7</span> <span class="br-p"><br><br></span>ထို​သို့ ဘု​ရား​သ​ခင်​ချစ်​တော်​မူ​၍ သန့်​ရှင်း​သူ​များ​အ​ဖြစ်​ခေါ်​ယူ​တော်​မူ​သော ရော​မ​မြို့​သူ​မြို့​သား​အ​ပေါင်း​တို့​ထံ​သို့ ဤ​စာ​ကို ငါ​ရေး​လိုက်​ပါ​၏။ ငါ​တို့​အ​ဖ​ဘု​ရား​သ​ခင်​နှင့် သ​ခင်​ယေ​ရှု​ခ​ရစ်​တော်​ထံ​မှ ကျေး​ဇူး​တော်​နှင့်​ငြိမ်​သက်​ခြင်း​သည် သင်​တို့​၌​ရှိ​ပါ​စေ​သော။</div>
<div class="v" id="v8"><h2>ရော​မ​မြို့​သို့​သွား​လို​သော​ဆန္ဒ​ကို​ဖော်​ပြ​ခြင်း</h2><span class="vn">8</span> <span class="br-p"><br><br></span>သင်​တို့​၏​ယုံ​ကြည်​ခြင်း​သည် ကမ္ဘာ​တစ်​ဝန်း​လုံး​တွင် ကျော်​ကြား​လျက်​ရှိ​သည်​ဖြစ်​၍ ငါ​သည် သင်​တို့​အား​လုံး​အ​တွက် ငါ​၏​ဘု​ရား​သ​ခင်​ကို ယေ​ရှု​ခ​ရစ်​တော်​အား​ဖြင့် ပ​ထ​မ​ဦး​စွာ​ကျေး​ဇူး​တင်​၏။</div>
<div class="v" id="v9"><span class="vn">9</span> ငါ​သည်​ဆု​တောင်း​သော​အ​ခါ သင်​တို့​ကို​အ​မြဲ​မ​ပြတ်​သ​တိ​ရ​လျက် ဘု​ရား​သ​ခင်​၏​အ​လို​တော်​ရှိ​လျှင် တစ်​ချိန်​ချိန်​တွင် တစ်​နည်း​နည်း​ဖြင့် သင်​တို့​ထံ​သို့​လာ​ရ​သော​အ​ခွင့်​ရှိ​ပါ​မည်​အ​ကြောင်း အ​စဉ်​တောင်း​လျှောက်​နေ​၏။ ဤ​အ​ကြောင်း​အ​ရာ​နှင့်​ပတ်​သက်​၍ ငါ့​အ​တွက်​သက်​သေ​ခံ​ပေး​သော​သူ​မှာ သား​တော်​၏​ကောင်း​မြတ်​သော​သ​တင်း​ကို ငါ​ဟော​ပြော​လျက် ငါ​၏​ဝိ​ညာဉ်​အား​ဖြင့် ဝတ်​ပြု​သော​ဘု​ရား​သ​ခင်​ဖြစ်​တော်​မူ​၏။</div>
<div class="v" id="v11"><span class="vn">11</span> <span class="br-p"><br><br></span>သင်​တို့​ကို ငါ​အ​လွန်​တွေ့​မြင်​လို​သည်​မှာ သင်​တို့​အား ဝိ​ညာဉ်​ဆု​ကျေး​ဇူး​အ​ချို့​ကို​ဝေ​မျှ​ပေး​၍ သင်​တို့​ကို​ခိုင်​ခံ့​မြဲ​မြံ​စေ​ရန်​ဖြစ်​၏။</div>
<div class="v" id="v12"><span class="vn">12</span> ထို​သို့​ဆို​သော် သင်​တို့​နှင့်​အ​တူ​ရှိ​စဉ် ငါ​နှင့်​သင်​တို့​နှစ်​ဦး​နှစ်​ဖက်​၏​ယုံ​ကြည်​ခြင်း​အား​ဖြင့် နှစ်​သိမ့်​မှု​ကို အ​တူ​တ​ကွ​ခံ​စား​နိုင်​ရန်​ဖြစ်​၏။</div>
<div class="v" id="v13"><span class="vn">13</span> ညီ​အစ်​ကို​တို့၊ ငါ​သည် အ​ခြား​သော​လူ​မျိုး​ခြား​တို့​တွင် အ​သီး​အ​ပွင့်​ရ​ရှိ​သ​ကဲ့​သို့ သင်​တို့​တွင်​လည်း အ​သီး​အ​ပွင့်​တစ်​စုံ​တစ်​ခု​ရ​ရှိ​ရန် သင်​တို့​ထံ​သို့​လာ​မည်​ဟု အ​ကြိမ်​ကြိမ်​စီ​စဉ်​ခဲ့​သော်​လည်း ယ​ခု​တိုင်​အောင် တား​ဆီး​ခြင်း​ခံ​ရ​ကြောင်း​ကို သင်​တို့​မ​သိ​ဘဲ​မ​နေ​စေ​လို​ပါ။<sup class="fnm"><a name="fnm2" href="#fn2">2</a></sup></div>
<div class="v" id="v14"><span class="vn">14</span> <span class="br-p"><br><br></span>ငါ​သည် ဂ​ရိ​လူ​မျိုး​နှင့်​လူ​ရိုင်း​တို့​အ​ပေါ်​၌​ဖြစ်​စေ၊ ပ​ညာ​ရှိ​နှင့်​ပ​ညာ​မဲ့​တို့​အ​ပေါ်​၌​ဖြစ်​စေ အ​ကြွေး​တင်​သူ​ဖြစ်​၏။</div>
<div class="v" id="v15"><span class="vn">15</span> ထို့​ကြောင့် ငါ့​အ​နေ​ဖြင့် ရော​မ​မြို့​၌​ရှိ​သော သင်​တို့​အား​လည်း ဤ​ကောင်း​မြတ်​သော​သ​တင်း​ကို​ဟော​ပြော​ရန် စိတ်​အား​ထက်​သန်​လျက်​ရှိ​၏။</div>
<div class="v" id="v16"><h2>ကောင်း​မြတ်​သော​သ​တင်း​၏​တန်​ခိုး</h2><span class="vn">16</span> <span class="br-p"><br><br></span>ငါ​သည် ကောင်း​မြတ်​သော​သ​တင်း​<sup class="fnm"><a name="fnm3" href="#fn3">3</a></sup>အ​တွက် ရှက်​ကြောက်​ခြင်း​မ​ရှိ။ အ​ကြောင်း​မူ​ကား ဤ​သ​တင်း​သည် ဦး​စွာ​ဂျူး​လူ​မျိုး ထို့​နောက် ဂ​ရိ​လူ​မျိုး​အ​ပါ​အ​ဝင် ယုံ​ကြည်​သော​သူ​အ​ပေါင်း​တို့​အား ကယ်​တင်​ခြင်း​ရ​ရှိ​စေ​သော ဘု​ရား​သ​ခင်​၏​တန်​ခိုး​တော်​ဖြစ်​၏။</div>
<div class="v" id="v17"><span class="vn">17</span> အ​ဘယ်​ကြောင့်​ဆို​သော် “ဖြောင့်​မတ်​သော​သူ​သည် ယုံ​ကြည်​ခြင်း​အား​ဖြင့် အ​သက်​ရှင်​လိမ့်​မည်”​<sup class="fnm"><a name="fnm4" href="#fn4">4</a></sup>ဟု ကျမ်း​စာ​၌​ရေး​ထား​သည့်​အ​တိုင်း ယုံ​ကြည်​ခြင်း​အ​ပေါ်​အ​ခြေ​ခံ​လျက် ယုံ​ကြည်​ခြင်း​သို့​ပို့​ဆောင်​သည့်​ဘု​ရား​သ​ခင်​၏​ဖြောင့်​မတ်​ခြင်း​တ​ရား​သည် ဤ​ကောင်း​မြတ်​သော​သ​တင်း​၌​ထင်​ရှား​လျက်​ရှိ​၏။<sup class="fnm"><a name="fnm5" href="#fn5">5</a></sup></div>
<div class="v" id="v18"><h2>လော​ကီ​သား​တို့​၏​အ​ပြစ်</h2><span class="vn">18</span> <span class="br-p"><br><br></span>ဘု​ရား​သ​ခင်​၏​အ​မျက်​တော်​သည် ကောင်း​ကင်​မှ​ထင်​ရှား​လျက် သမ္မာ​တ​ရား​ကို မ​တ​ရား​မှု​ဖြင့်​တား​ဆီး​ပိတ်​ပင်​သော​သူ​တို့​၏ ဘု​ရား​တ​ရား​မဲ့​ခြင်း​နှင့်​မ​တ​ရား​မှု​အ​လုံး​စုံ​တို့​အ​ပေါ်​သို့ သက်​ရောက်​၏။</div>
<div class="v" id="v19"><span class="vn">19</span> အ​ဘယ်​ကြောင့်​ဆို​သော် ဘု​ရား​သ​ခင်​သည် မိ​မိ​နှင့်​ပတ်​သက်​၍ သိ​အပ်​သော​အ​ရာ​တို့​ကို သူ​တို့​အား​ထင်​ရှား​စေ​တော်​မူ​ပြီ​ဖြစ်​၍ ထို​အ​ရာ​တို့​သည် သူ​တို့​၌ ထင်​ရှား​လျက်​ရှိ​၏။</div>
<div class="v" id="v20"><span class="vn">20</span> တစ်​နည်း​အား​ဖြင့် ကမ္ဘာ​လော​က​ကို​ဖန်​ဆင်း​တော်​မူ​ချိန်​မှ​စ​၍ ဘု​ရား​သ​ခင်​၏​မ​မြင်​ရ​သော​ဂုဏ်​အင်္ဂါ​များ​တည်း​ဟူ​သော ကိုယ်​တော်​၏​ထာ​ဝ​ရ​တန်​ခိုး​တော်​နှင့် ဘု​ရား​ဖြစ်​တော်​မူ​ခြင်း​တို့​သည် ဖန်​ဆင်း​တော်​မူ​သော​အ​ရာ​များ​အား​ဖြင့် ရှင်း​လင်း​စွာ​သိ​နိုင်​သည်​ဖြစ်​၍<sup class="fnm"><a name="fnm6" href="#fn6">6</a></sup> သူ​တို့​သည် ဆင်​ခြေ​ပေး​၍​မ​ရ​နိုင်​ကြ။</div>
<div class="v" id="v21"><span class="vn">21</span> <span class="br-p"><br><br></span>အ​ကြောင်း​မူ​ကား သူ​တို့​သည် ဘု​ရား​သ​ခင်​ကို​သိ​လျက်​နှင့်​ပင် ဘု​ရား​အ​ဖြစ်​ဘုန်း​တော်​ကို​မ​ချီး​မွမ်း၊ ကျေး​ဇူး​လည်း​မ​တင်​ကြ​ပေ။ သူ​တို့​၏​တွေး​တော​ဆင်​ခြင်​မှု​များ​သည် အ​ချည်း​နှီး​ဖြစ်​သွား​၍ သူ​တို့​၏​အ​သိ​တ​ရား​ကင်း​မဲ့​သော​စိတ်​နှ​လုံး​ကို​လည်း အ​မှောင်​ဖုံး​လွှမ်း​လေ​၏။<sup class="fnm"><a name="fnm7" href="#fn7">7</a></sup></div>
<div class="v" id="v22"><span class="vn">22</span> သူ​တို့​သည် မိ​မိ​တို့​ကိုယ်​ကို​ပ​ညာ​ရှိ​များ​ဖြစ်​သည်​ဟု​ဆို​လျက်​နှင့် မိုက်​မဲ​သော​သူ​များ​ဖြစ်​လာ​ကြ​ပြီး</div>
<div class="v" id="v23"><span class="vn">23</span> ဖောက်​ပြန်​ပျက်​စီး​ခြင်း​နှင့်​ကင်း​သော ဘု​ရား​သ​ခင်​၏​ဘုန်း​အ​သ​ရေ​တော်​ကို ဖောက်​ပြန်​ပျက်​စီး​တတ်​သော လူ၊ ကျေး​ငှက်၊ ခြေ​လေး​ချောင်း​သတ္တ​ဝါ​နှင့် တွား​သွား​သတ္တ​ဝါ​တို့​၏​သဏ္ဌာန်​နှင့်​တူ​သော ရုပ်​တု​ဖြင့် လဲ​လှယ်​ကြ​၏။<sup class="fnm"><a name="fnm8" href="#fn8">8</a></sup></div>
<div class="v" id="v24"><span class="vn">24</span> <span class="br-p"><br><br></span>ထို့​ကြောင့် ဘု​ရား​သ​ခင်​သည် သူ​တို့​အ​ချင်း​ချင်း မိ​မိ​တို့​ကိုယ်​ခန္ဓာ​အ​သ​ရေ​ကို​ဖျက်​ဆီး​စေ​ရန် သူ​တို့​ကို မိ​မိ​တို့​စိတ်​နှ​လုံး​တပ်​မက်​သည့်​အ​တိုင်း ညစ်​ညူး​ခြင်း​လက်​သို့ အပ်​လိုက်​လေ​၏။<sup class="fnm"><a name="fnm9" href="#fn9">9</a></sup></div>
<div class="v" id="v25"><span class="vn">25</span> သူ​တို့​သည် ဘု​ရား​သ​ခင်​၏​သမ္မာ​တ​ရား​ကို မု​သား​နှင့်​လဲ​လှယ်​၍ ဖန်​ဆင်း​တော်​မူ​သော​အ​ရှင်​အ​စား ဖန်​ဆင်း​တော်​မူ​သော​အ​ရာ​ကို ကိုး​ကွယ်​ဝတ်​ပြု​ကြ​၏။ ဖန်​ဆင်း​တော်​မူ​သော​အ​ရှင်​သည် ကာ​လ​အ​စဉ်​အ​ဆက် မင်္ဂ​လာ​ရှိ​တော်​မူ​၏။ အာ​မင်။</div>
<div class="v" id="v26"><h2>လူ​သား​တို့​အ​ကျင့်​စာ​ရိတ္တ​ပျက်​ပြား​ခြင်း</h2><span class="vn">26</span> <span class="br-p"><br><br></span>ထို့​ကြောင့် ဘု​ရား​သ​ခင်​သည် သူ​တို့​ကို ရှက်​ဖွယ်​ကောင်း​သော​ကိ​လေ​သာ​လက်​သို့ အပ်​လိုက်​သ​ဖြင့် သူ​တို့​ထဲ​မှ မိန်း​မ​တို့​ပင်​လျှင် သ​ဘာ​ဝ​နှင့်​လျော်​ညီ​သော​ဆက်​ဆံ​မှု​ကို သ​ဘာ​ဝ​နှင့်​ဆန့်​ကျင်​သော​ဆက်​ဆံ​မှု​ဖြင့် လဲ​လှယ်​ကြ​၏။</div>
<div class="v" id="v27"><span class="vn">27</span> ထို​နည်း​တူ ယောက်ျား​တို့​သည်​လည်း မိန်း​မ​နှင့်​သ​ဘာ​ဝ​နှင့်​လျော်​ညီ​သော​ဆက်​ဆံ​မှု​ကို​စွန့်​၍ သူ​တို့​အ​ချင်း​ချင်း​ရာ​ဂ​မီး​တောက်​လောင်​စေ​လျက် ရှက်​ဖွယ်​ကောင်း​သော​အ​မှု​ကို ယောက်ျား​အ​ချင်း​ချင်း​ပြု​ကြ​သ​ဖြင့် သူ​တို့​၏​မှား​ယွင်း​ခြင်း​နှင့်​ထိုက်​သင့်​သော​အ​ပြစ်​ဒဏ်​ကို သူ​တို့​ကိုယ်​တိုင်​ခံ​ရ​ကြ​၏။</div>
<div class="v" id="v28"><span class="vn">28</span> <span class="br-p"><br><br></span>ထို​မှ​တစ်​ပါး သူ​တို့​သည် ဘု​ရား​သ​ခင်​ကို​မ​သိ​မ​မှတ်​လို​သော​ကြောင့် ဘု​ရား​သ​ခင်​သည် သူ​တို့​ကို ယုတ်​ညံ့​သော​စိတ်​ထံ​သို့ အပ်​လိုက်​တော်​မူ​သ​ဖြင့် သူ​တို့​သည် မ​ပြု​အပ်​သော​အ​ရာ​များ​ကို ပြု​ကြ​ကုန်​၏။</div>
<div class="v" id="v29"><span class="vn">29</span> သူ​တို့​သည် အ​လုံး​စုံ​သော မ​တ​ရား​မှု၊<sup class="fnm"><a name="fnm10" href="#fn10">10</a></sup> ဆိုး​ညစ်​မှု၊ လော​ဘ​လွန်​ကျူး​မှု​နှင့် မ​ကောင်း​မှု​တို့​ဖြင့် ပြည့်​ဝ​လျက်​ရှိ​ကြ​ပြီး မ​လို​မုန်း​ထား​ခြင်း၊ လူ​သတ်​ခြင်း၊ ပ​ဋိ​ပက္ခ​ဖြစ်​ခြင်း၊ စဉ်း​လဲ​ခြင်း၊ ရန်​ငြိုး​ဖွဲ့​ခြင်း​တို့​ဖြင့် ပြည့်​နှက်​ကြ​ကာ အ​တင်း​အ​ဖျင်း​ပြော​ဆို​သော​သူ၊</div>
<div class="v" id="v30"><span class="vn">30</span> ပုတ်​ခတ်​ပြော​ဆို​သော​သူ၊ ဘု​ရား​သ​ခင်​ကို​မုန်း​သော​သူ၊ မိုက်​ရိုင်း​သော​သူ၊ မာ​န​ထောင်​လွှား​သော​သူ၊ ကြွား​ဝါ​သော​သူ၊ မ​ကောင်း​သော​အ​မှု​များ​ကို တီ​ထွင်​ကြံ​စည်​သော​သူ၊ မိ​ဘ​စ​ကား​ကို​နား​မ​ထောင်​သော​သူ၊</div>
<div class="v" id="v31"><span class="vn">31</span> အ​သိ​တ​ရား​ကင်း​မဲ့​သော​သူ၊ က​တိ​မ​တည်​သော​သူ၊ ကြင်​နာ​စိတ်​ကင်း​မဲ့​သော​သူ၊<sup class="fnm"><a name="fnm11" href="#fn11">11</a></sup> သ​နား​ခြင်း​စိတ်​မ​ရှိ​သော​သူ​များ​ဖြစ်​ကြ​၏။</div>
<div class="v" id="v32"><span class="vn">32</span> ဤ​အ​ရာ​များ​ကို​ပြု​ကျင့်​သော​သူ​တို့​သည် သေ​ဒဏ်​ခံ​ထိုက်​၏​ဟူ​သော​ဘု​ရား​သ​ခင်​၏​ပြဋ္ဌာန်း​ချက်​ကို သူ​တို့​သိ​လျက်​နှင့်​ပင် သူ​တို့​ကိုယ်​တိုင်​ပြု​ကြ​သည်​သာ​မ​က ထို​သို့​ပြု​ကျင့်​သော​သူ​များ​ကို​လည်း သ​ဘော​တူ​ထောက်​ခံ​ကြ​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ရော ၉:၅။</div>
<div class="fn"><sup class="fnt"><a name="fn2" href="#fnm2">2</a></sup> ရော ၁၅:၂၂။</div>
<div class="fn"><sup class="fnt"><a name="fn3" href="#fnm3">3</a></sup> အ​ချို့​မူ​ရင်း​ကျမ်း​၌ “ခ​ရစ်​တော်​၏​ကောင်း​မြတ်​သော​သ​တင်း”</div>
<div class="fn"><sup class="fnt"><a name="fn4" href="#fnm4">4</a></sup> ဂ​လ ၃:၁၁၊ ဟေ​ဗြဲ ၁၀:၃၈။ (ဟ​ဗ ၂:၄)</div>
<div class="fn"><sup class="fnt"><a name="fn5" href="#fnm5">5</a></sup> ရော ၃:၂၂၊ ၂၆၊ ၂၈၊ ၃၀၊ ၄:၃၊ ၅၊ ၉၊ ၂၂၊ ၂၄၊ ၅:၁၊ ၁၀:၄၊ ဂ​လ ၂:၁၆၊ ၃:၆၊ ၈၊ ၂၄၊ ဖိ ၃:၉၊ ဟေ​ဗြဲ ၁၁:၄၊ ယာ ၂:၂၃။</div>
<div class="fn"><sup class="fnt"><a name="fn6" href="#fnm6">6</a></sup> တ ၁၄:၁၇၊ ၁၇:၂၄-၂၇။ ယော​ဘ ၁၂:၇-၉၊ ဆာ ၁၉:၁-၆။</div>
<div class="fn"><sup class="fnt"><a name="fn7" href="#fnm7">7</a></sup> ဧ ၄:၁၈။</div>
<div class="fn"><sup class="fnt"><a name="fn8" href="#fnm8">8</a></sup> တ​ရား ၄:၁၆-၁၈။</div>
<div class="fn"><sup class="fnt"><a name="fn9" href="#fnm9">9</a></sup> ဧ ၄:၁၉။</div>
<div class="fn"><sup class="fnt"><a name="fn10" href="#fnm10">10</a></sup> အ​ချို့​မူ​ရင်း​ကျမ်း​၌ “တ​ရား​နှင့်​မ​ညီ​မေ​ထုန်​ပြု​ခြင်း” ပါ​သည်။</div>
<div class="fn"><sup class="fnt"><a name="fn11" href="#fnm11">11</a></sup> အ​ချို့​မူ​ရင်း​ကျမ်း​၌ “ရန်​ငြိုး​ဖွဲ့​သော​သူ​များ” ပါ​သည်။</div>
</div>
<!-- PARSED ABOVE; EDITING MAY BREAK PARSER -->
</body></html>