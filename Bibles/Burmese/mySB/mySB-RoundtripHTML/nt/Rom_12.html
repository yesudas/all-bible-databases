<html><head>
<meta http-equiv="Content-Type" content="text/html;charset=utf-8" />
<title>Rom 12 &ndash; ရော​မ​ဩ​ဝါ​ဒ​စာ &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 12);">
<div id="navbar"><a href="../index.html">Myanmar Standard Bible</a> &ndash; <b>ရော​မ​ဩ​ဝါ​ဒ​စာ</b> &ndash; <a href="Rom_1.html">1</a> ... <a href="Rom_10.html">10</a> <a href="Rom_11.html">11</a> <b>12</b> <a href="Rom_13.html">13</a> <a href="Rom_14.html">14</a> ... <a href="Rom_16.html">16</a> </div><hr>
<h1>Rom 12</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ဝိ​ညာဉ်​ရေး​ဆိုင်​ရာ​ဝတ်​ပြု​ခြင်း</h2><span class="vn">1</span> <span class="br-p"><br><br></span>သို့​ဖြစ်​၍ ညီ​အစ်​ကို​တို့၊ ဘု​ရား​သ​ခင်​၏​က​ရု​ဏာ​တော်​အား​ဖြင့် သင်​တို့​အား ငါ​တိုက်​တွန်း​နှိုး​ဆော်​လို​သည်​မှာ သင်​တို့​၏​ကိုယ်​ခန္ဓာ​ကို ဘု​ရား​သ​ခင်​နှစ်​သက်​တော်​မူ​သည့် သန့်​ရှင်း​၍​အ​သက်​ရှင်​သော​ယဇ်​အ​ဖြစ် ပူ​ဇော်​ကြ​လော့။ ဤ​သည်​ကား သင်​တို့​ပြု​အပ်​သော ဝိ​ညာဉ်​ရေး​ဆိုင်​ရာ​ဝတ်​ပြု​ခြင်း​ဖြစ်​၏။<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> သင်​တို့​သည် ဤ​လော​က​၏​ပုံ​သဏ္ဌာန်​ကို မ​ဆောင်​ကြ​နှင့်။ ကောင်း​မြတ်​သော​အ​ရာ၊ နှစ်​သက်​ဖွယ်​သော​အ​ရာ၊ စုံ​လင်​သော​အ​ရာ​တည်း​ဟူ​သော ဘု​ရား​သ​ခင်​အ​လို​တော်​ရှိ​သော​အ​ရာ​သည် မည်​သည့်​အ​ရာ​ဖြစ်​သည်​ကို ပိုင်း​ခြား​သိ​ရှိ​နိုင်​ရန်<sup class="fnm"><a name="fnm2" href="#fn2">2</a></sup> စိတ်​နှ​လုံး​ကို အ​သစ်​ပြု​ပြင်​ခြင်း​ဖြင့် ပုံ​သဏ္ဌာန်​ပြောင်း​လဲ​ခြင်း​ရှိ​ကြ​လော့။</div>
<div class="v" id="v3"><span class="vn">3</span> <span class="br-p"><br><br></span>ငါ့​အား​ပေး​အပ်​တော်​မူ​သော ကျေး​ဇူး​တော်​အား​ဖြင့် သင်​တို့​ထဲ​တွင်​ရှိ​သော​သူ​အား​လုံး​ကို ငါ​မှာ​ကြား​လို​သည်​မှာ သင်​တို့​သည် မိ​မိ​ကိုယ်​ကို ထင်​သင့်​သည်​ထက် ပို​၍​အ​ထင်​မ​ကြီး​ကြ​ဘဲ သင်​တို့​အ​သီး​သီး​အား ဘု​ရား​သ​ခင်​ခွဲ​ဝေ​ပေး​တော်​မူ​သော ယုံ​ကြည်​ခြင်း​အ​တိုင်း​အ​တာ​နှင့်​အ​ညီ သင့်​တင့်​လျောက်​ပတ်​စွာ ထင်​မြင်​ကြ​လော့။</div>
<div class="v" id="v4"><span class="vn">4</span> အ​ကြောင်း​မူ​ကား ကိုယ်​ခန္ဓာ​တစ်​ခု​၌ အင်္ဂါ​အ​စိတ်​အ​ပိုင်း​များ​စွာ​ရှိ​၍ ထို​အင်္ဂါ​အ​စိတ်​အ​ပိုင်း​အား​လုံး​သည် တူ​ညီ​သော​လုပ်​ဆောင်​မှု​ကို လုပ်​ဆောင်​ကြ​သည်​မ​ဟုတ်​သ​ကဲ့​သို့</div>
<div class="v" id="v5"><span class="vn">5</span> အ​ရေ​အ​တွက်​အား​ဖြင့် များ​စွာ​ရှိ​ကြ​သော​ငါ​တို့​သည်​လည်း ခ​ရစ်​တော်​၌ ကိုယ်​ခန္ဓာ​တစ်​ခု​တည်း​ဖြစ်​ကြ​ပြီး အ​သီး​သီး​သည် အင်္ဂါ​အ​စိတ်​အ​ပိုင်း​အ​ချင်း​ချင်း​ဖြစ်​ကြ​ကာ<sup class="fnm"><a name="fnm3" href="#fn3">3</a></sup></div>
<div class="v" id="v6"><span class="vn">6</span> ငါ​တို့​၌​ပေး​အပ်​တော်​မူ​သော ကျေး​ဇူး​တော်​အ​တိုင်း အ​ထူး​ထူး​အ​ပြား​ပြား​သော​ဆု​ကျေး​ဇူး​များ​ကို ရ​ရှိ​ကြ​၏။<sup class="fnm"><a name="fnm4" href="#fn4">4</a></sup> သို့​ဖြစ်​၍ ထို​ဆု​ကျေး​ဇူး​သည် ပ​ရော​ဖက်​ပြု​ဟော​ပြော​ခြင်း​ဖြစ်​လျှင် ယုံ​ကြည်​ခြင်း​၏​ပ​မာ​ဏ​အ​တိုင်း ပ​ရော​ဖက်​ပြု​ဟော​ပြော​စေ။</div>
<div class="v" id="v7"><span class="vn">7</span> အ​မှု​တော်​ဆောင်​ဖြစ်​လျှင် အ​မှု​တော်​ကို​ဆောင်​ရွက်​စေ။ သွန်​သင်​သော​သူ​ဖြစ်​လျှင် သွန်​သင်​ခြင်း​ကို​ပြု​စေ။</div>
<div class="v" id="v8"><span class="vn">8</span> တိုက်​တွန်း​နှိုး​ဆော်​သူ​ဖြစ်​လျှင် တိုက်​တွန်း​နှိုး​ဆော်​ခြင်း​ကို​ပြု​စေ။ ပေး​ကမ်း​ဝေ​မျှ​သော​သူ​သည် ရက်​ရော​စွာ​ပေး​ကမ်း​ဝေ​မျှ​စေ။ စီ​မံ​အုပ်​ချုပ်​သော​သူ​သည် လုံ့​လ​ဝီ​ရိ​ယ​ဖြင့်​စီ​မံ​အုပ်​ချုပ်​စေ။ မ​စ​သ​နား​ခြင်း​အ​မှု​ကို​ပြု​သော​သူ​သည် ကြည်​ဖြူ​သော​စိတ်​နှင့်​ပြု​စေ။</div>
<div class="v" id="v9"><h2>ခ​ရစ်​ယာန်​တို့​၏​စိတ်​သ​ဘော​ထား</h2><span class="vn">9</span> <span class="br-p"><br><br></span>ချစ်​ခြင်း​မေတ္တာ​သည် ဟန်​ဆောင်​မှု​နှင့်​ကင်း​ရ​မည်။ မ​ကောင်း​သော​အ​ရာ​ကို​ရွံ​မုန်း​၍ ကောင်း​သော​အ​ရာ​ကို​တွယ်​တာ​ကြ​လော့။<sup class="fnm"><a name="fnm5" href="#fn5">5</a></sup></div>
<div class="v" id="v10"><span class="vn">10</span> ညီ​အစ်​ကို​ချင်း​ချစ်​သော​မေတ္တာ​အား​ဖြင့် အ​ချင်း​ချင်း​ချစ်​ခင်​ကြင်​နာ​ကြ​၍ ရို​သေ​သ​မှု​ပြု​ခြင်း​၌ သူ​တစ်​ပါး​သည် မိ​မိ​ထက်​သာ​လွန်​သည်​ဟု မှတ်​ယူ​ကြ​လော့။<sup class="fnm"><a name="fnm6" href="#fn6">6</a></sup></div>
<div class="v" id="v11"><span class="vn">11</span> လုံ့​လ​ဝီ​ရိ​ယ​စိုက်​ထုတ်​ရာ​တွင် ပျင်း​ရိ​ခြင်း​မ​ရှိ​ဘဲ ဝိ​ညာဉ်​ရေး​၌​ထက်​သန်​လျက် သ​ခင်​ဘု​ရား​ကို​အ​စေ​ခံ​ကြ​လော့။</div>
<div class="v" id="v12"><span class="vn">12</span> မျှော်​လင့်​ခြင်း​၌​ဝမ်း​မြောက်​လျက် ဆင်း​ရဲ​ဒုက္ခ​ကို​သည်း​ခံ​ကာ ဆု​တောင်း​ခြင်း​အ​မှု​ကို အ​စဉ်​တ​စိုက်​ပြု​ကြ​လော့။</div>
<div class="v" id="v13"><span class="vn">13</span> သန့်​ရှင်း​သူ​တို့​၏​လို​အပ်​ချက်​များ​ကို ပါ​ဝင်​ဖြည့်​ဆည်း​လျက် ဧည့်​ဝတ်​ကို ကြိုး​စား​ပြု​ကြ​လော့။<sup class="fnm"><a name="fnm7" href="#fn7">7</a></sup></div>
<div class="v" id="v14"><span class="vn">14</span> <span class="br-p"><br><br></span>သင်​တို့​အား​ညှဉ်း​ဆဲ​သော​သူ​တို့​ကို ကောင်း​ချီး​ပေး​ကြ​လော့။ ကောင်း​ချီး​ကို​သာ​ပေး​၍ ကျိန်​ဆဲ​ခြင်း​ကို​မ​ပြု​ကြ​နှင့်။<sup class="fnm"><a name="fnm8" href="#fn8">8</a></sup></div>
<div class="v" id="v15"><span class="vn">15</span> ဝမ်း​မြောက်​သော​သူ​တို့​နှင့်​အ​တူ​ဝမ်း​မြောက်​၍ ငို​ကြွေး​သော​သူ​တို့​နှင့်​အ​တူ​ငို​ကြွေး​ကြ​လော့။</div>
<div class="v" id="v16"><span class="vn">16</span> အ​ချင်း​ချင်း​တစ်​စိတ်​တစ်​သ​ဘော​တည်း​ရှိ​ကြ​လော့။ ထောင်​လွှား​သော​သ​ဘော​မ​ရှိ​ဘဲ အ​ခြေ​အ​နေ​နိမ့်​ပါး​သော​သူ​တို့​နှင့် ပေါင်း​သင်း​ဆက်​ဆံ​ကြ​လော့။<sup class="fnm"><a name="fnm9" href="#fn9">9</a></sup> မိ​မိ​တို့​ကိုယ်​ကို​ပ​ညာ​သ​တိ​ရှိ​သော​သူ​ဟူ​၍ မ​ထင်​မှတ်​ကြ​နှင့်။<sup class="fnm"><a name="fnm10" href="#fn10">10</a></sup></div>
<div class="v" id="v17"><span class="vn">17</span> မည်​သူ့​ကို​မျှ အ​ဆိုး​ကို အ​ဆိုး​ဖြင့် မ​တုံ့​ပြန်​ကြ​နှင့်။<sup class="fnm"><a name="fnm11" href="#fn11">11</a></sup> လူ​အ​ပေါင်း​တို့​ရှေ့​၌ တင့်​တယ်​လျောက်​ပတ်​သော​အ​မှု​ကို ပြု​မူ​ကျင့်​ကြံ​ကြ​လော့။<sup class="fnm"><a name="fnm12" href="#fn12">12</a></sup></div>
<div class="v" id="v18"><span class="vn">18</span> သင်​တို့​ဘက်​မှ တတ်​နိုင်​သ​မျှ လူ​အ​ပေါင်း​တို့​နှင့် သင့်​မြတ်​စွာ​နေ​ကြ​လော့။<sup class="fnm"><a name="fnm13" href="#fn13">13</a></sup></div>
<div class="v" id="v19"><span class="vn">19</span> ချစ်​ရ​သော​သူ​တို့၊ ကိုယ်​တိုင်​လက်​တုံ့​မ​ပြန်​ဘဲ အ​မျက်​တော်​လက်​သို့ အပ်​နှံ​ထား​ကြ​လော့။ အ​ကြောင်း​မူ​ကား “ထာ​ဝ​ရ​ဘု​ရား​မိန့်​တော်​မူ​သည်​မှာ လက်​တုံ့​ပြန်​ခြင်း​သည် ငါ​နှင့်​ဆိုင်​၏။ ငါ​ကိုယ်​တိုင်​တုံ့​ပြန်​မည်”​<sup class="fnm"><a name="fnm14" href="#fn14">14</a></sup>ဟု ကျမ်း​စာ​၌​ရေး​ထား​၏။</div>
<div class="v" id="v20"><span class="vn">20</span> ထို့​ကြောင့် လက်​တုံ့​မ​ပြန်​ဘဲ “သင့်​ရန်​သူ​ဆာ​လောင်​လျှင် ကျွေး​မွေး​လော့။ ရေ​ငတ်​လျှင် သောက်​စ​ရာ​ပေး​လော့။<sup class="fnm"><a name="fnm15" href="#fn15">15</a></sup> ထို​သို့​ပြု​ခြင်း​အား​ဖြင့် သင်​သည် သူ​၏​ခေါင်း​ပေါ်​၌ မီး​ခဲ​ကို​ပုံ​ထား​လိမ့်​မည်။”<sup class="fnm"><a name="fnm16" href="#fn16">16</a></sup></div>
<div class="v" id="v21"><span class="vn">21</span> အ​ဆိုး​၏​အ​နိုင်​ယူ​ခြင်း​ကို​မ​ခံ​ဘဲ အ​ကောင်း​အား​ဖြင့် အ​ဆိုး​ကို​အ​နိုင်​ယူ​လော့။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ၁ပေ ၂:၅။</div>
<div class="fn"><sup class="fnt"><a name="fn2" href="#fnm2">2</a></sup> ဧ ၅:၁၀၊ ၁၇။</div>
<div class="fn"><sup class="fnt"><a name="fn3" href="#fnm3">3</a></sup> ၁ကော ၁၂:၁၂၊ ၂၇၊ ဧ ၄:၂၅။</div>
<div class="fn"><sup class="fnt"><a name="fn4" href="#fnm4">4</a></sup> ၁ကော ၇:၇၊ ၁၂:၇-၁၁၊ ဧ ၄:၇။</div>
<div class="fn"><sup class="fnt"><a name="fn5" href="#fnm5">5</a></sup> ၁သက် ၅:၂၁-၂၂။</div>
<div class="fn"><sup class="fnt"><a name="fn6" href="#fnm6">6</a></sup> ယော ၁၃:၃၄၊ ၁၅:၁၂၊ ၁၇၊ ဟေ​ဗြဲ ၁၃:၁၊ ၁ပေ ၁:၂၂၊ ၂:၁၇၊ ၁ယော ၃:၂၃၊ ၄:၇။ ဇာ ၇:၉။</div>
<div class="fn"><sup class="fnt"><a name="fn7" href="#fnm7">7</a></sup> ဟေ​ဗြဲ ၁၃:၂၊ ၁ပေ ၄:၉။</div>
<div class="fn"><sup class="fnt"><a name="fn8" href="#fnm8">8</a></sup> မ ၅:၄၄၊ လု ၆:၂၇-၂၈၊ ရော ၁၂:၂၀။</div>
<div class="fn"><sup class="fnt"><a name="fn9" href="#fnm9">9</a></sup> ၁ကော ၁:၁၀၊ ၂ကော ၁၃:၁၁၊ ဧ ၄:၃၊ ဖိ ၂:၂၊ ၁ပေ ၃:၈။</div>
<div class="fn"><sup class="fnt"><a name="fn10" href="#fnm10">10</a></sup> သု ၃:၇။</div>
<div class="fn"><sup class="fnt"><a name="fn11" href="#fnm11">11</a></sup> ၁သက် ၅:၁၅၊ ၁ပေ ၃:၉။ သု ၂၀:၂၂၊ ၂၄:၂၉။</div>
<div class="fn"><sup class="fnt"><a name="fn12" href="#fnm12">12</a></sup> ၂ ကော ၈:၂၁။</div>
<div class="fn"><sup class="fnt"><a name="fn13" href="#fnm13">13</a></sup> မာ ၉:၅၀၊ ၁သက် ၅:၁၃။</div>
<div class="fn"><sup class="fnt"><a name="fn14" href="#fnm14">14</a></sup> ဟေ​ဗြဲ ၁၀:၃၀။ (တ​ရား ၃၂:၃၅)</div>
<div class="fn"><sup class="fnt"><a name="fn15" href="#fnm15">15</a></sup> မ ၅:၄၄၊ လု ၆:၂၇-၂၈၊ ရော ၁၂:၁၄။</div>
<div class="fn"><sup class="fnt"><a name="fn16" href="#fnm16">16</a></sup> (သု ၂၅:၂၁-၂၂)</div>
</div>
<!-- PARSED ABOVE; EDITING MAY BREAK PARSER -->
</body></html>