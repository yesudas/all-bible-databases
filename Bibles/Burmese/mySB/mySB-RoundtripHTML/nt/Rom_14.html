<html><head>
<meta http-equiv="Content-Type" content="text/html;charset=utf-8" />
<title>Rom 14 &ndash; ရော​မ​ဩ​ဝါ​ဒ​စာ &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Rom', 14);">
<div id="navbar"><a href="../index.html">Myanmar Standard Bible</a> &ndash; <b>ရော​မ​ဩ​ဝါ​ဒ​စာ</b> &ndash; <a href="Rom_1.html">1</a> ... <a href="Rom_12.html">12</a> <a href="Rom_13.html">13</a> <b>14</b> <a href="Rom_15.html">15</a> <a href="Rom_16.html">16</a> </div><hr>
<h1>Rom 14</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>ယုံ​ကြည်​သူ​အ​ချင်း​ချင်း​၏​ဆက်​ဆံ​မှု</h2><span class="vn">1</span> <span class="br-p"><br><br></span>ယုံ​ကြည်​ခြင်း​အား​နည်း​သော​သူ​ကို လက်​ခံ​ကြ​လော့။ သူ​၏​တွေး​တော​ဆင်​ခြင်​မှု​များ​ကို မ​ဝေ​ဖန်​ကြ​နှင့်။<sup class="fnm"><a name="fnm1" href="#fn1">1</a></sup></div>
<div class="v" id="v2"><span class="vn">2</span> အ​ချို့​သော​သူ​သည် အ​စား​အ​စာ​အား​လုံး​ကို​စား​၍​ရ​သည်​ဟု ယုံ​ကြည်​၏။ အား​နည်း​သော​သူ​မူ​ကား ဟင်း​သီး​ဟင်း​ရွက်​ကို​သာ​စား​၏။</div>
<div class="v" id="v3"><span class="vn">3</span> စား​သော​သူ​သည် မ​စား​သော​သူ​ကို​မ​ထီ​မဲ့​မြင်​မ​ပြု​နှင့်။ မ​စား​သော​သူ​သည်​လည်း စား​သော​သူ​ကို မ​စီ​ရင်​နှင့်။ အ​ကြောင်း​မူ​ကား ဘု​ရား​သ​ခင်​သည် သူ့​ကို​လက်​ခံ​တော်​မူ​ပြီ။</div>
<div class="v" id="v4"><span class="vn">4</span> သင်​သည် မည်​သူ​ဖြစ်​၍ သူ​တစ်​ပါး​၏​အ​စေ​ခံ​ကို စီ​ရင်​သ​နည်း။ ထို​သူ​ရပ်​သည်​ဖြစ်​စေ၊ လဲ​သည်​ဖြစ်​စေ သူ့​သ​ခင်​နှင့်​ဆိုင်​၏။ သို့​ရာ​တွင် သူ​သည်​ရပ်​လိမ့်​မည်။ အ​ကြောင်း​မူ​ကား သ​ခင်​ဘု​ရား​<sup class="fnm"><a name="fnm2" href="#fn2">2</a></sup>သည် သူ့​ကို​ရပ်​စေ​နိုင်​တော်​မူ​၏။<sup class="fnm"><a name="fnm3" href="#fn3">3</a></sup></div>
<div class="v" id="v5"><span class="vn">5</span> <span class="br-p"><br><br></span>အ​ချို့​သော​သူ​သည် နေ့​ရက်​တစ်​ရက်​ကို အ​ခြား​နေ့​ရက်​ထက် ပို​၍​မြတ်​သည်​ဟု​ယူ​ဆ​၏။ အ​ချို့​မူ​ကား နေ့​ရက်​အား​လုံး​အ​တူ​တူ​ဖြစ်​သည်​ဟု​ယူ​ဆ​၏။ လူ​တိုင်း မိ​မိ​တို့​ယူ​ဆ​ထား​သော​အ​ရာ​အ​ပေါ် စိတ်​နှ​လုံး​ထဲ​၌ အ​ပြည့်​အ​ဝ​ယုံ​ကြည်​ပါ​စေ။</div>
<div class="v" id="v6"><span class="vn">6</span> နေ့​ရက်​ကို​စောင့်​ထိန်း​သော​သူ​သည် သ​ခင်​ဘု​ရား​အ​တွက်​စောင့်​ထိန်း​၏။<sup class="fnm"><a name="fnm4" href="#fn4">4</a></sup> စား​သော​သူ​သည်​လည်း သ​ခင်​ဘု​ရား​အ​တွက်​စား​၏။ အ​ကြောင်း​မူ​ကား သူ​သည် ဘု​ရား​သ​ခင်​ကို​ကျေး​ဇူး​တင်​၏။ မ​စား​သော​သူ​သည်​လည်း သ​ခင်​ဘု​ရား​အ​တွက်​မ​စား​ဘဲ​နေ​၍ ဘု​ရား​သ​ခင်​ကို​ကျေး​ဇူး​တင်​၏။</div>
<div class="v" id="v7"><span class="vn">7</span> ငါ​တို့​တွင် ကိုယ့်​အ​တွက်​အ​သက်​ရှင်​သော​သူ တစ်​ယောက်​မျှ​မ​ရှိ။ ကိုယ့်​အ​တွက်​သေ​သော​သူ​လည်း တစ်​ယောက်​မျှ​မ​ရှိ။</div>
<div class="v" id="v8"><span class="vn">8</span> အ​ကြောင်း​မူ​ကား ငါ​တို့​သည် အ​သက်​ရှင်​လျှင် သ​ခင်​ဘု​ရား​အ​တွက်​အ​သက်​ရှင်​၍ သေ​လျှင် သ​ခင်​ဘု​ရား​အ​တွက်​သေ​၏။ ထို့​ကြောင့် ငါ​တို့​သည် အ​သက်​ရှင်​သည်​ဖြစ်​စေ၊ သေ​သည်​ဖြစ်​စေ သ​ခင်​ဘု​ရား​ပိုင်​ဆိုင်​တော်​မူ​ရာ​ဖြစ်​ကြ​၏။</div>
<div class="v" id="v9"><span class="vn">9</span> အ​ဘယ်​ကြောင့်​ဆို​သော် ခ​ရစ်​တော်​သည် သေ​လွန်​သော​သူ​တို့​နှင့်​အ​သက်​ရှင်​သော​သူ​တို့​၏​အ​ရှင်​သ​ခင်​ဖြစ်​<sup class="fnm"><a name="fnm5" href="#fn5">5</a></sup>ရန်​အ​တွက် အ​သေ​ခံ​တော်​မူ​ပြီး​နောက် အ​သက်​ပြန်​ရှင်​<sup class="fnm"><a name="fnm6" href="#fn6">6</a></sup>တော်​မူ​၏။<sup class="fnm"><a name="fnm7" href="#fn7">7</a></sup></div>
<div class="v" id="v10"><span class="vn">10</span> <span class="br-p"><br><br></span>သို့​ဖြစ်​လျှင် သင်​သည် အ​ဘယ်​ကြောင့် သင့်​ညီ​အစ်​ကို​ကို စီ​ရင်​သ​နည်း။ အ​ဘယ်​ကြောင့် သင့်​ညီ​အစ်​ကို​ကို မ​ထီ​မဲ့​မြင်​ပြု​သ​နည်း။ ငါ​တို့​အား​လုံး​သည် ဘု​ရား​သ​ခင်​၏​<sup class="fnm"><a name="fnm8" href="#fn8">8</a></sup>တ​ရား​ပလ္လင်​တော်​ရှေ့​၌ ရပ်​ကြ​ရ​လိမ့်​မည်။<sup class="fnm"><a name="fnm9" href="#fn9">9</a></sup></div>
<div class="v" id="v11"><span class="vn">11</span> အ​ကြောင်း​မူ​ကား “ထာ​ဝ​ရ​ဘု​ရား​မိန့်​တော်​မူ​သည်​မှာ ငါ​သည် အ​သက်​ရှင်​သည်​ဖြစ်​၍ လူ​တိုင်း ငါ့​ရှေ့​၌ ဒူး​ထောက်​လိမ့်​မည်။ လူ​တိုင်း​၏​နှုတ်​<sup class="fnm"><a name="fnm10" href="#fn10">10</a></sup>သည်​လည်း ဘု​ရား​သ​ခင်​ကို​ချီး​မွမ်း​လိမ့်​မည်”​<sup class="fnm"><a name="fnm11" href="#fn11">11</a></sup>ဟု ကျမ်း​စာ​၌​ရေး​ထား​၏။</div>
<div class="v" id="v12"><span class="vn">12</span> သို့​ဖြစ်​၍ ငါ​တို့​တစ်​ဦး​စီ​သည် ဘု​ရား​သ​ခင်​ရှေ့​တော်​၌ မိ​မိ​အ​ကြောင်း​ကို မိ​မိ​ဖြေ​ရှင်း​ရ​လိမ့်​မည်။<sup class="fnm"><a name="fnm12" href="#fn12">12</a></sup></div>
<div class="v" id="v13"><h2>မေတ္တာ​ဖြင့်​ပြု​မူ​ဆောင်​ရွက်​ခြင်း</h2><span class="vn">13</span> <span class="br-p"><br><br></span>ထို့​ကြောင့် ငါ​တို့​သည် နောက်​ထပ် အ​ချင်း​ချင်း​မ​စီ​ရင်​ဘဲ​နေ​ကြ​ကုန်​စို့။ ထို​မျှ​မ​က ညီ​အစ်​ကို​အ​တွက် ခ​လုတ်​တံ​သင်း သို့​မ​ဟုတ် မှား​ယွင်း​စေ​သော​အ​ရာ​ကို​မ​ထား​ရန် စီ​ရင်​ကြ​လော့။</div>
<div class="v" id="v14"><span class="vn">14</span> ပ​က​တိ​အ​လျောက် မ​စင်​ကြယ်​သော​အ​ရာ​တစ်​စုံ​တစ်​ခု​မျှ​မ​ရှိ​ဟု သ​ခင်​ယေ​ရှု​၌ ငါ​အ​မှန်​သိ​လျက် ယုံ​ကြည်​စိတ်​ချ​၏။ သို့​သော် တစ်​စုံ​တစ်​ရာ​ကို​မ​စင်​ကြယ်​ဟု မှတ်​ယူ​သော​သူ​အ​တွက် ထို​အ​ရာ​သည်​မ​စင်​ကြယ်။</div>
<div class="v" id="v15"><span class="vn">15</span> အ​စား​အ​စာ​ကြောင့် သင်​၏​ညီ​အစ်​ကို​ကို ဝမ်း​နည်း​စေ​လျှင် သင်​သည် မေတ္တာ​ဖြင့် အ​သက်​ရှင်​လျှောက်​လှမ်း​သည်​မ​ဟုတ်​တော့​ပေ။ ခ​ရစ်​တော်​က ကိုယ်​စား​အ​သေ​ခံ​ပေး​တော်​မူ​သော သင့်​ညီ​အစ်​ကို​ကို သင်​၏​အ​စား​အ​စာ​ကြောင့် မ​ပျက်​စီး​စေ​နှင့်။<sup class="fnm"><a name="fnm13" href="#fn13">13</a></sup></div>
<div class="v" id="v16"><span class="vn">16</span> သင်​တို့​အ​တွက်​ကောင်း​သော​အ​ရာ​ကို​လည်း ပြစ်​တင်​ပြော​ဆို​စ​ရာ​မ​ဖြစ်​စေ​ကြ​နှင့်။</div>
<div class="v" id="v17"><span class="vn">17</span> အ​ကြောင်း​မူ​ကား ဘု​ရား​သ​ခင်​၏​နိုင်​ငံ​တော်​သည် စား​ခြင်း၊ သောက်​ခြင်း​မ​ဟုတ်​ဘဲ သန့်​ရှင်း​သော​ဝိ​ညာဉ်​တော်​အား​ဖြင့်​ခံ​စား​ရ​သော ငြိမ်​သက်​ခြင်း၊ ဖြောင့်​မတ်​ခြင်း​နှင့် ဝမ်း​မြောက်​ခြင်း​ဖြစ်​၏။<sup class="fnm"><a name="fnm14" href="#fn14">14</a></sup></div>
<div class="v" id="v18"><span class="vn">18</span> ထို့​ကြောင့် ဤ​နည်း​ဖြင့် ခ​ရစ်​တော်​ကို​အ​စေ​ခံ​သော​သူ​သည် ဘု​ရား​သ​ခင်​ရှေ့​တော်​၌ နှစ်​သက်​ဖွယ်​ဖြစ်​ပြီး လူ​တို့​ရှေ့​၌ ယုံ​ကြည်​စိတ်​ချ​ရ​သူ​ဖြစ်​၏။</div>
<div class="v" id="v19"><span class="vn">19</span> <span class="br-p"><br><br></span>သို့​ဖြစ်​၍ ငြိမ်​သက်​ခြင်း​ကို​ဖြစ်​စေ​သော​အ​မှု​အ​ရာ​များ​နှင့် အ​ချင်း​ချင်း​တည်​ဆောက်​မြှင့်​တင်​ပေး​သော​အ​မှု​အ​ရာ​များ​ကို ကြိုး​စား​ပြု​ကြ​ကုန်​စို့။</div>
<div class="v" id="v20"><span class="vn">20</span> အ​စား​အ​စာ​ကြောင့် ဘု​ရား​သ​ခင်​၏​အ​မှု​တော်​ကို မ​ဖျက်​ဆီး​နှင့်။ အ​မှန်​စင်​စစ် အ​ရာ​ခပ်​သိမ်း​တို့​သည် စင်​ကြယ်​၏။ သို့​သော် တစ်​စုံ​တစ်​ဦး​၏​စား​သုံး​ခြင်း​သည် သူ​တစ်​ပါး​အ​တွက်​ခ​လုတ်​တံ​သင်း​ဖြစ်​လျှင် ထို​အ​မှု​အ​ရာ​သည် အ​ပြစ်​ဖြစ်​၏။</div>
<div class="v" id="v21"><span class="vn">21</span> အ​သား​ကို​မ​စား၊ စ​ပျစ်​ဝိုင်​ကို​မ​သောက်၊ သင့်​ညီ​အစ်​ကို​အား ခ​လုတ်​တိုက်​စေ​သော​အ​ရာ​<sup class="fnm"><a name="fnm15" href="#fn15">15</a></sup>ကို​လည်း မ​ပြု​ဘဲ​နေ​လျှင် ကောင်း​၏။</div>
<div class="v" id="v22"><span class="vn">22</span> <span class="br-p"><br><br></span>သင်​သည် မိ​မိ​၌​ရှိ​သော​ယုံ​ကြည်​ခြင်း​ကို ဘု​ရား​သ​ခင်​၏​ရှေ့​တော်​၌​သာ​ရှိ​စေ​လော့။ မှန်​သည်​ဟု​လက်​ခံ​ထား​သော​အ​မှု​အ​ရာ​၌ မိ​မိ​၏​ဩတ္တပ္ပ​စိတ်​ကြည်​လင်​သော​သူ​သည် မင်္ဂ​လာ​ရှိ​၏။</div>
<div class="v" id="v23"><span class="vn">23</span> သို့​သော် သံ​သ​ယ​ရှိ​သော​စိတ်​နှင့်​စား​လျှင် ယုံ​ကြည်​ခြင်း​အား​ဖြင့်​မ​ဟုတ်​သော​ကြောင့် ပြစ်​ဒဏ်​စီ​ရင်​ခြင်း​ကို​ခံ​ရ​၏။ ယုံ​ကြည်​ခြင်း​အား​ဖြင့်​မ​ဟုတ်​သော အ​မှု​အ​ရာ​အား​လုံး​သည် အ​ပြစ်​ဖြစ်​၏။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> ရော ၁၅:၇။</div>
<div class="fn"><sup class="fnt"><a name="fn2" href="#fnm2">2</a></sup> အ​ချို့​မူ​ရင်း​ကျမ်း​၌ “ဘု​ရား​သ​ခင်”</div>
<div class="fn"><sup class="fnt"><a name="fn3" href="#fnm3">3</a></sup> ယာ ၄:၁၂။</div>
<div class="fn"><sup class="fnt"><a name="fn4" href="#fnm4">4</a></sup> အ​ချို့​မူ​ရင်း​ကျမ်း​၌ “နေ့​ရက်​ကို​မ​စောင့်​ထိန်း​သော​သူ​သည်​လည်း သ​ခင်​ဘု​ရား​အ​တွက်​မ​စောင့်​ထိန်း​ဘဲ​နေ​၏” ပါ​သည်။</div>
<div class="fn"><sup class="fnt"><a name="fn5" href="#fnm5">5</a></sup> တ ၁၀:၄၂၊ ၂တိ ၄:၁၊ ၁ပေ ၄:၅။</div>
<div class="fn"><sup class="fnt"><a name="fn6" href="#fnm6">6</a></sup> အ​ချို့​မူ​ရင်း​ကျမ်း​၌ “ထ​မြောက်​လျက် ပြန်​လည်​အ​သက်​ရှင်”</div>
<div class="fn"><sup class="fnt"><a name="fn7" href="#fnm7">7</a></sup> ဗျာ ၁:၁၈၊ ၂:၈။</div>
<div class="fn"><sup class="fnt"><a name="fn8" href="#fnm8">8</a></sup> အ​ချို့​မူ​ရင်း​ကျမ်း​၌ “ခ​ရစ်​တော်​၏”</div>
<div class="fn"><sup class="fnt"><a name="fn9" href="#fnm9">9</a></sup> ၂ကော ၅:၁၀။</div>
<div class="fn"><sup class="fnt"><a name="fn10" href="#fnm10">10</a></sup> တိုက်​ရိုက်​ပြန်​ဆို​လျှင် “လျှာ”</div>
<div class="fn"><sup class="fnt"><a name="fn11" href="#fnm11">11</a></sup> ဖိ ၂:၁၀-၁၁။ (ဟေ​ရှာ ၄၅:၂၃)</div>
<div class="fn"><sup class="fnt"><a name="fn12" href="#fnm12">12</a></sup> မ ၁၂:၃၆၊ ဟေ​ဗြဲ ၄:၁၃၊ ၁ပေ ၄:၅။</div>
<div class="fn"><sup class="fnt"><a name="fn13" href="#fnm13">13</a></sup> ၁ကော ၈:၁၁။</div>
<div class="fn"><sup class="fnt"><a name="fn14" href="#fnm14">14</a></sup> ၁ကော ၈:၈။</div>
<div class="fn"><sup class="fnt"><a name="fn15" href="#fnm15">15</a></sup> အ​ချို့​မူ​ရင်း​ကျမ်း​၌ “မှား​ယွင်း​စေ​သော​အ​ရာ၊ အား​နည်း​စေ​သော​အ​ရာ”ပါ​သည်။</div>
</div>
<!-- PARSED ABOVE; EDITING MAY BREAK PARSER -->
</body></html>