<html><head>
<meta http-equiv="Content-Type" content="text/html;charset=utf-8" />
<title>Eccl 4 &ndash; ဒေ​သ​နာ​ကျမ်း &ndash; Myanmar Standard Bible</title>
<script type="text/javascript" src="../metadata.js"></script>
<script type="text/javascript" src="../script.js"></script>
<style type="text/css">div.v { display:inline; } /*changed dynamically*/</style>
<link rel="stylesheet" type="text/css" href="../style.css">
</head>
<body onload="showNavbar('Eccl', 4);">
<div id="navbar"><a href="../index.html">Myanmar Standard Bible</a> &ndash; <b>ဒေ​သ​နာ​ကျမ်း</b> &ndash; <a href="Eccl_1.html">1</a> <a href="Eccl_2.html">2</a> <a href="Eccl_3.html">3</a> <b>4</b> <a href="Eccl_5.html">5</a> <a href="Eccl_6.html">6</a> ... <a href="Eccl_12.html">12</a> </div><hr>
<h1>Eccl 4</h1>
<!-- PARSED BELOW; EDITING MAY BREAK PARSER -->
<div class="biblehtmlcontent verses" id="verses">
<div class="v" id="v1"><h2>နေ​အောက်​တွင်​ရှိ​သည့်​အ​ချည်း​နှီး​သော​အ​မှု</h2><span class="vn">1</span> <span class="br-p"><br><br></span>တစ်​ဖန် နေ​အောက်​တွင်​ပြု​သော​နှိပ်​စက်​မှု​ရှိ​သ​မျှ​တို့​ကို ငါ​ပြန်​၍​တွေ့​မြင်​၏​။ ကြည့်​ရှု​လော့​၊ နှိပ်​စက်​ခံ​ရ​သော​သူ​တို့​သည် မျက်​ရည်​ကျ​သော်​လည်း သူ​တို့​ကို​နှစ်​သိမ့်​ပေး​မည့်​သူ​မ​ရှိ​။ သူ​တို့​ကို​နှိပ်​စက်​သော​သူ​တို့​၏​လက်​တွင် တန်​ခိုး​အာ​ဏာ​ရှိ​သ​ဖြင့် သူ​တို့​ကို နှစ်​သိမ့်​ပေး​မည့်​သူ​မ​ရှိ​။</div>
<div class="v" id="v2"><span class="vn">2</span> ထို့​ကြောင့် အ​သက်​ရှင်​နေ​သေး​သော​လူ​ရှင်​တို့​ထက် သေ​လွန်​ပြီး​သော​လူ​သေ​တို့​ကို ငါ​ထော​မ​နာ​ပြု​၏​။</div>
<div class="v" id="v3"><span class="vn">3</span> သို့​ရာ​တွင် လူ​ဖြစ်​မ​လာ​သေး​သော​သူ​၊ နေ​အောက်​တွင်​ပြု​သော​မ​ကောင်း​မှု​ကို မ​မြင်​သေး​သော​သူ​သည် ထို​နှစ်​ဦး​တို့​ထက်​ပို​၍​ကောင်း​၏​။</div>
<div class="v" id="v4"><span class="vn">4</span> တစ်​ဖန် ကြိုး​ပမ်း​အား​ထုတ်​မှု​အား​လုံး​နှင့် ကျွမ်း​ကျင်​စွာ​ပြု​သော​အ​မှု​အား​လုံး​တို့​သည် လူ​အ​ချင်း​ချင်း​တို့​၏​မ​နာ​လို​ဝန်​တို​မှု​ကြောင့်​သာ​ဖြစ်​ကြောင်း ငါ​တွေ့​မြင်​၏​။ ဤ​အ​ရာ​သည်​လည်း အ​ချည်း​နှီး​ဖြစ်​ပြီး လေ​ကို​လိုက်​ဖမ်း​ခြင်း​ဖြစ်​၏​။</div>
<div class="v" id="v5"><span class="vn">5</span> မိုက်​မဲ​သော​သူ​သည် မိ​မိ​လက်​ကို​ပိုက်​ထား​၍ မိ​မိ​အ​သား​ကို​စား​တတ်​၏​။</div>
<div class="v" id="v6"><span class="vn">6</span> လက်​တစ်​ဆုပ်​စာ​အေး​ချမ်း​မှု​သည် လက်​ခုပ်​တစ်​ခုပ်​စာ​ကြိုး​ပမ်း​အား​ထုတ်​မှု​နှင့် လေ​ကို​လိုက်​ဖမ်း​ခြင်း​တို့​ထက် ပို​၍​ကောင်း​၏​။</div>
<div class="v" id="v7"><span class="vn">7</span> တစ်​ဖန် နေ​အောက်​တွင် အ​ချည်း​နှီး​သော​အ​ရာ​ကို ငါ​ပြန်​၍​တွေ့​မြင်​သည်​မှာ</div>
<div class="v" id="v8"><span class="vn">8</span> တစ်​ကိုယ်​တည်း​ဖြစ်​လျက် အ​ပေါင်း​အ​ဖော်​မ​ရှိ​၊ သား​လည်း​မ​ရှိ​၊ ညီ​အစ်​ကို​လည်း​မ​ရှိ​သော​သူ​တစ်​ဦး​ရှိ​၏​။ သို့​သော် သူ​၏​ကြိုး​ပမ်း​အား​ထုတ်​မှု​အား​လုံး​၌ အ​ဆုံး​မ​ရှိ​။ သူ​၏​မျက်​စိ​သည်​လည်း ဓ​န​ဥစ္စာ​၌​ကျေ​နပ်​တင်း​တိမ်​သည်​ဟူ​၍​မ​ရှိ​။<sup class="fnm"><a name="fnm1" href="#fn1">1</a></sup> “​ငါ​သည် မည်​သူ့​အ​တွက် ကြိုး​ပမ်း​အား​ထုတ်​လျက် ငါ​၌​ကောင်း​ကျိုး​ချမ်း​သာ​ချို့​တဲ့​စေ​ရ​သ​နည်း​”​ဟူ​၍​လည်း​မ​မေး​။ ဤ​အ​ရာ​သည်​လည်း အ​ချည်း​နှီး​ဖြစ်​ပြီး ငြီး​ငွေ့​ဖွယ်​ကောင်း​သော​အ​လုပ်​ဖြစ်​၏​။</div>
<div class="v" id="v9"><span class="vn">9</span> နှစ်​ဦး​သည် တစ်​ဦး​ထက် ပို​၍​ကောင်း​၏​။ အ​ဘယ်​ကြောင့်​ဆို​သော် သူ​တို့​၏​ကြိုး​ပမ်း​အား​ထုတ်​မှု​အ​တွက် ကောင်း​သော​ဆု​လာဘ်​ကို​သူ​တို့​ရ​ရှိ​ကြ​၏​။</div>
<div class="v" id="v10"><span class="vn">10</span> အ​ကြောင်း​မူ​ကား တစ်​ဦး​လဲ​လျှင် အ​ခြား​တစ်​ဦး​သည် မိ​မိ​၏​အ​ပေါင်း​အ​ဖော်​ကို ထူ​မ​ပေး​လိမ့်​မည်​။ သို့​သော် လဲ​သော​အ​ခါ ထူ​မ​ပေး​မည့်​သူ​မ​ရှိ​သော တစ်​ကိုယ်​တည်း​သ​မား​သည် အ​ကျိုး​နည်း​လှ​၏​။</div>
<div class="v" id="v11"><span class="vn">11</span> တစ်​ဖန် နှစ်​ဦး​အ​တူ​အိပ်​လျှင် နွေး​၏​။ တစ်​ကိုယ်​တည်း​ဖြစ်​သော​သူ​မူ​ကား မည်​သို့​နွေး​နိုင်​မည်​နည်း​။</div>
<div class="v" id="v12"><span class="vn">12</span> တစ်​စုံ​တစ်​ဦး​သည် သူ​တို့​တစ်​ဦး​ဦး​ကို​အ​နိုင်​ယူ​လျှင်​လည်း နှစ်​ဦး​အား​ဖြင့် ထို​သူ​ကို​တောင့်​ခံ​နိုင်​၏​။ သုံး​လွန်း​တင်​သော​ကြိုး​သည် အ​လွယ်​တ​ကူ​မ​ပြတ်​နိုင်​။</div>
<div class="v" id="v13"><span class="vn">13</span> ဆင်း​ရဲ​သော်​လည်း ပ​ညာ​ရှိ​သော​လူ​ငယ်​သည် အ​သက်​ကြီး​သော်​လည်း သ​တိ​ပေး​ချက်​ကို​လက်​မ​ခံ​တော့​သည့် မိုက်​မဲ​သော​ရှင်​ဘု​ရင်​ထက် ပို​၍​ကောင်း​၏​။</div>
<div class="v" id="v14"><span class="vn">14</span> အ​ကြောင်း​မူ​ကား ထို​လူ​ငယ်​သည် မိ​မိ​၏​နိုင်​ငံ​တွင်​ဆင်း​ရဲ​သော​သူ​အ​ဖြစ်​မွေး​ဖွား​လာ​သော်​လည်း နန်း​စံ​ရန်​အ​တွက် အ​ကျဉ်း​ထောင်​မှ​ထွက်​လာ​ခဲ့​သူ​ဖြစ်​၏​။</div>
<div class="v" id="v15"><span class="vn">15</span> နေ​အောက်​တွင်​အ​သက်​ရှင်​သွား​လာ​သော​သူ​အ​ပေါင်း​တို့​သည် ရှင်​ဘု​ရင်​အ​ရိုက်​အ​ရာ​ကို​ခံ​ရ​သည့် ဒု​တိ​ယ​လူ​ဖြစ်​သော​ထို​လူ​ငယ်​ဘက်​၌ နေ​တတ်​ကြ​သည်​ကို ငါ​တွေ့​မြင်​၏​။</div>
<div class="v" id="v16"><span class="vn">16</span> ထို​ရှင်​ဘု​ရင်​မ​တိုင်​မီ​ရှိ​ခဲ့​သူ​အား​လုံး​တည်း​ဟူ​သော လူ​အ​ပေါင်း​တို့​သည် မ​ဆုံး​နိုင်​။ သို့​သော် နောက်​ဖြစ်​ပေါ်​လာ​သော​သူ​တို့​သည် သူ့​ကို​နှစ်​သက်​ကြ​လိမ့်​မည်​မ​ဟုတ်​။ ဤ​အ​ရာ​သည်​လည်း အ​ချည်း​နှီး​ဖြစ်​ပြီး လေ​ကို​လိုက်​ဖမ်း​ခြင်း​ဖြစ်​၏​။</div>
</div>
<div class="biblehtmlcontent footnotes">
<div class="fn"><sup class="fnt"><a name="fn1" href="#fnm1">1</a></sup> သု ၂၇:၂၀၊ ဒေ ၁:၈။</div>
</div>
<!-- PARSED ABOVE; EDITING MAY BREAK PARSER -->
</body></html>